

 

  

Σελίδα 2437 

 

Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΜΕ'

Τρίτη 15 Δεκεμβρίου 1998 (πρωί)

 

 

Αθήνα, σήμερα στις 15 Δεκεμβρίου 1998, ημέρα Τρίτη και ώρα 10.15', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ευάγγελο Στάϊκο, Βουλευτή Φθιώτιδος, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δ/ντης του 45ου Δημοτικού Σχολείου Βόλου Μαγνησίας ζητεί να του χορηγηθούν εποπτικά μέσα διδασκαλίας για την εύρυθμη λειτουργία του Σχολείου. 

2) Ο Βουλευτής 'Αρτας κ. ΑΘΑΝΑΣΙΟΣ ΚΟΝΤΑΞΗΣ κατέθεσε αναφορά με την οποία η Κοινότητα Κομποτίου του Νομού 'Αρτας ζητεί χρηματοδότηση για να λειτουργήσουν οι ανεμιστήρες αντιπαγετικής προστασίας. 

3) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Εργατοϋπαλληλικό Κέντρο Αθήνας (ΕΚΑ) καθώς και άλλοι φορείς Αττικής ζητούν τη σύνταξη δασικών χαρτών και την ίδρυση ενιαίου φορέα δασοπροστασίας. 

4) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία οι εργαζόμενοι στην Ελληνική Βιομηχανία 'Οπλων Αθήνας ζητούν τη λήψη μέτρων για την ενίσχυση και ανάπτυξη της εγχώριας αμυντικής βιομηχανίας. 

5) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία φορείς της νήσου Ικαρίας του Νομού Σάμου ζητούν να ληφθούν μέτρα για τον εκσυγχρονισμό της Λουτρόπολης Θερμών Αγίου Κηρύκου Ικαρίας. 

6) Ο Βουλευτής 'Αρτας κ. ΑΘΑΝΑΣΙΟΣ ΚΟΝΤΑΞΗΣ κατέθεσε αναφορά με την οποία η 'Ενωση Αγροτικών Συνεταιρισμών 'Αρτας Φιλιππιάδας διαμαρτύρεται για την απώλεια της επιδότησης των 500 τόνων οπωροκηπευτικών. 

7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι αδιόριστοι επιτυχόντες εκπαιδευτικοί στο διαγωνισμό του ΑΣΕΠ της 11-15 Ιουνίου 1998 ζητούν την απορρόφησή τους στο Δημόσιο. 

8) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία οι μαθητές του Γυμνασίου και Λυκείου Σάμου ζητούν την τροποποίηση του ν. 2525/97. 

9) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία οι κάτοικοι της παραμεθωρίου περιοχής του Νομού Θεσπρωτίας διαμαρτύρονται για το κλείσιμο των τελωνείων της χώρας επειδή παρεμποδίζονται οι εξαγωγές. 

10) Ο Βουλευτής Αθηνών κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία η Ομοσπονδία Συλλόγων Εκπαιδευτικού Προσωπικού ΤΕΙ υποβάλλει προτάσεις για τη διάρκεια σπουδών στα ΤΕΙ. 

11) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Ελλήνων Κοινωνιολόγων ζητεί την ένταξη του μαθήματος της Κοινωνιολογίας στην ομάδα Μαθημάτων Γενικής Παιδείας. 

12) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Συνταξιούχων Επαγγελματοβιοτεχνών Γιαννιτσών και Περιφέρειας ζητεί νέες ρυθμίσεις συνταξιοδότησης. 

13) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία οι αδιόριστοι επιτυχόντες στο διαγωνισμό Ιουνίου 1998 ζητούν τη διατήρηση των πινάκων επιτυχόντων. 

14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός Δοξάτου ζητεί τη ρύθμιση προς την ΑΤΕ των χρεών μελών του, καλλιεργητών βαμβακιού. 

15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Εργαζομένων στη Γενική Γραμματεία Δημοσίας Διοίκησης διαμαρτύρεται για τη συγχώνευση του Ταμείου Αρωγής Υπαλλήλων Υπουργείων Προεδρίας, Εξωτερικών και Πολιτισμού. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2576/25.9.98 ερώτηση δόθηκε με το υπ' αριθμ. 4756/20.10.98 έγγραφο από τον Υφυπουργό Υγείας και Πρόνοιας ακόλουθη απάντηση: 

"Απαντώντας στην ερώτηση 2576/25.9.98 που σας κατέθεσαν οι Βουλευτές κύριοι Σταύρος Παναγιώτου και Μαρία Μπόσκου, σας πληροφορούμε τα εξής: 

'Οπως προκύπτει από έγγραφα του παραρτήματος Μακεδονίας-Θράκης της Ελληνκής Αντικαρκινικής Εταιρείας, τα οποία επισυνάπτονται, το Υπουργείο μας έχει διαθέσει 25.000.000 δραχμές στον φορέα αυτό και συνεπώς δεν είναι 

 

 

  

Σελίδα 2438 

ακριβές ότι δεν έδωσε καμία ενίσχυση. 

Πέραν αυτού, είμαστε σε επαφή με το Υπουργείο Μακεδονίας-Θράκης για συντονισμό των ενεργειών προώθησης του έργου και όταν έχουμε περισσότερα στοιχεία για το θέμα θα σας τα γνωρίσουμε. 

Ο Υφυπουργός

ΕΜΜΑΝΟΥΗΛ ΣΚΟΥΛΑΚΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων) 

2. Στην με αριθμό 2583/25.9.98 ερώτηση δόθηκε με το υπ' αριθμ. 1/21.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2583/25.9.1998, που κατέθεσε ο Βουλευτής κ. Γεώργιος Σούρλας σας γνωρίζουμε τα εξής: 

Η συμμετοχή των αστυνομικών από του βαθμού του Ανθυπαστυνόμου και κάτω, ως υποψηφίων στις εκλογές της Τοπικής Αυτοδιοίκησης είναι σύμφωνη με την ισχύουσα νομοθεσία και επομένως η διοίκηση δεν μπορεί να στερήσει το δικαίωμα αυτό των υπαλλήλων. 

Τα αναφερόμενα περί παρότρυνσης της ηγεσίας της Αστυνομίας για συμμετοχή των αστυνομικών σε συγκεκριμένους συνδυασμούς είναι βέβαια εντελώς ανυπόστατα και αναφέρονται προφανώς για τη δημιουργία εντυπώσεων, αφού από πουθενά δεν προκύπτει κάτι τέτοιο και είναι γνωστό ότι οι αστυνομικοί συμμετέχουν σε διάφορους συνδυασμούς της επιλογής τους. 

Το Υπουργείο μας, με σκοπό να προασπίσει το κύρος τόσο της Υπηρεσίας όσο και του προσωπικύ, εξέδωσε συγκεκριμένες εντολές και οδηγίες προς όλες τις Υπουρεσίες, για τη συμπεριφορά και εμφάνιση των υποψηφίων αστυνομικών, η οποία, σε κάθε περίπτωση, πρέπει να είναι σύμφωνη με τους κανονισμούς του Σώματος. Συνεπώς για κάθε παράπτωμα που θα βεβαιώνεται σχετικά με τη δραστηριότητα αυτή θα εφαρμόζεται χωρίς διακρίσεις το ισχύον πειθαρχικό δίκαιο. 

Ο Υπουργός

ΓΕΩΡΓΙΟΣ ΡΩΜΑΙΟΣ"

3. Στην με αριθμό 2620/28.9.98 ερώτηση δόθηκε με το υπ' αριθμ. 35817/22.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2620/28.9.98 που κατατέθηκε στη Βουλή των Ελλήνων από το Βουλευτή κ. Σπήλιο Σπηλιωτόπουλο και αναφέρεται στο πιο πάνω θέμα, σύμφωνα με στοιχεία που μας δόθηκαν από την Περιφέρεια Δυτικής Ελλάδας, σας πληροφορούμε ότι το έργο έχει ενταχθεί στον ΠΕΠ Δυτικής Ελλάδας με προϋπολογισμό 66,2 εκατομμύρια δραχμές και θα εκτελεσθεί από την Διεύθυνση Τεχνικών Υπηρεσιών της Ν.Α. Αχαϊας. Στην παρούσα φάση η Περιφέρεια Δυτικής Ελλάδας εξετάζει το Τεχνικό Δελτίο του έργου, μετά την έγκριση του οποίου θα προβεί στη δημοπράτησή του. 

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

4. Στην με αριθμό 2626/28.9.98 ερώτηση δόθηκε με το υπ' αριθμ. 35810/22.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην 2626/28.9.1998 ερώτηση που κατέθεσαν οι Βουλευτές κύριοι Απόστολος Τασούλας και Μαρία Μπόσκου, σχετικά με το αντικείμενο του θέματος, σας στέλνουμε φωτοαντίγραφο του Α.Π. 20678/14.10.98 απαντητικού εγγράφου του Γενικού Γραμματέα του Δήμου Ιωαννιτών καθώς επίσης και απάντηση του προαναφερθέντος Δήμου στην καταγγελία του Συλλόγου Εργαζομένων στο Δήμο Ιωαννιτών, για ενημέρωσή σας. 

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

5. Στην με αριθμό 2686/29.9.98 ερώτηση δόθηκε με το υπ' αριθμ. 21140/21.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 2686/29.9.1998 που κατέθεσε στη Βουλή ο Βουλευτής κ. Γεώργιος Καρασμάνης σχετικά με τη διενέργεια παράνομων προσλήψεων σε ΔΕΚΟ και φορείς του δημοσίου όπως η ΔΕΗ, ο ΟΤΕ, το ΙΚΑ, ο ΟΑΕΔ, τα ΕΛΤΑ κλπ. στην Κεντρική Μακεδονία, σας πληροφορούμε τα εξής: 

'Οπως σχετικά πληροφορηθήκαμε ουδεμία πρόσληψη προσωπικού με οποιαδήποτε σχέση εργασίας διενεργήθηκε στη ΔΕΗ, το ΙΚΑ, τον ΟΑΕΔ και τα ΕΛΤΑ Νομού Πέλλας και γενικότερα Κεντρικής Μακεδονίας. Η πρόσληψη εποχιακού προσωπικού από τον ΟΤΕ έγινε σύμφωνα με τα προβλεπόμενα στις διατάξεις του ν.2190/1994, όπως συμπληρώθηκε και τροποποιήθηκε με τον ν.2527/1997. 

Ο Υφυπουργός

ΣΤΑΥΡΟΣ ΜΠΕΝΟΣ"

6. Στην με αριθμό 2783/2.10.98 ερώτηση δόθηκε με το υπ' αριθμ. 24802/20.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην υπ' αριθμ. 2783/2.10.98 ερώτηση του Βουλευτή κ. Παναγιώτη Ψωμιάδη, που κατατέθηκε στη Βουλή, αναφορικά με τη διακίνηση των Ελλήνων πολιτών στην Ευρωπαϊκή 'Ενωση με τις αστυνομικές τους ταυτότητες καθώς και τη διαδικασία έκδοσης διαβατηρίου σας γνωρίζουμε τα ακόλουθα: 

Σύμφωνα με τις διατάξεις του άρθρου 2 παρ. 1 του προεδρικού διατάγματος 308/91 (ΦΕΚ 106/τΑ'/10.7.91) οι 'Ελληνες πολίτες, κατά τη διακίνησή τους σε κράτη-μέλη της Ερυωπαϊκής 'Ενωσης, μπορούν να χρησιμοποιούν ως ταξιδιωτικό έγγραφο είτε το εν ισχύει δελτίο ταυτότητάς τους είτε το εν ισχύει διαβατήριο. 

Αναφορικά με τη διαδικασία έκδοσης διαβατηρίου, σας γνωρίζουμε ότι με την υπ' αριθμ. Φ 60901/17773/3.7.98 εγκύκλιό μας, στην οποία αναφέρεσθε, γνωστοποιήθηκε, κατά κύριο λόγο, στις Νομ/κές Αυτ/σεις η κατάργηση του εκλογικού βιβλιαρίου ως απαραίτητου δικαιολογητικού για την έκδοση διαβατηρίου, όπως τούτο προβλέπεται από τις διατάξεις του άρθρου 6 παρ.5 του ν.2623/98 (ΦΕΚ 139/τΑ'/25.6.98). 

Η προσκόμιση οποιουδήποτε αποδεικτικού στοιχείου από τον ενδιαφερόμενο από το οποίο να αποδεικνύεται ο τόπος διαμονής του, πέραν της υπεύθυνσης δήλωσης που εμπεριέχεται στο έντυπο της αίτησης έκδοσης διαβατηρίου και όχι πρόσθετης του ν.1599/86, κρίθηκε απαραίτητη αφ' ενός μεν για τη νομιμότητα έκδοσης του διαβατηρίου από την αρμόδια Νομ/κή Αυτ/ση του τόπου διαμονής του και αφ' ετέρου προς αποφυγή έκδοσης πολλαπλών διαβατηρίων για το ίδιο πρόσωπο από διαφορετικές Νομ/κές Αυτ/σεις. 

Φρονούμε ότι με την ανωτέρω εκγύκλιό μας εξασφαλίζουμε τη νομιμότητα έκδοσης του Ελληνικού Ευρωπαϊκού διαβατηρίου, χωρίς ταλαιπωρία των Ελλήνων πολιτών, αλλά παράλληλα το προστατεύουμε από το φαινόμενο εμπορίας του με ποικίλους τρόπους από άτομα χωρών μη μελών της Ευρωπαϊκής 'Ενωσης. 

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

7. Στην με αριθμό 2816/5.10.98 ερώτηση δόθηκε με το υπ' αριθμ. 1/21.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2816/5.10.1998, που κατέθεσε ο Βουλευτής κ. Γεώργιος Σούρλας, σας γνωρίζουμε ότι η διάθεση αστυνομικών ως συνοδών ασφάλειας μεταφερομένων 

  


 

  

Σελίδα 2439 

χρημάτων και αξιών, όταν η αξία τους είναι μεγάλη και κρίνεται αναγκαία η ασφάλειά τους, ανάγεται στις αρμοδιότητες της Ελληνικής Αστυνομίας, σύμφωνα με τους κανονισμούς του Σώματος (άρθρο 157 π.δ. 141/1991). 

Για την εκτέλεση της υπηρεσίας αυτής, από τις υφιστάμενες διατάξεις δεν προβλέπεται η χορήγηση πρόσθετης αμοιβής. Στο αστυνομικό προσωπικό καταβάλλεται επίδομα ειδικής απασχόλησης, το οποίο είναι συνάρτηση του χώρου, των συνθηκών και του τρόπου απασχόλησης των αστυνομικών εν γένει. 

Ο Υπουργός

ΓΕΩΡΓΙΟΣ ΡΩΜΑΙΟΣ"

8. Στην με αριθμό 2938/13.10.98 ερώτηση δόθηκε με το υπ' αριθμ. 220/16.10.98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 2938 από 13.10.98 του Βουλευτή κ. Παναγιώτη Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού υπάρχει για τον Παναμά καταχωρημένο το έντυπο: "BOLETIN INFOR MATIVO". 

Διαβιβάζουμε παράλληλα την ερώτηση και στο Υπουργείο Τύπου και Μ.Μ.Ε., που είναι κατ' εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

9. Στην με αριθμό 2939/13.10.98 ερώτηση δόθηκε με το υπ' αριθμ. 221/16.10.98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 2939 από 13.10.98 του Βουλευτή κ. Παναγιώτη Σκανδαλάκη, σας γνωρίζουμε ότι στο αρχείο της Γενικής Γραμματείας Απόδημου Ελληνισμού δεν υπάρχουν καταχωρημένα ομογενειακά μέσα μαζικής ενημέρωσης για την Παραγουάη. 

Διαβιβάζουμε παράλληλα την ερώτηση και στο Υπουργείο Τύπου και Μ.Μ.Ε., που είναι κατ' εξοχήν αρμόδιο για τη συλλογή στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

10. Στην με αριθμό 2940/13.10.98 ερώτηση δόθηκε με το υπ' αριθμ. 222/16.10.98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 2940 από 13.10.98 του Βουλευτή κ. Παναγιώτη Σκανδαλάκη, σας γνωρίζουμε ότι στο αρχείο Γενικής Γραμματείας Απόδημου Ελληνισμού δεν υπάρχουν καταχωρημένα ομογενειακά μέσα μαζικής ενημέρωσης για το Περού. 

Διαβιβάζουμε παράλληλα την ερώτηση και στο Υπουργείο Τύπου και Μ.Μ.Ε., που είναι κατ' εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ")

 

 

  

Σελίδα 2440 

ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη. 

Υπουργείου Εσωτερικών, Δημόσιας Διοίκησης και Αποκέντρωσης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Οικονομικοί πόροι της Νομαρχιακής Αυτοδιοίκησης και άλλες διατάξεις". 

Κύριοι συνάδελφοι, για το νομοσχέδιο αυτό αποφασίστηκε η σημερινή πρωϊνή εμβόλιμη συνεδρίαση. 

Υπουργείου Εργασίας και Κοινωνικών Ασφαλίσεων. 

Συνέχιση της συζήτησης επί των άρθρων και του συνόλου του σχεδίου νόμου: "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις". 

Η συζήτησή του θα συνεχιστεί στην απογευματινή συνεδρίαση. 

Υπουργείου Εσωτερικων, Δημόσιας Διοίκησης και Αποκέντρωσης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Μεταφορών και Επικοινωνιών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Κώδικα Οδικής Κυκλοφορίας". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Οικονομικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Διαρρυθμίσεις στη φορολογία των αυτοκινήτων οχημάτων και άλλες διατάξεις". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμαστε στην αρχή της ημερήσιας διάταξης. 

Θα συζητηθεί το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης:"Οικονομικοί πόροι της Νομαρχιακής Αυτοδιοίκησης και άλλες διατάξεις". 

Για τη συζήτηση του νομοσχεδίου αυτού Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής Επικρατείας κ. Προκόπης Παυλόπουλος. 

Από την πλευρά του Συνασπισμού της Αριστεράς και της Προόδου Κοινοβουλευτικός Εκπρόσωπος ορίζεται η Βουλευτής κ. Μαρία Δαμανάκη και ειδική αγορήτρια η κ. Στέλλα Αλφιέρη. 

Από την πλευρά του Κομμουνιστικού Κόμματος Ελλάδος ορίζεται ως ειδικός αγορητής ο κ. Ευάγγελος Μπούτας. 

Κύριοι συνάδελφοι, υποθέτω ότι θα κατορθώσουμε να τελειώσουμε νωρίς σήμερα, γιατί το απόγευμα θα έχουμε τη συνέχιση της συζητήσεως του νομοσχεδίου του Υπουργείου Εργασίας και Κοινωνικών Ασφαλίσεων. 

Ο κ.Ευάγγελος Στάϊκος, εισηγητής της Πλειοψηφίας, έχει το λόγο. 

Κύριε συνάδελφε, λόγω της αποφάσεως αυτής που λάβαμε, να συντομεύσουμε τη συζήτηση, αν μας δώσετε από το χρόνο σας, καλά θα κάνετε. 

ΕΥΑΓΓΕΛΟΣ ΣΤΑΪΚΟΣ: Θα προσπαθήσω, κύριε Πρόεδρε. Πιστεύω ότι θα υπάρξει περίσσευμα, του χρόνου, αφού μάλλον δεν θα τον εξαντλήσω. 

Πριν προβώ στην ανάπτυξη της εισήγησής μου για το συζητούμενο σχέδιο νόμου: "Οικονομική πόροι της Νομαρχιακής Αυτοδιοίκησης και άλλες διατάξεις", θα μου επιτρέψετε, κύριε Πρόεδρε, να κάνω μια σύντομη αναφορά, τόσο στο περιεχόμενο και την εξέλιξη του θεσμού της Νομαρχιακής Αυτοδιοίκησης όσο και στους σχετικούς προβληματισμούς που διατυπώθηκαν και εκφράστηκαν. 

Κάνοντας, λοιπόν, μια ιστορική αναδρομή στην πολιτική και διοικητική ιστορία του κράτους και ειδικότερα της Δημόσιας Διοίκησης, θα διαπιστώσουμε μία αδυσώπητη πραγματικότητα, την ύπαρξη δηλαδή ενός άκρατου συγκεντρωτικού, κομματικού και πελατειακού κράτους. Μίας διοίκησης που ουσιαστικά κινείται και δραστηριοποιείται στο λεγόμενο ιστορικό κέντρο των Αθηνών και ειδικότερα στους υποθαλάμους των υπουργικών και βουλευτικών γραφείων, με πολίτες που έρχονται από τα πλέον απομακρυσμένα σημεία της επικράτειας, που συνωστίζονται εκεί για να λύσουν τα προβλήματά τους και να διεκπεραιώσουν υποθέσεις τους, οι οποίες θα μπορούσαν ευκολότερα και ευχερέστατα να επιλυθούν σε τοπικό επίπεδο. Και τούτο διότι το κράτος άπλωσε τα πλοκάμια του και στην περιφέρεια, αδυνατώντας έτσι το νομαρχιακό σύστημα να απαγκιστρωθεί από τον ασφυκτικό εναγκαλισμό του, αφού ουσιαστικά αποτέλεσε προέκτασή του με το διορισμό του νομάρχη και τη συνακόλουθη υπακοή και συμμόρφωσή του στα κελεύσματα της κεντρικής εξουσίας, όπως αυτή κάθε φορά εκφραζόταν από τους εκάστοτε ισχυρούς τοπικούς κυβερνητικούς παράγοντες. 

Αυτό γίνεται περισσότερο οφθαλμοφανές αν συγκρίνει κανείς τις αρμοδιότητες, τις εξουσίες και τον ρόλο που είχαν σε σχέση με αυτές που έχουν και καθημερινά αποκτούν και θα αποκτήσουν, έστω καθυστερημένα, οι αιρετοί νομάρχες μας. 

Αυτό αναμφισβήτητα ήταν και είναι αποτέλεσμα που επετεύχθη με τη συνεχή και συνεπή κατοχύρωση και εφαρμογή των θεσμικών αλλαγών που επέφεραν οι κυβερνήσεις του ΠΑ.ΣΟ.Κ. και με τις οποίες άλλαξε η εικόνα του συγκεντρωτικού και αυταρχικού κράτους. 

Θα μου πείτε, κύριοι συνάδελφοι, ότι κομίζω γλαύκα εις Αθήνας αναφέροντας όλα αυτά, γιατί για τους παροικούντες στην Ιερουσαλήμ είναι γνωστά. Και ειδικότερα για μας που τα βιώνουμε στην Αίθουσα αυτή -σε μας που θητεύουμε στην Αίθουσα αυτή- διότι, επαναλαμβάνω, τα βιώναμε σε έντονο βαθμό και σήμερα φυσικά τα βιώνουμε, έστω σε μικρότερο βαθμό. 

Παρά τη θεσμοθέτηση του ν. 2190, δυστυχώς, ο κόσμος δεν μπορεί να συμβιβαστεί με την ιδέα αυτή και εξακολουθεί να έχει αξιώσεις και να κατακλύζει τους διαδρόμους των υπουργικών γραφείων και των βουλευτικών γραφείων και έτσι να παρουσιάζεται αυτό το τριτοκοσμικό φαινόμενο που ανέφερα προηγούμενα. 

'Ερχομαι στο 1982, κύριε συνάδελφε, όπου θεσμοθετείται ο μετακλητός νομάρχης, με την παράλληλη όμως συγκρότηση του αντιπροσωπευτικού νομαρχιακού συμβουλίου, αφού σε αυτό συμμετέχουν εκπρόσωποι της πρωτοβάθμιας Τοπικής Αυτοδιοίκησης και των κοινωνικών και παραγωγικών φορέων και οργανώσεων του νομού. 

Με αυτόν τον τρόπο δίνεται πνοή έστω και με την έμμεση λαϊκή συμμετοχή στο γηρασμένο και παρηκμασμένο νομαρχιακό σύστημα, ανοίγοντας έτσι το δρόμο για τη δευτεροβάθμια αυτοδιοίκηση. 

Το 1986 με το ν. 1622 θεσμοθετείται η Νομαρχιακή Αυτοδιοίκηση ως δεύτερος βαθμός Τοπικής Αυτοδιοίκησης, χωρίς δυστυχώς να καταστεί δυνατή η υλοποίησή του, αφού δεν εκδόθηκαν τα προβλεπόμενα σχετικά προεδρικά διατάγματα. 

Επί Οικουμενικής ψηφίστηκε καινούριο πλαίσιο για τη Νομαρχιακή Αυτοδιοίκηση, το οποίο όμως δεν ετέθη σε εφαρμογή, δεν ετέθη σε ισχύ από την κυβέρνηση της Νέας Δημοκρατίας, που εν τω μεταξύ προέκυψε από τις διενεργηθείσες βουλευτικές εκλογές, αλλά ανεστάλη και έτσι ουσιαστικά παραπέμφθηκε στις ελληνικές καλένδες. 

Το 1994 η κυβέρνηση του ΠΑ.ΣΟ.Κ. με το ν. 2218 έθεσε 

  


 

  

Σελίδα 2441 

νέο πλαίσιο για τη Νομαρχιακή Αυτοδιοίκηση, ενταγμένο πλέον στα πλαίσια μιας συνολικής μεταρρύθμισης του ελληνικού κράτους. Η μεταρρύθμιση αυτή περιελάμβανε τέσσερα επίπεδα: Κράτος-επιτελείο, οργανωμένη περιφέρεια, νομαρχιακή αυτοδιοίκηση, τοπική αυτοδιοίκηση. 'Ετσι υλοποιείται μία από τις βασικές συνταγματικές επιταγές, η οποία δυστυχώς παρέμεινε ανεκπλήρωτη για δύο ολόκληρες δεκαετίες. 

Δεν ισχυριζόμαστε, κύριοι συνάδελφοι, ότι επιδείξαμε τη θέληση και την επιμονή, την οποία έπρεπε να επιδείξουμε για τη θεσμοθέτηση της Νομαρχιακής Αυτοδιοίκησης, πλην όμως ασχοληθήκαμε και προχωρήσαμε προς την κατεύθυνση αυτή, έστω με αργά βήματα, πάντως με συνέπεια και ανυποχώρητα. 

Στη Διαρκή Επιτροπή μας κατακρίνατε για αθέτηση δεσμεύσεων, όσον αφορά τις αρμοδιότητες και τους πόρους που θα δίναμε στη Nομαρχική Αυτοδιοίκηση. Ανεξάρτητα από τη βασιμότητα ή μη των ισχυρισμών σας, εσείς, κύριοι συνάδελφοι της Νέας Δημοκρατίας, είστε οι τελευταίοι που δικαιούστε να μας κατακρίνετε, αφού πολλοί από σας ήσασταν πολέμιοι του θεσμού, όπως προκύπτει από τα Πρακτικά της σχετικής συζήτησης στη Βουλή. 

Το ίδιο άλλωστε κάνατε και στο νομοσχέδιο "ΚΑΠΟΔΙΣΤΡΙΑΣ". Πολεμήσατε τις συνενώσεις δήμων και κοινοτήτων με το επιχείρημα ότι θα έπρεπε να είναι προαιρετικές, καίτοι γνωρίζετε ότι η εθελουσία συνένωση δεν είχε τύχη, "δεν περπατούσε" παρ'όλο που συνοδεύτηκε και από ισχυρά κίνητρα, όταν έγινε απόπειρα εφαρμογής της στο παρελθόν. 

Δεν θέλετε, αλλά ούτε και μπορείτε, κύριοι συνάδελφοι της Νέας Δημοκρατίας, να προσαρμοστείτε στα νέα σύγχρονα δεδομένα, στις νέες απαιτήσεις των καιρών. Μένετε δογματικά προσκολλημένοι στο παρελθόν, από το οποίο δεν μπορείτε να απαγκιστρωθείτε, δεν μπορείτε να το υπερβείτε, γιατί διακατέχεστε από το σύνδρομο της άρνησης. Αυτό είναι χαρακτηριστικό γνώρισμά σας. Και αυτό είναι επόμενο, αφού η παράταξή σας εκφράζει το παρελθόν και τη συντήρηση και όχι την πρόοδο, την προοπτική, την ελπίδα, το μέλλον. 

Αδυνατώντας να αντικρούσετε με πειστικά επιχειρήματα την ουσία του συζητούμενου σχεδίου νόμου, ασχοληθήκατε κατά τη συζήτησή του στη Διαρκή Επιτροπή κύρια με την εισηγητική του έκθεση. 

'Ηταν επόμενο, κυρίες και κύριοι συνάδελφοι, στα πρώτα βήματα εφαρμογής του θεσμού, ο θεσμός της Νομαρχιακής Αυτοδιοίκησης να συναντήσει δυσκολίες και προβλήματα. Αρκετά από αυτά οφείλονταν στην ολιγωρία της πολιτείας, άλλα στην περιορισμένη εμπειρία των στελεχών, άλλα ήταν αναπόφευκτα συνυφασμένα με τη μεταβατικότητα από το σύστημα του "Ναπολεόντειου νομάρχη" στη δημοκρατική κατάκτηση της δευτεροβάθμιας αυτοδιοίκησης. 

Αξιολογώντας όμως, κυρίες και κύριοι συνάδελφοι, την πορεία του θεσμού στα τέσσερα χρόνια που πέρασαν, καταλήγουμε στην εκτίμηση ότι με τη Νομαρχιακή Αυτοδιοίκηση διευρύνθηκε η διείσδυση της κοινωνίας στο πολιτικό και διοικητικό σύστημα, δεδομένου ότι τον κύριο λόγο θα τον έχουν οι πολίτες, θα τον έχει η ίδια η τοπική κοινωνία, πολίτες που θα συμμετέχουν ενεργά και μέσα από τους θεσμοθετημένους φορείς θα συνθέτουν, θα προτείνουν, πολίτες που ζουν στην περιφέρεια, που γνωρίζουν τα προβλήματά της και που την πονούν. 'Ετσι, στον αντίποδα του σχεδόν παραδοσιακού συγκεντρωτισμού, που για δεκαετίες ταλάνιζε, απονεύρωσε και ακινητοποίησε τις ζωντανές αναπτυξιακές δυνάμεις του τόπου, με τη Νομαρχιακή Αυτοδιοίκηση καταστρώθηκε και υπάρχει η συμμετοχική δημοκρατική διοίκηση. 

Η στελέχωση, κύριε Πρόεδρε, της Νομαρχιακής Αυτοδιοίκησης ήταν φυσικά ένα από τα προβλήματα που αντιμετώπισε ο νεοσύστατος αυτός θεσμός. 'Ηδη έχουν ξεκινήσει οι σχετικές διαδικασίες για την πρόσληψη του αναγκαίου επιστημονικού προσωπικού και πιστεύουμε ότι με τις προσλήψεις αυτές δεν λύνεται βέβαια το πρόβλημα, πάντως γίνεται ένα σημαντικό βήμα προς την κατεύθυνση αυτή. 

Και έρχομαι τώρα στο επίπεδο των αρμοδιοτήτων. Το βασικό θεσμικό πλαίσιο που εισήγαν οι ν. 2218 και 2240 του 1994 υπήρξε η αφετηρία. Εν συνεχεία με το νόμο 2503/97 μεταβιβάστηκαν νέες αρμοδιότητες απευθείας στη Νομαρχιακή Αυτοδιοίκηση. Σε εφαρμογή του ίδιου νόμου συγκροτήθηκε επιτροπή για τη μεταβίβαση αρμοδιοτήτων προς την περιφέρεια και τη Νομαρχιακή Αυτοδιοίκηση. Η επιτροπή αυτή ολοκλήρωσε ως γνωστόν το έργο της και επίκειται η σχετική νομοθετική πρωτοβουλία από το Υπουργείο Εσωτερικών. Αξίζει εδώ να σημειωθεί η σθεναρή αντίθεση και αντίδραση που προέβαλε η κεντρική διοίκηση, η οποία με κανέναν τρόπο δεν ήθελε να αποστερηθεί αρμοδιότητες, γιατί τις θεωρούσε φέουδό της. 

Σε τελική ανάλυση, κυρίες και κύριοι συνάδελφοι, δεν μπορεί καμία πολιτική ενίσχυση και αναβάθμιση του θεσμού να είναι αποτελεσματική στους στόχους της, εφόσον δεν διασφαλίζονται οι βασικές πτυχές, η πεμπτουσία του αυτοδιοικητικού του χαρακτήρα. Συγκεκριμένα η κατοχύρωση της διοικητικής αυτοτέλειας, που αποτελεί θεμελιώδη συνταγματική επιταγή, θα παρέμενε άνευ αντικρίσματος εάν δεν κατοχυρωθεί και η οικονομική αυτοτέλεια δηλαδή η δυνατότητα της Νομαρχιακής Αυτοδιοίκησης να διαχειρίζεται συγκεκριμένους και δικούς της πόρους και δικό της προϋπολογισμό. 

Στην κατεύθυνση αυτή και αξιοποιώντας και τη θετική εμπειρία των κεντρικών αυτοτελών πόρων της πρωτοβάθμιας Τοπικής Αυτοδιοίκησης θεσμοθετούνται με το προτεινόμενο νομοσχέδιο οι οικονομικοί πόροι της Νομαρχιακής Αυτοδιοίκησης, οι κεντρικοί αυτοτελείς πόροι της Νομαρχιακής Αυτοδιοίκησης. 

'Ετσι, αποκτώντας οικονομική αυτοτέλεια οι Νομαρχιακές Αυτοδιοικήσεις θα έχουν τη δυνατότητα να σχεδιάσουν και να υλοποιήσουν τη νομαρχιακή πολιτική, στο πλαίσιο φυσικά των αρμοδιοτήτων και των αντικειμενικών οικονομικών δεδομένων και δυνατοτήτων, με σαφήνεια, ασφάλεια υλοποίησης και συνεπώς εμπέδωση της εμπιστοσύνης των πολιτών στο θεσμό. 

Η οικονομική αυτοτέλεια κατοχυρώνεται επίσης με την πρόβλεψη διαδικασιών επιχορήγησης και από το κράτος για τις λειτουργίες εκείνες που ασκεί η Νομαρχιακή Αυτοδιοίκηση στο πλαίσιο ειδικών καθηκόντων. 

Κύριοι συνάδελφοι, με το προτεινόμενο σχέδιο νόμου ολοκληρώνεται ένας κύκλος θεσμικών πρωτοβουλιών για την κατοχύρωση των συνταγματικών αρχών που διέπουν το δεύτερο βαθμό Τοπικής Αυτοδιοίκησης. Πιστεύουμε ότι ο θεσμός θα προχωρήσει και έτσι θα επιτευχθεί και ο άλλος στόχος, που αποβλέπει στη δημιουργία του κράτους-επιτελείου, το οποίο θα χαράσσει τη γενικότερη πολιτική και δεν θα ασχολείται με μικροζητήματα, τα οποία το απασχολούσαν και το ταλάνιζαν μέχρι τώρα. Τα προβλήματα αυτά θα επιλύονται από τη Νομαρχιακή Αυτοδιοίκηση σε τοπικό επίπεδο. Είναι φυσικό η Νομαρχιακή Αυτοδιοίκηση να γνωρίζει καλύτερα τα τοπικά προβλήματα, η οποία θα τα αξιολογεί, θα τα ιεραρχεί και θα τα επιλύει. Για να διαδραματίσει το κράτος τον επιτελικό του ρόλο, πρέπει το ίδιο το κράτος να εκσυγχρονισθεί, να επαναπροσδιορίσει το ρόλο του, να αποκεντρωθεί, μεταβιβάζοντας εξουσίες, αρμοδιότητες και πόρους στην περιφέρεια. Η αποτελεσματική, συνεπώς, περιφερειακή συγκρότησή του με τη θεσμική και οικονομική ενίσχυση της περιφέρειας και η ανάδειξη των δύο βαθμίδων της αυτοδιοίκησης σε υποδοχείς του μεγαλύτερου μέρους της εξουσίας, που έως τώρα είχε "φορτωθεί" στο δυσκίνητο άρμα της κεντρικής Δημόσιας Διοίκησης, είναι "εκ των ων ουκ άνευ" για την πραγμάτωση του κράτους-επιτελείου. 

Τελειώνοντας, θα ήθελα να εκφράσω την πεποίθησή μου ότι ο θεσμός της Νομαρχιακής Αυτοδιοίκησης θα προχωρήσει και πολύ γρήγορα, θα αποκτήσει πλήρη οικονομική αυτοτέλεια και τις αρμοδιότητες εκείνες που είναι απαραίτητες για την ολοκλήρωσή του. 

Τέλος, κυρίες και κύριοι συνάδελφοι, τελειώνοντας την εισήγησή μου ως προς το συζητούμενο σχέδιο νόμου, που είχα την τιμή να αναπτύξω ενώπιον της Ολομέλειας, θα μου επιτρέψετε να ζητήσω την επιψήφισή του από όλους σας και από όλες τις πτέρυγες της Βουλής. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Κουρής έχει 

 

 

  

Σελίδα 2442 

το λόγο. 

ΛΕΩΝΙΔΑΣ ΚΟΥΡΗΣ: Κυρίες και κύριοι συνάδελφοι, η ανάγκη ανασυγκρότησης των κρατών στην Ευρώπη μετά το Β' Παγκόσμιο Πόλεμο οδήγησε στην επιλογή ενός μοντέλου που στηρίχθηκε στον "εκ των άνω" προγραμματισμό αναπτυξιακής διαδικασίας. Η συμπυκνωμένη εμπειρία πενήντα και πλέον ετών αποτυπώνει μεν τους υψηλούς ρυθμούς αύξησης των εθνικών εισοδημάτων, τη γρήγορη ανασυγκρότηση των κρατών, τη δημιουργία του κράτους πρόνοιας, αλλά ταυτόχρονα και σημαντικές παρενέργειες που απαιτούν ριζικές και ουσιαστικές λύσεις. 

Αναφέρομαι συγκεκριμένα στις περιφερειακές ανισότητες, στην άμετρη επέκταση των αστικών συγκροτημάτων και τη συνακόλουθη υποβάθμιση της ποιότητας ζωής, στην αναποτελεσματική λειτουργία του γραφειοκρατικού κράτους και πολλά άλλα. 

Αν οι διαπιστώσεις αυτές ισχύουν για τα ευρωπαϊκά κράτη, πολύ περισσότερο ισχύουν για την πατρίδα μας, όπου όλοι συνομολογούν ότι το διοικητικό μοντέλου του νεοελληνικού κράτους, κατ'εξοχήν συγκεντρωτικό, έχει διαγράψει την ιστορική του πορεία και σήμερα πια έχει χάσει την προωθητική του δύναμη, έχοντας εξαντλήσει προ πολλού τις όποιες δυνατότητές του. 'Ετσι στη χώρα μας αναδεικνύεται όλο και περισσότερο η ανάγκη για την υιοθέτηση μιας στρατηγικής, που να προσεγγίζει και να απαντά στα μεγάλα προβλήματα της ελληνικής κοινωνίας, προκειμένου να αντιμετωπίσουμε αποτελεσματικά τις προκλήσεις της νέας χιλιετηρίδας, μιας πολιτικής που να αξιοποιεί τις τοπικές ιδιαιτερότητες και να διευρύνει τις αναπτυξιακές προοπτικές κάθε περιοχής. 

Δυστυχώς, η σημερινή Κυβέρνηση παρά τις αλλεπάλληλες νομοθετικές της ρυθμίσεις, δεν μπόρεσε να διαμορφώσει και να εφαρμόσει μία συνολική πρόταση για την αποκέντρωση και την αυτοδιοίκηση, δέσμια εσωκομματικών ισορροπιών και βραχυχρόνιων μικροκομματικών επιδιώξεων, μία πρόταση που να δίνει το περίγραμμα των θεσμοθετημένων επιπέδων του πρώτου και δεύτερου βαθμού αυτοδιοίκησης, αλλά και την οριοθέτηση της περιφέρειας, που βέβαια δεν μπορεί να έχει ως περιεχόμενο αυτό που επίμονα υπό το πρόσχημα μιας ψευδεπίγραφης αποκέντρωσης προσπαθεί με συνεχείς νομοθετικές ρυθμίσεις να της προσδώσει η Κυβέρνηση. 

Δεν μπορεί και δεν πρέπει η περιφέρεια να καταλήξει να είναι, όπως κάποιοι επιδιώκουν, απόληξη κυβερνητικών υπηρεσιών, που δρουν χωρίς διαφάνεια και χωρίς οποιονδήποτε έλεγχο και εξάρτημα κομματικών μηχανισμών, αντί να είναι το επίπεδο συνάντησης των αιρετών εκπροσώπων, στο οποίο διαμορφώνεται και εφαρμόζεται η συνολική αναπτυξιακή πρόταση κάθε περιοχής. 

Πρόσφατο δείγμα της κομματικής νοοτροπίας, με την οποία αντιμετωπίζει τα θέματα της αυτοδιοίκησης η Κυβέρνηση, αποτελεί το προωθούμενο διάταγμα για την εκλογή διοικήσεων στα συλλογικά όργανα της Tοπικής Aυτοδιοίκησης, της ΤΕΔΚ και της ΚΕΔΚΕ. 

Είμαι υποχρεωμένος να καταγγείλω την κυβερνητική προσπάθεια αναγόρευσης της μειοψηφίας σε πλειοψηφία, παραγνωρίζοντας τις βασικές αρχές του πληθυσμιακού κριτηρίου και της εκπροσώπησης των περιφερειακών ενοτήτων. Αρχές που πρέπει να χαρακτηρίζουν τις σχετικές διαδικασίες, αν θέλουμε πραγματικά τη γνήσια, ποιοτικά και ποσοτικά, εκπροσώπηση των ζωντανών δυνάμεων της αυτοδιοίκησης. 

Στο σημείο αυτό θα μου επιτρέψετε, κυρίες και κύριοι συνάδελφοι, να κάνω δύο καίριες επισημάνσεις. 

Πρώτον, η επίμονη σύγχυση που δημιουργεί η κυβερνητική πρακτική, σχετική με τις έννοιες αποκέντρωσης και αποσυγκέντρωσης, πρέπει επιτέλους να σταματήσει. Είναι ξεκαθαρισμένο εννοιολογικά εδώ και αρκετά χρόνια από ειδική επιτροπή του ΟΗΕ ότι αποκέντρωση έχουμε αποκλειστικά και μόνο, όταν μεταβιβάζονται αρμοδιότητες από την κεντρική εξουσία σε μονάδες αιρετής αυτοδιοίκησης. Ενώ έχουμε αποσυγκέντρωση, όταν απλώς εξουσιοδοτεί η κεντρική εξουσία περιφερειακά κρατικά όργανα για λήψη αποφάσεων σε θέματα τοπικής σημασίας. Αυτό, δηλαδή, που κάνει συστηματικά η Κυβέρνηση τα τελευταία χρόνια με τη γιγάντωση των περιφερειών, αλλά αντί αποσυγκεντρώσεως βαφτίζει την όλη διαδικασία αποκέντρωση, προκειμένου να ρίχνει στάχτη στα μάτια του ελληνικού λαού. 

Δεύτερον, είναι βέβαιο ότι η σχέση κεντρικής εξουσίας και αυτοδιοίκησης όλων των επιπέδων είναι σχέση αμφίδρομη και δυναμική. Εξίσου βέβαιο όμως είναι ότι, προκειμένου να λειτουργήσει απερίσπαστα και αποτελεσματικά η αυτοδιοίκηση, πρέπει η εκάστοτε σχέση της με την κεντρική εξουσία να είναι πάντα σαφής και αντιληπτή. 

Η μέχρι σήμερα εμπειρία δείχνει ότι αυτό δεν έχει γίνει πραγματικότητα στη χώρα μας και είναι ανάγκη να υπάρξουν σύντομα πρωτοβουλίες, ώστε η αναγκαία οριοθέτηση ρόλων, ευθυνών και μηχανισμών ελέγχου, να αποκρυσταλωθεί σε συγκεκριμένο νομοσχέδιο. 'Οσο αυτό δεν γίνεται, τόσο η καχυποψία θα αυξάνει και τα προβλήματα θα οξύνονται. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Πριν προχωρήσω σε οποιαδήποτε αναφορά στην ουσία του συζητούμενου νομοσχεδίου, είναι αναγκαίος ο σύντομος σχολιασμός της αιτιολογικής έκθεσης που το συνοδεύει. Αποτελεί δυστυχώς ένα κείμενο συντεταγμένο σε άθλια ελληνικά, με παραποίηση πραγματικών γεγονότων, ιστορικές ανακρίβειες και έλλειψη ενημέρωσης, αφού οι συντάκτες του εμφανίζονται να αγνοούν ακόμη και νομοθετήματα της σημερινής Κυβέρνησης. 

Ενδεχομένως ένα τέτοιο κείμενο να είναι αποδεκτό για κομματικές συνάξεις μεσοκατώτερων μελών του κυβερνώντος κόμματος, αδικεί όμως την πολιτική ηγεσία των Υπουργείων Εσωτερικών και Οικονομικών, που το υπογράφουν, και βεβαίως δεν μπορεί να αποτελέσει τύποις και ουσία την αιτιολογική έκθεση νομοσχεδίου, όπως τουλάχιστον την αντιλαμβάνεται ο συνταγματικός νομοθέτης και ο Κανονισμός της Βουλής. 

Οι επιλεκτικές αναφορές του συντάκτη της αιτιολογικής έκθεσης στο ιστορικό του θεσμού με αναγκάζει να αναφερθώ δι' ολίγων σε μία σειρά γεγονότων-σταθμών, που προηγήθηκαν της θέσπισης της Νομαρχιακής Αυτοδιοίκησης το 1994. 

Αναφέρομαι κατ' αρχήν στην παντελώς αγνοούμενη ομόφωνη ψήφιση από τη Βουλή επί οικουμενικής κυβερνήσεως του ν. 1878, ο οποίος δεν εφαρμόστηκε ουσιαστικά ακολουθώντας διαδρομή ανάλογη με τον προηγηθέντα και ουδέποτε εφαρμοσθέντα ν. 1622. 

Αμέσως μετά ακολουθεί η ανάδειξη σε κορυφαίο στόχο από την τότε διοίκηση της ΚΕΔΚΕ, μοναδικού εκείνη την εποχή συλλογικού οργάνου της αυτοδιοίκησης, η καθιέρωση της αιρετής Νομαρχιακής Αυτοδιοίκησης. 

Η συνεχής και αταλάντευτη διεκδίκησή του οδηγεί αρχικά σε θετική ανταπόκριση από την κυβέρνηση της Νέας Δημοκρατίας στο συνέδριο της ΚΕΔΚΕ στη Χαλκιδική το 1992 και στην εν συνεχεία δέσμευση της κυβέρνησης του ΠΑΣΟΚ στο αμέσως επόμενο συνέδριό της στα Χανιά το Νοέμβριο του 1993, που είχε ως αποκλειστικό θέμα την καθιέρωση της αιρετής Νομαρχιακής Αυτοδιοίκησης. 

Δυστυχώς, οι συνεχείς κυβερνητικές παλινωδίες, τόσο στα θέματα των αρμοδιοτήτων όσο και στα θέματα των πόρων, οδήγησαν το νέο θεσμό σε ουσιαστικά αδιέξοδα, με ορατό σε πολλές περιπτώσεις τον κίνδυνο να απαξιωθεί στη συνείδηση των πολιτών, παρά τις ελπίδες που όλοι στήριξαν στο ξεκίνημά του πριν τέσσερα χρόνια. 

Τα αίτια είναι πολλά. Θα περιοριστώ να αναφερθώ στα κυριότερα. 

Πρώτον, η έλλειψη εμπιστοσύνης σε μεγάλο κομμάτι αυτού που ονομάζουμε κεντρική εξουσία στους αυτοδιοικητικούς θεσμούς, ιδίως μάλιστα όταν συρρικνώνονται συνήθειες δεκαετιών, που έχουν να κάνουν με τον κομματικό και πελατειακό χαρακτήρα του κράτους. Αυτό βέβαια σε καμιά περίπτωση δεν σημαίνει υιοθέτηση πρακτικών και συμπεριφορών που αναδεικνύουν αντίστοιχους χαρακτήρες της αυτοδιοίκησης. 

Δεύτερον, ο διαδοχικός περιορισμός του πεδίου δράσης της Νομαρχιακής Αυτοδιοίκησης, που αναιρεί ουσιαστικά τις δεσμεύσεις της κυβέρνησης, σε σχέση με το πλαίσιο που είχε 

  


 

  

Σελίδα 2443 

συμφωνηθεί στο ξεκίνημα του νέου θεσμού. 

Τρίτον, η ύπαρξη τριών διευρυμένων Νομαρχιακών Αυτοδιοικήσεων, που αντιστοιχούν περίπου στο μισό πληθυσμό της χώρας, χωρίς καμία αρμοδιότητα. Οι συνεχείς διαμαρτυρίες των εκλεγμένων σε αυτές τις θέσεις, προεξάρχοντος του απερχόμενου υπερνομάρχη Αθηνών-Πειραιώς και Προέδρου της ΕΝΑΕ κ. Κουλουμπή, δεν έφεραν αποτέλεσμα, παρά τα τέσσερα χρόνια που πέρασαν. Η απραξία συνεχίζεται και το ερώτημα είναι, ως πότε; 

Τέταρτον, η συνεχής μείωση των επιχορηγήσεων από τον κρατικό προϋπολογισμό στην τετραετία που πέρασε. Οι μειώσεις αυτές σε συνδυασμό με τη μη συμμόρφωση της Κυβέρνησης στη ρητή διάταξη του ν. 2218, που η ίδια ψήφισε, για να αποκτήσουν και οι Νομαρχιακές Αυτοδιοικήσεις τους δικούς τους πόρους από την 1η Ιανουαρίου 1997, έχει οδηγήσει το νέο θεσμό σε πλήρη οικονομική αδυναμία. 

Πέμπτον, η απουσία από τη χώρα μας της ουσιαστικής τριμερούς ισότιμης εταιρικής σχέσης, ευρωπαϊκά όργανα-κυβέρνηση-αυτοδιοίκηση, που ισχύει σε όλες τις ευρωπαϊκές χώρες. Η αδυναμία αποτελεσματικής λειτουργίας αυτής της σχέσης, με κύρια ευθύνη της Κυβέρνησης και μάλιστα σε μία περίοδο που η Ευρώπη εγκαθιδρύει ένα ευρύ δίκτυο επικοινωνίας των πολιτών και έναν πυκνό ιστό ανθρώπινης αλληλεγγύης, είναι ιδιαίτερα επώδυνη για το νέο θεσμό. 

Τέλος, θα πρέπει να αναφερθούμε στην προσπάθεια συρρίκνωσης, τυπικής και ουσιαστικής, του νέου θεσμού, με τις αναγκαστικές συνενώσεις δήμων και κοινοτήτων αφ'ενός και τη γιγάντωση των αρμοδιοτήτων του διορισμένου περιφερειάρχη αφ'ετέρου, αποτέλεσμα λογικών κομματικής και κυβερνητικής ποδηγέτησης των αιρετών της αυτοδιοίκησης. 

Με καθυστέρηση λοιπόν τεσσάρων ετών σε σχέση με τη θεσμοθέτηση της αιρετής Νομαρχιακής Αυτοδιοίκησης και τριών ετών, σε σχέση με τη νομοθετημένη υποχρέωσή της για την καθιέρωση κεντρικών αυτοτελών πόρων και στο δεύτερο βαθμό της αυτοδιοίκησης, η Κυβέρνηση κατέθεσε το νομοσχέδιο που σήμερα συζητούμε. 

Στο διάστημα αυτό γίνονται δύο μελέτες, κατ'εντολήν του Υπουργείου Εσωτερικών, που πληρώνονται με αρκετά εκατομμύρια δραχμές, έμειναν όμως αχρησιμοποίητες και το περιεχόμενό τους δεν δόθηκε ποτέ στη δημοσιότητα. Το ερώτημα είναι, γιατί; 

Το νομοσχέδιο που συζητούμε, αν μάλιστα λάβουμε υπόψη το περιεχόμενο του ν. 1828, που καθιέρωσε τους ΚΑΠ στους δήμους και στις κοινότητες, τη μεσολαβήσασα δεκαετή εμπειρία και τις προτάσεις που διαμόρφωσαν τα συλλογικά όργανα της αυτοδιοίκησης, μπορεί αβίαστα να χαρακτηριστεί ως δειλό και άτολμο. Δειλό μεν, όχι μόνο γιατί συνεχίζει τη λογική της τετραετίας που πέρασε, δηλαδή οι προϋπολογισμοί των Νομαρχιακών Αυτοδιοικήσεων να είναι προεκτάσεις του κρατικού προϋπολογισμού και μάλιστα με φθίνοντα ποσά σε πραγματικές τιμές, αλλά και γιατί στηρίζει ένα μεγάλο τμήμα των πόρων των Νομαρχιακών Αυτοδιοικήσεων σε φόρους και τέλη, που, με εξαίρεση το Φ.Π.Α., δεν φημίζονται για τη δυναμικότητά τους.'Ατολμο δε, αφού επιχειρεί να θέσει ασφυκτικούς περιορισμούς και για τον τρόπο με τον οποίον θα διατεθούν οι όποιοι πόροι αναλογούν σε κάθε Νομαρχιακή Αυτοδιοίκηση, αλλά και για την απόλυτη χειραγώγηση των αιρετών οργάνων που επιχειρεί, αφού οποιαδήποτε περισσεύματα, δείγματα το πιθανότερο χρηστής διοίκησης, επιστρέφουν σε ειδικό αποθεματικό κεφάλαιο στο Ταμείο Παρακαταθηκών και Δανείων και δεν διατίθενται για την κάλυψη άλλων αναγκών της περιοχής. 

Πέρα όμως απ'αυτά, το συγκεκριμένο νομοσχέδιο είναι και πρόχειρο, αφού εκτός όσων επισημάνσεων έγιναν για την εισηγητική έκθεση αντιγράφει άλλοτε μεν χωρίς λόγο παλαιότερες υφιστάμενες διατάξεις, όπως το άρθρο 1, άλλοτε δε επιχειρεί άκριτα τη μεταφορά στη Νομαρχιακή Αυτοδιοίκηση ρυθμίσεων που ισχύουν για την Τοπική Αυτοδιοίκηση, όπως είναι τα κριτήρια κατανομής των κεντρικών αυτοτελών πόρων. 

Στο σημείο αυτό και πριν προχωρήσουμε σε λεπτομερή εξέταση του νομοσχεδίου, είναι απαραίτητο να συζητήσουμε και να δώσουμε μία ξεκάθαρη απάντηση στην Αίθουσα αυτή, για το τι αυτοδιοίκηση θέλουμε στον τόπο μας. Θέλουμε μία αυτοδιοίκηση που να λειτουργεί σε μία συγκεκριμένη γεωγραφική περιοχή σαν ένας μεσάζων μεταξύ κεντρικής εξουσίας και πολίτη ή θέλουμε μία αυτοδιοίκηση που πρέπει να είναι ανεξάρτητη και να έχει μέσα σε θεσμοθετημένα όρια συγκεκριμένο πλαίσιο δικαιωμάτων και υποχρεώσεων έναντι της κεντρικής εξουσίας; 

Η ενστικτώδης υιοθέτηση του δεύτερου σκέλους του διλήμματος δεν φαίνεται να υιοθετείται πάντοτε και αυτό για διάφορους λόγους. Θα μου επιτρέψετε να αναφέρω τους δύο πιο σημαντικούς. 

Πρώτον η αποσαφήνιση των ρόλων μπορεί να μην εξυπηρετεί ούτε την Κυβέρνηση ούτε την αυτοδιοίκηση αφού με τη σύγχυση που επικρατεί, η μια αποδίδει συχνά στην άλλη ευθύνες για λάθη και παραλείψεις που γίνονται. Και, δεύτερον, η υιοθέτηση για την αυτοδιοίκηση κύριου και πρωταγωνιστικού ρόλου και όχι ρόλου μεσάζοντα προϋποθέτει αποκέντρωση εσόδων, επαρκή χρηματοδότηση και βέβαια τη δυνατότητα ιεράρχησης από τα αιρετά όργανα των προτεραιοτήτων στα οικονομικά κάθε αυτοδιοίκησης. Προφανώς και αυτοί οι δύο λόγοι λειτούργησαν αθροιστικά στη σκέψη των συντακτών του παρόντος νομοσχεδίου. 

Μόνο έτσι μπορεί να εξηγήσει κανείς ότι, πρώτον, καθιερώνουν ως κεντρικούς αυτοτελούς πόρους της Νομαρχιακής Αυτοδιοίκησης ποσοστά σε πέντε φόρους και τέλη που όλα, με εξαίρεση το ΦΠΑ, είναι ανελαστικά. Πρόκειται δηλαδή για έσοδα που προϊόντος του χρόνου θα αποδυναμώνονται, ιδίως μάλιστα εάν ληφθεί υπόψη ότι σε δύο τουλάχιστον από αυτά, στα τέλη κυκλοφορίας και στα τέλη ελέγχου σε ΚΤΕΟ, ολόκληρο ή το μέγιστο ποσοστό κατευθύνεται στην αυτοδιοίκηση Α'και Β' βαθμού. 

Δεύτερον, υιοθετούν ένα άκρως περιοριστικό τρόπο διάθεσης των εσόδων που προέρχονται από τους ΚΑΠ, αφού αυτά μπορούν να καλύψουν μόνο βοηθήματα περίθαλψης και επιδόματα πρόνοιας, επενδύσεις Νομαρχιακής Αυτοδιοίκησης που χρηματοδοτούνται από εθνικούς πόρους και λοιπές λειτουργικές δαπάνες. 

Ο κλοιός αυτός καθίσταται ασφυκτικός, εάν ληφθεί υπόψη η δέσμευση που επιβάλλεται με την παράγραφο 4, του άρθρου 5 δηλαδή ότι η ετήσια αύξηση του προϋπολογισμού κάθε Νομαρχιακής Αυτοδιοίκησης δεν μπορεί να υπερβαίνει τη συνολική αύξηση του κρατικού προϋπολογισμού, μία δέσμευση που μόνο σε κρατική υπηρεσία προσιδιάζει και όχι βέβαια σε οργανισμό αυτοδιοίκησης. Εάν μάλιστα συνυπολογίσουμε και την ασφυκτική απαγόρευση της επόμενης παραγράφου 5, του άρθρου 5, που δεν ισχύει κατ'αυτόν τον απόλυτο τρόπο ούτε για νομικά πρόσωπα δημοσίου δικαίου, αντιλαμβάνεται ο καθένας ότι οι συντάκτες του νομοσχεδίου έχουν κατά νου μοντέλα κατ'επίφαση μόνο αυτοδιοικητικά. 

Τρίτον, θεσπίζουν το σχηματισμό του ειδικού αποθεματικού κεφαλαίου Νομαρχιακής Αυτοδιοίκησης κατά τρόπο που τιμωρεί ουσιαστικά την διαχείριση που παρουσιάζει περίσσευμα, τεκμήριο χρηστής κατά πάσα πιθανότητα διαχείρισης όπως προανέφερα και δημιουργεί τις προϋποθέσεις για επαναφορά στην διανομή του λογικών που ευτέλισαν στο παρελθόν και θεσμούς και πρόσωπα. 

Τέταρτον, καθιερώνουν άκριτα κατά απόλυτον αντιγραφή των διατάξεων του ν. 2539/97 που επέβαλε τις αναγκαστικές συνενώσεις δήμων και κοινοτήτων, τα ίδια ακριβώς κριτήρια για την κατανομή των ΚΑΠ που ισχύουν στην πρωτοβάθμια αυτοδιοίκηση. 

Η επανάληψη των κριτηρίων που επεβλήθησαν με τον ψευδεπίγραφο "ΚΑΠΟΔΙΣΤΡΙΑ" και στο συζητούμενο νομοσχέδιο, δείχνει, πέρα από την προχειρότητα με την οποία έχει καταρτιστεί το νομοσχέδιο που συζητούμε και την αδυναμία κατανόησης σημαντικών κριτηρίων, που είτε συζητήθηκαν αναλυτικά κατά την επεξεργασία του νομοσχεδίου στη Διαρκή Επιτροπή και αναφέρονται σε ιδιόμορφα χαρακτηριστικά ακριτικών ή αστικών περιοχών ή ακόμα και σε περιοχές με επιλέξιμους αναπτυξιακούς στόχους, είτε υιοθετούνται στην

  


 

  

Σελίδα 2444 

πράξη από συλλογικά όργανα της αυτοδιοίκησης και αναφέρονται σε δράσεις με ειδικό περιεχόμενο, όπως είναι ο πολιτισμός, ο αθλητισμός, τα άτομα με ειδικές ανάγκες, προγράμματα για τα ναρκωτικά κλπ. 

Πέμπτον, επιβάλλουν μία διαδικασία κατάρτισης των προϋπολογισμών της Νομαρχιακής Αυτοδιοίκησης, που και διαδικαστικά αλλά και ουσιαστικά θα δημιουργήσει σωρεία προβλημάτων. 

Εκείνο που κανένας δεν μπορεί να εξηγήσει και προκάλεσε βέβαια τις δίκαιες διαμαρτυρίες των νομαρχών, απερχομένων και νεοεκλεγμένων, είναι ότι άλλα γράφει η έκθεση του Γενικού Λογιστηρίου που συνοδεύει την εισηγητική έκθεση του νομοσχεδίου που συζητούμε και που υπολογίζει τη ροή πόρων από τον κρατικό προϋπολογισμό υπό μορφή ΚΑΠ σε εκατόν πέντε δισεκατομμύρια (105.000.000.000) δραχμές και άλλα προβλέπει η εισηγητική έκθεση του προϋπολογισμού του 1999, που προβλέπει πιστώσεις ενενήντα δισεκατομμυρίων (90.000.000.000) δραχμών. Γι'αυτό άλλωστε γίνεται και η σημερινή έκτακτη και εμβόλιμη συνεδρίασή μας μετά τις διαμαρτυρίες της ΕΝΑΕ. 

Το πρόβλημα όμως που δημιουργείται είναι πιο σύνθετο απ' ό,τι εκ πρώτης όψεως εμφανίζεται, δίνοντας ένα ακόμα δείγμα της προχειρότητας με την οποία η Κυβέρνηση χειρίζεται τα οικονομικά της χώρας, αλλά και της αυτοδιοίκησης γενικότερα. 

Συγκεκριμένα η κατ'αρχήν συμφωνία Υπουργείων Εσωτερικών και Οικονομικών με την ΕΝΑΕ είναι ότι για το έτος βάσης -1998- τα έσοδα της Νομαρχιακής Αυτοδιοίκησης από τους ΚΑΠ θα ανέλθουν στα εκατόν πέντε δισεκατομμύρια (105.000.000.000), για να καλύψουν τα έξοδα των Νομαρχιακών Αυτοδιοικήσεων, που είχαν αναλυτικά υπολογιστεί σε διαχρονική βάση. 

Από τα στοιχεία του Γενικού Λογιστηρίου για τις αποδόσεις φόρων προκύπτει ότι μέχρι 31.12.98 δεν θα έχουμε αυτό το συνολικό ποσό των εκατόν πέντε δισεκατομμυρίων (105.000.000.000), αλλά μόνο εκατόν δύο δισεκατομμύρια (102.000.000.000) δραχμές. Επομένως η υστέρηση κατά τρία δισεκατομμύρια (3.000.000.000) δραχμές, στο έτος βάσης, πρέπει να αναπληρωθεί. Γιατί σε αντίθετη περίπτωση το έλλειμμα αυτό θα αποτελεί μία δυσπλασία των ΚΑΠ, η οποία δεν θα μπορέσει να θεραπευθεί στην προοπτική του χρόνου, εφόσον δεν έχουν υπολογισθεί σωστά οι αρχικές δαπάνες της Nομαρχιακής Aυτοδιοίκησης για το έτος βάσης που είναι το 1998. 

Μέχρι σήμερα έχουμε ακούσει διάφορες δικαιολογίες από πλευράς κυβερνητικών υπευθύνων, που μάλλον αποσκοπούν στο να συσκοτίσουν, παρά να ξεδιαλύνουν τα πράγματα. 

Το βασικό ζητούμενο με δεδομένη, επαναλαμβάνω, τη συμφωνία για υπολογισμό των εκατόν πέντε δισεκατομμυρίων (105.000.000.000) για το 1998, από την πολιτική ηγεσία του Υπουργείου Εσωτερικών, είναι το ξεκαθάρισμα της διαφοράς στο ποσό που προορίζεται για τη Νομαρχιακή Αυτοδιοίκηση το 1999 μεταξύ προϋπολογισμού, που επαναλαμβάνω είναι ενενήντα δισεκατομμύρια (90.000.000.000) δραχμές και της αρχικής συμφωνίας Κυβέρνησης-ΕΝΑΕ, που υπερβαίνει για το 1999 τα εκατόν δέκα δισεκατομμύρια (110.000.000.000) δραχμές, αν υπολογίσουμε και την τιμαριθμική αναπροσαρμογή των εκατόν πέντε δισεκατομμυρίων (105.000.000.000) δραχμών που αναφέρονται στο 1998. 'Εχουμε δηλαδή μία απόκλιση του 20%. 

Η καθιέρωση κεντρικών αυτοτελών πόρων για τη Νομαρχιακή Αυτοδιοίκηση αποτελεί απαραίτητη προϋπόθεση επιβίωσης για το νεοσύστατο θεσμό. Επομένως η φιλελεύθερη παράταξη της Νέας Δημοκρατίας που πιστεύει σε μία πολυκεντρική δομή στην οικονομία και την κοινωνία, δηλαδή σε μία αποκεντρωμένη κοινωνία των πολιτών, θα είχε κάθε λόγο να επικρατήσει μία τέτοια θεσμοθέτηση. 

Η Κυβέρνηση δέσμια διαχρονικά λογικών κομματικής επιβολής και χειραγώγησης των θεσμών, εισάγει στην Εθνική Αντιπροσωπεία ένα νομοσχέδιο δειλό και άτολμο. 'Ενα νομοσχέδιο που, αν και συζητείται με τριετή καθυστέρηση σε σχέση με τη νομοθετημένη υποχρέωσή της, δεν δίνει απαντήσεις ρεαλιστικές και αποτελεσματικές στα οικονομικά προβλήματα της Νομαρχιακής Αυτοδιοίκησης. Και γι' αυτό η Νέα Δημοκρατία δεν συμφωνεί επί της αρχής του συζητούμενου νομοσχεδίου. Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Κουρή. 

Ορίστε, κύριε Μπούτα. Αφήσατε τα μετερίζια εκεί στη Λάρισα, για να εισηγηθείτε το νομοσχέδιο! 

ΧΡΗΣΤΟΣ ΡΟΚΟΦΥΛΛΟΣ: Και τις κινήσεις τύπου ... 

ΕΥΑΓΓΕΛΟΣ ΜΠΟΥΤΑΣ: Τι να κάνουν, κύριε Πρόεδρε, οι αγρότες; Αυτοί θα την πληρώσουν τη νύφη πάλι, αφού και αυτό το νομοσχέδιο φόρους στέλνει, δικαιώματα από την άδεια τσέπη του αγρότη θα πάρει. Να μην κάνουμε κινήσεις στη Θεσσαλία και σε όλη την Ελλάδα; Πώς αλλιώς θα αντιμετωπίσουμε τα ζητήματα; 

ΠΡΟΕΔΡΕΥΩΝ (Παναγιώτης Σγουρίδης): 'Ολοι κοντά στον αγρότη είμαστε. 

ΕΥΑΓΓΕΛΟΣ ΜΠΟΥΤΑΣ: Και βέβαια δεν μιλάμε μόνο για τους αγρότες, μιλάμε για όλα τα λαϊκά στρώματα όπου, κυρίες και κύριοι συνάδελφοι, με το παρόν νομοσχέδιο επιβεβαιώνεται η θέση του Κ.Κ.Ε. ότι η Κυβέρνηση θέλει τη Νομαρχιακή Αυτοδιοίκηση σαν ένα διοικητικό μηχανισμό μακριά από το λαό, στην υπηρεσία και εξυπηρέτηση της κυρίαρχης πολιτικής. 

Με το παρόν νομοσχέδιο έρχεται η Κυβέρνηση και υποτάσσει τους προϋπολογισμούς της Νομαρχιακής Αυτοδιοίκησης στο περιεχόμενο, το πνεύμα και τους στόχους του κρατικού προϋπολογισμού. Βασικά έσοδα αναδείχνονται τα έσοδα από φόρους και ανταποδοτικά τέλη και την εκποίηση της περιουσίας τους, για τα οποία δεν υπάρχει κανένας περιορισμός. 

Η τοποθέτηση του κυρίου Υφυπουργού στη Διαρκή Επιτροπή, ότι μόνο του το Κοινοβούλιο μετά την ψήφιση τυπικού νόμου μπορεί να επιβάλει φορολογία, δεν καθησυχάζει, αλλά προκαλεί μεγαλύτερη ανησυχία, γιατί το άρθρο 1, προβλέπει ότι τα έσοδα της Νομαρχιακής Αυτοδιοίκησης είναι από τέλη και φόρους και εισφορές ανταποδοτικού χαρακτήρα. 

Αυτή η προσπάθεια εφησυχασμού δείχνει την ουσία των προθέσεων της Κυβέρνησης να μετατρέψει τη Νομαρχιακή Αυτοδιοίκηση σε ένα ακόμα εισπρακτικό μηχανισμό. Γιατί τάχα δεν είναι φόρος η εισφορά, τα τέλη και τα δικαιώματα από τα οποία θα αντλεί πόρους η Νομαρχιακή Αυτοδιοίκηση, σύμφωνα με το παρόν σχέδιο νόμου; 

Δεν παραπέμπει στη φορολογία, με όποιον τρόπο, το τέταρτο κριτήριο της παραγράφου 3 του άρθρου 3; Με βεβαιότητα πλέον λέμε πως επιβεβαιώνεται για μία ακόμη φορά η θέση του Κ.Κ.Ε. ότι η Κυβέρνηση φτιάχνει την Τοπική και Νομαρχιακή Αυτοδιοίκηση φορομπηχτικό μηχανισμό, για να φορολογεί τους εργαζόμενους δεύτερη και τρίτη φορά. 

Τα έσοδα της Νομαρχιακής Αυτοδιοίκησης, όπως καθορίζονται από το παρόν σχέδιο νόμου, ανέρχονται στο ισχνό ποσό του 0,68% του κρατικού προϋπολογισμού. Και βέβαια, άλλα μας λέει η αιτιολογική έκθεση και άλλα μας λέει ο προϋπολογισμός. Υπολείπονται, πριν ακόμα ξεκινήσουν οι διαδικασίες, καμιά δεκαπενταριά δισεκατομμύρια. Αρχίζουμε στο δρόμο και το κόβουμε, όπως γινόταν μέχρι σήμερα και γίνεται ακόμα και με την Τοπική Αυτοδιοίκηση. 

Αυτά τα έσοδα δεν είναι ένα συγκεκριμένο ποσό, αλλά επί μέρους φόροι, που μπορούν εύκολα να περιοριστούν με επί μέρους ερμηνείες ή πολιτικές πράξεις. Κατά συνέπεια δεν μπορεί να έχει βάση το επιχείρημα τόσο της Κυβέρνησης όσο και της ΕΝΑΕ ότι έχουν δυναμική οι πόροι που προέρχονται από τους συγκεκριμένους φόρους. 

Μόνο το παράδειγμα με τη μείωση του ΦΠΑ στους λογαριασμούς της Δ.Ε.Η. μας δείχνει πόσο επισφαλή είναι τα οικονομικά της Νομαρχιακής Αυτοδιοίκησης με τους αυτοτελείς πόρους, όπως επίσης με τη μείωση ή την απαλλαγή τελών κυκλοφορίας των αυτοκινήτων. 

Στις σημερινές συνθήκες πιστεύουμε ως Κομμουνιστικό Κόμμα ότι μόνο ένα συγκεκριμένο ποσοστό από τον κρατικό προϋπολογισμό, που θα αυξάνει σταθερά ανάλογα με την 



 

  

Σελίδα 2445 

ανάπτυξη των αρμοδιοτήτων και την ολοκλήρωση του θεσμού, θα μπορούσε να εξασφαλίσει κατ'αρχήν τη λειτουργία της Νομαρχιακής Αυτοδιοίκησης, πράγμα το οποίο η Κυβέρνηση δεν το θεσπίζει με το παρόν νομοσχέδιο. 

Είναι φανερό, λοιπόν, ότι η προσπάθεια που γίνεται από την Κυβέρνηση, να παρουσιάσει ότι προωθεί την αποκέντρωση και την ανάπτυξη με τη συγκεκριμένη λειτουργία της Νομαρχιακής Αυτοδιοίκησης και τα πλαίσια που καθορίζει, είναι ψευδεπίγραφη. 

Και αυτό το νομοσχέδιο έρχεται να επιβεβαιώσει ότι οι ρυθμίσεις για τη λεγόμενη αποκέντρωση δεν ήταν τίποτα άλλο παρά ενίσχυση της συγκεντρωτικής εξουσίας προς τα κάτω ή μεταφορά ευθυνών και βαρών στην αυτοδιοίκηση και στους πολίτες. 'Ερχεται να επιβεβαιώσει τον ασφυκτικό κλοιό γύρω από τη δράση και τη λειτουργία της Νομαρχιακής Αυτοδιοίκησης. 

Κύριοι συνάδελφοι, γενική είναι η εκτίμηση ότι τα νομαρχιακά συμβούλια αποτέλεσαν -και επιδιώκει η Κυβέρνηση να αποτελέσουν και στο μέλλον- μηχανισμό επικύρωσης ειλημμένων αποφάσεων. Βρίσκονται καθηλωμένα στα πλαίσια ενός διοικητικού μηχανισμού. Γίνονται αποδέκτες οδηγιών και κατευθύνσεων από τα όργανα της κρατικής εξουσίας ακόμα και σήμερα με το εντέλεσθαι. Βρίσκονται στη σκιά του κεντρικού διοικητικού μηχανισμού, που εκφράζεται, εκτός των άλλων, από τον περιφερειάρχη. Η θέση του περιφερειάρχη είναι θέση επέμβασης στη λειτουργία του θεσμού από την Κυβέρνηση και την κεντρική εξουσία στην εφαρμογή του πλαισίου δράσης της Νομαρχιακής Αυτοδιοίκησης, η οποία με νόμους, διατάξεις και ρυθμίσεις, περιορίζεται σε συντηρητικότερη κατεύθυνση. 

Οι αρμοδιότητες, ο προγραμματισμός, οι επενδύσεις, αποδείχθηκαν κενό περιεχομένου. Βεβαίως δόθηκαν άλλες δυνατότητες στα νομαρχιακά συμβούλια και στους νομάρχες, όπου εκδηλώνονται κινητοποιήσεις, όπου εκδηλώνεται η αντίδραση των λαϊκών στρωμάτων εναντίον της γενικότερης αντιλαϊκής πολιτικής της Κυβέρνησης, να παίζουν το ρόλο του εκλεγμένου κυβερνητικού εκπροσώπου, να υπονομεύουν αυτούς τους αγώνες και να προσπαθούν να βάζουν πλάτη καθημερινά για να περάσει αντιλαϊκή πολιτική της Κυβέρνησης και της Ευρωπαϊκής 'Ενωσης. 

Η πολύποθη αποκέντρωση δεν αποδείχθηκε μόνο ψευδεπίγραφη, αλλά αναδείχθηκε ψευδεπίγραφο και το περιεχόμενο που της δίνει η αστική τάξη για τη μεταφορά στους νομούς και στους δήμους υποχρεώσεων του κράτους, για να πληρωθούν τελικά από το λαό. 

Η Κυβέρνηση επιδιώκει -και αυτό προωθεί με το παρόν σχέδιο νόμου- η Νομαρχιακή Αυτοδιοίκηση να μη λειτουργεί ως παράγοντας ανάπτυξης, αλλά ούτε ως εύρυθμα κινούμενος μηχανισμός διοικητικών πράξεων ή υπηρεσιών, αφού ο περίφημος δημοκρατικός προγραμματισμός έμεινε στα λόγια. 

Με το παρόν σχέδιο νόμου τα οικονομικά της Νομαρχιακής Αυτοδιοίκησης θα παραμείνουν σε τραγική κατάσταση. Το προσωπικό της δεν επαρκεί ούτε στο σημερινό της ρόλο. Αντιμετωπίζουν οι εργαζόμενοι σοβαρά προβλήματα παραγωγικής αξιοποίησης, εργασιακών σχέσεων και μισθών. Προβλήματα που θα οξύνονται όλο και πιο πολύ με τα ασφυκτικά πλαίσια που βάζει το παρόν σχέδιο νόμου στο άρθρο 5, που με απόφαση της Κυβέρνησης καθορίζονται τα όρια εξέλιξης των δαπανών, ώστε να είναι σύμφωνα με τις γενικότερες μακροοικονομικές και δημοσιονομικές εξελίξεις, δηλαδή, με τη σύγκλιση στην πορεία για την Ο.Ν.Ε. σήμερα και για την πειθαρχία στο μέλλον, αφού μπει η χώρα στην Ο.Ν.Ε., για να μην υποστεί τις κυρώσεις. 

Κυρίες και κύριοι συνάδελφοι, όλοι ζήσαμε στα τέσσερα χρόνια που πέρασαν, το πώς λειτούργησε η Νομαρχιακή Αυτοδιοίκηση και βεβαίως και προεκλογικά αναδείχθηκαν τα ζητήματα του πώς κατανοεί, του πώς θέλει κάθε κόμμα τη Νομαρχιακή Αυτοδιοίκηση, του τι Νομαρχιακή Αυτοδιοίκηση έχει ανάγκη ο τόπος. 

Αποδεικνύεται και από τις τοποθετήσεις που έγιναν στη Διαρκή Επιτροπή, αλλά και σήμερα εδώ από τη μέχρι τώρα τοποθέτηση του κυβερνώντος κόμματος, αλλά και της Νέας Δημοκρατίας, ότι επί της ουσίας στο ρόλο που θέλει να δώσει η Κυβέρνηση στη Νομαρχιακή Αυτοδιοίκηση, δηλαδή στο να είναι ένας διοικητικός μηχανισμός που θα αντλεί πόρους, κύρια από το υστέρημα και από τα πενιχρά εισοδήματα των εργαζομένων, δεν διαφωνεί ούτε η Νέα Δημοκρατία ούτε ο Συνασπισμός. 

Είναι αλήθεια ότι επιμελώς αποκρύπτεται ή δικαιολογείται αυτή η λογική ή αφήνεται, εν πάση περιπτώσει, να περπατήσει, όπως προβλέπεται από το σχέδιο νόμου, που προωθεί η Κυβέρνηση, ανοίγοντας δρόμο και υποδεικνύοντας ουσιαστικά και με τη σύμφωνη γνώμη της ΕΝΑΕ -τουλάχιστον από την τοποθέτηση του αντιπροέδρου στη Διαρκή Επιτροπή αυτό φάνηκε- ότι αυτά θα είναι τα χρήματα τα οποία θα δίνετε για τη δήθεν ανάπτυξη στη Νομαρχιακή Αυτοδιοίκηση, αλλά ο νομάρχης πρέπει να προνοήσει, πρέπει να είναι αποφασιστικός, πρέπει να επιβάλει τέλη, φόρους, δικαιώματα, όπως προβλέπονται από τους διάφορους νόμους, για να μπορέσει να παίξει αυτόν το ρόλο που θέλει να προσδώσει η Κυβέρνηση στη Νομαρχιακή Αυτοδιοίκηση. 

Βεβαίως, δεν γίνεται λόγος -και εμείς αυτό υποστηρίζουμε- ότι πρέπει το νομαρχιακό συμβούλιο, οι νομάρχες και του κάθε νομού αλλά και σε επίπεδο χώρας, μαζί με το μαζικό, με το λαϊκό κίνημα, πρέπει να πιέσουν, πρέπει να αγωνιστούν, πρέπει να αναγκάσουν την Κυβέρνηση να υπάρξουν συγκεκριμένοι, δεσμευτικοί πόροι από τον κρατικό προϋπολογισμό, για να μπορούν να παίξουν αναπτυξιακό ρόλο. Πρέπει, κατά την άποψή μας, το νομαρχιακό συμβούλιο και ο νομάρχης να έχει το δικαίωμα του προγραμματισμού και της εκτέλεσης συγκεκριμένων έργων που έχει ανάγκη η κάθε περιοχή, έτσι που οι ίδιοι να ξέρουν ότι υπάρχει προγραμματισμός κόντρα και στην κατεύθυνση που βάζει η Ευρωπαϊκή 'Ενωση, αλλά και αυτό που θέλει η Κυβέρνηση. 

Το παρόν νομοσχέδιο δεν διασφαλίζει τα οικονομικά της Νομαρχιακής Αυτοδιοίκησης, δεν δίνει τον αναπτυξιακό ρόλο, δεν προωθεί την αποκέντρωση, γι' αυτό και το καταψηφίζουμε. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κυρίες και κύριοι συνάδελφοι, ο Συνασπισμός είχε υποδεχθεί την υλοποίηση της Νομαρχιακής Αυτοδιοίκησης ως ένα σημαντικό, πολιτικό και θεσμικό γεγονός. Παρά τις αναμφισβήτητες ελλείψεις και σοβαρές αναπάρκειες που επισημάναμε, ήταν ένα ουσιαστικό βήμα για την Αυτοδιοίκηση. 

Εκτός της μεγάλης χρονικής καθυστέρησης ο ν.2218/94 δεν συνδυάστηκε με μία ευρύτερη αντίληψη για τη μεταρρύθμιση του διοικητικού συστήματος και την ολοκλήρωση της αποκέντρωσης. Ο θεσμός έμεινε μετέωρος και ευάλωτος στους κεντρικούς μηχανισμούς της πολιτικής, οικονομικής και διοικητικής εξουσίας. 

Η μετέπειτα ψήφιση του ν. 2240/94, που ήταν ένα προϊόν πολιτικών συμβιβασμών, ανέλυσε σημαντικά στοιχεία του ν. 2218/94, δηλαδή το νόμο ως ενιαία διοικητική μονάδα και τη Νομαρχιακή Αυτοδιοίκηση ως τη μόνη πολιτική αρχή σε νομαρχιακό επίπεδο. 

Κατηγορήσαμε τότε την Κυβέρνηση ότι αποδυναμώνει τον ίδιο το θεσμό που είχε δημιουργήσει. 'Ενας από τους λόγους ήταν η μη θεσμοθέτηση αυτοτελών πόρων για τη Νομαρχιακή Αυτοδιοίκηση. 

Τώρα, με το σχέδιο νόμου για τους οικονομικούς πόρους της Νομαρχιακής Αυτοδιοίκησης η Κυβέρνηση επιχειρεί με καθυστέρηση τεσσάρων ετών να ανταποκριθεί στις απαιτήσεις του θεσμού. 

Το νομοσχέδιο για τους κεντρικούς αυτοτελείς πόρους της Νομαρχιακής Αυτοδιοίκησης δεν καταφέρνει να πετύχει το στόχο αυτό με τα σημερινά δεδομένα. Το περιεχόμενο του νομοσχεδίου σε πολλά σημεία αποκαλύπτει τη συγκεντρωτική νοοτροπία της Κυβέρνησης, παραπέμπει τη ριζική φορολογική μεταρρύθμιση στις καλένδες και προτιμά να αντιμετωπίζει τους θεσμούς της αποκέντρωσης ως παράρτημα του Γενικού Λογιστηρίου του Κράτους. 

Εκτίμησή μας είναι πως το ύψος των πόρων, που προβλέπει 

  


 

  

Σελίδα 2446 

το νομοσχέδιο, συντηρεί μετά βίας τηn υφιστάμενη κατάσταση. Κρατά τη Νομαρχιακή Αυτοδιοίκηση δέσμια μιας αντιαναπτυξιακής και συγκεντρωτικής λογικής. Σε αυτά έρχεται να προστεθεί και η συνήθης λογιστική αντίληψη της Κυβέρνησης, που επιμένει να φέρνει τις δαπάνες υπό τη δαμόκλειο σπάθη της δημοσιονομικής πειθαρχίας. 

Είναι, για μια ακόμη φορά, φανερό πως την ώρα που επιχειρείται να γίνει ένα βήμα με κάποιο νομοσχέδιο και ειδικά αυτό που αφορά την οικονομική αυτοτέλεια της Νομαρχιακής Αυτοδιοίκησης, η αδυναμία της Κυβέρνησης και η εμμονή της σε συγκεντρωτική διάθεση το καθιστά άτολμο. Είναι μικρόψυχη αυτή η αντιμετώπιση. 

Με υπόμνημά της η 'Ενωση Νομαρχιακών Αυτοδιοικήσεων Ελλάδας επεσήμανε την αντίθεσή της προς τους περιορισμούς της δημοσιονομικής πειθαρχίας, που προβλέπεται στους κεντρικούς αυτοτελείς πόρους της Νομαρχιακής Αυτοδιοίκησης. 

Θα εστιάσω τις παρατηρήσεις μου σε τρία άρθρα του νομοσχεδίου, γιατί θεωρούμε πέρα απ'όλες αυτές τις αδυναμίες ότι το νομοσχέδιο αυτό είναι ένα μικρό όπλο στους δημάρχους και στους νομάρχες, για να απαιτήσουν μέσα από το θεσμικό πλαίσιο την οικονομική τους αυτοτέλεια. Ο δρόμος βέβαια είναι μακρύς. 

Ο τρόπος υπολογισμού του ετήσιου ύψους του αποθεματικού κεφαλαίου της Νομαρχιακής Αυτοδιοίκησης, οι προϋποθέσεις -μιλάω για το άρθρο 2 παράγραφος 4- και η διαδικασία κατανομής, ο τρόπος τήρησης και διαχείρισης του σχετικού λογαριασμού καθορίζεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών. Η ίδια ακριβώς αντίληψη επικρατεί και στο άρθρο 5 παράγραφος 2 όπου η σύνταξη του σχεδίου προϋπολογισμού εσόδων-εξόδων από τη νομαρχιακή επιτροπή και την ψήφιση του προϋπολογισμού από το νομαρχιακό συμβούλιο, γίνεται με βάση την απόφαση κατάρτισης προϋπολογισμού, που εκτελείται από τα ίδια Υπουργεία. 

Είναι φανερό ότι η δημοσιονομική αντίληψη επιμένει να υπάρχει εδώ και να κρατά δέσμια τη Νομαρχιακή Αυτοδιοίκηση. 

Η 'Ενωση Νομαρχιακών Αυτοδιοικήσεων Ελλάδας δεν συμφωνεί με τους περιορισμούς της δημοσιονομικής πειθαρχίας, που προβλέπει η παράγραφος 2 του άρθρου 5, πολύ δε περισσότερο μια και μέσα στις δαπάνες που θα γίνονται από τους κεντρικούς αυτοτελείς πόρους, το 20% περίπου αφορά το πρόγραμμα δημοσίων επενδύσεων των Νομαρχιακών Αυτοδιοικήσεων, που σε καμία περίπτωση δεν ακολουθεί τους ρυθμούς αύξησης των δαπανών των Υπουργείων, αλλά επιταχυνόμενους ρυθμούς. 

Στο άρθρο 3, παράφραφος 3, καθορίζονται τα κριτήρια και η διαδικασία κατανομής εσόδων. Κύριοι Υπουργοί, εδώ θα πρέπει να δούμε το θέμα των κριτηρίων με τα πραγματικά γεγονότα που υπάρχουν σήμερα. Τα κριτήρια που κατατίθενται εδώ, κατά τη γνώμη μας, είναι κριτήρια παλιάς λογικής, έχουν λειτουργήσει σε προηγούμενα χρόνια και σήμερα νομίζω ότι δεν διαγράφουν την πραγματική εικόνα που υπάρχει στις νομαρχίες. 

Εμείς προτείνουμε να υπάρξουν επιπλέον κριτήρια, όπως είναι η οικονομική ιδιαιτερότητα, το αναπτυξιακό έλλειμμα, η ανεργία, η ένταξη των περιοχών αυτών στις φθείνουσες περιοχές. Και ακόμη, επειδή βλέπουμε ότι μεγάλες ομάδες οικονομικών μεταναστών μένουν σε κάποιες περιοχές, θα πρέπει, κύριε Υπουργέ, να λάβετε υπόψη σας ότι είναι ένα κριτήριο που σήμερα πρέπει να υπολογιστεί στις υπάρχουσες προτάσεις σας, γιατί για να αποκλείσει μια κοινωνία το ρατσισμό, την ξενοφοβία κλπ., χρειάζεται μηχανισμούς στήριξης και οικονομικούς μηχανισμούς, που σήμερα δεν είναι σε θέση να ανταποκριθεί η Τοπική Αυτοδιοίκηση. 

Ο Συνασπισμός ψηφίζει το σχέδιο νόμου. 'Εχει κάνει συζήτηση και με τους νομάρχες. Πιστεύουμε ότι είναι ένα βήμα. Πιστεύουμε ότι το βήμα από τη μεριά της Κυβέρνησης θα πρέπει να ενισχυθεί με πιο γρήγορους ρυθμούς, για να φέρει ένα αποτέλεσμα. 

Το πιο σημαντικό απ'όλα, κύριε Υπουργέ, είναι ότι θα πρέπει να κατανοήσουμε ότι η ουσιαστική αποκέντρωση λύνει προβλήματα, δυναμώνει τη λειτουργία του κράτους, που σήμερα το έχουμε ανάγκη. Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς την κ. Αλφιέρη. 

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας ορίζει ως ειδικό αγορητή στο νομοσχέδιο αυτό τον κ. Γεώργιο Τσαφούλια. 

Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, με πήρατε στο τηλέφωνο και συμφωνήσαμε να συζητηθεί το νομοσχέδιο και μία τροπολογία. Δεν λέω ψέματα, έτσι δεν είναι; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι. 

ΓΕΩΡΓΙΟΣ ΤΣΑΦΟΥΛΙΑΣ: Δέχθηκα, για να λειτουργήσει η Νομαρχιακή Αυτοδιοίκηση. 

Σήμερα τι κάνεις, κύριε Μπένο; Πες μου τι κάνεις; Μου στέλνεις, την ώρα που μιλάω, έξι τροπολογίες για τους δήμους και τις κοινότητες, για όλες τις παραλείψεις που μέχρι τώρα έχεις κάνει, που από τις 19 Οκτωβρίου μέχρι σήμερα έπρεπε να έχουν γίνει τα πάντα, και μου λες "μέχρι τις 15.00' ή τις 16.00', τροπολογίες με δέκα σελίδες κάθε μία, να τις συζητήσουμε, να αποφασίσουμε. Και να μάθει ο ελληνικός λαός τι γίνεται". Σε αυτό το σημείο, κύριε Μπένο, με εξηπάτησες. 'Επρεπε να μου πεις ότι θα φέρεις και άλλες έξι τροπολογίες. Γιατί δεν μου το είπες; Με εξηπάτησες, κύριε Υπουργέ. Γιατί, εάν ήξερα ότι είναι έξι τροπολογίες ακόμα, θα σου έλεγα "προς Θεού" και μάλιστα, αν μου έλεγες ότι θα τις φέρεις σήμερα πέντε λεπτά προτού μιλήσω στο Βήμα. 

Καταγγέλλω ενώπιον του ελληνικού λαού τη χειρότερη πραξικοπηματική λειτουργία του Κοινοβουλίου από πλευράς Κυβέρνησης. Δεν θα έπρεπε να την ανέχεται το Προεδρείο της Βουλής. Αλλά την ανέχεται, γιατί δεν ήξερε. Ούτε το Προεδρείο της Βουλής ξέρει ότι μας έφερες έξι τροπολογίες. 

Τι λένε οι τροπολογίες αυτές, κύριε Υπουργέ; Δεν τις ξέρω εγώ, θα τις ξέρει ο ελληνικός λαός; Είναι λειτουργία του Κοινοβουλίου αυτό; Είναι λειτουργία παραγωγής νομοθετικού έργου αυτό; Είναι η πλέον χειρότερη έκφραση λειτουργίας νομοθετικού έργου. Αντιδημοκρατική τακτική, αντικοινοβουλευτική και φιμωτική. 

Η Κυβέρνηση θέλει τη Βουλή και το νομοθετικό έργο σαν χειροκροτητές και όχι σαν Βουλευτές βουλευόμενους. Δεν μας επιτρέπει η λειτουργία της Βουλής και του νομοθετικού έργου να ασκούμε τα καθήκοντά μας. 

Το λέω στο λαό της Ελλάδας, για να καταλάβει τι γίνεται εδώ μέσα, πώς νομοθετεί η Κυβέρνηση και πώς φέρνει φιμωτικά διατάξεις, χωρίς να πάρουμε χαμπάρι. 

Σ' αυτές τις τροπολογίες εδώ μιλάτε για πρόσληψη προσωπικού, το οποίο κάνετε προσωρινό κατά την παρέκκλιση των διατάξεων του ν. 2190. Ναι μεν μιλάτε για το ν. 2190, αλλά όπως το κάνετε είναι για να προσληφθούν οι δικοί σας, από μία πρώτη ματιά που έριξα. Δεν προλαβαίνει να μάθει ο κόσμος για την πρόληψη του προσωπικού την 1η Ιανουαρίου. Εδώ γίνεται δηλαδή της τρελής. Εάν διαβάσει ο λαός αυτές τις διατάξεις των τροπολογιών, θα πρέπει να μας πει "φευγάτε από τη Βουλή, κάντε απεργία πείνας, διαμαρτυρηθείτε, δεν είστε Βουλευτές, δεν είστε άξιοι των καθηκόντων σας, σας φέρνουν χαρτιά και τα καταπίνετε και είστε όλοι σύμφωνοι με την Κυβέρνηση, προκειμένου να εξυπηρετηθούν σκοτεινοί και άλλοι ρουσφετολογικοί σκοποί". 

Πέστε μου πως θα τις διαβάσω και τι θα απαντήσω. Αφού εγώ δεν θα μπορέσω να απαντήσω, ο ελληνικός λαός πως θα μάθει; 

Δεν είναι, όμως, μόνο αυτό. Εκτός από μία τροπολογία που τη δέχθηκα, τις άλλες πρέπει να τις αποσύρετε. 'Η εάν δεν τις αποσύρετε, πρέπει να οριστεί άλλη εμβόλιμη συνεδρίαση στη Βουλή -άλλες δύο εμβόλιμες- ώστε να λειτουργήσουν οι θεσμοί, να λειτουργήσει η δημοκρατία, να λειτουργήσει το Κοινοβούλιο, να λειτουργήσει η απαγόρευση της φίμωσης του κοινοβουλευτικού λόγου. 

Αυτές τις καταγγελίες κάνω στον ελληνικό λαό. Δεν ξέρω 

  

 

  

Σελίδα 2447 

εάν είναι δική σας δουλειά. Μπορεί να είναι δουλειά του κ. Παπαδόπουλου αυτή, διότι φέρνει εδώ όλα τα θέματα των ΟΤΑ, δηλαδή των δήμων και των κοινοτήτων, όπως για τις αμοιβές τους κλπ. Τι πράγματα είναι αυτά; 

Λοιπόν, δεν γίνεται έτσι Κοινοβούλιο. Με ένα τέτοιο Κοινοβούλιο, με τέτοιας μορφής λειτουργία του, με τις κλούβες απέξω να μαζεύει τους μαθητές ο Αρσένης επειδή κάνουν πορείες και με την απαγόρευση και φίμωση των αγροτών εν όψει της διάσκεψης που έγινε για τη μείωση των δαπανών στη γεωργία, δεν γίνεται κράτος. Είναι κράτος εμπαιγμού. Είναι κράτος το οποίο ωθεί το λαό στη σκέψη ότι καλώς κάνει καθημερινώς και αποδεκατίζει στα ποσοστά την Κυβέρνηση και το κόμμα του ΠΑ.ΣΟ.Κ. 

'Οταν ο λαός βλέπει αυτήν τη λειτουργία του Κοινοβουλίου, όταν ο λαός βλέπει τις κλούβες απέξω, για να μαζεύουν το πνευματικό υλικό της Ελλάδος, τους νέους, και όταν βλέπουν τους αγρότες στα πεζοδρόμια, γιατί η αγροτική πολιτική λέει ότι πρέπει να υπάρξει περιορισμός των δαπανών, σας ερωτώ: Είναι δικαιολογημένο με αυτά τα τρία πραγματάκια, να φθάσετε στο μηδενισμό. Αυτό είναι το στοιχείο που σας φέρνει στα γκάλοπ σε σημεία που είναι καταστροφικά για την Ελλάδα, για το έθνος και για σας. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Τσαφούλια, μου επιτρέπετε μία διακοπή; 

ΠΡΟΕΔΡΕΥΩΝ (Παναγιώτης Σγουρίδης): Δέχεστε, κύριε Τσαφούλια, μία διακοπή; 

ΓΕΩΡΓΙΟΣ ΤΣΑΦΟΥΛΙΑΣ: Μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης & Αποκέντρωσης): Επειδή υπάρχει λάθος εικόνα στο Κοινοβούλιο, θα σας πω κύριε Τσαφούλια, ότι εγώ έχω κάνει προσωπικά αγώνα για τις τροπολογίες. 

ΓΕΩΡΓΙΟΣ ΤΣΑΦΟΥΛΙΑΣ: Πού είναι; Σήμερα το πρωί; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μισό λεπτό. 

ΓΕΩΡΓΙΟΣ ΤΣΑΦΟΥΛΙΑΣ: Σήμερα το πρωί έξι τροπολογίες; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι σήμερα το πρωί. 

ΠΡΟΕΔΡΕΥΩΝ (Παναγιώτης Σγουρίδης): Αφού δέχεστε τη διακοπή, σας παρακαλώ, αφήστε να μιλήσει ο κύριος Υφυπουργός. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Τσαφούλια, πρόκειται για τέσσερις τροπολογίες. Οι τρεις τροπολογίες είχαν κατατεθεί ακόμη από τη συζήτηση στην επιτροπή. Αν δείτε την ημερομηνία, θα είναι 18.11.98. Πάνω από ένα μήνα έχουν κατατεθεί αυτές, για τις οποίες λέτε ότι τις καταθέσαμε σήμερα. 

ΓΕΩΡΓΙΟΣ ΤΣΑΦΟΥΛΙΑΣ: Σήμερα τις φέρνετε για συζήτηση, μέσα σε τρεις ώρες, αφού μπορούν να συζητηθούν σε άλλη εμβόλιμη συνεδρίαση. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είχε τεθεί λοιπόν από την επιτροπή. 'Οσον αφορά για την άλλη, που δεν είχε τεθεί στην επιτροπή -γιατί η βασική αρχή που έχουμε συμφωνήσει όλοι είναι, αν δεν συζητείται κάτι στην επιτροπή, να μην έρχεται στην Ολομέλεια- επειδή υπήρξε πρόβλημα με το φαξ και το e-mail, πήρα όλους τους συναδέλφους και τους ενημέρωσα. 

ΓΕΩΡΓΙΟΣ ΤΣΑΦΟΥΛΙΑΣ: Για τη μία. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Οι άλλες τρεις, για τις οποίες υπάρχει ο δικός σας ψόγος ότι τις φέραμε εκβιαστικά, έχουν κατατεθεί πάνω από ένα μήνα. Ακόμη από τη συζήτηση στην επιτροπή. Αυτό σας λέω. 

ΓΕΩΡΓΙΟΣ ΤΣΑΦΟΥΛΙΑΣ: Μπορεί να έχουν κατατεθεί πάνω από ένα μήνα, αλλά εμείς για την εμβόλιμη συνεδρίαση, που λάβαμε γνώση ότι θα γίνει σήμερα, δεν είχαμε καμία ιδέα ότι θα συζητηθούν σ' αυτό το νομοσχέδιο. Είναι διατάξεις της πρωτοβάθμιας Τοπικής Αυτοδιοίκησης, που αφορούν όλα τα ελλείμματα που είχατε μέχρι τώρα για τους δήμους και τα φέρνετε τώρα. Μπορεί να είναι κατατεθειμένες, αλλά ορίζετε εμβόλιμη. Γιατί δεν μου είπατε ότι οι τροπολογίες αυτές θα συζητηθουν και γιατί δεν μου στείλατε στο φάκελό μου και αυτές τις τροπολογίες από την Παρασκευή; Τουλάχιστον να είμαι ενημερωμένος, αφού τις έχετε καταθέσει και θα τις συζητήσουμε. Να μου πείτε "είναι και αυτές". 

ΠΡΟΕΔΡΕΥΩΝ (Παναγιώτης Σγουρίδης): Ούτως ή άλλως οι τροπολογίες αυτές είναι μέσα στη συζήτηση του νομοσχεδίου. 

ΓΕΩΡΓΙΟΣ ΤΣΑΦΟΥΛΙΑΣ: 'Εχουν περιεχόμενο διατάξεων, τις οποίες αμφισβητούμε, γιατί κρύπτουν ρουσφέτια, κρύπτουν άλλα πράγματα και ως εκ τούτου δεν είναι δυνατόν να τις ψηφίσουμε. 

'Ερχομαι στο νομοσχέδιο: Μιλήσαμε για την Τοπική Αυτοδιοίκηση. 'Εγινε μία αναδρομή του παρελθόντος για το θέμα του θεσμού της Νομαρχιακής Αυτοδιοίκησης. 'Εγινε μία αναδρομή του παρελθόντος για το τι είναι Νομαρχιακή Αυτοδιοικηση και ποια ήταν η εξάπλωση του θεσμού αυτού, ποια τα αποτελέσματά του και ποιες οι προοπτικές του και τι έγινε μέχρι τώρα. 

Από το 1994 μέχρι τώρα που θεσπίστηκε η Νομαρχιακή Αυτοδιοίκηση ήταν ένας νεκρός θεσμός, γιατί ακόμη και τώρα οικονομικά είναι νεκρός ο θεσμός και από απόψεως μεταφοράς αρμοδιοτήτων και από απόψεων πόρων αναλόγων προς την άσκηση των αρμοδιοτήτων και τη μεταφορά αυτών που έγιναν. 

Και ως εκ τούτου ύστερα από τέσσερα χρόνια φέρνουμε νομοσχέδιο εν όψει ανάγκης καταρτίσεως προϋπολογισμού την τελευταία στιγμή. Δηλαδή αυτό το νομοσχέδιο, που έρχεται τώρα, έρχεται λόγω μεγάλης ανάγκης καταρτίσεως των προϋπολογισμών. Και το φέρνουμε την τελευταία στιγμή, κατά τρόπον που δεν είναι δυνατόν να πει κανένας ότι αποτελεί προσπάθεια ομαλής λειτουργίας των θεσμών και ιδιαίτερα του θεσμού της δευτεροβάθμιας Νομαρχιακής Αυτοδιοικήσεως. Αυτό είναι αναποτελεσματικό, είναι ευκαιριακό, είναι ένα νομοσχέδιο της στιγμής, που καλύπτει τεχνοκρατικές ανάγκες. 

Από τον καιρό που ιδρύθηκε η Νομαρχιακή Αυτοδιοίκηση μέχρι σήμερα, δεν υπήρξαν εμφανείς πόροι στον προϋπολογισμό για αυτή. Δεν υπήρξαν αυτοτελείς κεντρικοί πόροι που να προσδιορίζουν, πράγματι, το περιεχόμενο της λειτουργίας για μία προοπτική στη Νομαρχιακή Αυτοδιοίκηση. Δεν ανέπεμψαν οι θεσμοί της Νομαρχιακής Αυτοδιοίκησης. Η ΕΝΑΕ, πράγματι, ήταν ένα όργανο που λειτούργησε με υποβάθμιση εκ του γεγονότος ότι η διοίκησή της ήταν εξαρτημένη από την κεντρική εξουσία λόγω κομματικής και κυβερνητικής εξάρτησης. Και γι' αυτό οι αγώνες της ΕΝΑΕ δεν ήταν ικανοί να δώσουν ένα άλλο περιεχόμενο στον αγώνα, ο οποίος θα επέτρεπε πολύ νωρίτερα, μετά το 1994, την αποτελεσματική αντιμετώπιση του θεσμού που ετέθη για να λειτουργήσει. 

Εκείνο που θέλω να πω είναι ότι η περιφερειακή αποκέντρωση και η αυτοτέλειά της είναι ένα μεγάλο γεγονός στην εποχή μας, γιατί την εποχή των κρίσεων που διερχόμαστε, δεν είναι δυνατόν να αντιμετωπίσει τα προβλήματα ο λαός μας, παρά μόνο με τη λειτουργία της περιφερειακής αποκέντρωσης, της περιφερειακής ανάπτυξης και της αυτοτέλειας της Τοπικής Αυτοδιοίκησης. Μπορεί να πει κανείς ότι αν υπήρχε πρόβλεψη να λειτουργήσει μια Νομαρχιακή Αυτοδιοίκηση, μία Τοπική Αυτοδιοίκηση με προϋποθέσεις, θα ήταν δυνατόν να επιτραπεί να ζει σαν μία κλειστή κοινωνία, ακόμα να έχει ένα δικό της οργανισμό, μια εσωτερική δύναμη δική της, που σε μεγάλες παγκόσμιες και εσωτερικές κρίσεις να μπορεί να ανταπεξέρχεται. Αυτά τα μέτρα τα έχουν λάβει άλλα κράτη-μέλη της Ευρωπαϊκής 'Ενωσης και εκτός αυτής, που έχουν οχυρώσει τους θεσμούς τους με Τοπική Αυτοδιοίκηση και περιφερειακή ανάπτυξη σε τέτοιο βαθμό, που σε μεγάλες κοινωνικές και οικονομικές κρίσεις να έχουν τη δυνατότητα να ανταπεξέρχονται αυτές οι κοινωνίες. Αυτό δεν έγινε μέχρι τώρα, ούτε γίνεται. Σκεφθείτε ότι στο νομοθετικό πλαίσιο η Επιστημονική Υπηρεσία της Βουλής λέει ότι με το ν. 1850, που κυρώθηκε από τη χώρα μας ο ευρωπαϊκός χάρτης 

 

 

  

Σελίδα 2448 

Τοπικής Αυτοδιοίκησης, αποτελεί διεθνή σύμβαση που καταρτίστηκε και υιοθετήθηκε από τα κράτη-μέλη του Συμβουλίου της Ευρώπης το 1985. Σύμφωνα με το άρθρο 28 παράγραφος 1 του Συντάγματος υπερισχύει από κάθε άλλη αντίθετη διάταξη νόμου. Πράγματι υπάρχει αυτός ο ν. 1850/89, ο ΕΧΤΑ. Προσέξτε τι λέει η έκθεση της Επιστημονικής Υπηρεσίας της Βουλής: Οι διατάξεις του νομοσχεδίου φαίνεται να ευρίσκονται γενικώς σε αρμονία προς τις προβλέψεις τόσο του άρθρου 102 παράγραφος 6 του Συντάγματος όσο και του άρθρου 9 του ΕΧΤΑ. Εδώ δεν βρίσκονται σε αρμονία. Στο τέλος λέει: Η κοινή υπουργική απόφαση για τον τρόπο υπολογισμού της κατανομής των εσόδων στις διάφορες Νομαρχιακές Αυτοδιοικήσεις με βάση τα κριτήρια του άρθρου 3 παράγραφος 3, πρέπει να αποβλέπει και στην προστασία των ασθενεστέρων οικονομικά νομαρχιακών αυτοδιοικήσεων, όπως επιτάσσει η παράγραφος 5 του άρθρου 9 του ΕΧΤΑ. Και σας ερωτώ, για τους ασθενέστερους οικονομικά ΟΤΑ και ασθενέστερες οικονομικά Νομαρχιακές Αυτοδιοικήσεις, ποια είναι η πραγματική προστασία, ώστε να πραγματοποιείται και η αρχή του Συντάγματος του άρθρου 102 παράγραφος 6 και το άρθρο 9 του ΕΧΤΑ; Σκεφθείτε ότι απέχει η Επιστημονική Υπηρεσία της Βουλής να πάρει θέση, γιατί ξέρει ότι παραβιάζεται το δίκαιο των πτωχοτέρων Νομαρχιακών Αυτοδιοικήσεων και επίσης παραβιάζονται οι προϋποθέσεις που προβλέπει το άρθρο 9 του ΕΧΤΑ και το άρθρο 102 παράγραφος 6 του Συντάγματος. Γι'αυτό αναφέρει τη λέξη "φαίνεται". 

Επομένως είναι αντισυνταγματικό το νομοσχέδιο. Με την ερμηνεία που δίνω στην απάντηση της Επιστημονικής Υπηρεσίας της Βουλής, το νομοσχέδιο που φέρνετε, επαναλαμβάνω, είναι αντισυνταγματικό, γιατί η πρόβλεψη των πόρων δεν είναι ίση με την αξία της ερμηνείας και της έννοιας του άρθρου 102 παράγραφος 6 του Συντάγματος. Σκέφθηκαν, λοιπόν, να το διατυπώσουν έτσι, ώστε να περάσει το νομοσχέδιο. Δεν ξέρω μήπως πιέζετε εσείς και την Επιστημονική Υπηρεσία της Βουλής. Νομίζω πως θα έπρεπε να υπάρξει και έξω από την υπηρεσία αυτή μία άλλη υπηρεσία, που να ελέγχει τη συνταγματικότητα του νομοσχεδίου. 

Είπατε για τα έσοδα των αυτοτελών πόρων, για εκατόν πέντε δισεκατομμύρια (105.000.000.000) δραχμές και βγαίνουν στον προϋπολογισμό ενενήντα δισεκατομμύρια (90.000.000.000) δραχμές. Επομένως υπάρχει έλλειμμα, αφού δεν καλύπτονται από τον προϋπολογισμό τα εκατόν πέντε δισεκατομμύρια (105.000.000.000) δραχμές, ούτε γράφεται ποσοστό. Δεν κατοχυρώνεται από τώρα με το νομοθέτημα σύμφωνα με τη διάταξη του Συντάγματος τι θα δίνεται στις νομαρχιακές Αυτοδιοικήσεις. Να πείτε κάθε χρόνο τόσα, ή από τα έσοδα θα δίνουμε τόσα. 

Επομένως πώς είναι δυνατόν να πιστέψει κανείς ότι σε αυτήν την περίπτωση ενεργείτε σύμφωνα με το Σύνταγμα και με το άρθρο 9 του ΕΧΤΑ; Δεν ενεργείτε. Απλούστατα, μέσα από πρόχειρους υπολογισμούς λειτουργείτε, για να βολέψετε την Τοπική Αυτοδιοίκηση, όπως το κάνατε και τώρα με αυτές τις τροπολογίες που φέρνετε, που όσο να ισχυρίζεστε ότι τις είχατε καταθέσει, εκείνοι που θα μάθουν το περιεχόμενό τους και που θα ψηφιστούν σήμερα, δεν θα μπορέσουν να τις εφαρμόσουν, είτε είναι δήμαρχοι είτε είναι κοινοτάρχες. Τους λέτε να πάρουν προσωπικό, μπουλντοζιέρηδες, και να είναι έτοιμοι την 1η Γενάρη. Πού να τους βρουν; Εκείνοι θα πάρουν την τροποποίηση από το ΦΕΚ μετά την 1η Γενάρη και εσείς τους λέτε από τώρα να τους έχουν βρει. 

Πήγε ο κ. Παπαδόπουλος στην Πάτρα και λόγω του ότι ήμουν ασθενής, δεν μπόρεσα να πάω. Απήντησα την άλλη ημέρα σε όλες τις εφημερίδες, γιατί ήταν η πρώτη φορά που δεν πήγα. 

Δεν μπόρεσα να τα βγάλω πέρα και δεν πήγα γιατί, είχα φουρτούνες. Απέκανα από τον αγώνα τον οποίο κάνω και σταμάτησα εκεί. 

Την άλλη μέρα, που τα διάβασα, του απάντησα ότι δεν είπε στη Νομαρχιακή Αυτοδιοίκηση τι δίνει σε κάθε δήμο. Είναι είκοσι δήμοι στο Νομό Αχαϊας. Τι δίνετε, κύριε Υπουργέ, σε κάθε δήμο του Νομού Αχαϊας; Πόσα μηχανήματα θα δώσετε σε κάθε δήμο του Νομού Αχαϊας; Τους είπε να γυροβοηθιούνται και να γυροδανείζονται τα μηχανήματα. Θα στείλει, δηλαδή, ορισμένα μηχανήματα για το 1/4 των δήμων του Νομού Αχαϊας, τα οποία δεν φθάνουν ούτε για δύο-τρεις δήμους και λέει στους άλλους δεκαεπτά-δεκαοχτώ δήμους να τα αλληλοδανείζονται. Σκεφθείτε σε ποιο σημείο βρίσκεται η λειτουργία του "Καποδίστρια"! 

Το ίδιο λένε και αυτές οι τροπολογίες εδώ. Είναι δυνατόν να γίνει η λειτουργία της Τοπικής Αυτοδιοίκησης με τέτοια κατάσταση, όπως επικρατεί αυτήν τη στιγμή; Επομένως τους πόρους της Νομαρχιακής Αυτοδιοίκησης και της Τοπικής Αυτοδιοίκησης γενικότερα τους κανονίζετε εσείς με αποφάσεις και υπουργικά διατάγματα και όπως θέλετε εσείς και ό,τι θέλετε εσείς δίνετε. Και τα δίνετε, όπως θέλετε εσείς, διότι δεν προσδιορίζετε επακριβώς τι και τι θα δώσετε, αλλά τα δίνετε και με το άρθρο 2, παράγραφος 3, όπου λέει για τα κριτήρια. Κριτήρια λέει, το μήκος του οδικού δικτύου, το επίπεδο των κοινωνικών εξυπηρετήσεων, η δυνατότητα άντλησης τοπικών πόρων και οι περιβαλλοντικές επιπτώσεις και συνθήκες. 

Σας ερωτώ, ποια είναι αυτά; Τα προσδιορίζετε συγκεκριμένα τα κριτήρια, ώστε να ξέρει κάθε δήμος τι θα πάρει; Και θα υπάρχει δήμος πλουσιότερος, που δεν θα πρέπει να πάρει τόσα και θα παίρνει περισσότερα για λόγους κομματικής εξυπηρετήσεως και θα υπάρχει ασθενής δήμος που θα παίρνει λιγότερα. Διότι τα κριτήρια αυτά τα έχετε εσείς στα χέρια σας. Δεν είναι μόνο ότι χορηγείτε ό,τι εσείς θέλετε, αλλά κανονίζετε και ό,τι θα πάρουν οι δήμοι, οι κοινότητες, αλλά και ό,τι θα πάρουν και οι νομαρχιακές αυτοδιοικήσεις, βάσει των κριτηρίων που λειτουργούν στο χέρι σας. Εσείς ερμηνεύετε τα κριτήρια, εσείς αποφασίζετε για τα κριτήρια, εσείς είστε εκείνοι οι οποίοι θα εξυπηρετήσετε τους δήμους και τις νομαρχιακές αυτοδιοικήσεις. Γιατί μία νομαρχιακή αυτοδιοίκηση που δεν είναι της Κυβέρνησης και δεν είναι του κόμματός σας να την καταδικάσετε βάσει της λειτουργίας του νόμου που λέει για τα κριτήρια; Αυτό περιέχει το νομοσχέδιο στη συγκεκριμένη περίπτωση. 'Ετσι δεν είναι, κύριε Ζαφειρόπουλε; 

Δηλαδή, υπάρχει περίπτωση, όσον αφορά ένα νομάρχη ο οποίος δεν είναι αρεστός, να ερμηνευθούν τα κριτήρια κατά τον τρόπο που θέλει αυτός και επομένως να μη δοθεί στην τάδε Νομαρχιακή Αυτοδιοίκηση το πραγματικό ποσοστό. Διότι το μήκος της οδού, οι περιβαλλοντικές συνθήκες, το επίπεδο των κοινωνικών εξυπηρετήσεων, είναι πράγματα τελείως άσχετα, μη κρίσιμα, μη συγκρίσιμα και μη επιδεχόμενα έλεγχο. Είναι εκτός λειτουργίας ελέγχου τα κριτήρια αυτά. Ως εκ τούτου, αφού είναι εκτός λειτουργίας ελέγχου τα κριτήρια αυτά, δεν είναι δυνατόν να υπάρξει λειτουργία Νομαρχιακής Αυτοδιοίκησης, όπως πράγματι εμείς την επιθυμούμε και τη θέλουμε να υπάρξει για όλους. 

Εδώ λέτε για τους φόρους, τα δικαιώματα και τις εισφορές, τα εισοδήματα από την εκμετάλλευση κινητής και ακίνητης περιουσίας -πού να τη βρουν- και ειδική τακτική επιχορήγηση. Δηλαδή, όσον αφορά την επιχορήγηση από τον προϋπολογισμό, εάν δεν είναι αναγκαία για να ανταποκριθούν τα ΟΤΑ στις εξυπηρετήσεις, πρέπει να βάλουμε φόρους. Επομένως με τα δεδομένα της προχειρότητας ενός νομοσχεδίου που έρχεται την τελευταία στιγμή, χωρίς πραγματικές προϋποθέσεις που να λειτουργούν υπέρ της απονομής δικαίου και δημοκρατίας, εμείς δεν είναι δυνατόν να συμφωνήσουμε σε αυτό το νομοσχέδιο και ως εκ τούτου το καταψηφίζουμε κατ' αρχήν. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, είναι πέντε οι ομιλητές... 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, έχουν γίνει κάποιες αναδιατυπώσεις. 

ΠΡΟΕΔΡΕΥΩΝ (Παναγιώτης Σγουρίδης): Τις αναδιατυπώσεις αυτές δεν χρειάζεται να τις αναγνώσετε. Τις έχουμε ήδη μοιράσει στους συναδέλφους. Να κατατεθούν στα Πρακτικά. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω να κάνω μία 

  

 

  

Σελίδα 2449 

προσθήκη, που δεν υπάρχει εδώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στην παράγραφο 4 του άρθρου 5 μετά τη φράση "Οι συνολικές λειτουργικές και λοιπές δαπάνες του προϋπολογισμού των Νομαρχιακών Αυτοδιοικήσεων" προστίθεται η φράση "που αναφέρονται στην περίπτωση γ' της παραγράφου 2 του άρθρου 2 του παρόντος νόμου". Υπήρξε μια παρεξήγηση, όταν το συζητούσαμε στην επιτροπή, αν αναφέρεται στο σύνολο των δαπανών. Πρέπει να γίνει η διευκρίνιση ότι αφορά μόνο τις συγκεκριμένες λειτουργικές δαπάνες. 

ΜΑΡΙΑ ΔΑΜΑΝΑΚΗ: Εδώ αναφέρεται στις επενδύσεις; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης):'Οχι, γι' αυτό το διευκρινίζουμε τώρα με την προσθήκη αυτής της φράσης, για να μην έχουμε προβλήματα. 

Θα καταθέσω την προσθήκη και τις τροποποιήσεις στα άρθρα για τα Πρακτικά. 

(Στο σημείο ο Υφυπουργός Εσωτερικών, Δημόσιας Διοίκησης και Αποκέντρωσης κ. Γεώργιος Φλωρίδης καταθέτει για τα Πρακτικά την προαναφερθείσα προσθήκη και τις τροποποιήσεις στα άρθρα, οι οποίες έχουν ως εξής: 

"'Αρθρο 5 παρ. 4 

Οι συνολικές λειτουργικές και λοιπές δαπάνες του προϋπολογισμού των Νομαρχιακών Αυτοδιοικήσεων [που αναφέρονται στην περίπτωση γ' της παραγράφου 2 του άρθρου 2 του παρόντος νόμου]..." 

"ΤΡΟΠΟΠΟΙΗΣΕΙΣ ΚΑΙ ΠΡΟΣΘΗΚΕΣ ΣΤΟ 

ΣΧΕΔΙΟΥ ΝΟΜΟΥ 

ΟΙΚΟΝΟΜΙΚΟΙ ΠΟΡΟΙ 

ΤΗΣ ΝΟΜΑΡΧΙΑΚΗΣ ΑΥΤΟΔΙΟΙΚΗΣΗΣ 

ΚΑΙ ΑΛΛΕΣ ΔΙΑΤΑΞΕΙΣ 

1. Η διάταξη του γ' εδαφίου της παραγράφου 1 του άρθρου 2 αντικαθίσταται ως εξής: 

γ) Τέλος ταξινόμησης στα επιβατικά αυτοκίνητα, φορτηγά και λεωφορεία ιδιωτικής χρήσης και δημόσιας χρήσης που κυκλοφορούν για πρώτη φορά στην Ελλάδα, σε ποσοστό 4,5%. 

2. Το τελευταίο εδάφιο της παραγράφου 2 του άρθρου 2 αντικαθίσταται ως εξής: 

Οι πιστώσεις που προβλέπονται στον τακτικό προϋπολογισμό για την κάλυψη των ως άνω κατηγοριών δαπανών παύουν να ισχύουν από την ημερομηνία έναρξης εφαρμογής του παρόντος. Οι πιστώσεις του προγράμματος δημοσίων επενδύσεων που προβλέπεται για την κάλυψη των δαπανών για επενδύσεις νομαρχιακής αυτοδιοίκησης που χρηματοδοτούνται αποκλειστικά από εθνικούς πόρους παύουν να ισχύουν από την 1-1-2000. 

3. Μετά το πρώτο εδάφιο της παραγράφου 2 του άρθρου 5 προστίθεται νέο εδάφιο ως εξής: 

Αν το σχέδιο του προϋπολογισμού δεν καταρτιστεί και δεν υποβληθεί, όπως προβλέπεται στην προηγούμενη παράγραφο ή αν ο πρόεδρος του νομαρχιακού συμβουλίου δεν μεριμνήσει για να συγκληθεί το συμβούλιο ως το τέλος Σεπτεμβρίου, το συμβούλιο συνέρχεται αυτοδίκαια την πρώτη Κυριακή στις 11 π.μ. μετά την ημερομηνία αυτή και προχωρεί στην σύνταξη και ψήφιση του προϋπολογισμού.") 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, υπάρχουν πολλοί λόγοι στους οποίους οφείλεται η υποβάθμιση του Κοινοβουλίου. 'Ενας βασικός λόγος, όμως, είναι ο τρόπος, με τον οποίο θέλει να νομοθετεί η Κυβέρνηση. 

Θέλω να συνταχθώ με την άποψη του κ. Τσαφούλια και να διαμαρτυρηθώ για τις τροπολογίες που εισάγονται, καθ' ον τρόπον εισάγονται. 

Στις πρώτες κυβερνήσεις του ΠΑ.ΣΟ.Κ. κάθε Υπουργός προσπαθούσε να φανεί αρεστός στην πρωτοβάθμια τότε Τοπική Αυτοδιοίκηση. 'Ολοι οι Υπουργοί προσπαθούσαν να δώσουν κάποια αρμοδιότητα στους δήμους και τις κοινότητες και τούτο χωρίς αντίστοιχους πόρους. Για παράδειγμα, δόθηκε η ευχέρεια στους δήμους να συστήσουν πολεοδομικές υπηρεσίες, αλλά ποτέ κανένας δεν εξέτασε αν μπορούσαν δήμοι με δύο και τρεις διοικητικούς υπαλλήλους και χωρίς πόρους να κάνουν χρήση της ευχέρειας που τους παρείχε ο νόμος. 

Τέτοια φαινόμενα "σπεκουλαρίσματος" της πρωτοβάθμιας Τοπικής Αυτοδιοίκησης είναι πάμπολλα. 'Ηταν τόσες οι αναφορές προς την Τοπική Αυτοδιοίκηση, χωρίς ουσιαστικά κανένα περιεχόμενο, που αναγκαζόμασταν -συγχωρείστε μου την ειρωνική διάθεση- να προτρέπουμε τους κυρίους Υπουργούς, να βάζουν στα νομοσχέδιά τους το μαϊντανό, όπως τον είχαμε αποκαλέσει τότε. 

Μετά το 1986, που η Νέα Δημοκρατία κέρδισε τους τρείς μεγάλους δήμους της χώρας, όπως καλή ώρα συνέβη πρόσφατα και πιστεύω να έχει το ίδιο αποτέλεσμα, την ίδια κατάληξη, που είχε εκείνη η νίκη... 

ΛΕΩΝΙΔΑΣ ΤΖΑΝΗΣ: Δεν κέρδισε ακριβώς η Νέα Δημοκρατία, αλλά παράξενα σκευάσματα. 

ΗΛΙΑΣ ΒΕΖΔΡΕΒΑΝΗΣ: Το γνωρίζετε, αγαπητέ συνάδελφε, και σας πονάει. Η αλήθεια είναι ότι μίλησε ο λαός. Δεχθείτε την και ακόμα δεχθείτε τα συνεχή γκάλοπ, που δίνουν στη Νέα Δημοκρατία 6-5 και 7 μονάδες διαφορά. 

ΛΕΩΝΙΔΑΣ ΤΖΑΝΗΣ: Πίσω έχει η αχλάδα το κοτσάνι! 

ΗΛΙΑΣ ΒΕΖΔΡΕΒΑΝΗΣ: Αν θέλετε, μην καταναλώνετε το χρόνο μου, γιατί μου χρειάζεται και ο κύριος Πρόεδρος θα μου πει στο τέλος ότι τον έχασα. 

ΠΡΟΕΔΡΕΥΩΝ (Παναγιώτης Σγουρίδης): Μιλάμε για την Τοπική Αυτοδιοίκηση και όχι για τις επερχόμενες εθνικές εκλογές. 

ΛΕΩΝΙΔΑΣ ΤΖΑΝΗΣ: Τους έχει πιάσει φούρια τώρα. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, όπως ξέρετε, εγώ δέχομαι τις διακοπές. Ο αείμνηστος Παναγιώτης Κανελλόπουλος απ' αυτό το Βήμα είχε πει ότι οι διακοπές είναι το αλάτι και το πιπέρι των συζητήσεων, η νοστιμιά. Τις δέχομαι, λοιπόν, κύριε Πρόεδρε, μόνο που εσείς θα με ανεχθείτε, αν μου χρειασθεί κάποιο λεπτό στο τέλος. 

ΠΡΟΕΔΡΕΥΩΝ (Παναγιώτης Σγουρίδης): Μόνο που ο Κανονισμός έχει αλλάξει και οι διακοπές δεν προσμετρώνται. Ο χρόνος παραμένει ο ίδιος. 

ΗΛΙΑΣ ΒΕΖΔΡΕΒΑΝΗΣ: Συνεχίζω. Τότε άρχισε η σπέκουλα, όσον αφορά την αυτοδιοίκηση του δευτέρου βαθμού που έφθασε στο ν. 1622/96. Αν σήμερα διαβάσουμε -και σας το συνιστώ- στα Πρακτικά της Βουλής τις συζητήσεις εκείνες, μπορεί και να γελάσουμε για τα "ψεύτικα τα λόγια, τα μεγάλα"! Ο νόμος αυτός ψηφίστηκε από την κυβερνητική Πλειοψηφία με διθυράμβους, αλλά έμεινε στο ράφι επί τέσσερα χρόνια και δεν εφαρμόστηκε ποτέ. 

Με την έλευση της Νέας Δημοκρατίας στην εξουσία και αφού είχε προηγηθεί η οικουμενική κυβέρνηση, που είχε αποφασίσει να φέρει το θεσμό της δευτεροβάθμιας Τοπικής Αυτοδιοίκησης και την οποία αρνηθήκατε, κύριοι συνάδελφοι -σεις που πανηγυρίζετε για την αγάπη σας προς το θεσμό της δευτεροβάθμιας Τοπικής Αυτοδιοίκησης- διαπιστώθηκε ότι δεν υπήρξε καμία προετοιμασία για την εφαρμογή του θεσμού της δευτεροβάθμιας Τοπικής Αυτοδιοίκησης. 

Στην προσπάθειά της η Νέα Δημοκρατία το 1990-1993 να συμμαζέψει το διαλυμένο κράτος -και ξέρετε τι κράτος μας παραδώσατε, κράτος πρασινοφρουρών, κράτος με ψυγειοποιημένα όλα τα εκλεκτά στελέχη της Δημόσιας Διοίκησης, προσπάθησε να αντιμετωπίσει τα θέματα συγκροτήσεως του κράτους και της οικονομίας, που είχαν συσσωρευθεί και την οδηγούσαν στη χρεοκοπία- δεν προχώρησε στη θέσπιση του δευτέρου βαθμού Τοπικής Αυτοδιοίκησης. Είχε κάνει όμως σοβαρές προετοιμασίες, που οι κυβερνώντες του 1994 αγνόησαν, διεκδικούντες το αλάθητο του πάπα. 'Ετσι προήλθε ο ν. 2218/1994, που μέσα σε λίγο χρόνο χρειάστηκε να τροποποιηθεί με το ν. 2240/1994, αλλά και με διάσπαρτες διατάξεις σε πολλά νομοσχέδια με τροπολογίες, που ήρχοντο εδώ λαχανιασμένοι οι Υπουργοί για να προλάβουν κάποιες καταστάσεις, όπως καλή ώρα γίνεται και τώρα. Γιατί η 



 

  

Σελίδα 2450 

Κυβέρνηση έρχεται λαχανιασμένη στη Βουλή, να συζητήσει αυτό το νομοσχέδιο σε μία συνεδρίαση -και μάλιστα σε μία εμβόλιμη συνεδρίαση- πριν λήξει το έτος, γιατί με τη λήξη του έτους δεν θα μπορούσαν να φτιαχτούν οι προϋπολογισμοί της Νομαρχιακής Αυτοδιοίκησης. 

Στη συνέχεια με το ν. 2503/1997 παρεχωρήθησαν κάποιες αρμοδιότητες, χωρίς όμως οικονομικούς πόρους προς τη δευτεροβάθμια αυτοδιοίκηση. Οι υποσχέσεις που αφήνονταν μέσα από το νόμο, ότι θα ακολουθήσουν διαδικασίες, χρειάστηκαν να περάσουν τέσσερα χρόνια για να έρθει σήμερα η Κυβέρνηση -είπα λαχανιασμένη- να φέρει αυτό το νομοσχέδιο. 

Η σπέκουλα, όμως, κύριοι συνάδελφοι, συνεχίστηκε με τέτοιον τρόπο, που ήθελε να μεταφέρει στον 'Ελληνα πολίτη την άποψη ότι το ΠΑΣΟΚ είναι εκείνο που θέλει αυτόν το θεσμό. 

Επειδή σ' αυτήν την Αίθουσα ο αληθινός λόγος πρέπει να κατισχύει οποιουδήποτε άλλου, ας πούμε την αλήθεια με παρρησία. Σε κανένα Σύνταγμα της πατρίδας μας δεν υπήρξε διάταξη για την καθιέρωση του θεσμού, δηλαδή της δευτεροβάθμιας Τοπικής Αυτοδιοίκησης, πλην του Συντάγματος του 1975, που η Νέα Δημοκρατία κατήρτισε, εψήφισε, και σεις από τις διαδικασίες, ως γνωστόν, και την ψηφοφορία έχετε απόσχει. Απ' αυτήν τη συνταγματική επιταγή που θέσπισε η Νέα Δημοκρατία προέρχεται ο θεσμός της Νομαρχιακής Αυτοδιοίκησης. 

ΛΕΩΝΙΔΑΣ ΤΖΑΝΗΣ: Τον οποίο σεις καταψηφίσατε. 

ΗΛΙΑΣ ΒΕΖΔΡΕΒΑΝΗΣ: Κύριε Τζανή, καταψηφίζουμε τα πρόχειρα νομοσχέδιά σας, όχι το θεσμό. Γιατί το θεσμό των καθιερώσαμε εμείς και σας παραπέμπω στο Σύνταγμα του 1975, που είναι Σύνταγμα της Νέας Δημοκρατίας. 

ΛΕΩΝΙΔΑΣ ΤΖΑΝΗΣ: Μου επιτρέπετε μία διακοπή; 

ΗΛΙΑΣ ΒΕΖΔΡΕΒΑΝΗΣ: 'Οχι, γιατί δεν έχω χρόνο. Αν ο κύριος Πρόεδρος μου κρατήσει το χρόνο, να σας δώσω όσο θέλετε. 

ΛΕΩΝΙΔΑΣ ΤΖΑΝΗΣ: Γιατί δεν ενεργοποιήσατε το ν. 1622/86; 

ΠΡΟΕΔΡΕΥΩΝ (Παναγιώτης Σγουρίδης): Κύριε Τζανή, σας παρακαλώ. 

ΗΛΙΑΣ ΒΕΖΔΡΕΒΑΝΗΣ: 'Εκανα, κύριοι συνάδελφοι, αυτήν την αναδρομή, διότι στο κάτω-κάτω της γραφής οι 'Ελληνες πολίτες έχουν νοημοσύνη και δεν επιτρέπεται αυτό το σπεκουλάρισμα, που συνεχίζεται, τόσο με την εισηγητική έκθεση του νομοσχεδίου -κύριε Υπουργέ, ειλικρινά, βάλτε κανέναν που να ξέρει περισσότερα γράμματα, να συντάσσει εισηγητικές εκθέσεις- όσο και με τις ομιλίες του εισηγητού της Πλειοψηφίας και του Υφυπουργού των Εσωτερικών. 

Το νομοσχέδιο είναι κατώτερο των περιστάσεων και δυσανάλογο προς τις ελπίδες που εξέθρεψε. Κάνει δειλά και άτολμα βήματα, παρ' ότι είχε η Κυβέρνηση τη διαρρεύσασα τετραετία της λειτουργίας του θεσμού και έπρεπε να είχε γίνει σοφότερη από την κτηθείσα εμπειρία. 

Οι πόροι της κεντρικής εξουσίας με το νομοσχέδιό σας, κύριε Υπουργέ, ξαναδίνονται με το ίδιο σταγονόμετρο. Λειτουργεί στη λογική "βρείτε πόρους τοπικά". Σε αυτήν τη λογική λειτουργεί το νομοσχέδιο αυτό. Να βρουν οι Νομαρχιακές Αυτοδιοικήσεις πόρους τοπικά. Γι' αυτό και το άρθρο 1 του νομοσχεδίου για τα έσοδα της νομαρχιακής αυτοδιοίκησης αρχίζει με φόρους, τέλη, δικαιώματα και εισφορές. Είναι ενδεικτικό γιατί το άρθρο 1 αρχίζει με αυτήν τη διάταξη. 

Ειλικρινά, μπαίνουμε στον πειρασμό να ισχυριστούμε ότι η Κυβέρνηση, αφού εξήντλησε τις δικές της φορομπηχτικές ικανότητες, απευθύνεται σε Νομαρχιακές Αυτοδιοικήσεις, για να ξεζουμίσουν εκείνες το λαό, ώστε να αποφύγει η Κυβέρνηση το πολιτικό κόστος. 'Ετσι όμως θεσμοθετούνται πόροι της νομαρχιακής Αυτοδιοικήσεως και δεν δίνεται η δυνατότητα σε αυτές να προγραμματίσουν ούτε την τοπική ανάπτυξη ούτε την αντιμετώπιση της ανεργίας ούτε την ανάπτυξη πρωτοβουλιών, που κρίνονται απαραίτητες από τις τοπικές κοινωνίες. 

Αυτές οι απόψεις και εκτιμήσεις, κύριε Υπουργέ, δεν είναι μόνο δικές μας. Είναι απόψεις και εκτιμήσεις αυτών που επί τέσσερα χρόνια υπηρέτησαν τη Νομαρχιακή Αυτοδιοίκηση, αλλά και αυτών οι οποίοι πρόσφατα εξελέγησαν και έχουν άποψη. Οι απόψεις τους, λοιπόν, είναι όμοιες με τις δικές μας. 

Δεν πιστεύουμε, κύριε Υπουργέ, ότι εκπληρώσατε το χρέος με αυτό το σχέδιο νόμου προς τη Νομαρχιακή Αυτοδιοίκηση. Γι' αυτό η Νέα Δημοκρατία στην κατ' αρχήν συζήτηση θα καταψηφίσει το νομοσχέδιό σας. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βεζδρεβάνη. 

Ο κ. Καλαφάτης έχει το λόγο. 

ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, αγαπητοί συνάδελφοι, αποφεύγω να σχολιάσω τις απόψεις της Νέας Δημοκρατίας, αν και είναι προκλητικές και σε πολλά σημεία αντιφατικές και κωμικοτραγικές. Θα προσπαθήσω να κάνω μία άλλη προσέγγιση στο ζήτημα της Νομαρχιακής Αυτοδιοίκησης. 

Πρώτα απ' όλα, κύριε Υπουργέ, θα ήθελα να σας πω ότι μέσα στο νομοσχέδιο είναι κατάσπαρτη η φράση "Νομαρχιακές Αυτοδιοικήσεις". Τι σημαίνει άραγε "Νομαρχιακές Αυτοδιοικήσεις"; Ποια είναι η έννοια; Ξέχωρα που πρόκειται για χείριστο άκουσμα, που προκαλεί αισθητική αλλεργία, προκαλεί και νοηματική χασμωδία. Δεν λέμε "Τοπικές Αυτοδιοικήσεις Ελλάδος". Λέμε η "Τοπική Αυτοδιοίκηση". Μία είναι η έννοια της Νομαρχιακής Αυτοδιοίκησης που περιγράφει ακριβώς αυτόν το διοικητικό θεσμό, όπως η Τοπική Αυτοδιοίκηση περιγράφει αυτόν το διοικητικό θεσμό. Δεν λέμε οι "δικαιοσύνες της Ελλάδος". Λέμε η "ελληνική δικαιοσύνη". Εάν θέλουμε να προσδιορίσουμε τη λειτουργία της δικαιοσύνης στην Κεφαλλονιά ή στη Ζάκυνθο, θα πούμε "το δικαστήριο της Κεφαλλονιάς", όπως θα πούμε ο "Δήμος της Καλαμάτας", εάν θέλουμε να προσδιορίσουμε μια επί μέρους λειτουργία αυτού του θεσμού. 

Θα παρακαλούσα, λοιπόν, στο κείμενο αυτό, όπου υπάρχει η φράση "Νομαρχιακές Αυτοδιοικήσεις" να αντικατασταθεί με την έννοια "νομαρχίες" και όπου θέλουμε να προσδιορίσουμε το θεσμό στο σύνολό του, να μιλήσουμε για Νομαρχιακή Αυτοδιοίκηση. 

Το νομοθέτημα είναι καλό, είναι θετικό και είναι κάτι που ανέμενε όλος ο κόσμος που ασχολείται και εμπνέεται από τη Νομαρχιακή Αυτοδιοίκηση και αυτό αποδεικνύει και τη συνέπεια των κυβερνήσεων του ΠΑΣΟΚ, ανεξαρτήτως παλινωδιών και παραλείψεων. 

Υπάρχει όμως ένα κεντρικό ερώτημα: Για ποιο λόγο πρέπει να γίνει η αποκέντρωση; Πρέπει να γίνει για να χαϊδέψουμε τους ψηφοφόρους, για να μπορέσω εγώ ή ο Υπουργός ή ο αντιπολιτευόμενος Βουλευτής να πάει στην επαρχία και να πει "ψηφοφόροι μου, εγώ σας εκπροσώπησα και ζήτησα την περιφερειακή ανάπτυξη και την αποκέντρωση"; Μήπως γιατί πρέπει να υποστηρίξουμε τα δικά μας τοπικά συμφέροντα, οικονομικά, κοινωνικά ή οποιαδήποτε άλλα; Μήπως γιατί την αποκέντρωση την επιβάλλουν εθνικοί λόγοι, γιατί μια δυναμωμένη επαρχία είναι και εγγύηση για την εθνική ασφάλεια; 'Η μήπως γιατί μια εύρωστη επαρχία είναι και προϋπόθεση για εύρωστη εθνική οικονομία; 

'Η μήπως γιατί με μία ζωντανή περιφέρεια μπορεί να έχουμε και ζωντανό πολιτισμό; Είναι όλα αυτά μαζί, αλλά υπάρχει και κάτι πολύ πιο σπουδαίο, που επικαλύπτει όλα αυτά. Είναι το ανθρώπινο αδιέξοδο, στο οποίο έχει περιέλθει πλέον το γένος μας. 

Πιστεύω ότι το τέλος των μεγάλων πόλεων, όπως αυτές δημιουργήθηκαν από τον 18ο, τον 19ο και κυρίως τον 20ο αιώνα, έχει εκλείψει. Οι ιστορικοί λόγοι που τις δημιούργησαν έχουν εκλείψει. Η αντίστροφη μέτρηση για τη δημιουργία ανθρώπινων πόλεων είναι γεγονός και αυτό θα έρθει σαν μία ιστορική νομοτέλεια, μόνο που εμείς θα πρέπει να το επισπεύσουμε αυτό, εάν πραγματικά πιστεύουμε ότι η ανθρώπινη ύπαρξη δεν πρέπει να ξεκοπεί από το περιβάλλον, δεν πρέπει να ξεκοπεί από τις ανθρώπινες σχέσεις, που θα πρέπει να προσδιορίζουν την ανθρώπινη ύπαρξη. Αλλά κυρίως δεν 

 

 

  

Σελίδα 2451 

θα πρέπει να αποκόψουμε τον άνθρωπο και την ύπαρξή του από τη σχέση και το αποτέλεσμα της εργασίας του. Εάν ξεκόψουμε τον άνθρωπο από όλα αυτά, τότε προφανώς θα έχουμε οδηγηθεί σε έναν άλλο δρόμο του ανθρώπινου γένους, που δεν ξέρουμε ποιο θα είναι το αποτέλεσμά του. 

Για να συμβεί αυτό, θα πρέπει να υπάρξουν ισχυροί αποκεντρωμένοι θεσμοί αυτοδιοίκησης, που πρέπει να είναι ο καμβάς πάνω στον οποίο θα στηριχθεί η ανάπτυξη και οι καινούριες πόλεις, που θα είναι ισχυρές. 

Η Νομαρχιακή Αυτοδιοίκηση και η Τοπική Αυτοδιοίκηση μπορούν να παίξουν αυτόν το ρόλο αναμφισβήτητα. Το ερώτημα όμως που κανείς δεν το έθιξε -παρά όλοι κανακεύουμε τους άρχοντες και τους θεσμούς, αλλά κανείς δεν βάζει το χέρι επί τον τύπον των ήλων- είναι: Η Νομαρχιακή Αυτοδιοίκηση στα τέσσερα χρόνια που πέρασαν έπαιξε αυτόν το ρόλο; Να μιλήσουμε με ειλικρίνεια, όχι με υποκρισία και φαρισαϊσμό. Συνεπήρε άραγε η Νομαρχιακή Αυτοδιοίκηση την τοπική κοινωνία σε μία άλλη πορεία, σε ένα άλλο όραμα, σε μία άλλη ανάπτυξη; 

Η δική μου απάντηση είναι: όχι. Βεβαίως ο θεσμός καθιερώθηκε. Βεβαίως άνοιξε ο θεσμός πρωτόγνωρες πολιτικές και κοινωνικές διαδικασίες, που ήταν άγνωστες μέχρι τότε. 

'Ο,τι θα πω παρακάτω, σε καμία περίπτωση δεν πρέπει να εκληφθούν ως μηδενισμός της λειτουργίας της Νομαρχιακής Αυτοδιοίκησης, που έτσι και αλλιώς λειτούργησε. 'Εχει τα θετικά της αποτελέσματα και το ποτάμι δεν γυρίζει πίσω, προχωρούμε μπροστά. Δεν μπορούμε όμως να αμφισβητήσουμε ότι η Νομαρχιακή Αυτοδιοίκηση δεν συνέγειρε το λαό της κάθε νομαρχίας. Δεν μπορούμε να αμφισβητήσουμε ότι η Νομαρχιακή Αυτοδιοίκηση λειτούργησε ως κακέκτυπο, τις περισσότερες φορές, της κρατικής νομαρχίας. Αυτές είναι οι εμπειρίες, τις οποίες πρέπει να αναλύσουμε. 

Η γραφειοκρατία τις περισσότερες φορές επεβλήθη και της φαντασίας και όταν η Νομαρχιακή Αυτοδιοίκηση ήρθε να αντιμετωπίσει μία καθιερωμένη και εγκατεστημένη γραφειοκρατία και δεν μπόρεσε να το κάνει, έπρεπε να υπερφαλαγγίσει τη γραφειοκρατία, διότι, αν προσπαθήσεις να την αλλάξεις εκ των έσω, τότε θα σε αφομοιώσει και αυτό έγινε στις περισσότερες νομαρχίες. 

Οι νομαρχιακοί άρχοντες συμπεριφέρθηκαν πάλι τις περισσότερες φορές ως πολιτικοί αφέντες. Απελευθερώθηκε ως ένα βαθμό η κοινωνία από τους Βουλευτές, αλλά τους Βουλευτές τους αντικατέστησαν οι νομάρχες με τους συμβούλους τους και τις νομαρχιακές επιτροπές. 

'Οσον αφορά τις σχέσεις των δήμων και των κοινοτήτων με τη νομαρχία, από την πλευρά της νομαρχίας δεν έγινε προσπάθεια να απεμπλακεί η πελατειακή σχέση των μικρών οργανισμών Τοπικής Αυτοδιοίκησης από την εξάρτηση του νομάρχη. Καλλιεργήθηκε ενσυνείδητα αυτή η παλαιοκομματική αντίληψη. 

Υπήρξε και μία πρωτοφανής πολιτική δειλία και ένας ανυπέρβλητος λαϊκισμός. Δεν υπάρχει δυσάρεστη πολιτική απόφαση νομαρχιακού συμβουλίου ή του νομάρχη. Οποιαδήποτε ομάδα τυχάρπαστων ανέβαινε τα σκαλιά της νομαρχίας, εύρισκε ευήκοον ους. Δεν υπήρχε άρνηση σε οποιοδήποτε αίτημα, όσο αντιφατικό και αντιλαϊκό και αν ήταν. Και το κυριότερο, υπήρξε ένας σφετερισμός όλων των προσπαθειών, ενώ αντίθετα υπήρξε και η απεμπόληση των οποιωνδήποτε δυσαρεσκειών. 

Βεβαίως, οι φωτεινές εξαιρέσεις, που υπήρξαν στη λειτουργία, τι κάνουν; Απλώς επιβεβαιώνουν τον κανόνα. Υπήρξε μία συνδικαλιστική αντίληψη.... 

ΝΙΚΟΛΑΟΣ ΓΚΕΛΕΣΤΑΘΗΣ: Αν μου επιτρέπετε, κύριε συνάδελφε, για ποιο χρονικό διάστημα μιλάτε; 

ΑΛΕΞΑΝΔΡΟΣ ΚΑΛΑΦΑΤΗΣ: Μιλάω για την τετραετία. Αυτήν τη νέα τετραετία λειτούργησε ο θεσμός. 

Είχε η Nομαρχιακή Aυτοδιοίκηση μια συνδικαλιστική αντίληψη. Απλώς, θα σας αναφέρω -θυμηθείτε το- τις μνημειώδεις διαμαρτυρίες της ΕΝΑΕ, των νομαρχών, εναντίον του περιφερειακού διευθυντή, λες και ο περιφερειακός διευθυντής ήταν αυτός που ποδηγετούσε το πέταγμα της Nομαρχιακής Aυτοδιοίκησης. 

Καταργήθηκε εδώ και δυο-τρία χρόνια ο περιφερειακός διευθυντής και τι άλλαξε στη Nομαρχιακή Aυτοδιοίκηση; Αυτή η διαμαρτυρία ήταν η τρανή απόδειξη της πολιτικής ανεπάρκειας που επιδείχθηκε από τη μεριά της Nομαρχιακής Aυτοδιοίκησης. 

'Ενα άλλο φαινόμενο το οποίο παρατηρήθηκε ήταν, γύρω από τους εκλεγμένους άρχοντες της Nομαρχιακής Aυτοδιοίκησης στο σύνολό τους -είπα ότι υπάρχουν εξαιρέσεις, που επιβεβαιώνουν τον κανόνα- να αναπτύσσεται η τοπική διαπλοκή, ένα νέο είδος διαφθοράς. Δεν εννοώ ότι οι νομάρχες συμμετείχαν σε ατασθαλίες. Προς Θεού! Εννοώ αυτό που αναπτύχθηκε στους διαδρόμους και γύρω από τις εκλογές και πριν από τις εκλογές και κυρίως -και αυτό πρέπει να το προσέξουμε, γιατί είναι φαινόμενο που αφορά όλη την ελληνική Δημόσια Διοίκηση- τα καραβάνια των φωστήρων που σαρώνουν την επαρχία στη διαδρομή Βρυξέλλες-Αθήνα-επαρχία, που έρχονται για να πουλήσουν την εξ αποκαλύψεως γνώση. 

Θα αναφερθώ στις ευθύνες της πολιτείας για την καθήλωση του θεσμού. Και φοβίες είχαμε από την πλευρά της πολιτείας και ολιγωρία και οικονομική ανεπάρκεια είχε ο θεσμός και δυσκαμψία και αναπτύχθηκε ο ανταγωνισμός. Επίσης, υπήρχε και έλλειψη στελεχών στη Νομαρχιακή Αυτοδιοίκηση και είναι και αυτή μια αιτιολογία για τη μη καλή λειτουργία της. Ακόμα, υπάρχει αδράνεια, όπως υπάρχει πάντα, όταν επιχειρούμε μια νέα μεταρρύθμιση. 

Πιστεύω ότι το νομοσχέδιο αυτό, που καθιερώνει την οικονομική αυτοτέλεια, λύνει εν πολλοίς τα χέρα της Νομαρχιακής Αυτοδιοίκησης και της δίνει ένα καινούριο εργαλείο, να προχωρήσει παραπέρα και να καθιερωθεί ακόμη περισσότερο στη συνείδηση του λαού ως ένας αναγεννητικός διοικητικός θεσμός, που θα είναι και η βάση της επιθυμούμενης αποκέντρωσης. 

Βεβαίως, εδώ κάνω μία παρένθεση και λέω ότι εμείς, ως οι εκπρόσωποι του κοινοβουλευτικού θεσμού του κοινοβουλευτικού μας συστήματος, βρισκόμαστε σε ακόμη δυσμενέστερη θέση. Δεν θα το αναλύσω περισσότερο, γιατί τελειώνει και ο χρόνος, αλλά θα πω, κύριε Υπουργέ, το εξής και σημειώστε το. Νομάρχες, νομαρχίες και ακόμα και δήμαρχοι μπορεί να δώσουν δεξιώσεις των δύο, των τριών και των τεσσάρων εκατομμυρίων, στις οποίες συμμετέχουν όλοι, αλλά μπορεί να λείπει ο Βουλευτής. Μπορεί να μην είναι καν προσκεκλημένος, να έχει ξεχαστεί. Αυτή είναι μια πραγματικότητα και πρέπει να την αντιμετωπίσουμε. 

ΓΕΩΡΓΙΟΣ ΚΑΛΑΝΤΖΗΣ: Ποιος τα πληρώνει αυτά; 

ΑΛΕΞΑΝΔΡΟΣ ΚΑΛΑΦΑΤΗΣ: Πάντως, σε κάθε περίπτωση το πρώτο βήμα για το θεσμό έγινε. Θα προχωρήσουμε, και αυτό το νομοσχέδιο είναι ένα όπλο για να προχωρήσει ο θεσμός. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καλαφάτη. 

Ο κ. Πολύζος έχει το λόγο. 

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, αποτελεί γεγονός -και αποδεικνύεται για μια ακόμη φορά και με το παρόν νομοσχέδιο- ότι η Κυβέρνηση έχει διαφοροποιηθεί, έχει αλλάξει γνώμη, έχει υπαναχωρήσει. Δεν πιστεύει και δεν εμπιστεύεται πλέον το θεσμό της αιρετής Νομαρχιακής Αυτοδιοίκησης, όπως η ίδια άλλωστε το 1994 τη θεσμοθέτησε. Πλην όμως, δεν έχει το πολιτικό θάρρος να εκφράσει την πολιτική της αυτή θέση και να πει για ένα τέτοιο σοβαρό θέμα την αλήθεια στον ελληνικό λαό, την αλήθεια στην ελληνική κοινωνία. Προσπαθεί με διάφορα νομοθετικά τεχνάσματα να δημιουργήσει τέτοια διοικητική ασφυξία και οικονομική καταπίεση, που αποτελεί πλέον πολυτέλεια, να γίνεται λόγος για διοικητική αυτοτέλεια και οικονομική αυτοδυναμία. 

Η Νομαρχιακή Αυτοδιοίκηση εκτός από αρμοδιότητες πρέπει να έχει και οικονομικούς πόρους, πρέπει να αποκτήσει διοικητική, δημοσιονομική και διαχειριστική αυτοτέλεια, αλλά και τον απαιτούμενο διοικητικό και οικονομικό έλεγχο, με 

  


 

  

Σελίδα 2452 

κατάλληλες νομοθετικές ασφαλιστικές δικλείδες για την προστασία του ιδρώτα του ελληνικού λαού, αλλά και τη θωράκιση των δικαιωμάτων του. 

Πρέπει, κύριοι συναδελφοι, να δημιουργήσουμε τις προϋποθέσεις σεβασμού και αξιοπιστίας στο νευραλγικό αυτό θεσμό, πριν φθαρεί και καταστεί αναξιόπιστος, οπότε και δεν θα είναι πλέον ωφέλιμος για την πατρίδα και για τον ελληνικό λαό. 

Και αυτό γιατί δεν είναι δυνατόν να υπάρχει το άβατο στη Νομαρχιακή Αυτοδιοίκηση, δεν είναι δυνατόν να μην παρέχονται οι απαιτούμενες πληροφορίες ούτε σε μας ακόμη, που ασκούμε κοινοβουλευτικό έλεγχο. 

Γνωρίζετε, κύριοι συνάδελφοι, τι απαντούν σε ερωτήσεις μας τα αρμόδια Υπουργεία, όταν πρόκειται για έργα ή για άλλες πληροφορίες της Νομαρχιακής Αυτοδιοίκησης. Κατά κανόνα το γνωστό και στερεότυπο: "Είναι αρμοδιότητα της Νομαρχιακής Αυτοδιοίκησης", γεγονός που εκτιμώ ότι θεωρείται απαράδεκτο και για μας, που έχουμε την αρμοδιότητα της νομοθετικής εξουσίας. 

Κύριοι συνάδελφοι, το ύψος των πόρων που προβλέπονται, μετά βίας καλύπτει την τρέχουσα διαχειριστική κατάσταση και κρατά τη Νομαρχιακή Αυτοδιοίκηση μακριά από τις προσδοκίες του ελληνικού λαού και στο περιθώριο της πολιτικής ζωής και τη στερεί από τον πρωταγωνιστικό ρόλο σε θέματα τοπικής ανάπτυξης, αλλά και καταπολέμησης ακόμη της ανεργίας. 

Τα κριτήρια κατανομής των πόρων δεν ανταποκρίνονται στις πραγματικές ανάγκες και είναι της αναχρονιστικής λογικής και των ψυχρών αριθμών. 

Κύριοι συνάδελφοι, πιστεύω ότι τα πραγματικά και σύγχρονα κριτήρια είναι άλλα. Είναι η φθίνουσα πορεία μιας περιοχής, είναι η ανεργία, είναι τα προβλήματα των ορεινών και παραμεθορίων περιοχών, είναι τα προβλήματα των αγροτικών περιοχών, είναι η ξεχασμένη Ελλάδα. Kαι στο σημείο αυτό δεν θα κουραστώ και πάλι να επαναλάβω, ως αντιπροσωπευτικό παράδειγμα, την εκλογική μου περιφέρεια, την Πιερία, που ήταν νομός πιλότος στην ανάπτυξη, στην πρόοδο, στην ποιότητα ζωής και τώρα μαστίζεται από 27% καταγεγραμμένη ανεργία. Και λέω καταγεγραμμένη, γιατί σύμφωνα με στοιχεία του Εργατικού Κέντρου πλησιάζει το 50%, αλλά και τη δραματική μείωση του αγροτικού εισοδήματος και τον οικονομικό αφανισμό των μικροεπαγγελματιών, με αποτέλεσμα τον οικονομικό μαρασμό ολόκληρης της περιοχής. 

Κύριοι συνάδελφοι, από την αιτιολογική έκθεση του νομοσχεδίου προκύπτει ότι τα τέσσερα πρώτα χρόνια η Νομαρχιακή Αυτοδιοίκηση απέτυχε και αυτό γιατί στα κρίσιμα αυτά χρόνια ήταν χωρίς πόρους και την απαραίτητη υλικοτεχνική υποδομή. Οι πόροι για τη Νομαρχιακή Αυτοδιοίκηση είναι ανεπαρκέστατοι, αλλά και το πλέον σημαντικό είναι αυτό που προτίθεται να κάνει τώρα η Κυβέρνηση σχετικά με το ύψος των κονδυλίων προς τη Νομαρχιακή Αυτοδιοίκηση από τον κρατικό προϋπολογισμό. Από την κατανομή των κεντρικών αυτοτελών πόρων φαίνεται η αποθέωση της διοικητικής ασφυξίας και ποδηγέτησης, αλλά και στο αποθεματικό, που δημιουργείται, η κατανομή γίνεται με εκτός πραγματικότητας κριτήρια και με αποφάσεις της κεντρικής εξουσίας, γεγονός το οποίο για μια ακόμη φορά αποδεικνύει τη δυσπιστία της Κυβέρνησης προς τη Νομαρχιακή Αυτοδιοίκηση. 

Επίσης, μια μεγάλη απόδειξη σ' αυτά που προανέφερα, είναι ότι μετά τη θεσμοθέτηση της Νομαρχιακής Αυτοδιοίκησης, στη συνέχεια με το νόμο για τις αναγκαστικές συνενώσεις των δήμων και κοινοτήτων, το γνωστό "ΚΑΠΟΔΙΣΤΡΙΑ", αλλά και στο νόμο για τις περιφέρειες, έγιναν σοβαρότατες μεταρρυθμίσεις, για να αποδυναμωθεί ο θεσμός. 

ΛΕΩΝΙΔΑΣ ΤΖΑΝΗΣ: Για ποιες μιλάτε; 

ΕΥΑΓΓΕΛΟΣ ΠΟΛΥΖΟΣ: Δώσανε, κύριε συνάδελφε, μεγάλες αρμοδιότητες στην περιφέρεια, με αποτέλεσμα... 

ΛΕΩΝΙΔΑΣ ΤΖΑΝΗΣ: Αυτό έγινε πολύ πριν τις εκλογές. 

ΕΥΑΓΓΕΛΟΣ ΠΟΛΥΖΟΣ: Εκείνο που πρέπει να καταλάβει η Κυβέρνηση αλλά και ολόκληρος ο πολιτικός κόσμος είναι ότι η επαρχία δεν αντέχει άλλο, χρειάζεται ανάπτυξη και ποιότητα ζωής. Για να πετύχουν όμως αυτά, χρειάζεται οικονομική στήριξη και αποκέντρωση. 

'Ετσι όπως πάμε, δεν θα είναι πλέον αναστρέψιμη η κατάσταση. Αν δεν ληφθούν μέτρα, σε λίγα χρόνια η δραματική μείωση του πληθυσμού σε ολόκληρη την ελληνική επαρχία θα είναι γεγονός, όπως τώρα είναι γεγονός η μείωση στις ορεινές, ημιορεινές περιοχές, με τις γνωστές κοινωνικές και εθνικές επιπτώσεις για την πατρίδα μας. 

Κύριε Πρόεδρε, κύριοι συνάδελφοι, τελειώνοντας θέλω να πω ότι ο λαός της επαρχίας είναι γεγονός ότι θέλει αποκέντρωση των υπηρεσιών και πάταξη της γραφειοκρατίας. Θέλει νομάρχη με αρμοδιότητες. Θέλει νομάρχη να συμβάλλει αποφασιστικά στην ανάπτυξη και στην πρόοδο και στη μείωση της ανεργίας. Η Κυβέρνηση οφείλει να δώσει σαφή απάντηση για το τι θέλει. Δεν είναι δυνατόν να διαιωνίζεται αυτή η γκρίζα και αναχρονιστική και συγκεχυμένη κατάσταση. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Πολύζο. 

Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι ένας μαθητές και τρεις συνοδοί-καθηγητές από το 6ο Γυμνάσιο Ξάνθης. 

Η Βουλή τους καλωσορίζει. Και είναι ιδιαίτερη τιμή σε μένα που τους ανακοινώνω, γιατί και εγώ απ' αυτήν την εκλογική περιφέρεια εκλέγομαι. 

(Χειροκροτήματα από όλες τις πτέρυγες) 

Ορίστε, κύριε Παπαδημόπουλε, έχετε το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, μέχρι τώρα η πορεία της Νομαρχιακής Αυτοδιοίκησης έδειξε πεντακάθαρα ότι ο θεσμός δεν επέτυχε τους στόχους. Και δεν επέτυχε για πολλούς και ποικίλους λόγους. 

Πρώτα-πρώτα η Κυβέρνηση του ΠΑ.ΣΟ.Κ. ή γενικότερα το ΠΑ.ΣΟ.Κ. από τότε που πήρε την εξουσία στη χώρα μας, δεν κατάφερε να οριοθετήσει ακριβώς τις αρμοδιότητες του Α' βαθμού Τοπικής Αυτοδιοίκησης και εν συνεχεία της παλαιάς νομαρχίας αλλά και τώρα της αιρετής Νομαρχιακής Αυτοδιοίκησης.'Αφησε πάρα πολλά παράθυρα ανοικτά από πολλές πολιτικές σκοπιμότητες. Θέλησε δήθεν να τα δώσει όλα στον Α' βαθμό Τοπικής Αυτοδιοίκησης αρχικά, άνοιξε με δυο λόγια την όρεξη της Τοπικής Αυτοδιοίκησης και όταν εκείνη δικαίως ζητούσε, δεν μπορούσε να ανταποκριθεί ούτε η πρώτη, αλλά ούτε και η δεύτερη, παρέχοντας σοβαρούς πόρους για την εκπλήρωση των μεγάλων στόχων, που είχε θέσει η Τοπική Αυτοδιοίκηση. 

Κύριοι συνάδελφοι, είναι γεγονός ότι η Τοπική Αυτοδιοίκηση, όπως βγαίνει από την ερμηνεία του όρου, δεν πρέπει να έχει τόσες αρμοδιότητες, όσο ζητούν μερικοί, οι οποίοι δεν έχουν σφαιρική αντίληψη, τι σημαίνει Τοπική Αυτοδιοίκηση. 

Η Τοπική Αυτοδιοίκηση Α' βαθμού είχε αρχικώς αξίωση να ρυθμίζει τα πάντα στη χώρα, και τούτο δικό μας και το άλλο δικό μας. Η κεντρική εξουσία δεν χρειάζεται, να διαλύσουμε το ενιαίο του κράτους και όλα να τα κάνει η Τοπική Αυτοδιοίκηση. 

Ξεχνάτε, κύριοι συνάδελφοι, ότι εάν η Τοπική Αυτοδιοίκηση Α' βαθμού κατάφερνε να ανταποκριθεί σε αυτόν τον κύριο και μοναδικό στόχο, που έχει, να θεραπεύσει τις τοπικές υποθέσεις, να εξασφαλίσει δηλαδή άφθονο υγιεινό νερό στους δημότες, να κατασκευάσει τις πλατείες, τα πεζοδρόμια, τους υπονόμους, το φωτισμό οδών και πλατειών, να παρακολουθεί τη δημοτική κατάσταση των δημοτών, να κάνει σωστή καθαριότητα, αποκομιδή, να έχει καθαρή πόλη, νομίζετε ότι περισσεύει και τίποτα άλλο, αν ένας άρχοντας τοπικός κατάφερνε να ανταποκριθεί πλήρως σε αυτές τις υποχρεώσεις του; Νομίζετε ότι μένει και τίποτα άλλο; 

Ναι, αλλά βλέπετε, μερικοί θεωρούν τις δραστηριότητες αυτές ταπεινωτικές. Αλλά αν θέλεις, κύριε δήμαρχε, και, κύριε Νομάρχα, να είσαι πρώτος στον τόπο σου, να γίνεις υπηρέτης των πάντων. Πρέπει να κάνεις όλα τα παραπάνω, να κοιτάξεις 

 

 

  

Σελίδα 2453 

το περιβάλλον, να κοιτάξεις την πόλη σου. Ωστόσο, όμως, ξέφυγε και ο ένας βαθμός και ο άλλος από την κυρία αποστολή. Μόνο για δεξιώσεις, μόνο για μεγαλοστομίες και την κυρία αποστολή την αφήνουμε σε δεύτερη μοίρα. 

'Ετσι λοιπόν και με την ανοχή της Κυβέρνησης του ΠΑ.ΣΟ.Κ. άνοιξε η όρεξη και τώρα δεν μπορεί να μαζέψει τα πράγματα. 'Ετσι έρχεσθε με μία σειρά νόμων με τον 1235/82, τον 1416/84 των 1622/86, τον 1828/89, για να αναβαθμίσετε δήθεν την Τοπική Αυτοδιοίκηση. 'Ηρθαν και οι γνωστοί νόμοι για τη Νομαρχιακή Αυτοδιοίκηση, ο 2218 και ο 2240, ο 2503, φθάνει και ο νόμος του "Καποδίστρια" 2539. 'Εχει γίνει ένα κομφούζιο και ένα μεγάλο μπλέξιμο. Ενώ θα έπρεπε να υπάρχει ένας νόμος, το Σύνταγμα της Τοπικής Αυτοδιοίκησης με δύο κεφάλαια Α' και Β' και αν ποτέ γίνει και τρίτος βαθμός και κεφάλαιο Γ' και εκεί μέσα να είναι όλα τα διοικητικά, τα φορολογικά, τα λειτουργικά, όλα δηλαδή τα θέματα της Τοπικής Αυτοδιοίκησης. Δεν υπάρχει αυτό. Και έρχεται τώρα η Κυβέρνηση του ΠΑ.ΣΟ.Κ και λέει, θέλετε αυτοτελείς κεντρικούς πόρους, κάτι θα σας δώσουμε από εδώ, φροντίστε να βρείτε και εσείς κάτι από εκεί. 

Κύριοι συνάδελφοι, είναι ουτοπία ή ματαιοπονία να ψάχνουμε να βρούμε πηγές. Πρέπει να είμαστε καθαροί απέναντι του θεσμού. 'Η έχουμε το θάρρος και εφαρμόζουμε ένα σύστημα καθαρό, δηλαδή όλους τους φόρους να τους επιβάλλει η κεντρική εξουσία και να δίνει ποσοστό και στον έναν και στον άλλο βαθμό να επιβιώσει, ή παίρνουμε την άλλη εκδοχή και λέμε, θέλεις να έχεις ανεξαρτησία και να είσαι, κύριε νομάρχα, ο πραγματικός άρχοντας στον τόπο σου; Χάσε και λίγο από το "image" σου. Βάλε και μερικούς φόρους και βρες και γέμισε τα ταμεία σου και κάνε έργα. Δεν μπορεί να έχει το πολιτικό κόστος η κεντρική εξουσία, η κυβέρνηση, το κράτος και εσύ μόνο να μιλάς ότι δεν σε προσέχει η κεντρική εξουσία. 'Η βάλε φόρους ή άσε να τα πάρει όλα το κράτος και να σου δίνει ένα ποσοστό. Βεβαίως σε άλλες χώρες έχουν τη δυνατότητα να επιβάλλουν τοπικούς φόρους, αλλά σ' αυτές είναι άλλα τα γεωγραφικά, τα οικονομικά και τα πληθυσμιακά δεδομένα. 

Παράδειγμα, στις Ηνωμένες Πολιτείες. 'Οταν έχουν το state, την πολιτεία TEXAS, που έχει εξακόσιες πενήντα χιλιάδες τετραγωγικά χιλιόμετρα, δηλαδή πέντε φορές σαν την Ελλάδα, εκεί οι τοπικές εξουσίες μπορούν να βρουν πόρους, γιατί αν έχεις πέντε Ελλάδες, γεωγραφικά, πληθυσμιακά κλπ., βρίσκεις φόρους από λιμενικά ταμεία, δασμούς, τοπικούς άλλους πόρους, φόρους εισοδήματος, που δεν τους βρίσκεις σε τέτοια έκταση σε μικρά διαμερίσματα. Επίσης και στα κρατίδια της Γερμανίας. Και εκεί έχουν βιομηχανία ανεπτυγμένη, είναι πολυπληθέστερα και εκεί πάλι βρίσκεις πόρους. Τι πόρους να βρει ο καημένος ο Νομάρχης στην Ευρυτανία, όταν έχει μερικές δεκάδες πτωχών χωριών, που μερικά εγκαταλείφθηκαν και φυσικά δεν έχει την ευχέρεια να βάλει φόρους, τέλη, εισφορές και δικαιώματα, και όταν ακόμα επιτρέπονταν συνταγματικά. 

'Αρα, λοιπόν, αν εφαρμόζαμε το δεύτερο σύστημα, δηλαδή οι νομαρχιακές αυτοδιοικήσεις να επιβάλλουν φόρους, τέλη και διάφορα δικαιώματα και εισφορές, τότε η Θεσσαλονίκη, η Αθήνα, ο Βόλος κλπ., θα είναι σε καλύτερη μοίρα, ενώ οι φτωχοί νομοί, όπως η Ευρυτανία, δεν θα μπορούν να εξασφαλίσουν πόρους για τη λειτουργία τους, οπότε πάλι θα χρειαστεί η κεντρική εξουσία να ανοίξει τον κορβανά και να μεταφέρει κάποιους πόρους, για να λειτουργήσει και αυτή η φτωχή περιφέρεια. Τώρα το κακό έγινε. Δοκιμάσαμε τον ένα θεσμό, δοκιμάζουμε και τον άλλον. Από το ένα μέρος θέλουμε τους δημάρχους και τους προέδρους να πάνε στο νομάρχη και να ζητούν οικονομική βοήθεια και από την τεχνική υπηρεσία να κάνει σχετικές μελέτες και από την άλλη να στέλνουμε την Τοπική Αυτοδιοίκηση πρώτου βαθμού στην περιφέρεια, να ελέγχει τις πράξεις των κοινοτικών και δημοτικών συμβουλίων. Για όνομα του Θεού! Τι είναι ο δεύτερος βαθμός Τοπικής Αυτοδιοίκησης, κύριε Υπουργέ, στρατός κατοχής είναι; Εξουσία και αυτή από τον ελληνικό λαό προερχομένη, πρώτα ξαδέλφια, είναι ο ένας βαθμός με τον άλλον. Τα πάντα να ελέγχονται, όπου χρειάζεται έλεγχος, από το δεύτερο βαθμό στον πρώτο. Αλλά τι είπαμε; Μερικοί έξυπνοι δήμαρχοι δεν θέλουν καμία εποπτεία, λένε, είμαστε αυτοτελείς. Μα αν είσαι αυτοτελής, βρες τους πόρους και αυτοδιοικήσου. Τι θα πει "είμαι αυτοτελής"; 'Εξω από το κράτος είναι αυτοί; Μόνοι τους λειτουργούν; Να, λοιπόν, γιατί ο θεσμός πήρε στραβή κατεύθυνση. Θα έπρεπε ο δεύτερος βαθμός να ελέγχει, όπου, επαναλαμβάνω, χρειάζεται έλεγχος σε όλες τις εκδηλώσεις και δραστηριότητες, τον πρώτο βαθμό, που εμείς για πολιτικούς λόγους ξεφεύγουμε να το νομοθετήσουμε, με αποτέλεσμα να δημιουργούμε φυγόκεντρες τάσεις. 

Είπαμε αποκέντρωση. Δεν υπάρχει αμφιβολία. 

Εγώ, παρά τα όσα λέω τώρα, θέλω να είμαι υπέρ μιας πολύ πιο γενναίας αποκέντρωσης φερ' ειπείν στο θέμα του πολεοδομικού σχεδιασμού. Επιτρέπεται να έχουμε τώρα σχέδια στο Υ.ΠΕ.ΧΩ.Δ.Ε. και να περιμένουμε δέκα, δεκαπέντε χρόνια; Και έπειτα λένε ξεφυτρώνουν σαν τα μανιτάρια τα αυθαίρετα. Καλά κάνουν και ξεφυτρώνουν. Πότε η πολιτεία τέλος πάντων, μισό αιώνα μετά τον πόλεμο, θα συνέλθει, για να δώσει σχέδια; Και θα έπρεπε αυτά σε πέντε, έξι χρόνια να γίνουν. Διότι μην ξεχνάτε, κύριοι συναδελφοι, σε παλαιότερες εποχές δυο, τρεις υπομηχανικοί υπήρχαν στον κάθε νομό και υπήρχαν σχέδια. Τώρα έχουμε επτακόσιους μηχανικούς στην εκλογική μου περιφέρεια, ιδιώτες και κρατικούς και σχέδια δεν παίρνεις. 

'Ετσι, λοιπόν, φθάσαμε εκεί που φθάσαμε και η Νομαρχιακή Αυτοδιοίκηση δυστυχώς απέτυχε. Δεν είναι εξυπνάδα να λέμε τώρα, πάρτε το 10% από το φόρο μεταβίβασης, πάρτε και το 15% από τα τέλη κυκλοφορίας. 'Η το κράτος αναλαμβάνει αορίστως όλες τις δαπάνες ή ανοίγει το δρόμο στη Νομαρχιακή Αυτοδιοίκηση να βρίσκει μόνη της τους πόρους. 

Επειδή δεν υπάρχει σαφής πρόθεση και βούληση εκ μέρους της Κυβέρνησης να ξεχωρίσει, να οριοθετήσει ευκρινέστατα τα όρια, έτσι θα σέρνεται και ο ένας θεσμός και ο άλλος. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

Εν πάση περιπτώσει, είναι δύσκολο να πούμε, ότι όλοι οι δημόσιοι υπάλληλοι θα πληρώνονται από το δημόσιο προϋπολογισμό ή όλοι από τη Νομαρχιακή Αυτοδιοίκηση, όσοι είναι εκεί; Ξέρετε, τους υπαλλήλους υγείας θα τους πληρώνει η νομαρχία. Τους εκπαιδευτικούς τους πληρώνει κατευθείαν το Υπουργείο Παιδείας. Τι γίνεται τώρα; Υπάρχει ενιαία Νομαρχιακή Αυτοδιοίκηση; 'Εχει τον έλεγχο όλων των υπαλλήλων, όλων των κλάδων, όλων των Υπουργείων που υπηρετούν στη συγκεκριμένη Νομαρχιακή Αυτοδιοίκηση; Ναι ή όχι; Να αναλάβει τα πάντα, άλλως δεν έχουμε Νομαρχιακή Αυτοδιοίκηση τέτοια που επιζητούμε να έχουμε. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, συζητούμε σήμερα την τρίτη διάσταση του μεγάλου προβλήματος της μεγάλης μεταρρύθμισης, την καθιέρωση του β' βαθμού Τοπικής Αυτοδιοίκησης. Και λέω την τρίτη διάσταση, γιατί η πρώτη διάσταση αφορούσε τη δομή, την οργάνωση, το θεσμό. Η δεύτερη διάσταση ήταν η κατανομή των αρμοδιοτήτων και η τρίτη διάσταση, που αφορά το παρόν νομοσχέδιο, η πρόβλεψη των πόρων. Διότι ο τρίποδας αυτός των τριών διαστάσεων, προσδιορίζει την θεωρία και πράξη, δυνατότητα της Τοπικής Αυτοδιοίκησης να καλύψει τις προβλέψεις του Συντάγματος για τη δομή της και το ρόλο της. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Να δούμε λίγο το ιστορικό στοιχείο. Το Σύνταγμα, κύριοι συνάδελφοι της Νέας Δημοκρατίας, σας το αναγνωρίζουμε. Γιατί όχι δηλαδή; Μόνο μία κυβέρνηση κάνει καλό στον τόπο; Μόνο δηλαδή η κυβέρνηση του δικού μας κόμματος είναι η κυβέρνηση που κάνει καλό στον τόπο; Οι άλλες κυβερνήσεις ήταν όλες αποτυχημένες; Να σοβαρευτούμε και να περιφρου-

  


 

  

Σελίδα 2454 

ρήσουμε την αξιοπιστία του πολιτικού συστήματος και να ριζώσει η δημοκρατία και η σχέση της πολιτικής με τον πολίτη σε ένα σύστημα εντιμότητας και πολιτικής αρετής. Είναι όρος επιβίωσης της πολιτικής. 

'Ετσι, λοιπόν, το άρθρο 101 του Συντάγματος αναφέρεται στην οργάνωση κατά το αποκεντρωτικό σύστημα και το άρθρο 102 στον χειρισμό των τοπικών υποθέσεων. Και πέρασε από τότε πάνω από μία δεκαετία για να φθάσουμε στο ν. 1335/82, όπου καθιερώνεται ο μετακλητός νομάρχης και τα νομαρχιακά συμβούλια. 

Εν συνεχεία, με ένα άλμα τεσσάρων ετών πάμε στο 1986 που ψηφίζεται ο ν. 1622 και καθιερώνεται ο β' βαθμός Τοπικής Αυτοδιοίκησης. Ο νόμος ήταν ατυχής. Θα έλεγα, κύριε Υπουργέ, με την οφειλομένη παρρησία ότι δεν υπήρχε η τόλμη για να υλοποιηθεί ή δεν υπήρχε η αναγκαία ενισχυμένη βούληση για να υπερβληθούν οι αρνητικοί παράγοντες, από τη νοοτροπία μέχρι τα δεδομένα της εποχής και να καθιερωθεί. 

Εν συνεχεία έχουμε νομίζω τη γνωστή προσπάθεια με την ψήφιση του νόμου από τη συγκυβέρνηση το 1989. 'Ηταν και αυτό ένα ενδιάμεσο βήμα. Δεν έχω κανένα πρόβλημα, προσωπικά τουλάχιστον, να το αναγνωρίσω. 

Επιτέλους το 1994 με τους δύο νόμους, τον ν.2218 και τον ν.2240 οικοδομείται ο β' βαθμός Τοπικής Αυτοδιοίκησης, η Νομαρχιακή Αυτοδιοίκηση. 'Ετσι, έχουμε το πρώτο σκέλος του τρίποδα. 

Το δεύτερο σκέλος του τρίποδα έρχεται να το καλύψει ο ν. 2503/97. Αυτός ο νόμος παραχωρεί αρμοδιότητες στην Τοπική Αυτοδιοίκηση. Εδώ δημιουργείται τω όντι ένα μεγάλο πρόβλημα που έχει αφετηρία τη βούληση. Περνά από τη νοοτροπία να μπορεί να ενσωματώσει η κοινωνία, τα όργανα της Τοπικής Αυτοδιοίκησης να ενσωματώσουν αυτό το στοιχείο των αρμοδιοτήτων μέσα σε ένα σύστημα αυστηράς οριοθέτησης, όπως προσδιορίζεται με σχετική απόφαση του Συμβουλίου Επικρατείας. Είναι πρόβλημα η οριοθέτηση αρμοδιοτήτων, για να κινηθούμε και με τον οφειλόμενο σεβασμό στο πλαίσιο του Συντάγματος που καθορίζεται στα άρθρα 101 και 102. 

Θα έλεγα ότι συναφές είναι και το άρθρο 103 -εν ευρεία εννοία συναφές- που καθορίζει τα καθήκοντα των υπαλλήλων της Δημόσιας Διοίκησης, που, κύριε Υπουργέ, είναι ένα τεράστιο θέμα, είναι ένα μεγάλο κενό στην κοινωνία. Ποιο είναι το πνεύμα του άρθρου 103 του Συντάγματος; Επιτέλους πότε θα γίνει, κύριε Υπουργέ, πράξη ότι οφείλει ο δημόσιος υπάλληλος να είναι εκφραστής της κρατικής θέλησης μέσα στο πλαίσιο του κοινοβουλευτικού μας πολιτεύματος; Προσέξτε ποιο είναι το δεύτερο που οφείλει να κάνει. Οφείλει να υπηρετεί το λαό. 

Μη μου πείτε ότι έχουμε πετύχει όλοι μας να υπηρετείται ο λαός από τη βαρύτατα νοσούσα σήμερα Δημόσια Διοίκηση. Είναι ένα πελώριο θέμα. 

Μέσα στον εκσυγχρονισμό, κύριε Υπουργέ, που έχουμε υποσχεθεί -να τα ακούσει και ο κύριος Πρωθυπουργός από μένα- οφείλετε το ταχύτερο δυνατό να μεριμνήσετε, να επιμεληθείτε για τη βελτίωση αυτών των σχέσεων, της Δημόσιας Διοίκησης με τους πολίτες, που είναι η υπέρτατη πηγή της εξουσίας, με την έννοια του εκλογικού σώματος. 'Ολες οι εξουσίες πηγάζουν από το λαό και ασκούνται με το γνωστό τρόπο και η ετυμηγορία του είναι το θεμέλιο της δημοκρατίας. Αυτά όμως να μη μένουν θεωρίες για όλους μας. Να γίνουν επιτέλους, πράξη. Να αναλάβουμε τις ευθύνες μας όλοι μας. 

Ερχόμαστε με την κατανομή των πόρων πλέον, σαν περιεχόμενο του συζητούμενου νομοσχεδίου, να δούμε και την τρίτη διάσταση. Εδώ προκύπτει ένα δεύτερο πρόβλημα. Το πρόβλημα είναι η οριοθέτηση των αρμοδιοτήτων, ποιες θα είναι κρατικές, ποιες θα είναι περιφερειακές με κρατική μορφή και ποιες θα είναι οι αρμοδιότητες της Τοπικής Αυτοδιοίκησης. Αυτό είναι ένα πρόβλημα. 

Μπορεί η Νομαρχιακή Αυτοδιοίκηση με το υφιστάμενο Σύνταγμα να επιβάλει φόρους; Αναμφισβητήτως όχι. Ο μόνος δικαιούμενος και με ειδικό νόμο να επιβάλει φόρο, είναι το κράτος. Για να μπορούμε να προσπεράσουμε αυτόν τον προσδιορισμό του Συντάγματος χρειάζεται αναθεώρηση του Συντάγματος. 

Δεν μπορούν, λοιπόν, να επιβληθούν φόροι, ίσως με κάποια μορφή τελών και κάποιες παραχωρήσεις πόρων. Είναι και αυτό ένα δεύτερο πρόβλημα. 

Και υπάρχει, κύριε Υπουργέ, ένα τρίτο πρόβλημα που είναι και αυτό μία διάσταση μέσα στην κακοδαιμονία τη συνολική που καλλιεργείται χρόνια στην πατρίδα μας με ευθύνη όλων των κυβερνήσεων και κυρίως με ευθύνη του ΠΑ.ΣΟ.Κ. 

'Οπως βλέπετε, κύριοι του Κ.Κ.Ε., δεν έχουμε κανένα πρόβλημα να κάνουμε την αυτοκριτική μας, να αναλάβουμε τις ευθύνες μας. 'Ομως, κύριε Μπούτα, να δέχεστε και εσείς τη δική μας τη κριτική όπως δεχόμαστε και εμείς τη δική σας. Μόλις πάμε να πούμε κάτι σε εσάς, αντιδράτε αμέσως. Και με αναγκάζετε πλέον να πω "μα, δεν άνοιξαν λίγο τους ορίζοντές τους;". Συγγνώμη για την τελευταία φράση. Είναι προσωπική εκτίμηση, που μπορεί να είναι και εσφαλμένη. 

'Ετσι, λοιπόν, το τρίτο στοιχείο που χρειάζεται σαν θεμέλιο του όλου συστήματος είναι οι έλεγχοι. 'Εχει καθιερωθεί στην πατρίδα μας το καθεστώς της ατιμωρησίας. Στο τέλος πληρώνουν μόνο οι εργάτες και οι αγρότες, κατά τη γνώμη μου. 

Επιτέλους πρέπει να γίνει δόγμα στο χειρισμό της Δημόσιας Διοίκησης, αλλά και ευρύτερα, ότι για κάθε πράξη και για κάθε παράλειψη πρέπει το υπεύθυνο όργανο να λογοδοτεί. Εάν δεν αλλάξουμε το καθεστώς της ατιμωρησίας, μην περιμένετε να λειτουργήσει η Νομαρχιακή Αυτοδιοίκηση. 

Θα έχουμε, κύριοι συνάδελφοι, όλα τα παρατράγουδα που βλέπουμε, από το ρουσφέτι -και δεν διστάζω να το πω- μέχρι τη διαφθορά. 'Ενα άλλο κεφάλαιο θα ανοιχτεί. 

Τι γίνεται με τη συνολική σήψη που υπάρχει στην πατρίδα μας; Τι γίνεται με τις προμήθειες και τα φακελάκια; Πότε θα σταματήσει η εκμετάλλευση, η ασέλγεια στον ιδρώτα και στην περηφάνεια του λαού; Πότε επιτέλους θα λειτουργήσει το δόγμα, ότι όποιος και εάν είσαι και για ό,τι πράττεις και για ό,τι παραλείπεις θα λογοδοτήσεις; Και έτσι δεν θα έχουμε το φαινόμενο να γυρίσουν οι δέκα εφτά από τους είκοσι πέντε με δικαστικές αποφάσεις στο Υπουργείο Συγκοινωνιών, που τους έπιασαν να συναλλάσσονται στη διαδικασία χορήγησης αδειών. Μπορεί να γίνει κράτος έτσι; Η έννοια της δημοκρατίας αυτήν τη διάλυση θέλει; 

Το νομοσχέδιο, λοιπόν, έχει έντεκα άρθρα και χτίζει το τρίτο πλαίσιο του πόδα του τρίποδα, της τρίτης διάστασης, του τρίτου ερίσματος, μέσα στα συνταγματικά πλαίσια. Και σαφώς, με μία θετική βούληση της Κυβέρνησης να λύσει τις αρμοδιότητες, πρέπει να λύσει και το θέμα των πόρων. 

Αναμφισβητήτως υπάρχουν προβλήματα. 'Ενας νέος θεσμός που τον ιχνηλατούμε όλοι μας, που τον οσφραινόμαστε, που τον αναζητούμε, που τον εξερευνούμε, δεν μπορεί δια μέσω μίας μονοκονδυλιάς να δουλέψει. Και θα συμφωνήσω με το συνάδελφο της Νέας Δημοκρατίας, ότι όταν ολοκληρωθεί η διαμόρφωση του θεσμού, θα πρέπει να υπάρχει ένας νόμος που να ρυθμίζει όλες τις λεπτομέρειες. Πιστεύω, ότι η Κυβέρνηση θα αχθεί στην τελική πράξη, που είναι η ενιαιοποίηση του θεσμικού πλαισίου κλπ. για την απόδοση σε μία σύγχρονη μορφή του καταστατικού, μέσα στο οποίο θα δρα η Νομαρχιακή Αυτοδιοίκηση. 

Νομίζω, ότι ο νόμος επιλύει και το τρίτο πρόβλημα μέσα στις δυνατότητες του Συντάγματος και της συγκυρίας της οικονομίας. 

Ψηφίζω το νομοσχέδιο επί της αρχής. Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, στη χώρα μας διανύουμε μία ιδιαίτερα ενδιαφέρουσα περίοδο, η οποία συνδέεται με το εγχείρημα της νέας συγκρότησης του κράτους κατά το μέρος που αφορά τη συγκρότηση της διοικητικής του λειτουργίας. 

Οι Κυβερνήσεις του ΠΑ.ΣΟ.Κ υλοποιούν με συνέπεια ένα

  


 

  

Σελίδα 2455 

μακροπρόθεσμο σχέδιο, το οποίο αφού το επεξεργαστήκαμε ολοκληρώσαμε το καινούριο θεσμικό πλαίσιο και το σχέδιο αυτό περιλαμβάνει τα τέσσερα επίπεδα της διοίκησης στη χώρα μας με τη μετατροπή της κεντρικής διοίκησης των Υπουργείων δηλαδή σε επιτελικούς μηχανισμούς, σε μηχανισμούς παραγωγής πολιτικής και μηχανισμούς ελέγχων στα άλλα επίπεδα. Με τη συγκρότηση των περιφερειών ως αυτοδύναμων διοικητικών και προγραμματικών μονάδων με τη Νομαρχιακή Αυτοδιοίκηση και την ισχυρή πλέον αυτοδιοίκηση του πρώτου βαθμού. 

Οι εκλεκτοί συνάδελφοι της Νέας Δημοκρατίας, επεχείρησαν μια ιστορική αναδρομή στην πορεία της αυτοδιοικητικής λειτουργίας της χώρας μας, της αποκεντρωτικής λειτουργίας του κράτους και βέβαια, εγώ δεν μπορώ να αποφύγω τον πειρασμό να πραγματοποιήσω μια συγκριτική αναδρομή, γιατί νομίζω ότι την ιστορία δεν πρέπει να την ξεχνάει κανείς. Μην ξεχνάτε επίσης ότι το παρόν -ειδικά το δικό μας παρόν- είναι συνέχεια ενός λαμπρού παρελθόντος στο χώρο της αποκέντρωσης και της Τοπικής Αυτοδιοίκησης. 

Το ΠΑ.ΣΟ.Κ. με το ν.1235/82 θεσμοθέτησε το μετακλητό νομάρχη και δίπλα σ' αυτόν έβαλε το αιρετό -έστω και με έμμεσο τρόπο- νομαρχιακό συμβούλιο, δηλαδή έφερε στο προσκήνιο τους εκπροσώπους των παραγωγικών φορέων του νομού και των άλλων φορέων, έτσι ώστε να υπάρχει ένας καλύτερος τρόπος συγκρότησης του αναπτυξιακού προγραμματισμού του νομού. 

Με το ν.1416/84 εισήχθη η δυνατότητα της επιχειρηματικής πρωτοβουλίας της Τοπικής Αυτοδιοίκησης με τη δημιουργία των δημοτικών επιχειρήσεων, η συνολική αποτίμηση της οποίας νομίζω ότι μόνο θετικά ή κυρίως θετικά μπορεί να καταγράψει. 

Με το ν.1622 επιχειρήθηκε για πρώτη φορά συστηματικά και οργανωμένα να εισαχθεί στη χώρα μας ο θεσμός της Νομαρχιακής Αυτοδιοίκησης, που όμως από έλλειψη μάλλον πολιτικής βούλησης στη συνέχεια, δεν επέτρεψε την ολοκλήρωσή του. Τότε τέθηκαν και τα θεμέλια της οργάνωσης του δημοκρατικού προγραμματισμού στα διάφορα επίπεδα. 

Το 1989 είχαμε το ν. 1828, αυτό το μεγάλο και τολμηρό βήμα για την οικονομική αυτοτέλεια των ΟΤΑ πρώτου βαθμού. 

Το 1997 η Βουλή αυτή ψήφισε το νόμο για την οργάνωση των περιφερειών. Εμείς πιστεύουμε ότι η μεγαλύτερη μεταρρύθμιση στη διοικητική οργάνωση του κράτους ήταν ακριβώς αυτός ο νόμος. Δεν είναι τόσο οι μεταβιβάσεις αρμοδιοτήτων και η συγκρότηση μιας ισχυρής αυτοδιοίκησης, όσο κυρίως η περιφερειακή συγκρότηση του κράτους, στην οποία η αυτοδιοίκηση βρίσκει έναν ισχυρότατο σύμμαχο και οι πολίτες μια βαθμίδα στην οποία μπορούν να εξαντλούν όλες τις προσφυγές τους. 

Εδώ θα πρέπει να υπενθυμίσω ότι αυτήν τη μεγάλη μεταρρυθμιστική προσπάθεια η Νέα Δημοκρατία δεν την αποδέχθηκε καταψηφίζοντας το σχετικό νόμο. 

Θέλω επίσης να υπενθυμίσω ότι η οικουμενική κυβέρνηση είχε ψηφίσει το Ν.1878 για τη Νομαρχιακή Αυτοδιοίκηση στη χώρα μας, αλλά ήρθε στη συνέχεια η αυτοδύναμη κυβέρνηση της Νέας Δημοκρατίας τον Απρίλιο του 1990 και το πρώτο της μέλημα ήταν να παραπέμψει στις ελληνικές καλένδες την εφαρμογή του νόμου αυτού, με την ψήφιση σχετικής διάταξης, με την οποία αναστέλλονταν η εφαρμογή του. Η Νέα Δημοκρατία πολύ σύντομα δηλαδή είχε αρνηθεί, θα έλεγα για πολλοστή φορά, τον εαυτό της. 

Βέβαια, είναι αλήθεια αυτό που επεσήμανε ο συνάδελφος της Νέας Δημοκρατίας, ότι όλα αυτά είναι σε εφαρμογή ενός Συντάγματος που η Νέα Δημοκρατία εισήγαγε στη χώρα και ψήφισε. Πρέπει όμως εδώ να υπενθυμίσουμε -και αυτό είναι μια ακόμη ιστορική αλήθεια- ότι όλες οι προοδευτικές διατάξεις του Συντάγματος 1974-1975, οι οποίες προέβλεπαν στη συνέχεια θεσμικές ρυθμίσεις με νόμο, δεν υλοποιήθηκαν. Απλώς οι κυβερνήσεις του ΠΑ.ΣΟ.Κ. έκαναν χρήση αυτών των προοδευτικών διατάξεων και όλες οι σχετικές ρυθμίσεις προέκυψαν από τις κυβερνήσεις του ΠΑ.ΣΟ.Κ., προς όφελος του ελληνικού λαού. 

Θέλω επίσης να υπενθυμίσω ότι η Νέα Δημοκρατία δεν απεδέχθη -και μάλιστα με κραυγές που έλεγαν ότι πάμε στη διάλυση του κράτους- το ν.2218 για τη Νομαρχιακή Αυτοδιοίκηση που ψήφισε η Ελληνική Βουλή το Μάιο του 1994. Πέρασαν τέσσερα χρόνια, για να έρθει σ' αυτήν την Αίθουσα και να δηλώσει, μετά ίσως και από τα τελευταία αποτελέσματα των νομαρχιακών εκλογών, ότι πλέον είναι ένθερμος υποστηρικτής το κόμμα της Νέας Δημοκρατίας αυτής της μεγάλης μεταρρύθμισης για την ελληνική διοίκηση. Ενώ πέρασαν τέσσερα χρόνια για να αποδεχθεί τη Νομαρχιακή Αυτοδιοίκηση, αποχώρησε από την ψήφιση του νομοσχεδίου για το πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ", που επιχειρεί τη δημιουργία ισχυρών και βιώσιμων δήμων. 

Χρειάστηκε μόνο ένας χρόνος -και αυτό είναι σημαντική πρόοδος για τη Νέα Δημοκρατία- ενώ αποχώρησε από την ψήφιση του νομοσχεδίου για το πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ" που επιχειρεί τη δημιουργία ισχυρών και βιώσιμων δήμων, και χρειάστηκαν και πάλι τα αποτελέσματα των δημοτικών εκλογών για να έρθει ο Πρόεδρός της στην Αίθουσα αυτή, κατά τη συζήτηση της παροχής ψήφου εμπιστοσύνης στην Κυβέρνηση, για να δηλώσει ότι και η Νέα Δημοκρατία συντάσσεται με την προσπάθεια αυτή. 

Θα έλεγα πραγματικά πως προσαρμόζεται σχετικά εύκολα. Και υπάρχει και υπήρξε και μία αναφορά στα πρόσφατα γκάλοπ -γιατί τα ιστορικά προηγούμενα είναι πρόσφατα- ότι και το '95 και το '96 η Νέα Δημοκρατία εμφανιζόταν να προηγείται του ΠΑ.ΣΟ.Κ. μάλιστα με ποσοστά μη αναστρέψιμα. Η Νέα Δημοκρατία πράγματι μπορεί να συνεχίσει να προηγείται στα γκάλοπ, απλώς το ΠΑ.ΣΟ.Κ. θα κερδίσει τις εκλογές, όπως έγινε και στο παρελθόν. 

Κυρίες και κύριοι συνάδελφοι, σε αυτήν την πράγματι κρίσιμη και ιστορική περίοδο της χώρας, τα Υπουργεία πλέον καλούνται να καταθέσουν οργανισμούς σε πολύ σύντομο χρονικό διάστημα και να προσαρμοστούν στην καινούρια τους αποστολή. Τα Υπουργεία του ελληνικού κράτους θα πρέπει πλέον να πάψουν να εκδίδουν ατομικές διοικητικές πράξεις. Και μέχρι τον Απρίλιο του 1999 αυτή η προσπάθεια θα έχει ολοκληρωθεί, όπως ολοκληρώνεται συστηματικά η δημιουργία μηχανισμών ελέγχου από το κεντρικό κράτος, ελέγχου των άλλων επιπέδων της διοίκησης της χώρας γιατί αυτή είναι και η αποστολή του κράτους, σύμφωνα με το Σύνταγμά μας. 

Στις περιφέρειες έχει ήδη ολοκληρωθεί η υλοποίηση σε μεγάλο βαθμό του καινούριου θεσμικού πλαισίου με την υποχρεωτική μετάταξη σε αυτές των επτά χιλιάδων περίπου υπαλλήλων που υπηρετούσαν στις περιφερειακές υπηρεσίες των Υπουργείων. Οι υπάλληλοι είναι πλέον υπάλληλοι των περιφερειών, οι περιφερειακές υπηρεσίες των Υπουργείων είναι πλέον υπηρεσίες των περιφερειών και έχουν αποκοπεί από τις κεντρικές υπηρεσίες των Υπουργείων. 

Η Νομαρχιακή Αυτοδιοίκηση συμπλήρωσε ήδη τέσσερα χρόνια λειτουργίας και παρά τα όσα προβλήματα αντιμετώπισε, σήμερα νομίζω ότι με την παρουσία της, με την πορεία της, με τα όσα ανέδειξε ως σημαντικά ζητήματα της τοπικής ανάπτυξης, έχει τύχει της αποδοχής του ελληνικού λαού αλλά και των μερίδων εκείνων του ελληνικού Κοινοβουλίου, που αμφισβητούσαν τότε την προσπάθεια του 1994. 

Απλώς αυτήν τη στιγμή με το νομοσχέδιο που εισάγουμε σε συζήτηση, σε υλοποίηση της συνταγματικής διατάξεως του άρθρου 102 παρ.6 ολοκληρώνεται, αν θέλετε, όλο το πλαίσιο που της είναι απαραίτητο για να μπορέσει να λειτουργήσει πιο αποτελεσματικά. 

Ακούστηκαν πολλά για το ότι το βήμα αυτό δεν είναι τολμηρό, δεν είναι ολοκληρωμένο, δεν λύνει όλα τα προβλήματα των δαπανών που θα πρέπει να λειτουργούν στις Νομαρχιακές Αυτοδιοικήσεις. Αυτό μπορεί να είναι αλήθεια σε ένα βαθμό, με την έννοια ότι δεν αποτελεί την πλήρη εφαρμογή της οικονομικής τους αυτοτέλειας. Θέλω όμως να πω, ότι το νομοσχέδιο αυτό έρχεται μετά από συνεννόηση με την 'Ενωση των Νομαρχιακών Αυτοδιοικήσεων Ελλάδος και κανείς πρέπει να λάβει υπόψη, ότι η ρύθμιση αυτή γίνεται σε μία περίοδο δημοσιονομικής πειθαρχίας η οποία υπηρετεί ένα 

 

 

  

Σελίδα 2456 

μεγάλο στόχο του έθνους αυτήν τη στιγμή, που είναι η ισότιμη ένταξη στις ευρωπαϊκές διαδικασίες, δηλαδή στην Οικονομική και Νομισματική 'Ενωση. 

Υπάρχει γι'αυτόν το στόχο μία ευρύτατη πολιτική και κοινωνική συμφωνία και στα πλαίσια αυτά θα πρέπει να δούμε και την προσπάθεια που καταβάλλεται να επιλυθούν τα ζητήματα της Νομαρχιακής Αυτοδιοίκησης με το συζητούμενο νομοσχέδιο. 

Θέλω να σας πω, επειδή έγινε πολλή συζήτηση για το ποια είναι τελικά τα ποσά που πρόκειται να εισρεύσουν στη Νομαρχιακή Αυτοδιοίκηση, προκειμένου να χρηματοδοτήσουν τους κεντρικούς αυτοτελείς πόρους, ότι τα τελικά ποσά είναι πολύ μεγαλύτερα από αυτά που είχαν συμφωνηθεί. Και αν κανείς διαβάσει προσεκτικά τον προϋπολογισμό που έχει κατατεθεί και η συζήτησή του θα αρχίσει τις επόμενες ημέρες στην Εθνική Αντιπροσωπεία, θα διαπιστώσει ότι είναι πράγματι έτσι. 

Υπήρξε μόνο μία διαφοροποίηση από την 'Ενωση Νομαρχιακών Αυτοδιοικήσεων, όσον αφορά το φόρο μεταβίβασης ακινήτων, γιατί υπάρχει μία πρόβλεψη ότι ενδεχομένως τα έσοδα κατά το 1999 θα είναι μειωμένα σε σχέση με το έτος βάσης, που ήταν το 1997. 

Το 1997 πράγματι τα έσοδα από το φόρο αυτό ήταν αυξημένα, επειδή επίκειτο η αύξηση των αντικειμενικών αξιών και πολλοί προσήλθαν για να κάνουν συμβόλαια. 'Ετσι, παρουσιάστηκαν αυξημένα τα έσοδα. 

Πρέπει να σας πω ότι αυτό παρατηρείται στη χώρα μας κάθε δύο χρόνια οπωσδήποτε, γιατί αύξηση των αντικειμενικών αξιών σύμφωνα με το σύστημα που υπάρχει, λειτουργεί κάθε δύο χρόνια. Κατά συνέπεια, την παραμονή του δεύτερου έτους πάντα έχουμε προσέλευση στα συμβολαιογραφεία για να γίνουν οι πράξεις μεταβίβασης και επομένως εισρέουν στα κρατικά ταμεία αυξημένοι φόροι. Και εφόσον το ποσοστό του 10% παραμένει σταθερό, όταν έχουμε αυξημένη εισροή φόρων, θα έχουμε και αυξημένη απόδοση στη Νομαρχιακή Αυτοδιοίκηση. Και πρέπει σ'αυτό το σημείο να τονίσουμε και μία άλλη σημαντική παράμετρο του νομοσχεδίου. 

Τα έσοδα που πρόκειται να χρηματοδοτήσουν τους κεντρικούς αυτοτελείς πόρους προέρχονται σε ποσοστά επί των αναγεγραμμένων εσόδων του κρατικού προϋπολογισμού και όχι επί των αναγραφομένων δαπανών. Η παρεξήγηση που έχει δημιουργηθεί μέχρι στιγμής είναι ότι στο φετινό προϋπολογισμό στις δαπάνες προς απόδοση για τη Νομαρχιακή Αυτοδιοίκηση αναγράφεται το ποσόν των ενενήντα δισεκατομμυρίων (90.000.000.000) δραχμών και υπάρχει αμφισβήτηση ότι η τελική συμφωνία ήταν σαν έτος βάσης τα εκατόν πέντε δισεκατομύρια (105.000.000.000) δραχμές. Τι σημαίνει αυτό; Θα το αποσαφηνίσω. Τα ενενήντα δισεκατομμύρια (90.000.000.000) δραχμές, τις ανελαστικές δαπάνες του τακτικού προϋπολογισμού που αφορούν δύο κωδικούς. Τις λειτουργικές δαπάνες των Νομαρχιακών Αυτοδιοικήσεων και τα βοηθήματα κοινωνικής πρόνοιας τα οποία ήταν αναγεγραμμένα μέχρι τώρα ως δαπάνες του τακτικού προϋπολογισμού και μεταφέρονται ως Κ.Α.Π. στις Νομαρχιακές Αυτοδιοικήσεις και οι οποίες δαπάνες κατά το έτος 1998 ανέρχονται στο ποσόν των ογδόντα τεσσάρων δισεκατομμυρίων (84.000.000.000) δραχμών. Για τις αντίστοιχες δαπάνες που τώρα αναλαμβάνουν την υποχρέωση να πληρώσουν οι Νομαρχιακές Αυτοδιοικήσεις, το αντίστοιχο ποσό του 1999 είναι ενενήντα δισεκατομμύρια (90.000.000.000) δραχμές. Δηλαδή κινείται η αύξηση αυτή μια μονάδα πάνω από τη μέση αύξηση του προϋπολογισμού που είναι 4,5%. Η αντίστοιχη αύξηση είναι 5,5%. 

Κατά συνέπεια, τα ενενήντα δισεκατομμύρια (90.000.000.000) δραχμές καλούνται να καλύψουν αυτές τις δαπάνες που υπόκεινται στο καθεστώς της δημοσιονομικής πειθαρχίας και θα πρέπει η Κυβέρνηση να το επιβλέψει έτσι ώστε να μη σημειωθούν αποκλίσεις οι οποίες δημιουργούν προβλήματα στη δημοσιονομική πολιτική. 

Υπάρχει όμως το τρίτο τμήμα των δημοσίων επενδύσεων και θα σας πω πώς υλοποιείται. Αν θα δείτε τη συνολική διατύπωση με τις προσθήκες που έχουμε κάνει και με την ανάγνωση του προϋπολογισμού για φέτος στο πρόγραμμα δημοσίων επενδύσεων έχει αναγραφεί το ποσόν των δεκατεσσάρων δισεκατομμύριων (14.000.000.000) δραχμών, ως απόδοση προς τις Νομαρχιακές Αυτοδιοικήσεις από εθνικούς πόρους για να χρηματοδοτήσει τις αντίστοιχες επενδυτικές δαπάνες των Νομαρχιακών Αυτοδιοικήσεων. 

Κατά συνέπεια, λοιπόν, εδώ υπάρχει ένα επιπλέον ποσόν από τα ενενήντα δισεκατομμύρια (90.000.000.000) δραχμές, που είναι άλλα δεκατέσσερα δισεκατομμύρια (14.000.000.000) δραχμές και που αφορούν την περίπτωση των δικών τους επενδύσεων. 'Ομως πρέπει να συνυπολογίσετε και κάτι άλλο. 

Είπα και πριν, ότι οι εισροές προς τους Κ.Α.Π. είναι σε σταθερά ποσοστά επί των αναγραφομένων εσόδων. Αν θα δει κανείς τώρα τον προϋπολογισμό του 1999, θα διαπιστώσει ότι τα αντίστοιχα ποσοστά στα αναγραφόμενα έσοδα του προϋπολογισμού, πρόκειται να αποδώσουν 109,8 δισεκατομμύρια δραχμές, στο τέλος του 1999. Αυτό σημαίνει, ότι θα πρέπει στο ποσόν των ενενήντα δισεκατομμυρίων (90.000.000.000) δραχμών, να υπολογίσουμε τα δεκατέσσερα δισεκατομμύρια (14.000.000.000) δραχμές που είναι αναγεγραμμένα σε ξεχωριστό κεφάλαιο και κάνουμε τη ρύθμιση, ότι θα παραμείνουν αναγεγραμμένα στο πρόγραμμα δημοσίων επενδύσεων και στη συνέχεια έχουμε προσδοκόμενα έσοδα για τους Κ.Α.Π. άλλα περίπου είκοσι δισεκατομμύρια (20.000.000.000) δραχμές. Αυτή η χρήση πέραν του επιπλέον ποσού ας δούμε τι θα γίνει. 'Οποιος έχει μελετήσει το νομοσχέδιο αυτό αντιλαμβάνεται ότι εδώ έχουμε τη λειτουργία του αποθεματικού κεφαλαίου Νομαρχιακών Αυτοδιοικήσεων, δηλαδή το Α.Κ.Ν.Α. Αυτό το κεφάλαιο οργανώνει ό,τι επιπλέον έσοδα προκύπτουν από τους αντίστοιχους φόρους για να χρηματοδοτήσουν τους κεντρικούς αυτοτελείς πόρους της Νομαρχιακής Αυτοδιοίκησης από το οποίο το 50% διατίθεται με κοινές αποφάσεις των Υπουργών Εσωτερικών και Εθνικής Οικονομίας στις Νομαρχιακές Αυτοδιοικήσεις για επενδυτικούς σκοπούς. Δηλαδή, πάλι για την ΣΑΝΑ-1. 

Με βάση ότι έχουμε προσδοκόμενα έσοδα περίπου είκοσι δισεκατομμύρια (20.000.000.000) δραχμές, το 50% είναι άλλα δέκα δισεκατομμύρια (10.000.000.000) δραχμές, τα οποία θα εισρεύσουν για τη χρηματοδότηση των επενδυτικών τους προγραμμάτων στη ΣΑΝΑ-1, αυτά που χρηματοδοτούνται από εθνικούς πόρους και επομένως η ΣΑΝΑ-1 ανέρχεται για το 1999 στο ποσό των είκοσι τεσσάρων δισεκατομμυρίων (24.000.000.000) δραχμών και υπάρχει και ένα αποθεματικό για πρώτη φορά στο Α.Κ.Ν.Α. της τάξης των δέκα δισεκατομμυρίων (10.000.000.000) δραχμών και το οποίο αποθεματικό είναι ένα ισχυρότατο εργαλείο για την οικονομική αυτοτέλεια των Νομαρχιακών Αυτοδιοικήσεων, γιατί θα κληθεί ενδεχομένως σε περιόδους υστέρησης εσόδων, να χρηματοδοτήσει αυτές τις υστερήσεις. Και όχι μόνον δεν υπάρχει απόκλιση προς την κατεύθυνση της μείωσης των συμφωνηθέντων εσόδων που θα πρέπει να εισρεύσουν στις Νομαρχιακές Αυτοδιοικήσεις, αλλά σίγουρα υπάρχει μια αυξημένη εισροή η οποία οργανώνεται σύμφωνα με τη δομή που έχει το νομοσχέδιο αυτό. 

ΛΕΩΝΙΔΑΣ ΚΟΥΡΗΣ: Μια διακοπή μου επιτρέπετε, κύριε Υπουργέ; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Παρακαλώ. 

ΛΕΩΝΙΔΑΣ ΚΟΥΡΗΣ: Αυτήν την ερμηνεία που κάνετε ότι τα ποσοστά των φόρων και των τελών θα αποδίδονται κατ'αυτόν τον τρόπο που λέτε στη Νομαρχιακή Αυτοδιοίκηση, δηλαδή καθαρά, χωρίς να γίνονται οι αφαιρέσεις που κάνει το Γενικό Λογιστήριο, από επιστροφές φόρων και από διάφορα άλλα δημοσιονομικά έξοδα, την κάνετε και για την πρωτοβάθμια αυτοδιοίκηση; Γιατί δεν ισχύει αυτό για την πρωτοβάθμια. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μη θέτουμε τώρα παράλληλα ζητήματα. Εγώ σας λέω με πολύ σαφείς και καθαρές διατάξεις τι πρόκειται να συμβεί εδώ. 



 

  

Σελίδα 2457 

Σύμφωνα με τη δομή του νομοσχεδίου, μαζί με τον πίνακα που έχουμε των προσδοκόμενων εσόδων από τον προϋπολογισμό, που έχει καταθέσει το Γενικό Λογιστήριο του Κράτους, τα χρήματα που θα εισρεύσουν προς τις Νομαρχιακές Αυτοδιοικήσεις είναι ακριβώς αυτά. 

Υπήρξε μία συζήτηση όσον αφορά τα κριτήρια κατανομής για τους ΚΑΠ. Εδώ βεβαίως στη χώρα μας υπάρχει ένα έλλειμμα στο θέμα αυτό. Δεν έχουμε καταφέρει ακόμα ενώ περίπου κλείνουμε δέκα χρόνια λειτουργίας και εφαρμογής του ν. 1828/89 να συμφωνήσει και η ΚΕΔΚΕ στα ειδικά κριτήρια κατανομής αυτών των πόρων προς την Πρωτοβάθμια Αυτοδιοίκηση και εν πάση περιπτώσει σε τι ποσοστό συμμετέχει το κάθε ένα από τα κριτήρια αυτά. 

Είναι αλήθεια, ότι υπήρξε μία ενδιαφέρουσα πρόταση από το Συνασπισμό για να διευρυνθούν τα κριτήρια κυρίως με την έννοια της οικονομικής μειονεκτικότητας κλπ. 'Ομως η διατύπωση του νόμου επιτρέπει αυτό έτσι και αλλιώς. Τα κριτήρια είναι ενδεικτικά. Η διατύπωση λέει "λαμβάνονται υπόψη ιδίως...". 

Αυτό που θα έχει ιδιαίτερη σημασία είναι η 'Ενωση Νομαρχιακών Αυτοδιοικήσεων να προσδιορίσει -γι'αυτό βάλαμε χρόνο εφαρμογής από την 1-1-2000, επειδή δεν είναι έτοιμοι αυτοί, ούτε εμείς ακόμα- με περισσότερη σαφήνεια τα κριτήρια στην κατεύθυνση της συνοχής, γιατί θα πρέπει και στη χώρα μας να υπάρξουν πολιτικές συνοχής στο εσωτερικό της. Δεν είμαστε μόνο χώρα του Στόχου- 1, όσον αφορά την Ευρωπαϊκή 'Ενωση, πρέπει και στο εσωτερικό της χώρας να διαμορφώσουμε ή να επιλέξουμε τις περιοχές του Στόχου-1, δηλαδή της εσωτερικής συνοχής, στις οποίες θα κατευθύνουμε χρήματα ανάλογα με τις ανάγκες τις αναπτυξιακές που υπάρχουν και όχι ανάλογα με τον πληθυσμό που έχουν αυτές οι περιοχές. Διότι η πολιτική αυτή της κατά κεφαλήν απόδοσης στα επενδυτικά προγράμματα της αυτοδιοίκησης ουσιαστικά οδηγεί στη διατήρηση των ανισοτήτων. 

Θα πρέπει, λοιπόν, να υπάρξει σε συνεννόηση με τα όργανα της ΚΕΔΚΕ και της ΕΝΑΕ μία συζήτηση αναλυτική για το πώς θα πρέπει να κατευθύνουμε από εδώ και πέρα τη χρηματοδότηση των κεντρικών αυτοτελών πόρων. 

Κυρίες και κύριοι συνάδελφοι, η Νέα Δημοκρατία μας κατηγορεί για δειλά και για άτολμα βήματα. Θέλω να πω, ότι αυτά τα βήματα τα οποία έρχεται εκ των υστέρων να αποδεχθεί, αποδεικνύονται τολμηρά. 'Ομως εγώ στη συζήτηση αυτή που κάναμε στην Ελληνική Αντιπροσωπεία θα περίμενα να περιγράψει ή να μπει στον κόπο να περιγράψει ποια είναι τα δικά της τολμηρά βήματα, τα οποία αντιτίθενται ή αντιπαρατίθενται στα δικά μας δειλά. Επειδή ακριβώς βρισκόμαστε σε μία περίοδο όπου η Νέα Δημοκρατία αρκείται στο να περιγράφει απλώς γενικές καταστάσεις, χωρίς να μπαίνει στον κόπο, ακόμα και όταν συζητούμε ειδικές ρυθμίσεις, να εξειδικεύει τις δικές της πολιτικές, διότι αυτές δεν υπάρχουν, αντιλαμβάνεται κανείς ότι εδώ δεν πρόκειται για κάποια συγκεκριμένη πρόταση. 

Βεβαίως η διαφωνία, η καταψήφιση ενός νομοσχεδίου μπορεί να έχει διαφορετικές αφετηρίες. Υπάρχουν απόψεις που μας κατηγορούν ότι δεν παίρνουμε περισσότερο τολμηρές και προοδευτικές πρωτοβουλίες. Και εκεί θα μπορούσε κανείς να συζητήσει για το τι είναι προοδευτικό και τι είναι τολμηρό ή ενδεχομένως θα μπορούσε να πει ότι σίγουρα δεν τα καταφέρνουμε και τόσο καλά στο επίπεδο αυτό. 

Η Νέα Δημοκρατία έχει αρνηθεί το σύνολο της διοικητικής μεταρρύθμισης της χώρας. Και αυτή η διοικητική μεταρρύθμιση δεν γίνεται από ιδεολογικές μονομανίες. 'Ολα αυτά συγκροτούνται στην περιφέρεια, διαμορφώνουμε ισχυρούς θεσμούς στην περιφέρεια για να εξυπηρετήσουμε κυρίως τον πολίτη. Οι ισχυροί δήμοι του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ" είναι αυτοί πλέον που αποτελούν τη βάση αποδοχής και νέων αρμοδιοτήτων και νέων οικονομικών πόρων, για να μπορέσουν να εξυπηρετήσουν τους πολίτες στο χαμηλότερο δυνατό επίπεδο, γιατί η αρχή της επικουρικότητας είναι αυτή που πρέπει να μας καθοδηγεί. 

Η αρχή της επικουρικότητας, κυρίες και κύριοι συνάδελφοι, δεν είναι τίποτα άλλο παρά η άσκηση της διοίκησης από θεσμούς που βρίσκονται πιο κοντά στον πολίτη. Γι'αυτό, λοιπόν, εμείς λέμε, ότι όσον αφορά αυτές οι αρμοδιότητες που θέλουμε να ασκηθούν πρέπει να υπάρχουν και κάποιοι για να τις ασκήσουν. 

Δημιουργήσαμε την περιφέρεια, για να αποκτήσουν οι αυτοδιοικήσεις έναν ισχυρό σύμμαχο. Γιατί η αντιπαλότητα ανάμεσα στην αυτοδιοίκηση και στο κεντρικό κράτος απέβαινε πάντοτε άνιση υπέρ του κεντρικού κράτους και σε βάρος της αυτοδιοίκησης. Η περιφέρεια στην οποία συναρθρώνεται η Τοπική Αυτοδιοίκηση, κυρίως στα πλαίσια του περιφερειακού συμβουλίου, είναι ένας ισχυρός μοχλός για τη μεταφορά πολιτικής και οικονομικής εξουσίας στην περιφέρεια, η οποία θα αποβεί προς όφελος των Ελλήνων πολιτών. Αυτή, λοιπόν, η συνολική θεσμική μεταρρύθμιση είναι εκείνη που πιστεύουμε ότι θα οδηγήσει τη χώρα προς τον 21ο αιώνα και θα δώσει τη δυνατότητα να ενταχθεί ισότιμα στις ευρωπαϊκές διαδικασίες, έτσι ώστε να μετατραπεί σε ένα πράγματι ισχυρό κράτος με κυρίως αξιοπρεπείς πολίτες. 

Ευχαριστώ πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 

Κυρίες και κύριοι συνάδελφοι, δεν σκόπευα να επιδοθώ σε κανενός είδους ανασκόπηση σχετικά με την Τοπική Αυτοδιοίκηση. Σκόπευα να ασχοληθώ με το υπό συζήτηση σχέδιο νόμου και μόνο. Αλλά επειδή ο κύριος Υφυπουργός έκρινε σκόπιμο να κάνει μια ιστορική αναδρομή, κυρίως δημιουργώντας εντυπώσεις και διαστρέφοντας την πραγματικότητα, είμαι υποχρεωμένος να ξεκινήσω από το τι έχει συμβεί έως σήμερα. Και συναρτάται αυτό το πράγμα με το τι επιχειρείται αυτήν τη στιγμή και ποιο είναι το πραγματικό νόημα του υπό συζήτηση σχεδίου νόμου, το οποίο, υποτίθεται, φροντίζει για τα οικονομικά της Νομαρχιακής Αυτοδιοίκησης. 

Θα ξεκινήσω αυτήν τη σύντομη ιστορική αναδρομή παίρνοντας ορισμένα από τα στοιχεία που εξέθεσε ο κύριος Υφυπουργός. Να θυμίσω πρώτα -πρώτα στον κύριο Υπουργό ότι όταν το 1975 σ' αυτήν την Αίθουσα ψηφιζόταν το Σύνταγμα του 1975, τότε το ΠΑΣΟΚ ως Αντιπολίτευση όχι μόνο δεν έκανε τη διάκριση μεταξύ προοδευτικών, όπως τις λέει σήμερα, και μη προοδευτικών διατάξεων -γιατί απ' όσο γνωρίζω ότι το Σύνταγμα όταν ψηφίζεται, σύμφωνα με τις κείμενες διατάξεις, δεν διακρίνεται σε διατάξεις που είναι προοδευτικές και μη-αλλά αποχώρησε εντελώς. 

Είπε στη συνέχεια ο κύριος Υφυπουργός ότι ορισμένες από τις διατάξεις που ήταν προοδευτικές και που δεν τις ψήφισε παρόλα αυτά την εποχή εκείνη, τις υλοποίησε -δεν μ' αρέσει η λέξη, αλλά εν πάση περιπτώσει τη χρησιμοποιώ- το ΠΑΣΟΚ. Και μεταξύ αυτών ανέφερε και τις διατάξεις που αφορούν την αποκέντρωση και την Τοπική Αυτοδιοίκηση. 

Εδώ επιτρέψτε μου, κυρίες και κύριοι συνάδελφοι, να δούμε τι ακριβώς συνέβη μετά το 1981 ως προς τις δύο αυτές συνταγματικές διατάξεις. Θα ξεκινήσω πρώτα -πρώτα, μιας και το ξεκίνησε και ο κύριος Υφυπουργός προηγουμένως, από τις διατάξεις του άρθρου 101 του Συντάγματος οι οποίες σχετίζονται με την αποκέντρωση. Ποιά υπήρξε η συνεισφορά ως σήμερα του κυβερνώντος κόμματος στην αποκέντρωση; 

Πρώτον, το 1982 κατήργησε το θεσμό του ημιμόνιμου νομάρχη, τον οποίο είχε θεσπίσει η Νέα Δημοκρατία αυτοδεσμευόμενη -γιατί όταν θεσπίζεις θεσμό ημιμόνιμου νομάρχη αυτοδεσμεύεσαι, αφού ο νομάρχης έχει θητεία και υπάρχει συγκεκριμένο όργανο που τον αξιολογεί- και επανέφερε το θεσμό του μετακλητού νομάρχη. Δηλαδή του διορισμένου κομματικού οργάνου το οποίο είχε ως μόνο στόχο να μεταφέρει από το κέντρο στην περιφέρεια τις κομματικές εντολές της Χαριλάου Τρικούπη και βεβαίως των Υπουργών. Δηλαδή μας λέει ο κύριος Υφυπουργός πως απετέλεσε πρόοδο το γεγονός ότι καταργήθηκε ο θεσμός του οργάνου 



 

  

Σελίδα 2458 

εκείνου, που με μεγάλη προσπάθεια είχε ξεφύγει από το παρελθόν, και επανήλθε ένα ακραιφνώς κομματικό όργανο, το οποίο διαιωνίσθηκε ως την ημέρα που ο πρώτος βαθμός της αποκέντρωσης ουσιαστικά καταργήθηκε. Αυτό το θεώρησε πρόοδο. Δηλαδή την επανεισαγωγή του κομματισμού με νομάρχες, οι οποίοι δεν είχαν κανενός είδους άλλο προσόν από το ότι αποτελούσαν κομματικά στελέχη ή ήταν αποτυχημένοι υποψήφιοι. Αυτό ο κύριος Υφυπουργός προσπαθεί να το φέρει στη Βουλή των Ελλήνων και να το εμφανίσει ως πρόοδο και δήθεν προοδευτική εφαρμογή μιας προοδευτικής διάταξης, όπως είναι κατά τη γνώμη του το άρθρο 101 του Συντάγματος. 

Δεύτερον, πάλι σε επίπεδο αποκέντρωσης. Ουσιαστικά, και το ξέρουμε, το μέγα "επίτευγμα" αυτής της Κυβέρνησης είναι ότι είμαστε η μόνη χώρα σε παγκόσμια κλίμακα η οποία έχει δεύτερο βαθμό αποκέντρωσης, στην περιφέρεια, στερείται όμως πρώτου βαθμού. Γιατί ουσιαστικά σήμερα, το ξέρετε, πρώτος βαθμός αποκέντρωσης δεν υπάρχει. Αυτοί οι υπάλληλοι σε επίπεδο νομαρχίας που ασκούν κάποιες εντελώς υποβαθμισμένες αρμοδιότητες δεν συνιστούν αποκέντρωση. Ουσιαστικά ο πρώτος βαθμός αποκέντρωσης έχει πλήρως αποδυναμωθεί και αυτό αποτελεί πρόοδο! Το γεγονός ότι είμαστε μια χώρα που πάμε κατευθείαν σε επίπεδο περιφέρειας -δεν υπάρχει πρώτος βαθμός αποκέντρωσης- είναι πρόοδος! 

Τρίτον, πάλι σε επίπεδο αποκέντρωσης. Ποιος είναι επικεφαλής της περιφέρειας και έχει κατ' εξοχήν τις αρμοδιότητες οι οποίες σχετίζονται με την άσκηση της πολιτικής σε επίπεδο περιφερειακό; Ο γενικός γραμματέας περιφέρειας. Και είμαστε εδώ μάρτυρες, ψηφίσθηκε ένα σχέδιο νόμου, που είναι σήμερα νόμος του κράτους, και καθορίζει ότι ο γενικός γραμματέας περιφέρειας είναι μετακλητός υπάλληλος, διοριζόμενος χωρίς κανένα απολύτως προσόν και χωρίς θητεία. Είμαστε εδώ όλοι εκείνοι που το είπαμε στον κύριο Υπουργό -ήταν ο κ. Παπαδόπουλος- να το δεχτούμε αλλά επιτέλους να βάλουμε μια θητεία, να βάλουμε ορισμένα κριτήρια. 

Δεν μπορεί οι αποτυχημένοι πολιτευτές να γίνονται περιφερειάρχες. Δεν μπορεί η αποκέντρωση να είναι το γέρας των αποτυχημένων πολιτικών και των κομματικών στελεχών. Το αρνήθηκε. Γιατί; Δηλαδή, είναι αποκέντρωση και είναι προοδευτική εφαρμογή του άρθρου 101 το να έχουμε τον περιφερειάρχη μετακλητό υπάλληλο; Δηλαδή κομματικό όργανο, το οποίο δεν τολμάει να κινηθεί στην κυριολεξία αν δεν εκτελέσει τις εντολές της Χαριλάου Τρικούπη ή του εκάστοτε Υπουργού και ιδίως του Υπουργού Εσωτερικών, Δημόσιας Διοίκησης και Αποκέντρωσης; Είναι αποκέντρωση αυτό; Δηλαδή, το γεγονός ότι το κομματικό όργανο είναι στην περιφέρεια και εκτελεί τις κομματικές εντολές λέγεται αποκέντρωση; 

Αποκέντρωση, κυρίες και κύριοι συνάδελφοι, σημαίνει βεβαίως εφαρμογή κυβερνητικής πολιτικής. Δεν έχει ο περιφερειάρχης, ούτε το αποκεντρωμένο όργανο κανενός είδους αυτοτέλεια απέναντι στην κυβερνητική πολιτική. Πρέπει να εκτελεί την κυβερνητική πολιτική, αλλά στο πλαίσιο της νομιμότητας. Και η νομιμότητα είναι μία. Αυτήν την οποία επιτάσσει το Σύνταγμα και όχι η κομματική σκοπιμότητα. Και γνωρίζετε όλοι πως ασκούνται οι αρμοδιότητες των περιφερειαρχών. Τις γνωρίσατε και στις πρόσφατες εκλογές. Υπήρξαν συγκεκριμένες καταγγελίες παρεμβάσεων όλων αυτών των κυρίων. Αυτό, ο κύριος Υφυπουργός το ονόμασε πρόοδο. Δηλαδή, από το 1981 ως σήμερα, την πλήρη κατάργηση του πρώτου βαθμού αποκέντρωσης, την επαναφορά του κομματικού νομάρχη ως την πλήρη αποδυνάμωσή του και τη θεσμοθέτηση του κομματικώς εγκαθέτου περιφερειάρχη. Αυτό το λέει πρόοδο και εφαρμογή των διατάξεων του άρθρου 101 με προοδευτικό τρόπο. Τους τον χαρίζουμε. Και αν ως τώρα αντιδράσαμε είναι όχι γιατί δεν θελήσαμε να συμπράξουμε στην πρόοδο, αλλά γιατί δεν θέλουμε να θεωρηθούμε συνένοχοι σ' αυτόν τον απαράδεκτο κομματισμό, ο οποίος μάστιζε και μαστίζει αυτόν τον Τόπο. Και δεν είναι δυνατόν να βαφτίζουμε ως προοδευτισμό την προσπάθεια κομματικής άλωσης στο όνομα της δημοκρατίας και στο όνομα του δήθεν εκσυγχρονισμού. Εδώ ισχύει ακριβώς αυτό που είχε πει ο Οδυσσέας Ελύτης στο "'Αξιον Εστί": "Χρόνους πολλούς μετά την αμαρτία που την είπαν αρετή μέσα στις εκκλησιές και την ευλόγησαν". Περί αυτού πρόκειται, κυρίες και κύριοι συνάδελφοι. 

ΛΕΩΝΙΔΑΣ ΤΖΑΝΗΣ: Αμαρτία είναι η Νομαρχιακές Αυτοδιοίκηση; 

ΠΡΟΚΟΠΗΣ ΠΑΥΛΟΠΟΥΛΟΣ: Είναι πολιτικώς άηθες το να προσπαθεί κανείς να εμφανίσει τη θεσμοθέτηση του κομματισμού ως προοδευτική εφαρμογή των διατάξεων περί αποκέντρωσης. Και αυτού του είδους τη φαλκίδευση των διατάξεων του Συντάγματος και τη διαστροφή της ίδιας της δημοκρατικής αρχής, εμείς δεν πρόκειται να την αποδεχθούμε. 

Σε ό,τι αφορά την αυτοδιοίκηση, ας δούμε ποια είναι τα επιτεύγματα της Κυβέρνησης. 

Ξεκινάω από την πρωτοβάθμια. 

Το 1982, κυρίες και κύριοι συνάδελφοι, ήρθε η Κυβέρνηση του ΠΑΣΟΚ -και θυμάμαι τον αείμνηστο Γιώργο Γεννηματά, ο οποίος υπήρξε ο αρχιτέκτονας αυτής της πολιτικής, εγώ δεν του αποδίδω κακές προθέσεις, αλλά το έχω πει από αυτό το Βήμα και το ξαναλέω πολλές φορές, δυστυχώς, ο δρόμος για την κόλαση είναι στρωμένος με αγαθές προθέσεις και το ξέρετε-και τι έκανε; Παραχώρησε συλλήβδην στους ΟΤΑ, χωρίς καμία φροντίδα μεταβολής της υποδομής, μία σειρά από αρμοδιότητες. Τους πέταξε στον ωκεανό των αρμοδιοτήτων αυτών και τους είπε "κολυμπήστε". Τους έδωσε το 1984 -σωστά το είπε ο κύριος Υφυπουργός- τις αρμοδιότητες, οι οποίες σχετίζονται με την επιχειρηματική δραστηριότητα των ΟΤΑ. Ποια επιχειρηματική δραστηριότητα, κυρίες και κύριοι συνάδελφοι; 'Οσοι από σας προέρχεστε -και είσθε αρκετοί- από την Τοπική Αυτοδιοίκηση δεν γνωρίζετε ότι οι περισσότεροι δήμαρχοι είναι σήμερα υπόλογοι στα ποινικά δικαστήρια για τα χρέη όλων αυτών των επιχειρήσεων που δεν μπόρεσαν να λειτουργήσουν γιατί ήταν στηριγμένες πάνω σε πήλινα πόδια; Αγνοείτε το γεγονός ότι αυτές οι αρμοδιότητες δεν μπόρεσαν ποτέ να ασκηθούν, γιατί δεν δόθηκαν ποτέ οι οικονομικοί πόροι και η υποδομή που απητούντο; Και είναι ενίσχυση της Τοπικής Αυτοδιοίκησης η παραχώρηση αρμοδιοτήτων, κυρίως εκείνων που δεν θέλει να ασκεί το κράτος, γιατί δεν το βολεύει πολιτικά; 

Το αποτέλεσμα είναι ότι καθίσταται αναξιόπιστη η Τοπική Αυτοδιοίκηση, γιατί δεν μπορεί να τις ασκήσει και αναδεικνύεται η "θεία χάρις του κράτους". Δηλαδή, κατ' αποτέλεσμα, καταλήγουμε σε μία θεοποίηση του συγκεντρωτισμού και το αποτέλεσμα το είδατε. Αναγκαστήκατε εσείς οι ίδιοι στο χώρο του ΠΑΣΟΚ να ψηφίσετε έναν αντιδημοκρατικό και έναν αναποτελεσματικό, όπως θα φανεί, νόμο, το νόμο για τις αναγκαστικές συνενώσεις, που στην ουσία είναι η ομολογία της ίδιας σας της αποτυχίας. Και τούτο διότι δεχθήκατε σαφώς ότι: "Αυτή η Αυτοδιοίκηση που φτιάχναμε από το 1982, αυτή η Αυτοδιοίκηση που τόσο ονειρευτήκαμε, δεν απέδωσε". Γιατί εδώ σ' αυτό το Βήμα ο κύριος Υπουργός είπε "δεν μπορούμε να προχωρήσουμε με αυτήν την Αυτοδιοίκηση". Ποιος έφτιαξε αυτήν την αυτοδιοίκηση; Από το 1982 ως το 1997 εσείς δεν διαφεντεύατε την Τοπική Αυτοδιοίκηση από πλευράς θεσμικής; Και όταν εσείς έρχεσθε και λέτε ότι δεν υπάρχει μέλλον μ' αυτούς τους οργανισμούς, τι ομολογείται με το γεγονός αυτό; 'Οτι όλη η πολιτική σας γι' αυτήν την Τοπική Αυτοδιοίκηση δεν απέδωσε. 

Από την εποχή του Ελευθερίου Βενιζέλου, από την εποχή του 1912, όταν ψηφίστηκε ο νόμος ΔΝΖ/1912 και όταν άρχισε να εφαρμόζεται το 1914, ξέρετε πάρα πολύ καλά ότι η Τοπική Αυτοδιοίκηση με πολλές δυσκολίες πήγαινε μπρος. 

'Οταν εσείς ήρθατε και την ρίξατε στα βαθιά νερά χωρίς μέσα και χωρίς πόρους, αναγκαστήκατε στο τέλος να ομολογήσετε την αποτυχία σας και να προβείτε σε αναγκαστικές συνενώσεις με κριτήρια καθαρώς κομματικά. Και βεβαίως η απάντηση σας ήρθε στις δημοτικές εκλογές. Εκεί πήρατε την απάντηση από τον Ελληνικό Λαό σε ό,τι αφορά τον τρόπο με τον οποίο χωροθετήσατε τις αναγκαστικές συνενώσεις. Γιατί ο Ελληνικός Λαός σέβεται πολύ περισσότερο από εσάς

 

 

  

Σελίδα 2459 

-και μιλάω για την κυβερνητική πλειοψηφία- την Τοπική Αυτοδιοίκηση. 

'Οσον αφορά το τι είπαμε εμείς, ή ο κύριος Υφυπουργός θέλησε να διαστρέψει οτιδήποτε άκουσε ή δεν ήταν εδώ. 'Οχι μόνον ο Κώστας Καραμανλής δεν είπε ότι αποδέχεται τις αναγκαστικές συνενώσεις, αλλά επανέλαβε ρητώς -και αν δεν το θυμάται ο κύριος Υφυπουργός θα του το θυμίσω εγώ- στη Λαμία στις 27 Σεπτεμβρίου ότι η Νέα Δημοκρατία ως Κυβέρνηση θα καταργήσει τις αναγκαστικές συνενώσεις. Και τούτο είναι προγραμματική μας δέσμευση. 

Βεβαίως και είναι έτοιμη η σχετική πρόταση νόμου της Νέας Δημοκρατίας. Αλλά και αν την καταθέσουμε αυτήν τη στιγμή τι νόημα θα έχει; Να τη φέρουμε εδώ για να συζητάμε μια πρόταση νόμου που θα την απορρίψει η κυβερνητική πλειοψηφία; 

Εμείς θα καταργήσουμε τον ψευδεπίγραφο "ΚΑΠΠΟΔΙΣΤΡΙΑ". Αυτό το λέω για να μη μείνει καμία αμφιβολία για το ποιες είναι οι προγραμματικές μας θέσεις. 'Οχι μόνο δεν ενστερνιστήκαμε αυτό το εξάμβλωμα που δημιούργησε η Κυβέρνηση του ΠΑΣΟΚ, αλλά αυτό το εξάμβλωμα, εν ονόματι της δημοκρατίας και της λειτουργίας των τοπικών κοινωνιών, σύμφωνα με τον προορισμό τους, εμείς θα το καταργήσουμε. 

Σε ό,τι αφορά τη Νομαρχιακή Αυτοδιοίκηση, βεβαίως η αναδρομή είναι αναγκαία. Εδώ όμως υπήρξε η πλήρης διαστροφή των πάντων. Τι είπε ο κύριος Υφυπουργός; Είπε: "Εμείς θεσπίσαμε την Νομαρχιακή Αυτοδιοίκηση με το νόμο 1622/1986, , τον οποίο καταψήφισε η Νέα Δημοκρατία". Βεβαίως τον καταψηφίσαμε γιατί ο νόμος αυτός ήρθε πρόχειρα και προσχηματικά στη Βουλή. Και αποδείχτηκε ότι ήρθε πρόχειρα και προσχηματικά γιατί επί τρία χρόνια που κυβέρνησε στη συνέχεια το ΠΑΣΟΚ δεν εφήρμοσε ποτέ το νόμο αυτό. Γιατί ήταν ένας νόμος τραγελαφικός στην κυριολεξία. Τον απεμπόλησε η ίδια η Κυβέρνηση του ΠΑΣΟΚ. 

Αντιθέτως, η Νέα Δημοκρατία, ως πλειοψηφούσα δύναμη στην Κυβέρνηση Ζολώτα, ήρθε εδώ και μαζί με όλες τις δυνάμεις του Τόπου ψήφισε το νόμο 1878/1989 για τη Νομαρχιακή Αυτοδιοίκηση. Τον ψηφίσαμε όλοι. Και αυτό το νόμο που ψηφίσαμε όλοι- με αυτήν την αυξημένη δημοκρατική νομιμοποίηση και παρουσία, αυτό το νόμο, το 1994, τον κατήργησε. 

Το ΠΑΣΟΚ, εάν ήθελε να φανεί προοδευτικό γιατί δεν εφήρμοζε το νόμο της οικουμενικής κυβέρνησης; Τον κατήργησε. Νόμο, όπως σας είπα, με αυξημένη δημοκρατική νομιμοποίηση. Καταργεί το νόμο αυτό και στη συνέχεια έρχεται και θεσπίζει το νόμο τον οποίο έκανε εκείνη και τον οποίο βεβαίως και καταψηφίσαμε. Τον καταψηφίσαμε γιατί ήταν υπαναχώρηση απέναντι σε μία δέσμευση και σε μία οικουμενική κυβέρνηση. Τον καταψηφίσαμε γιατί ξέραμε ότι ο νόμος αυτός δεν οδηγεί πουθενά, όπως και δεν οδήγησε. Διότι αν, κυρίες και κύριοι συνάδελφοι, ο νόμος εκείνος του 1994, ενείχε πρόοδο και προοπτική δεν θα έχανε τα τέσσερα κρίσιμα πρώτα χρόνια η Νομαρχιακή Αυτοδιοίκηση χωρίς πόρους και δεν θα ερχόταν σήμερα η Κυβέρνηση εν έτει 1998, στο τέλος, να θεσπίσει πόρους για τη Νομαρχιακή Αυτοδιοίκηση. 

'Οταν φτιάχνεις θεσμούς τους θωρακίζεις με τις δυνατότητες να λειτουργήσουν. Δεν έρχεσαι πρώτα να φτιάξεις τους θεσμούς και κατόπιν να καθορίσεις τα οικονομικά τους και έτσι, όπως θα τα δούμε στη συνέχεια. 

Απ'όλα αυτά τι προκύπτει; 'Οτι μονίμως το ΠΑΣΟΚ, σε ό,τι αφορά τους θεσμούς, για λόγους εντυπωσιασμού και για λόγους κομματικής άλωσης του θεσμικού πλαισίου με το οποίο λειτουργεί η χώρα, έβαζε πρώτα το κάρο και ύστερα τα βόδια. 

Τι μας ζητάτε δηλαδή; Να συμπράξουμε σε μια τέτοια πολιτική; Σε μια πολιτική που τη Νομαρχιακή Αυτοδιοίκηση αφού την ανήρεσε δυο φορές στην πορεία της, στη συνέχεια την οδήγησε να μην έχει αυτήν τη στιγμή πόρους; Αυτή είναι η προϊστορία της Τοπικής Αυτοδιοίκησης. Και μην επαίρεσθε γι'αυτήν την προϊστορία, γιατί αν βρισκόμαστε εδώ από πλευράς Τοπικής Αυτοδιοίκησης, είναι από εκείνους τους πειραματισμούς που ξεκίνησαν το 1982 -εγώ να το αναγνωρίσω- με αγαθές προθέσεις, αλλά που κατέληξαν το 1998 σε μία προσπάθεια άλωσης της Τοπικής Αυτοδιοίκησης. 

Τι λέει αυτό το σχέδιο νόμου, το οποίο έχουμε προ οφθαλμών και το οποίο -το δηλώνω ευθύς- εμείς το καταψηφίζουμε; Είναι προς τη γνωστή μίζερη κατεύθυνση: "Ε, δεν επιτρέπουμε μια μικρή πρόοδο; Ψηφίστέ την επιτέλους". 

Εσείς μας καλείτε μονίμως -και φάνηκε και από άλλες ενέργειες- με μικρά-μικρά βήματα που νομίζετε ότι κάνετε, να συμπράξουμε προς αυτήν την κατεύθυνση, για να ευλογήσουμε την πολιτική σας. Μα η πολιτική και οι τομές στην Τοπική Αυτοδιοίκηση δεν γίνονται με ασήμαντα βήματα. Γίνονται με μεγάλες προσπάθειες, για τις οποίες είμαστε έτοιμοι να συμπράξουμε. Αλλά δεν γίνονται με ένα βήμα μπρος και δύο βήματα πίσω. Γιατί αυτό το σχέδιο νόμου είναι ένα βήμα μπρος και δύο βήματα πίσω και θα δούμε το γιατί. 

Κυρίες και κύριοι συνάδελφοι, ξεκαθαρίζω ευθύς εξ αρχής ότι και μόνο το γεγονός πως τεσσεράμισι χρόνια μετά τη λειτουργία της Νομαρχιακής Αυτοδιοίκησης, όπως την ξέρουμε σήμερα, έρχεται η Κυβέρνηση να φέρει νόμο για τα οικονομικά της Νομαρχιακής Αυτοδιοίκησης αποδεικνύει ότι όλο αυτό το χρονικό διάστημα δεν υπήρχε οικονομική υποδομή. Αυτό είναι το ένα. 

Δεύτερον, άραγε αυτό οδηγεί προς την κατεύθυνση της προόδου; 'Οχι, κύριοι συνάδελφοι. 'Οχι μόνο δεν είναι πρόοδος, είναι οπισθοδρόμηση. Και αυτό φαίνεται από το γεγονός ότι το ΠΑ.ΣΟ.Κ. δεν έχει κανένα σκοπό να ενισχύσει πια την Τοπική Αυτοδιοίκηση. 'Οσο καιρό του ήταν χρήσιμη, το προσπάθησε. Στην αρχή ίσως με καλές προθέσεις -το είπα- αργότερα το έκανε υποκριτικά. 

Μετά τις νομαρχιακές και δημοτικές εκλογές, όπου αποδείχθηκε πλέον ότι η Τοπική Αυτοδιοίκηση δεν μπορεί να αποτελέσει το δεκανίκι μιας πολιτικής κεντρικής κυβέρνησης, είναι φανερό ότι η Κυβέρνηση δεν ενδιαφέρεται. Και αυτό αποδεικνύει το υπό συζήτηση σχέδιο νόμου. Το οποίο όχι μόνο είναι πολιτικώς απαράδεκτο, αλλά είναι και έξω από τη λογική του άρθρου 102 του Συντάγματος, που ορίζει ότι το κράτος μεριμνά για τα οικονομικά της Τοπικής Αυτοδιοίκησης. Μόνο μέριμνα δε συνιστά το νομοσχέδιο αυτό. 

Και να γιατί, κυρίες και κύριοι συνάδελφοι. Ας πάρουμε μερικά παραδείγματα. Ποια είναι η ουσία του; Η ουσία αυτού του σχεδίου νόμου είναι ότι υπάρχουν, δήθεν, κεντρικοί αυτοτελείς πόροι από τη μία πλευρά -δεν μιλάω για τους εκτάκτους, αν το διαβάσετε είναι για γέλια η κατάσταση, μου θυμίζει τα καταστατικά των ιδρυμάτων που λένε ότι αυτοί και αυτοί είναι οι πόροι τους και από εκεί και κάτω και ό,τι άλλο ήθελε προκύψει- και από την άλλη η έκτακτη επιχορήγηση από τον προϋπολογισμό. 

Ας δούμε, με βάση τα όσα συμβαίνουν σήμερα, ποια είναι η ουσία. Πόσο κόστισε η Τοπική Αυτοδιοίκηση από πλευράς λειτουργίας ως σήμερα, το χρόνο που λήγει; Επτακόσια ογδόντα έξι δισεκατομμύρια (786.000.000.000) δραχμές. Τόσα ήταν τα έξοδα, τα οποία είχε για το σύνολο των δαπανών της η Νομαρχιακή Αυτοδιοίκηση. Από αυτά τα επτακόσια ογδόντα έξι δισεκατομμύρια (786.000.000.000) δραχμές τα τετρακόσια δισεκατομμύρια (400.000.000.000) δραχμές αφορούν μισθοδοσία και νοσήλεια. Αυτά τα ανέλαβε η Κυβέρνηση από εδώ και στο εξής. 

Πρώτον, το ότι τα αναλαμβάνει αυτά τα πράγματα η Κυβέρνηση πάνω της σημαίνει κάτι το οποίο είναι απλό. 'Οτι, δηλαδή, δεν εμπιστεύεται τη Νομαρχιακή Αυτοδιοίκηση για να τα χειρισθεί, τα παίρνει εκείνη. 

Μπορεί να μου αντιτάξει η Κυβέρνηση: Μα, αμφιβάλλετε ότι με τον τρόπο αυτό εξασφαλίζεται η μισθοδοσία; Βεβαίως, να εξασφαλισθεί η μισθοδοσία. Γιατί δεν εμπιστεύεται όμως, τα χρήματα αυτά στη Νομαρχιακή Αυτοδιοίκηση και θεωρεί ότι εκείνη είναι καλύτερος διαχειριστής προς αυτήν την κατεύθυνση; 

Από εκεί και πέρα, μένουν τα λοιπά δισεκατομμύρια, τα οποία κατανέμονται ως εξής: 

Σε ό,τι αφορά τα θέματα των λειτουργικών δαπανών: Οι λειτουργικές δαπάνες, σύμφωνα με τα όσα έχουμε σήμερα, είναι εκατόν πέντε δισεκατομμύρια (105.000.000.000) δραχμές. 

 

 

  

Σελίδα 2460 

Αυτές οι λειτουργικές δαπάνες θα καλυφθούν από τους κεντρικούς αυτοτελείς πόρους. Δηλαδή, εκατόν πέντε δισεκατομμύρια (105.000.000.000) δραχμές πρέπει να πάρει από τους κεντρικούς αυτοτελείς πόρους η Νομαρχιακή Αυτοδιοίκηση. 

Το τι συμβαίνει με τους κεντρικούς αυτοτελείς πόρους θα το δείτε ως ακολούθως. Το έφερε σαν δείγμα προόδου και αυτό ο κύριος Υπουργός. 

Λέει η παράγραφος 3 του άρθρου 2 ότι αν τα ετήσια έσοδα από τους κεντρικούς αυτοτελείς πόρους υπερβαίνουν τις αντίστοιχες ετήσιες δαπάνες η διαφορά διατίθεται για το σχηματισμό Ειδικού Αποθεματικού Κεφαλαίου, το οποίο μετά κατανέμεται από την κεντρική εξουσία, δηλαδή από την Κυβέρνηση με κοινές υπουργικές αποφάσεις. Δηλαδή, τι συμβαίνει; 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Θα χρειασθώ δύο λεπτά, κύριε Πρόεδρε. 

'Οταν έχει περίσσευμα τότε πάει στο αποθεματικό για το οποίο και πάλι δεν εμπιστεύεται η Κυβέρνηση τη Νομαρχιακή Αυτοδιοίκηση. Δημιουργείται αποθεματικό, πάει στο Ταμείο Παρακαταθηκών και Δανείων και είναι η Κυβέρνηση εκείνη που το καθορίζει. Δηλαδή, από τα επτακόσια ογδόντα δισεκατομμύρια (780.000.000.000) δραχμές, που σας ανέφερα προηγουμένως -τα τετρακόσια δισεκατομμύρια (400.000.000.000) δραχμές ούτως ή άλλως τα διαχειρίζεται η Κυβέρνηση από εδώ και πέρα, γιατί εκείνη θα καθορίζει την τύχη τους - τα εκατόν πέντε δισεκατομμύρια (105.000.000.000) δραχμές ναι μεν είναι κεντρικοί αυτοτελείς πόροι αν αποδώσουν -θα το δούμε στην πορεία και στην κατ' άρθρον συζήτηση- κατά το υπερβάλλον δεν είναι αρμόδια η Νομαρχιακή Αυτοδιοίκηση. Δεν είναι ώριμη να το διαχειρισθεί. Απομένουν από εκεί και πέρα περίπου διακόσια ογδόντα δισεκατομμύρια (280.000.000.000). Τι είναι αυτό; Είναι η επιχορήγηση από τον τακτικό προϋπολογισμό. 

Αυτή η επιχορήγηση από τον τακτικό προϋπολογισμό, κυρίες και κύριοι συνάδελφοι, γνωρίζετε ότι στην ουσία είναι και πάλι έλεγχος απο την κεντρική εξουσία, η οποία τα δίνει, όπως ακριβώς εκείνη επιθυμεί. 

Αντιλαμβάνεστε ότι, όταν μιλάμε για το σύνολο των εσόδων που είναι απαραίτητα για να λειτουργήσει η Νομαρχιακή Αυτοδιοίκηση, ουσιαστικά η Νομαρχιακή Αυτοδιοίκηση έχει ένα ελάχιστο κομμάτι, περίπου εκατόν πέντε δισεκατομμύρια (105.000.000.000) δραχμές. 

Είναι δε χαρακτηριστικό -και φαίνεται αυτό το πράγμα- ότι με τον τρόπο αυτόν καταδεικνύεται ότι κανενός είδους εμπιστοσύνη δεν υπάρχει πλέον από την Κυβέρνηση προς τη Νομαρχιακή Αυτοδιοίκηση. Αυτή είναι η ουσία αυτού του νομοσχεδίου που έχουμε προ οφθαλμών. 'Επρεπε να ρυθμίσει ορισμένα οικονομικά θέματα, γιατί δεν πήγαινε άλλο το πράγμα. Τα ρυθμίζει όμως με τρόπο, ώστε η κεντρική εξουσία να είναι εκείνη η οποία στο μέλλον θα έχει το λύειν και δεσμείν πάνω στη Νομαρχιακή Αυτοδιοίκηση. Δηλαδή θα ποδηγετείται η Νομαρχιακή Αυτοδιοίκηση εφεξής, για οτιδήποτε συμβαίνει σε σχέση με τα οικονομικά της. 

Πώς να γίνει διαφορετικά, κυρίες και κύριοι συνάδελφοι; Απέδειξε η Νομαρχιακή Αυτοδιοίκηση από το 1994 και μετά, ότι δεν υπήρξε το χαϊδεμένο παιδί του ΠΑ.ΣΟ.Κ. Αντέδρασαν οι εκλεγμένοι νομάρχες, δεν μπόρεσε να ποδηγετήσει τη Νομαρχιακή Αυτοδιοίκηση η Κυβέρνηση. Και τώρα αντιλαμβάνεται ότι δεν της είναι ιδιαιτέρως χρήσιμη. Από εκεί και πέρα, για ποιο λόγο να την ενισχύσει; 

Αν ουσιαστικά θέλαμε μία Νομαρχιακή Αυτοδιοίκηση αυτοδύναμη, αυτό το νομοσχέδιο έπρεπε να είναι εντελώς διαφορετικό. 'Επρεπε οι κεντρικοί αυτοτελείς πόροι να αποτελούν την ραχοκοκκαλιά της οικονομικής τους αυτοδυναμίας και τη δυνατότητα να διαχειρίζονται, όπως πρέπει, τα σχετικά κονδύλια, με έλεγχο οπωσδήποτε και βεβαίως κατασταλτικό έλεγχο νομιμότητας, για να εξασφαλίζεται η διαφάνεια. 

Εδώ όμως τι λέτε; Λέτε "δεν τους εμπιστεύομαι, εγώ θα τους καθορίσω πώς θα λειτουργήσουν". Αυτή είναι η βασική μας διαφορά πολιτικής. Εσείς δεν τους εμπιστεύεστε και τους τα δίνετε μέσω της κεντρικής εξουσίας. Εμείς θα τους εμπιστευόμαστε, αλλά θα είχαμε βάλει τη δαμόκλειο σπάθη του νόμου. Εκείνη που θα τους επέτρεπε να διαχειρίζονται τα χρήματα κάτω από έλεγχο και διαφάνεια. 

Αυτή είναι η βασική διαφορά νοοτροπίας που διαπνέει τις δύο παρατάξεις: Εκείνη που κυβερνά σήμερα, εκείνη που θα κυβερνήσει αύριο. Και εκείνη που αυτά που είπα σήμερα- που δεν είναι φυσικά δικές μου θέσεις αλλά της παράταξης της οποίας εκπροσωπώ- ως Κυβέρνηση θα τα κάνει πράξη. Ευχαριστώ πάρα πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Τζανής έχει το λόγο. 

ΛΕΩΝΙΔΑΣ ΤΖΑΝΗΣ: Αγαπητοί συνάδελφοι, ομολογώ ότι έχω περιέλθει σε σύγχυση, διότι ένα κόμμα που επαγγέλλεται- θα μπορούσα να πω τη λέξη ονειρεύεται πρόωρα- την επάνοδό του στην εξουσία και την εφαρμογή ενός συγκεκριμένου προγράμματος στο χώρο της Τοπικής Αυτοδιοίκησης και της Νομαρχιακής Αυτοδιοίκησης δεν εμφανίστηκε με ενιαία θέση σήμερα στη Βουλή. 

Θέλω να σας θυμίσω τις αντιτιθέμενες -και αυτό θα μπορούσα να το δεχθώ σαν στοιχείο δημοκρατίας, αν δεν ενείχε σύγχυση- τοποθετήσεις συναδέλφων της Νέας Δημοκρατίας. Θα είμαι εντελώς σαφής. 

Υπήρξαν συνάδελφοι της Νέας Δημοκρατίας που διαμαρτυρήθηκαν ότι η εφαρμοζόμενη πολιτική της Κυβέρνησης, στο χώρο της Νομαρχιακής Αυτοδιοίκησης στερεί από τη Νομαρχιακή Αυτοδιοίκηση αρμοδιότητες, όπως για παράδειγμα η αντιμετώπιση της ανεργίας -ελέχθη χαρακτηριστικά από τον κ. Βεζδρεβάνη και από τον συνάδελφο κ. Πολύζο από την Πιερία- στερεί από τη Νομαρχιακή Αυτοδιοίκηση τη δυνατότητα της χάραξης στρατηγικής για την ανάπτυξη του νομού της, στερεί από τη Νομαρχιακή Αυτοδιοίκηση, με βάση τουλάχιστον τις μομφές των συναδέλφων αυτών, αρμοδιότητες καθαρά κρατικού χαρακτήρα. 

ΛΕΩΝΙΔΑΣ ΚΟΥΡΗΣ: Δεν είναι ψέματα αυτό. 

ΛΕΩΝΙΔΑΣ ΤΖΑΝΗΣ: Από την άλλη μεριά υπήρξε η τοποθέτηση άλλων συναδέλφων της Νέας Δημοκρατίας, όπως για παράδειγμα του κ.Παπαδημόπουλου, ο οποίος ούτε λίγο ούτε πολύ είπε "διαλύσατε το κράτος, κακώς δώσατε ό,τι δώσατε στη Νομαρχιακή Αυτοδιοίκηση, έχουμε πλέον μία σύγχυση εξουσιών, υποβαθμίστηκε ο ρόλος της κεντρικής διοίκησης, υποβαθμίστηκε ο ρόλος των Βουλευτών". 

Αυτά, όπως αντιλαμβάνεστε, δεν χωρούν στο ίδιο σακί και τα δύο. Πρέπει να ξεκαθαρίσετε μέσα σας, ποια είναι η φιλοσοφία σας για την Τοπική και για τη Νομαρχιακή Αυτοδιοίκηση. 

Με την ευκαιρία αυτή, θα ήθελα να ρωτήσω, επειδή ήμασταν εδώ στη Βουλή και του 1993-1996, αν η σημερινή ηγεσία της Νέας Δημοκρατίας συμμερίζεται τις απόψεις, τις θέσεις και τις δεσμεύσεις, της τότε ηγεσίας της Νέας Δημοκρατίας, όπως τότε εκφράστηκαν, ότι όταν η Νέα Δημοκρατία- οψέποτε- γίνει κυβέρνηση θα καταργήσει το θεσμό της Νομαρχιακής Αυτοδιοίκησης. 

Εξακολουθεί να ισχύει αυτή η δέσμευσή σας που είναι πολιτική δέσμευση; 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εξηγήστε μας τις δεσμεύσεις. 

ΛΕΩΝΙΔΑΣ ΤΖΑΝΗΣ: Κύριε Ζαφειρόπουλε, εφαρμόζουμε ένα θεσμό. Δεν ισχυριστήκαμε ποτέ ότι πέτυχε το άριστο των προσδοκιών μας. Ούτε το είπαμε ποτέ ούτε θα το πούμε. 

Εσείς, όμως, μπορείτε να πείτε μπροστά στον ελληνικό λαό ποιές οι θέσεις και οι προτάσεις σας για το χώρο της Τοπικής Αυτοδιοίκησης; Τολμώ να πω, αγαπητοί συνάδελφοι, ότι μιλάτε για ένα χώρο που δεν τον ξέρετε. Μιλάτε για ένα χώρο που δεν τον αγαπάτε και δεν τον αγαπάτε γιατί είσθε το κόμμα που κατ' αρχήν εκφράζεται από κεντρικοδιοικητικές αντιλήψεις. Είσθε ένα πολιτικό κόμμα, που όποτε κυβέρνησε, ό,τι έχτιζε η δική μας κυβέρνηση στο χώρο της αυτοδιοίκησης, το 

  


 

  

Σελίδα 2461 

γκρεμίζατε. Θέλετε να σας το θυμίσω; Θέλετε να σας θυμίσω ποια είναι τα πεπραγμένα σας; 

Αναφέρθηκε ο κ. Παυλόπουλος -και ομολογώ ότι πραγματικά χρειάζεται δικηγορική, νομική και πολιτική δεξιοτεχνία, για να το κάνει κανείς αυτό- στα οικονομικά της Τοπικής Αυτοδιοίκησης. Θέλετε να φέρουμε, κύριε Παυλόπουλε, το χάρτη των οικονομικών της Τ.Α. μέχρι το '81, για να τα συγκρίνουμε με αυτά του '82 και μετά; Θέλετε να δούμε πόσα χρήματα προέρχονται από το πρόγραμμα δημοσίων επενδύσεων για την Τοπική Αυτοδιοίκηση μέχρι το '81 και πόσα από το '82 και μετά; Πάνω σ' αυτά συζητάμε ό,τι ώρα θέλετε και εκεί θα φανεί ποιος είναι αυτός που έχει ευαισθησίες απέναντι στην Τοπική Αυτοδιοίκηση και ποιος είναι αυτός που διακατέχεται από γνήσιες αποκεντρωτικές αντιλήψεις. Μην προσπαθήσετε να πείσετε γιατί ούτε τον εαυτό σας, μπορείτε να πείσετε. 

Πανηγυρίζατε για την πρόσφατη επιτυχία σας στις δημοτικές και νομαρχιακές εκλογές. Θέλω να σας θυμίσω, ότι το πολιτικό τοπίο και το τοπίο των συνεργασιών σας δεν σας δίνει αυτό το δικαίωμα. 'Οπου κατακτήσατε νίκες, δεν τις κατακτήσατε μόνοι σας, τις κατακτήσατε και με το ΚΚΕ μαζί και ένας Θεός ξέρει πώς θα τα ξεμπερδέψετε τώρα. 

ΠΡΟΚΟΠΗΣ ΠΑΥΛΟΠΟΥΛΟΣ: Είπα ότι αποδοκιμαστήκατε. 

ΛΕΩΝΙΔΑΣ ΤΖΑΝΗΣ: 'Ενας Θεός ξέρει, τώρα που θα κληθείτε να διοικήσετε τους δήμους και τις νομαρχίες, ποιες πολιτικές φιλοσοφίες θα επικρατήσουν και ποια πολιτική θα κυριαρχήσει. Αυτή που θέλει την κατάργηση της Νομαρχιακής Αυτοδιοίκησης, αυτή που θέλει την αποκέντρωση, όπως τουλάχιστον ισχυρίζεται το ΚΚΕ; Στους δήμους τι πρόγραμμα θα εφαρμόσετε; Θα εφαρμόσετε την ιδιωτικοποίηση της καθαριότητας ή την κρατική αντίληψη περί καθαριότητας; 

Για πείτε μας αλήθεια το πρόγραμμά σας για την Τοπική Αυτοδιοίκηση την τετραετία που έρχεται -όπου πετύχατε ό,τι πετύχατε- πού επικεντρώνεται και πού προσανατολίζεται. 

Ακούστηκαν επίσης, αγαπητοί συνάδελφοι, και άλλα πολλά και πραγματικά αντιφατικά. Για παράδειγμα ο κ. Παυλόπουλος είπε: Ξέρετε μετά την ήττα σας στις δημοτικές και νομαρχιακές εκλογές φέρατε ένα νομοσχέδιο, με το οποίο προσπαθείτε να περιορίσετε -κάπως έτσι το είπε ο κ. Παυλόπουλος- το ρόλο και την παρουσία της Τοπικής και της Νομαρχιακής Αυτοδιοίκησης. Νομίζω ότι ξέρετε πολύ καλά, ότι αυτό το νομοσχέδιο έχει κατατεθεί στις 29 Ιουλίου του 1998. 

ΠΡΟΚΟΠΗΣ ΠΑΥΛΟΠΟΥΛΟΣ: Δύο μήνες πριν από τις εκλογές. 

ΛΕΩΝΙΔΑΣ ΤΖΑΝΗΣ: Ναι, βεβαίως και πιστεύω, ότι ούτε εσείς το περιμένατε. 'Αλλωστε πανηγυρίζατε για πράγματα που δεν περιμένατε. Αυτό πετύχατε. 

ΠΡΟΚΟΠΗΣ ΠΑΥΛΟΠΟΥΛΟΣ: 'Εκανε στροφή στη Διεθνή 'Εκθεση Θεσσαλονίκης ο κύριος Πρωθυπουργός. 

ΛΕΩΝΙΔΑΣ ΤΖΑΝΗΣ: Ας μην ετεροχρονίζουμε τις προθέσεις, δεν είναι δίκαιο. Εγώ περιμένω την απάντησή σας, τι θα κάνετε με τη Νομαρχιακή Αυτοδιοίκηση. Είναι γραμμένη στα Πρακτικά η δέσμευσή σας ότι θα την καταργήσετε. Θα το κάνετε; 

ΠΡΟΚΟΠΗΣ ΠΑΥΛΟΠΟΥΛΟΣ: Ποιο, τη νομαρχιακή; 

ΛΕΩΝΙΔΑΣ ΤΖΑΝΗΣ: Είναι γραμμένο στα Πρακτικά της Βουλής, κατά τη συζήτηση του νόμου 2190, ότι θα τον καταργήσετε, όταν γίνετε κυβέρνηση. Θα το κάνετε; 

ΛΕΩΝΙΔΑΣ ΚΟΥΡΗΣ: Τον 2190; 

ΛΕΩΝΙΔΑΣ ΤΖΑΝΗΣ: Βεβαίως, είναι η δήλωση του κ. Σιούφα, ως κυβερνητικού σας εκπροσώπου, ότι είναι ο "νόμος της κολάσεως" και ότι όταν γίνετε κυβέρνηση θα τον καταργήσετε. Πείτε μου, λοιπόν, θα τον καταργήσετε όταν γίνετε κυβέρνηση; Είναι ευκαιρία να πούμε κάποια πράγματα. 

ΠΡΟΚΟΠΗΣ ΠΑΥΛΟΠΟΥΛΟΣ: Θα σας τα πει μετά ο κ. Κουρής. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, μη διακόπτετε. Απαντήστε όταν έρθει η σειρά σας. 

ΛΕΩΝΙΔΑΣ ΤΖΑΝΗΣ: Πείτε μας, μια και λέτε, ότι θα καταργήσετε τον "ΚΑΠΟΔΙΣΤΡΙΑ", τι θα φέρετε; Πείτε μας ποιος είναι ο νέος διοικητικός χάρτης της χώρας. Είσθε κόμμα εξουσίας, οφείλετε να τα πείτε. 

ΠΡΟΚΟΠΗΣ ΠΑΥΛΟΠΟΥΛΟΣ: Τα έχουμε πει, αλλά θα τα πούμε και μετά. 

ΛΕΩΝΙΔΑΣ ΤΖΑΝΗΣ: Λέω, λοιπόν, αγαπητοί συνάδελφοι, ότι με τέτοιες θολές πολιτικές συμπεριφορές ούτε τον τόπο υπηρετούμε, ούτε τελικά μακροπρόθεσμα κερδίζουμε. Αντίθετα θα τα βρείτε μπροστά σας πολύ σύντομα όλα αυτά. 

Οφείλω επίσης κάποιες απαντήσεις -και θα μπω στη συνέχεια, κύριε Πρόεδρε, πολύ σύντομα στο νομοσχέδιο- διότι είναι δέκα άρθρα πολύ απλά, που μιλούν για τα χρήματα της αυτοδιοίκησης -οι τακτικοί και οι έκτακτοι πόροι είναι αυτοί- από εκεί θα τα παίρνουμε, έτσι θα τα δίνουμε κλπ. Πρέπει να πούμε ότι το νομοσχέδιο που σήμερα συζητούμε, είναι προϊόν διαρκούς και εποικοδομητικού διαλόγου της Κυβέρνησης με την Ε.Ν.Α.Ε. Αυτό γιατί δεν αναδείχθηκε όση ώρα μιλάμε; Είναι η 'Ενωση Νομαρχιακών Αυτοδιοικήσεων της χώρας, που συζήτησε με την Κυβέρνηση, διότι πολλές φορές μας κατηγορείτε για έλλειψη διαλόγου. Ποια άλλη απόδειξη θέλετε ότι η Κυβέρνηση συζητάει πριν νομοθετήσει; 

Συζήτησε, λοιπόν, η ΕΝΑΕ με την Κυβέρνηση και κατέληξε σε δέκα διατάξεις. Αυτοί είναι οι πόροι, έτσι θα τους μοιράζουμε, αυτός είναι ο ρόλος και η οικονομική σχέση του κράτους με τη Νομαρχιακή Αυτοδιοίκηση. 

Θέλω όμως και εγώ να κάνω μία παρατήρηση προς την Κυβέρνηση, την οποία είτε σήμερα είτε στο μέλλον, πρέπει να τη λάβει υπόψη. Αφορά την κατανομή των Κεντρικών Αυτοτελών Πόρων. Πολύ καλά είναι τα κριτήρια και πραγματικά είναι κριτήρια που προσπαθούν -μιλάω για τα κριτήρια του άρθρου 2- και να κάνουν την κατανομή με όσο πιο δίκαιο τρόπο.'Ομως δεν μπορεί να είναι έξω από τα κριτήρια ο χαρακτήρας μιας περιοχής ως προβληματικής.'Ενα βασικό κριτήριο, που πρέπει να το έχετε υπόψη είναι αυτό το οποίο εμπεριέχεται στην κοινή υπουργική απόφαση των Υφυπουργών Ανάπτυξης και Εθνικής Οικονομίας. Εκεί καθορίζονται οι περιοχές, αφού προηγουμένως έχει προηγηθεί μελέτη, που χαρακτηρίζονται ως φθίνουσες. Βεβαίως, η έννοια "φθίνουσες περιοχές" δεν περιλαμβάνεται στο τελευταίο νομοσχέδιο του Υπουργείου Εθνικής Οικονομίας. Είναι όμως μια πραγματική έννοια, που εμπεριέχεται στην κοινή υπουργική απόφαση. Αυτές τις περιοχές δεν μπορούμε να τις δούμε με το ίδιο μάτι -να με συγχωρέσουν τώρα οι συνάδελφοι των μη προβληματικών περιοχών- με τη Δωδεκάνησο. Δηλαδή δεν μπορεί να ταυτίζεται μια περιοχή της οποίας κλείνουν οι βιομηχανίες -και όπου η Νομαρχιακή Αυτοδιοίκηση έχει να αντιμετωπίσει αυξημένα προβλήματα- με περιοχές, οι οποίες δεν έχουν το ίδιο πρόβλημα. Μια παρένθεση με την παράκληση αυτό να ληφθεί υπόψη, όποτε μπορεί να ληφθεί. 

Είπαν οι συνάδελφοι της Νέας Δημοκρατίας, για ποδηγέτηση της Κυβέρνησης στη Νομαρχιακή Αυτοδιοίκηση. Ειλικρινά, θα ήθελα να ξέρω εάν γνωρίζετε τι έχει συντελεστεί τα τέσσερα χρόνια που πέρασαν, μέσα στο χώρο της Νομαρχιακής Αυτοδιοίκησης. Εάν γνωρίζετε για τη δημιουργία γραφείων βιομηχανικής αλλαγής στις Νομαρχιακές Αυτοδιοικήσεις. Εάν γνωρίζετε για το έργο που έχουν να επιδείξουν, τα κέντρα επαγγελματικής κατάρτισης των νομαρχιών. Εάν γνωρίζετε για τη γενικότερη παρουσία του κάθε νομού σε διεθνείς χώρους, στον τομέα του τουρισμού, στον τομέα της βιομηχανίας, αν αυτά τα γνωρίζετε πριν απορρίψετε συνολικά το θεσμό. 

ΛΕΩΝΙΔΑΣ ΚΟΥΡΗΣ: Δεν τα απορρίπτουμε. 

ΛΕΩΝΙΔΑΣ ΤΖΑΝΗΣ: Σας είπα, κύριε Κουρή, την προσωπική σας άποψη μην τη συγχέετε με την πολιτική δέσμευση του κόμματός σας. Εγώ περιμένω απάντηση εκεί. 

Θέλω να ομολογήσω, αγαπητοί συνάδελφοι, ότι περίμενα ότι η ρύθμιση αυτού του νομοσχεδίου θα αποτελούσε για όλους μας την αφορμή ενός βαθύτατου προβληματισμού, ώστε εκ του ελάσσονος να οδηγηθούμε στο μείζον. Μέχρι τώρα ομολογώ ότι εάν εξαιρέσει κανείς την τοποθέτηση του κ. Καλαφάτη και αναφέρομαι σε αυτήν, η οποία διακατέχεται από μία διάθεση προβληματισμού και φιλοσοφικής αντιμετώπισης του θέματος της Νομαρχιακής Αυτοδιοίκησης και κατ'επέκταση της Δημόσιας Διοίκησης, ότι κανείς άλλος δεν θέλησε να αγγίξει αυτό το θέμα. Παρασυρθήκαμε από τη γνωστή τακτική 

 

 

  

Σελίδα 2462 

των μικροκομματικών αντιπαραθέσεων και αγνοούμε ένα και βασικό πράγμα. Εδώ μιλάμε για το μεγάλο ασθενή της χώρας. Μιλάμε για τη Δημόσια Διοίκηση, μέρος της οποίας είναι και η Νομαρχιακή Αυτοδιοίκηση. Εσείς τι περιμένατε δηλαδή, στα τέσσερα χρόνια που πέρασαν, η Νομαρχιακή Αυτοδιοίκηση να είναι κάτι άλλο έξω, τελείως διαφορετικό και τελείως αλλιώτικο από αυτό που αποτελεί σήμερα η Δημόσια Διοίκηση στη χώρα μας; Μπορεί οι προθέσεις μας να ήταν οι καλύτερες, αλλά ξέρουμε ότι με ένα συγκεκριμένο υλικό θα εφαρμόσουμε τους θεσμούς. Και αν σήμερα οι προσδοκίες δεν υλοποιούνται στο σύνολό τους, αυτό δεν σημαίνει ότι πρέπει να καταργήσουμε το θεσμό ή να τον αμφισβητήσουμε ή να τον απορρίψουμε. 

Θεωρώ ότι θα αδικήσουμε τους εαυτούς μας, εάν περιοριστούμε μόνο στις διατάξεις του νομοσχεδίου, που άλλωστε είναι απλές. 

Είπε ο κ. Παυλόπουλος ότι είναι περιορισμένοι οι πόροι της Νομαρχιακής Αυτοδιοίκησης. Αγαπητέ μου, κύριε Παυλόπουλε, θα μου επιτρέψετε να πω, ότι κάποιο λάθος κάνετε, σε ό,τι αφορά τουλάχιστον τους θεσμοθετημένους πόρους της Νομαρχιακής Αυτοδιοίκησης για τα συγχρηματοδοτούμενα έργα. Αυτοί οι πόροι από ογδόντα δισεκατομμύρια (80.000.000.000) δραχμές γίνονται εκατόν οκτώ δισεκατομμύρια (108.000.000.000) δραχμές. Είναι απλά τα νούμερα.'Εχουμε μία αύξηση είκοσι οκτώ δισεκατομμύρια (28.000.000.000) δραχμές σε αυτό το αντικείμενο της Νομαρχιακής Αυτοδιοίκησης.'Ολοι οι άλλοι πόροι παραμένουν σταθεροί. 

Αλλά δεν θα μπω σε νούμερα. Ο Υπουργός είπε πολλά. Θα επαναλάβω και πάλι ότι μεγάλη σύγχυση παρατηρείται όταν συζητάμε για θέματα της Τοπικής Αυτοδιοίκησης. Για μας τουλάχιστον που έχουμε περάσει από την Τοπική Αυτοδιοίκηση είναι κατανοητό αυτό, γιατί αυτή η σύγκρουση Τοπικής Αυτοδιοίκησης και κεντρικής διοίκησης είναι και διαχρονική και διατοπική, δεν είναι μόνο φαινόμενο της χώρας. Η σύγκρουση αυτή παρατηρείται σε όλα τα μήκη, και τα πλάτη της Ευρώπης και σε όλες τις εποχές. Το κράτος δεν θέλει να δώσει αρμοδιότητες, του κακοφαίνεται να δώσει αρμοδιότητες. Η Τοπική Αυτοδιοίκηση ζητάει. 

Είπαν λοιπόν, πολλοί συνάδελφοι της Νέας Δημοκρατίας, να περιορίσουμε την Τοπική Αυτοδιοίκηση στην καθαριότητά της -το είπε ο κ. Παπαδημόπουλος- στο νερό, στο φως και αν τα πετύχει αυτά ένας δήμαρχος, τα πέτυχε όλα. Και για μας Τοπική Αυτοδιοίκηση δεν είναι αυτό. 

H Τοπική Αυτοδιοίκηση για μας είναι το βασικό κύτταρο της δημοκρατίας, είναι το κύτταρο της ανάπτυξης, είναι ο τρόπος επαφής του πολίτη με την εξουσία. Εκεί ο πολίτης αισθάνεται την επαφή του με την εξουσία. Δεν την αισθάνεται ούτε σε σχέση με την κεντρική διοίκηση ούτε σε σχέση με τους Βουλευτές του, οι οποίοι, να το ξεκαθαρίσουμε, δεν είναι εκτελεστική εξουσία, δεν είναι διοικητική εξουσία οι Βουλευτές. Γι' αυτό και επαναλαμβάνω ότι αυτη η ιδεολογικοπολιτική σας σύγχυση ζητάει επειγόντως διευκρίνιση διότι και εμάς μπερδεύετε και το λαό. 

Νομίζω, αγαπητοί συναδελφοι, ότι μέσα μας πρέπει να ξεκαθαρίσουμε δύο βασικά πράγματα: Ποιες είναι οι τοπικές υποθέσεις που αφορούν την Τοπική Αυτοδιοίκηση α' και β' βαθμού, ποιες είναι οι μη τοπικές υποθέσεις που αφορούν την κεντρική διοίκηση. Είναι ένα θέμα όχι και τόσο απλό. Ο κ. Παυλόπουλος γνωρίζει ότι πολύ συχνά το Συμβούλιο της Επικρατείας ασχολείται με αυτό το θέμα και δεν έχει καταλήξει σε συγκεκριμένη άποψη, δεν έχει ξεκαθαρίσει τι είναι το τοπικό και τι είναι το μη τοπικό. Αν αυτό εμείς τουλάχιστον σαν Βουλή, μπορούμε να το προσδιορίσουμε ώστε να ξεκαθαρίσουμε τι αφορά την Τοπική Αυτοδιοίκηση και τι την κεντρική διοίκηση, νομίζω ότι θα έχουμε προσφέρει πάρα πολλά. Ειναι βέβαια γεγονός ότι στη χώρα μας υπάρχει ένα φαινόμενο πολυεπίπεδης εξουσίας. Βρισκόμαστε σε μία εποχή -την χαρακτηρίζω ως μεταβατική- όπου παρατηρείται το φαινόμενο της σύγχυσης αρμοδιοτήτων ανάμεσα στα πολλά επίπεδα των εξουσιών. Να σας θυμίσω τα συνοικιακά συμβούλια -αποδυναμωμένα ήδη στην πράξη- να θυμίσω τον α' βαθμό Τοπικής Αυτοδιοίκησης, υπάρχει ο β' βαθμός Τοπικής Αυτοδιοίκησης, υπάρχουν οι νέοι δήμοι, πλέον, όπως διαμορφώθηκαν με το σχέδιο του "ΚΑΠΟΔΙΣΤΡΙΑ", υπάρχει η Τοπική 'Ενωση Δήμων και Κοινοτήτων, υπάρχει η περιφέρεια. Είναι πολλά για μια χώρα δέκα εκατομμυρίων. Είναι γεγονός αυτό. Και πρέπει το συντομότερο δυνατόν ο χώρος ευθύνης και αρμοδιότητας του καθενός να ξεκαθαρίσει. Διαφορετικά θα έχουμε διαρκή ανταγωνιστική σχέση, η οποία δεν θα είναι προς όφελος του διοικητικού συστήματος. 

Βέβαια, η εξήγηση του φαινομένου αυτού είναι εύκολο να δοθεί. Βρίσκεται στις ιστορικές εξελίξεις του τόπου μας, στον θεσμικό "μιμητισμό" που χαρακτηρίζει την ιστορική μας πορεία. Βρίσκεται ακόμα και στις παλινωδίες της κεντρικής διοίκησης, κάθε φορά που καλείται να εκχωρήσει ένα μέρος των αρμοδιοτήτων της. Βρίσκεται ακόμα, αγαπητοί συνάδελφοι, και στην έλλειψη διαχρονικής στρατηγικής, αλλά και στην αντίληψη, στην καταραμένη αυτή αντίληψη ότι η επόμενη κυβέρνηση, πρέπει να αναιρεί το όποιο θετικό έργο της προηγούμενης, αντίληψη που κάποτε πρέπει να τελειώνει. Γι' αυτό και ειλικρινά ξαφνιάζομαι. Μα, δεν βλέπετε τίποτα θετικό στα όσα έχει κάνει η Κυβερνηση στον χώρο της Τοπικής Αυτοδιοίκησης, για να ξεκινήσετε από εκεί, όταν ο λαός σας φέρει στην εξουσία; 

Αγαπητοί συνάδελφοι, τόσο η Νομαρχιακή όσο και η Τοπική Αυτοδιοίκηση αποτελούν κρίκους της ίδιας αλυσίδας, της αλυσίδας της Δημόσιας Διοίκησης, που, όπως σας είπα, εξακολουθεί να παραμένει ο μεγάλος ασθενής. Το σοβαρότερο πρόβλημα στην προσπάθεια της χώρας για τον εξευρωπαϊσμό της, είναι σήμερα η Δημόσια Διοίκηση. Δεν είναι τα οικονομικά της μεγέθη. Είναι η Δημόσια Διοίκηση. Και δεν πρέπει να ξεχνάμε ότι βασικό μέρος των υποχρεώσεων της χώρας που προκύπτει απο τη Συνθήκη του Μάαστριχτ αφορά την υποχρέωση της διοικητικής της μεταρρύθμισης. 

Τέθηκε, λοιπόν, το ερώτημα και διατυπώθηκε ο προβληματισμός -και πολύ σωστά έγινε- αν πετυχε στην τετράχρονη πορεία της η Νομαρχιακή Αυτοδιοίκηση. Η απάντηση στο ερώτημα δεν μπορεί να είναι ούτε μονολεκτική ούτε γυμνή, χωρίς δηλαδή επέκταση της συζήτησής μας στο ευρύτερο θέμα της Δημόσιας Διοίκησης της χώρας. Και επαναδιατυπώνω τον προβληματισμό, εάν θα μπορούσε η Νομαρχιακή Αυτοδιοίκηση να πετύχει το βέλτιστο των αποτελεσμάτων όταν το τοπίο στη Δημόσια Διοίκηση είναι αυτό που είναι και το γνωρίζετε όλοι. 

Τα πράγματα, λοιπόν, είναι πολύ απλά. Αυτό που σήμερα καλείται να πετύχει η Νομαρχιακή Αυτοδιοίκηση, είναι η διόρθωση μιας διοικητικής κατάστασης, που διαμορφώθηκε από τη συγκεκριμένη πρακτική της κεντρικής διοίκησης για πάρα πολλά χρόνια. Και νομίζω ότι αυτό είναι πολύ να το ζητάει κανείς από τη Νομαρχιακή Αυτοδιοίκηση, χωρίς βεβαίως να αναιρείται το δικαίωμα της Βουλής να κρίνει και την πορεία της, όπου πραγματικά μπορούμε να παρατηρήσουμε πολλά κακώς κείμενα, όπου μπορούμε να δούμε αλαζονικές συμπεριφορές, όπου μπορούμε να δούμε κακοδιαχείριση. Μα, όλα αυτά είναι σύμφυτα με την έννοια της άσκησης της εξουσίας. Δεν ταιριάζουν μόνο στην τοπική πρωτοβάθμια ή δευτεροβάθμια αυτοδιοίκηση. 

Ο κ. Παυλόπουλος επεχείρησε μία ιστορική αναδρομή στο θεσμό της Τοπικής Αυτοδιοίκησης και αναρωτήθηκα τι ήθελε να αποδείξει. Τη συνεισφορά της Νέας Δημοκρατίας στην εξέλιξη του θεσμού; Να την αναλύσουμε και αυτή για να δούμε ποιος ήταν αυτός που θεσμοθέτησε το ν.1235/82, με τον οποίο νόμο θεσμοθετήθηκε το αντιπροσωπευτικό νομαρχιακό συμβούλιο δίπλα στο μετακλητό νομάρχη, δημιουργώντας έτσι ένα πρόπλασμα για την εν συνεχεία καθιέρωση του θεσμού της Νομαρχιακής Αυτοδιοίκησης; 

Να σας θυμίσω ακόμη ότι το ΠΑ.ΣΟ.Κ. καθιέρωσε με το ν. 1622/86 τη Νομαρχιακή Αυτοδιοίκηση και εσείς πολύ απλά τη βάλατε στο ψυγείο. 

Σέβομαι ιδιαίτερα -το λέω ειλικρινά- τον κ. Παυλόπουλο, αλλά εδώ υπήρξε μία αδυναμία επιχειρημάτων. Τι εμπόδισε την οικουμενική κυβέρνηση και την Κυβέρνηση της Νέας Δημοκρατίας στην τετραετία 1989-1993 να υλοποιήσει το



 

  

Σελίδα 2463 

θεσμό της Νομαρχιακής Αυτοδιοίκησης; Να ακούσουμε τι εμπόδισε. Η άποψη ότι δεν είναι ώριμη η περίοδος; Μα, την ίδια αντίληψη την είχατε και το 1994. Σας το θυμίζω και σας παραπέμπω στα Πρακτικά, υπήρχαν κραυγές συναδέλφων της ΝΔ, που πάμε, θα διαλύσετε το κράτος, μην προχωράτε στη θεσμοθέτηση της Νομαρχιακής Αυτοδιοίκησης". Δεν είναι ώριμοι οι καιροί, έλεγε η Νέα Δημοκρατία για το 1994. Πότε θα ωριμάσουν οι καιροί για εσάς; 

Το 1994 το ΠΑ.ΣΟ.Κ. προχώρησε στη θεσμοθέτηση της Νομαρχιακής Αυτοδιοίκησης. Το ΠΑ.ΣΟ.Κ. προχώρησε στην εφαρμογή του σχεδίου "ΚΑΠΟΔΙΣΤΡΙΑΣ". Μη βιάζεστε να πανηγυρίσετε για αποτυχία του θεσμού και μη δεσμεύεστε ότι θα καταργήσετε το θεσμό. Δεν θα τον καταργήσετε, είναι πολύ απλά τα πράγματα. Τότε θα βρείτε κάτι άλλο να πείτε, ότι δεν αλλάζουν τώρα οι διαμορφωμένες καταστάσεις. 

ΑΛΕΞΑΝΔΡΟΣ ΚΑΛΑΦΑΤΗΣ: Μα, δεν θα έλθει... 

ΛΕΩΝΙΔΑΣ ΤΖΑΝΗΣ: Οψέποτε βεβαίως, κύριε Καλαφάτη, κάποτε θα έλθει. Σε δέκα, είκοσι χρόνια θα έλθει. Ας μην μπερδεύετε τα πράγματα και ας μην προσφεύγουμε στην αισιοδοξία που παράγουν οι δημοσκοπήσεις. Την ίδια αισιοδοξία παρήγαν και το 1996, αλλά πάλι στην Αντιπολίτευση βρέθηκε η ΝΔ. 

Εμείς είμαστε αυτοί που προχωρήσαμε στην παραχώρηση αρμοδιοτήτων στην Τοπική Αυτοδιοίκηση, τις οποίες με επιτυχία υπηρέτησε η πρωτοβάθμια Τοπική Αυτοδιοίκηση. Ποια είναι, λοιπόν, η δική σας σχέση, ιστορική, ηθική και πολιτική με την Τοπική Αυτοδιοίκηση και σήμερα εμφανίζεστε ως οι "πάτρονες" του θεσμού; 

Είπατε ότι η απάντηση δόθηκε από τον ίδιο το λαό στις δημοτικές εκλογές. Αγαπητοί συνάδελφοι, μη βιάζεστε, για τίποτα μη βιάζεστε. Αυτό το θολό τοπίο που δημιούργησαν οι δημοτικές εκλογές δεν είναι τοπίο δικής σας πολιτικής νίκης. Μην κάνετε το λάθος να το θεωρείτε έτσι. 

Και βεβαίως σε ό,τι αφορά τον ν.1878/90, και πάλι αιωρείται το ερώτημα, αγαπητέ μου κύριε Παυλόπουλε, γιατί δεν τον υλοποιήσατε την περίοδο 1989-1993. 

Θα ήθελα να κλείσω, αγαπητοί συνάδελφοι, λέγοντας ότι το συγκεκριμένο νομοσχέδιο είναι πολύ απλό και στη σύλληψή του και στο περιεχόμενό του. 'Ενα τέτοιο νομοσχέδιο καλούμαστε σήμερα να ψηφίσουμε, ένα νομοσχέδιο που είναι προϊόν διαλόγου, συνεννόησης και συναίνεσης μεταξύ Κυβέρνησης και 'Ενωσης Νομαρχιακών Αυτοδιοικήσεων Ελλάδας, ένα νομοσχέδιο που δεν προσφέρεται για τη συναγωγή των συμπερασμάτων που σήμερα εμφανιστήκατε να συνάγετε και ένα νομοσχέδιο που δεν προσφέρεται για αυτοκριτική της Νέας Δημοκρατίας σε σχέση με το θεσμό της Τοπικής Αυτοδιοίκησης, μία αυτοκριτική που αν θελήσετε να την κάνετε, φοβάμαι ότι τα συμπεράσματα θα είναι οδυνηρά για σας. 

ΠΡΟΕΔΡΕΥΩΝ (Νικόλαος Κατσαρός): Η Κοινοβουλευτική Εκπρόσωπος του Συνασπισμού κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, επειδή η ώρα είναι προχωρημένη και επειδή το θεωρώ και κάπως περιττό, θα μου επιτρέψετε, δεν πρόκειται να υπεισέλθω στη συζήτηση που έγινε για τη στάση των κομμάτων απέναντι στους θεσμούς της αυτοδιοίκησης. Νομίζω ότι οι πολίτες που μας παρακολουθούν, -όσο μας παρακολουθούν πια- έχουν κάποια μνήμη ώστε να εκτιμήσουν τη στάση κάθε κόμματος απέναντι στις προσπάθειες που γίνονται, έστω και καθυστερημένα στον τόπο μας για την αποκέντρωση και να βγάλουν βεβαίως τα συμπεράσματά τους. 

Η δική μου προσωπική εμπειρία -και επιτρέψτε μου να αναφερθώ σε αυτή- με πείθει ότι όσο λιγότερο τα κόμματα αναφέρονται γενικά στην αυτοδιοίκηση τόσο καλύτερο της κάνουν και καλό είναι να υπάρχει μία αυτοσυγκράτηση από όλους στον τομέα αυτό. Νομίζω ότι το πιο σημαντικό είναι να δούμε τις προκλήσεις που σήμερα διαγράφονται μπροστά και στο θεσμό της Νομαρχιακής Αυτοδιοίκησης, να δούμε πώς απαντά το νομοσχέδιο και να δούμε τι περιθώρια υπάρχουν για να δοθούν απαντήσεις που πραγματικά θα βοηθούν ένα θεσμό που βρίσκεται στα πρώτα του βήματα. 

Στα τέσσερα πρώτα χρόνια, λοιπόν, λειτουργίας της η Νομαρχιακή Αυτοδιοίκηση παρά τις οικονομικές και διοικητικές αδυναμίες της, νομίζω ότι αποδείχθηκε θεσμός ωφέλιμος για τον πολίτη. 

Σε αυτό το ερώτημα πρέπει όλοι και όλες να απαντήσουμε. 'Ολα τα κόμματα πρέπει να τοποθετηθούν, πολύ περισσότερο που παλαιότερα υπήρχαν επιφυλάξεις ή και αντιρρήσεις για το θεσμό αυτό. Εγώ δεν θέλω να υπεισέλθω στη συζήτηση ποιος τις είχε. Πρέπει, όμως, το ερώτημα να απαντηθεί. Βοήθησε ο θεσμός αυτός σε αυτά τα τέσσερα χρόνια; Εάν βοήθησε, πρέπει να στηριχθεί και να ενισχυθεί. 

Το ερώτημα, βεβαίως, είναι εάν το σημερινό νομοσχέδιο απαντά σε αυτήν την ανάγκη. Αυτή νομίζω ότι είναι η βάση της συζήτησης η οποία έχει μεγαλύτερη σημασία και για τη Νομαρχιακή Αυτοδιοίκηση και για την Αυτοδιοίκηση συνολικά και είναι νομίζω η βάση η οποία μπορεί να μας βοηθήσει να δούμε μπροστά. Τα υπόλοιπα δεν ξέρω εάν συμβάλλουν στην όλη συζήτηση. 

Επειδή, όμως, έγινε αρκετή αναφορά στην Αυτοδιοίκηση γενικά, θέλω να πω πως είναι φυσικό η υπόθεση της αποκέντρωσης να προχωρά με δυσκολίες. Και εγώ εδώ εννοώ τη μεταφορά αρμοδιοτήτων σε όργανα αιρετά. Αυτή, λοιπόν, η υπόθεση είναι φυσικό να προχωρά με δυσκολίες. 

Νομίζω ότι είναι ανάγκη να παραδεχθούμε όλοι ότι η Ελλάδα, παρά τα βήματα που έχουν γίνει ή δεν έχουν γίνει, είναι μία από τις τελευταίες χώρες της Ευρώπης στο θέμα της περιφερειακής οργάνωσης και της ουσιαστικής αποκέντρωσης. Το αμφισβητεί κανείς αυτό; 

ΛΕΩΝΙΔΑΣ ΚΟΥΡΗΣ: Η τελευταία. 

ΜΑΡΙΑ ΔΑΜΑΝΑΚΗ: Η τελευταία. Εγώ εν πάση περιπτώσει, για να υπερασπισθούμε και την πατρίδα μας, είπα μια από τις τελευταίες. Είναι η τελευταία. 

'Αρα, το θέμα είναι τι έχουμε μπροστά μας να κάνουμε και κατά πόσο ανταποκρινόμαστε πραγματικά όλοι και ως πολιτικό σύστημα και η Κυβέρνηση βεβαίως, απέναντι σε αυτήν την ανάγκη. Κατά τη γνώμη μου υπάρχει μία κατάσταση η οποία υπολείπεται πραγματικά των αναγκών. Τα βήματα μέχρι τώρα είναι άτολμα. Χρειάζεται με μεγαλύτερη τόλμη και ευθύνη να προχωρήσουμε και χρειάζεται να απαντήσουμε σε θέματα πια που τίθενται στην ημερήσια διάταξη με ένα σαφή και συγκεκριμένο τρόπο, αναλαμβάνοντας τις ευθύνες μας και για το ρόλο της Αυτοδιοίκησης και για τα οικονομικά της και για τη διοικητική οργάνωσή της. Νομίζω ότι κάπως έτσι πρέπει να το δούμε. 

Ξέρετε ότι ο Συνασπισμός, στον οποίο ανήκω, είχε στηρίξει τα βήματα τα οποία έγιναν ακόμα και αν είχαμε κριτική απέναντι σε αυτά, ακόμη και αν τα θεωρούσαμε ατελή. Είχαμε ψηφίσει και το νομοσχέδιο για τη Νομαρχιακή Αυτοδιοίκηση και τον "ΚΑΠΟΔΙΣΤΡΙΑ" παρά τις αντιρρήσεις μας. Αυτό, όμως, δεν σημαίνει ότι κατά τη γνώμη μου πρέπει να υπάρχει από τη μεριά της Κυβέρνησης μια επανάπαυση διότι ασφαλώς η Ελλάδα είναι -επαναλαμβάνω- καθυστερημένη στον τομέα αυτό και ασφαλώς πολλά πρέπει να γίνουν. 

Θέλω επίσης να πω ευθύς εξ αρχής ότι κατά τη γνώμη μου και η Τοπική Αυτοδιοίκηση κρίνεται στο πεδίο του κατά πόσο ανταποκρίνεται στις προσδοκίες των πολιτών. Και τουλάχιστον δεν είμαστε πια στη φάση όπου θεωρούμε ότι όλα όσα κάνει η Τοπική Αυτοδιοίκηση είναι καλά. Υπάρχουν σοβαρότατες ευθύνες για το πώς και η Τοπική Αυτοδιοίκηση α' βαθμού και η Νομαρχιακή Αυτοδιοίκηση διαχειρίζεται τα όσα της δίνονται. 

Αυτή είναι μία συζήτηση που κάποια στιγμή πρέπει επίσης να ανοίξει με όρους πραγματικής ειλικρίνειας και πραγματικής ευθύνης και όχι με γενικές και αφηρημένες διακηρύξεις περί του ρόλου και των αρμοδιοτήτων της. Η Τοπική Αυτοδιοίκηση θέλουμε να είναι θεσμός που να έχει αυτοτέλεια; Εάν θέλουμε, αυτό σημαίνει, κατά τη γνώμη μου και εξασφάλιση των δικών της πόρων, αυτό σημαίνει, κατά τη γνώμη μου και φοροεισπρακτική ικανότητα, αυτό σημαίνει αναθεώρηση του Συντάγματος το οποίο δεν είναι και το άπαν, ούτε είναι το τέλειο Σύνταγμα αυτό το οποίο υπάρχει. 

Δεν εννοώ εδώ ότι θα πρέπει η Τοπική Αυτοδιοίκηση να 

 

 

  

Σελίδα 2464 

επιβαρύνει διπλά και τριπλά τους πολίτες, διότι υπάρχει και αυτή η άποψη. Επιβαρύνονται μέσω της φορολογίας και έρχονται μετά και κάποιοι δήμαρχοι και βάζουν δημοτικά τέλη δήθεν ανταποδοτικά -διότι δεν είναι ανταποδοτικά- όσοι θέλουν και έρχονται και βάζουν φοροεισπρακτική ικανότητα από πάνω. Μιλάω για μια γενναία φορολογική μεταρρύθμιση. Παραδείγματος χάριν ορισμένοι πόροι, όπως είναι ο φόρος ακίνητης περιουσίας, να δοθούν ολόκληροι στην Τοπική Αυτοδιοίκηση. Αυτό βεβαίως προϋποθέτει και συνταγματική αναθεώρηση. 

Αυτός κατά τη γνώμη μου είναι ο δρόμος στον οποίο πρέπει να κινηθούμε, εάν μιλάμε για ουσιαστική οικονομική αυτοτέλεια των Οργανισμών Τοπικής Αυτοδιοίκησης. 

Είναι ανάγκη επιτέλους να μελετηθεί το σύστημα αυτό, διότι όπως είμαστε τώρα αυτός ο οποίος επιβαρύνεται τελικά από τον όλο ανορθολογισμό και την όλη κατάσταση είναι ο πολίτης. Και επιβαρύνεται και από την Τοπική Αυτοδιοίκηση η οποία κινδυνεύει να δυσφημισθεί και αυτή ως ένα μέρος του κεντρικού πολιτικού συστήματος και της κεντρικής εξουσίας. 

Είναι φανερό ότι όταν μεταβαίνουμε από ένα διοικητικό σύστημα σε ένα άλλο, υπάρχουν δυσκολίες. Στη συγκεκριμένη περίπτωση αυτό συμβαίνει. Υπήρξε ένας θεσμός, η Νομαρχιακή Αυτοδιοίκηση, η οποία προχωρά στα πρώτα της βήματα και υπάρχουν δυσκολίες. 

Το νομοσχέδιο κάνει ορισμένα βήματα κατά τη γνώμη μου θετικά -και γι' αυτό εμείς το ψηφίζουμε- στην κατεύθυνση της απόδοσης πόρων συγκεκριμένων στην Τοπική Αυτοδιοίκηση. Εγώ θεωρώ ιδιαίτερα θετικό το γεγονός ότι περιλαμβάνονται στους πόρους της Τοπικής Αυτοδιοίκησης και δυναμικοί φόροι, όπως είναι ο φόρος προστιθέμενης αξίας και τα τέλη κυκλοφορίας των αυτοκινήτων. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Νομίζω ότι αυτό είναι μια σημαντική θεσμική τομή, η οποία πρέπει να αναγνωριστεί. Δεν είναι δυνατό να μην αναγνωριστεί. 

Από εκεί και πέρα όμως υπάρχουν σοβαρά προβλήματα τα οποία είναι ανάγκη να τα δούμε. Θα ήθελα εδώ να συνεννοηθούμε λίγο καλύτερα με τον κύριο Υπουργό. 

Είναι γεγονός ότι υπάρχει ένας διάλογος με την Ε.Ν.Α.Ε. για το θέμα του ύψους των πόρων. 'Ακουσα προσεκτικά όσα είπε ο κύριος Υπουργός. Πού υπάρχει το πρόβλημα, κύριε Υπουργέ; Το πρόβλημα που υπάρχει, απ'ό,τι συζητήσαμε και εμείς -φαντάζομαι θα έχετε συζητήσει και εσείς με την Ε.Ν.Α.Ε.- είναι ότι υπάρχει μια αντίφαση. 'Αλλο είναι το ποσόν το οποίο εγγράφεται στον προϋπολογισμό και άλλο είναι το ποσόν το οποίο θεσμικά -ας χρησιμοποιήσω αυτήν την έκφραση- προβλέπεται στο νομοσχέδιο. Παραδείγματος χάρη αναφερθήκατε ήδη ότι για το 1999 έχει γραφτεί ένα ποσόν ενενήντα δισεκατομμύρια (90.000.000.000) δραχμές, ενώ κανονικά θα έπρεπε με βάση και τη συμφωνία με την Ε.Ν.Α.Ε. να είναι εκατόν δέκα πέντε δισεκατομμύρια (115.000.000.000) δραχμές. 

Να δούμε αν μπορεί αυτό το ποσόν να συμπληρωθεί. Μας λέτε ότι ένα μέρος του ποσού θα συμπληρωθεί, διότι θα δοθεί ένα ποσόν από τις δημόσιες επενδύσεις δεκατεσσάρων δισεκατομμυρίων (14.000.000.000) δραχμών, εάν θυμάμαι καλά. Αυτό πράγματι συμβαίνει γιατί φέρατε μια τροπολογία την οποία είδα και εγώ σήμερα, όπου λέτε ότι στους κεντρικούς αυτοτελείς πόρους δεν υπάγονται για το 1999 όμως μόνο, οι πόροι που θα εγγραφούν χωριστά στο πρόγραμμα δημοσίων επενδύσεων. 

'Αρα, για το 1999, για να είμαστε συγκεκριμένοι, έχετε λύσει το θέμα όσον αφορά το πρόγραμμα δημοσίων επενδύσεων. Το ερώτημά μου είναι τι γίνεται από το 2000 και μετά. Διότι το θέμα δεν είναι τι ευχές κάνουμε. 

Εφόσον, λοιπόν, από το 2000 θα κοπεί η δυνατότητα να υπάρχει χωριστό κονδύλι από τις δημόσιες επενδύσεις, το θέμα θα πάει ... 

ΑΛΕΞΑΝΔΡΟΣ ΚΑΛΑΦΑΤΗΣ: Θα αναλάβει η Νέα Δημοκρατία! 

ΜΑΡΙΑ ΔΑΜΑΝΑΚΗ: Δεν έχει τόση σημασία ποιος θα αναλάβει. Δεν είναι τώρα η ώρα των προβλέψεων. 'Εχει σημασία να δούμε πώς θεσμικά κατοχυρώνουμε ορισμένα πράγματα. 

Επομένως, από το 2000 και μετά, που δεν υπάρχει η δυνατότητα επιπλέον χρηματοδότησης από τον προϋπολογισμό δημοσίων επενδύσεων, δεν θα είναι τα πράγματα τόσο απλά. 

(Θόρυβος από την πτέρυγα της Νέας Δημοκρατίας) 

Το δεύτερο θέμα τώρα, διότι επιτέλους πρέπει να συζητήσουμε και για το νομοσχέδιο, κύριε Πρόεδρε: Ακούσαμε ποιος θα πάρει τις εκλογές, να δούμε τώρα τι γίνεται και με το νομοσχέδιο. 

Δεύτερο λοιπόν θέμα: Αναφέρθηκε ο κύριος Υπουργός -και τον παρακολούθησα- στο θέμα του αποθεματικού. Ούτε αυτό είναι σαφές. Διότι παραδείγματος χάρη, στη συζήτηση που εγώ παρακολουθώ για τον προϋπολογισμό, οι απόψεις του Υπουργού Οικονομικών για τη χρήση του αποθεματικού είναι εντελώς διαφορετικές. Δεν θέλω τώρα να μπω στη συζήτηση αυτή. 

Δεν είναι κατά τη γνώμη εξασφαλισμένο αυτό το οποίο λέτε. Γιατί αυτό που είπατε -αυτό κατάλαβα ότι είπατε- είναι ότι η συμφωνία με την Ε.Ν.Α.Ε. θα τηρηθεί και ό,τι είναι θα συμπληρωθεί από το αποθεματικό. Δεν είναι καθόλου σαφές, ούτε είναι κατοχυρωμένο. 

Επομένως, εγώ επανέρχομαι στην πρόταση που είχε κάνει η Ε.Ν.Α.Ε. να υπάρξει ίσως μια μεγαλύτερη απόδοση από κάποιο φόρο, ώστε να συμπληρωθεί το ποσόν και να αλλάξουν και τα σχετικά κονδύλια στον προϋπολογισμό. 'Ετσι μόνο εγώ αντιλαμβάνομαι ότι υπάρχει νόημα. 

Επιπλέον, θα ήθελα να ρωτήσω κάτι, αν και αυτό είναι επιμέρους, αλλά μια και έθιξα το θέμα των πόρων να το πω: Φέρατε μια τροπολογία όπου αναδιατυπώνεται το ποσοστό το οποίο εισπράττει η Νομαρχιακή Αυτοδιοίκηση και βάζετε ένα νέο τέλος ταξινόμησης αυτοκινήτων, όπου είναι 4,25%. Το ποσόν το οποίο θα εισπραχθεί απ'αυτό είναι ίδιο με το ποσόν το οποίο προβλέπατε εξαρχής; Θα ήθελα σ'αυτό μια απάντηση, γιατί ενδεχομένως να υπάρχει και νέα μείωση των προβλεπόμενων πόρων από τη νέα αναδιατύπωση την οποία έχετε κάνει. 

Συμπερασματικά, λοιπόν, εγώ νομίζω ότι έχει μια σημασία να κατοχυρώσουμε ότι οι πόροι αυτοί οι οποίοι υπάρχουν θα δοθούν. 

'Οσον αφορά τώρα το θέμα της κατανομής τους, ο Συνασπισμός είχε κάνει μια πρόταση στην οποία θέλω να επανέλθω. Να προστεθούν στα κριτήρια, κριτήρια τα οποία έχουν σχέση κυρίως με την οικονομική και κοινωνική συνοχή των διάφορων νομών. Υπάρχουν διάφορα κριτήρια, τα οποία είναι σοβαρά και λογικά. Δεν είναι δυνατόν όμως, τα κριτήρια αυτά τα οποία τα ξαναείδα, να καλύψουν το θέμα της κοινωνικής συνοχής ενός ορισμένου νομού. Δεν ξέρω εάν θα πάμε στη λογική των φθινουσών περιοχών που είπε ο Κοινοβουλευτικός Εκπρόσωπος του ΠΑ.ΣΟ.Κ., ούτε είναι τόσο απλό να πούμε για περιοχές που δεν έχουν αναπτυχθεί, διότι εδώ υπάρχει ο εξής κίνδυνος τον οποίο αντιλαμβάνομαι: Εάν υπάρχουν νομοί στους οποίους έχουν ανοίξει μεγάλα έργα, εάν θεωρήσουμε τους νομούς αυτούς ανεπτυγμένους, ενδεχομένως τα έργα να μείνουν στη μέση. Και αυτό το αντιλαμβάνομαι. 'Ομως το κριτήριο της απασχόλησης και της ανεργίας είναι βασικό. 

Πρέπει, λοιπόν, το κριτήριο αυτό με τον ένα ή τον άλλο τρόπο να ληφθεί υπόψη και πρέπει νομίζω να μπει στο νομοσχέδιο ενδεικτικά. 

Η απάντησή σας ότι αυτά είναι ενδεικτικά κριτήρια δεν καλύπτει. Εμείς προτείνουμε να μπει τουλάχιστον το κριτήριο της απασχόλησης ή κάποιο αντίστοιχο κοινωνικό κριτήριο στα κριτήρια της κατανομής. 

Από εκεί και πέρα, ασφαλώς είναι ένα θέμα και η ΕΝΑΕ να αναλάβει τις ευθύνες της, ώστε πολύ γρήγορα να δώσει τις προτάσεις, αλλά και εσείς πολύ γρήγορα να βγάλετε τις αποφάσεις, διότι είδα ότι μετατίθενται και από την πλευρά 

  


 

  

Σελίδα 2465 

της ΕΝΑΕ και από εσάς οι προθεσμίες για μία ακόμα φορά. 

'Οσον αφορά τα θέματα της δημοσιονομικής πειθαρχίας στα οποία αναφέρθηκε και ο εισηγητής του Συνασπισμού, με την τροποποίηση που κάνετε, εάν κατάλαβα καλά, βγάζετε τις επενδύσεις από τη δημοσιονομική πειθαρχία. Εάν αυτό συμβαίνει, είναι σοβαρό και θετικό, έτσι πρέπει να γίνει. Δεν μπορεί η δημοσιονομική πολιτική της Κυβέρνησης να καθορίζει τέτοιου είδους στόχους, πολύ περισσότερο που ορισμένες νομαρχίες θα θέλουν να αυξήσουν και την ίδια συμμετοχή με σκοπό να έχουν συμμετοχή στα ευρωπαϊκά προγράμματα και τις δυνατότητες που υπάρχουν. 

'Οσον αφορά τώρα τη μετατόπιση της εφαρμογής του διπλογραφικού συστήματος -αναφέρομαι στο άρθρο 7 του νομοσχεδίου- νομίζω ότι πρέπει να επιταχύνουμε την ιστορία. Δεν καταλαβαίνω για ποιο λόγο υπάρχει αυτή η καθυστέρηση. Πρέπει να πω ότι και οι Οργανισμοί Τοπικής Αυτοδιοίκησης θα πρέπει επιτέλους να σκεφθούν σοβαρά γύρω από το πρόβλημα αυτό. Τους βολεύει να μην υπάρχει διπλογραφικό σύστημα, διότι αυτό εγκυμονεί διάφορες καταστάσεις που έχουν σχέση με τη διαφθορά. Πρέπει να επιταχύνουμε και να μην υπάρξει παραπέρα καθυστέρηση. 

Τέλος, θέλω να αναφερθώ σε δύο θέματα που δεν έχουν θιγεί στη συζήτηση μέχρι τώρα και τα θεωρώ σοβαρά. Το πρώτο είναι ότι υπάρχουν ορισμένες τροπολογίες που έχουν σχέση με τη δυνατότητα της Τοπικής Αυτοδιοίκησης να προχωρά σε ρυθμίσεις για την καύση των νεκρών. Είναι μεγάλο κοινωνικό θέμα και όσοι ζουν την Τοπική Αυτοδιοίκηση ξέρουν ότι υπάρχει μία κατάσταση στα νεκροταφεία που έχει φθάσει στα μη περαιτέρω. Πρέπει να δούμε το θέμα το οποίο δεν αφορά μεμονωμένες ομάδες. Είναι ένα σοβαρό κοινωνικό θέμα. Υπάρχουν κάποιες τροπολογίες συναδέλφων και θα ήθελα να υπάρχει μια τοποθέτηση από τη πλευρά της Κυβέρνησης, ένα χρονικό όριο για το πότε θα το αντιμετωπίσει. Δεν μπορεί συνεχώς να κλείνουμε τα μάτια και να το αγνοούμε. 

Τέθηκαν επίσης κάποια θέματα -εάν και δεν είναι μέσα στο νομοσχέδιο- που έχουν σχέση με την ανάδειξη των οργάνων της αυτοδιοίκησης. Απ' ό,τι μάθαμε, θα προχωρήσει η Κυβέρνηση στην έκδοση προεδρικού διατάγματος που αφορά την ανάδειξη των οργάνων της αυτοδιοίκησης. Νομίζω ότι το θέμα είναι πολύ σοβαρό και πρέπει να βρεθεί ένας τρόπος να συζητήσουμε γι'αυτό στη Βουλή, να πουν τη γνώμη τους τα κόμματα και να γίνει διάλογος. Εάν μιλάμε για μία αυτοδιοίκηση έτσι όπως πολλοί από το Βήμα αυτό την επαγγέλλονται, αυτή η αυτοδιοίκηση πρέπει να είναι οργανωμένη με όργανα τα οποία να μπορούν να την εκπροσωπούν επάξια. 

Επαναλαμβάνω κλείνοντας, ότι εμείς ψηφίζουμε το νομοσχέδιο παρά τις παρατηρήσεις που κάναμε, διότι θεωρούμε ότι είναι ανάγκη να στηριχθούν τα βήματα τα οποία γίνονται στην κατεύθυνση να αποκτήσει η Νομαρχιακή Αυτοδιοίκηση πόρους και αυτοτέλεια. 

(Χειροκροτήματα) 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της αρχής... 

ΛΕΩΝΙΔΑΣ ΚΟΥΡΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχουμε δέσμευση να τελειώσουμε το νομοσχέδιο σε αυτήν την εμβόλιμη συνεδρίαση. 

ΛΕΩΝΙΔΑΣ ΚΟΥΡΗΣ: Ας κάνουμε και άλλη εμβόλιμη. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλη εμβόλιμη. Υπάρχει μία συμφωνία. Θέλετε να πάμε μέχρι το βράδυ και εν συνεχεία να μπούμε στο άλλο νομοσχέδιο; Θα καταπονηθούμε. Σας προτείνω να δευτερολογήσετε στα άρθρα, κάτι που γίνεται συχνά. 

ΛΕΩΝΙΔΑΣ ΚΟΥΡΗΣ: Είναι πολλά τα άρθρα. Δεν προλαβαίνουμε. 

ΠΡΟΕΔΡΕΥΩΝ (Παναγιώτης Ν. Κρητικός): Θα τελειώσει το νομοσχέδιο, ανεξαρτήτως ώρας. Αυτό είναι δέσμευση όλων των κομμάτων στη Διάσκεψη των Προέδρων. 

ΛΕΩΝΙΔΑΣ ΚΟΥΡΗΣ: Χωρίς συζήτηση; 

ΠΡΟΕΔΡΕΥΩΝ (Παναγιώτης Ν. Κρητικός): Θα συζητήσουμε όσο θέλετε, αλλά το νομοσχέδιο πρέπει να ψηφιστεί μέσα στο 1998. Γι'αυτό γίνεται η εμβόλιμη συνεδρίαση. Εκανα, λοιπόν, την παράκληση να πείτε τις απόψεις σας επί των άρθρων, και θα έχετε το χρόνο να το κάνετε. 

ΛΕΩΝΙΔΑΣ ΚΟΥΡΗΣ: Να δευτερολογήσω για τρία λεπτά. 

ΠΡΟΕΔΡΕΥΩΝ (Παναγιώτης Ν. Κρητικός): Ανοίγει νέος κύκλος μακράς συζητήσεως. Ακούστε με, το λέω από εμπειρία... 

ΛΕΩΝΙΔΑΣ ΚΟΥΡΗΣ: Δεν άνοιξα εγώ τον κύκλο, ο Υπουργός τον άνοιξε. 

ΛΕΩΝΙΔΑΣ ΤΖΑΝΗΣ: Ας αυξηθεί ο χρόνος κατά ένα ή δύο λεπτά στη συζήτηση των άρθρων. 

ΠΡΟΕΔΡΕΥΩΝ (Παναγιώτης Ν. Κρητικός): Εγώ αυτό πρότεινα, γιατί έχω μία εμπειρία εδώ και γνωρίζω πού πάει η συζήτηση όταν ανοίξει νέος κύκλος. Θα τελειώσει το νομοσχέδιο στις 18.00' , 19.00' ή 20.00'. 

ΠΡΟΚΟΠΗΣ ΠΑΥΛΟΠΟΥΛΟΣ: 'Ο,τι ώρα πάμε κύριε Πρόεδρε. 

ΛΕΩΝΙΔΑΣ ΚΟΥΡΗΣ: Θα μειώσουμε το χρόνο της δευτερολογίας, κύριε Πρόεδρε. 

ΕΥΑΓΓΕΛΟΣ ΣΤΑΪΚΟΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο. Πόσο χρόνο θέλετε να σας δώσω; 

ΕΥΑΓΓΕΛΟΣ ΣΤΑΪΚΟΣ: 'Οσπου να τελειώσω. Δεν θα αργήσω πολύ. 'Αλλωστε, μου οφείλετε και ένα περίπου πεντάλεπτο από την πρωτολογία μου. 

ΠΡΟΕΔΡΕΥΩΝ (Παναγιώτης Ν. Κρητικός): Δεν οφείλουμε. Οφειλές δεν υπάρχουν. Τα γνωρίζετε αυτά και αφήστε τα της Λοκρίδος πονηρά... 

ΕΥΑΓΓΕΛΟΣ ΣΤΑΪΚΟΣ: Κατ'αρχήν δεν κατάγομαι από τη Λοκρίδα. 

ΠΡΟΕΔΡΕΥΩΝ (Παναγιώτης Ν. Κρητικός): Τα της Φθιώτιδας. Δεν θέλω να σας περιορίσω την περιφέρεια, είναι ευρύτατη. Και δεν είστε μόνο γνωστός στη Φθιώτιδα. Και πέραν αυτής ακτινοβολείτε και πέραν του Πουρναρίου, που είναι η γενέτειρά σας. 

ΕΥΑΓΓΕΛΟΣ ΣΤΑΪΚΟΣ: Ευχαριστώ πάρα πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Να είστε καλά. 

ΕΥΑΓΓΕΛΟΣ ΣΤΑΪΚΟΣ: Κύριε Πρόεδρε, ο κ. Παυλόπουλος μίλησε για κομματικό μετακλητό νομάρχη. Πράγματι εμείς είχαμε καθιερώσει τότε τον μετακλητό νομάρχη και αντέδρασε η Νέα Δημοκρατία ακριβώς με αυτό το επιχείρημα. 'Ομως, όταν έγινε κυβέρνηση η Νέα Δημοκρατία, παρ'ότι τον κατηγόρησε γι'αυτόν το λόγο, δεν τον κατήργησε, τουναντίον στο τέλος της κυβερνητικής της θητείας, το 1993, τον "φόρτωσε" και με άλλες πολλές αρμοδιότητες. Ποιο ήταν το επιχείρημά της τότε; 

Διάβασα τα Πρακτικά και την ομιλία που έκανε ο τότε εισηγητής, όπου έλεγε ότι αυτός θα μπορεί να αντιστέκεται στην κομματική κυβέρνηση. Ο κομματικός μετακλητός λοιπόν νομάρχης θα αντιστέκονταν το 1993, στον οποίο έδωσαν επαναλαμβάνω και άλλες αρμοδιότητες. Δηλαδή, άλλα έλεγαν τότε και άλλα λένε τώρα. 

Επίσης, μίλησαν για κινδύνους. Τώρα, όμως, παρουσιάζονται ως υπερασπιστές του θεσμού της Νομαρχιακής Αυτοδιοίκησης στον οποίο προσωπικά πιστεύω ότι ποτέ δεν πίστεψε η Νέα Δημοκρατία. 'Αλλοτε μιλούσαν για διάλυση του Kράτους με την εισαγωγή του θεσμού της Νομαρχιακής Αυτοδιοίκησης και άλλοτε μιλούσαν για εξάρθρωση. Μάλιστα ο κ. 'Εβερτ τότε είχε πει ότι θα επέλθει η διάλυση του κράτους με την καθιέρωση του θεσμού. 'Οταν, όμως, έγινε Αρχηγός της Νέας Δημοκρατίας την ανάγκη φιλοτιμία ποιούμενος και διότι πιέστηκε από τους σκληρούς της Νέας Δημοκρατίας και διότι ήταν διαφορετικές οι απόψεις της ΚΕΔΚΕ, δηλαδή υπέρ του θεσμού της ΝΑ ήλθε και είπε ότι "εμείς είμαστε υπέρ του θεσμού της Νομαρχιακής Αυτοδιοίκησης". 

Επίσης ο κ. Παυλόπουλος μίλησε στη Διαρκή Επιτροπή για το ν. 3200/55 και ότι η ΝΔ θεσμοθέτησε για πρώτη φορά τη Νομαρχιακή Αυτοδιοίκηση. 

ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, την αποκέντρωση. 

 

 

  

Σελίδα 2466 

ΕΥΑΓΓΕΛΟΣ ΣΤΑΪΚΟΣ: Ναι, την αποκέντρωση. 

Ξέρετε τι σήμαινε ο ν. 3200/55, κύριε Πρόεδρε; Το νομαρχιακό συμβούλιο απαρτίζονταν από δημοσίους υπαλλήλους, και από Νομαρχιακούς Συμβούλους οι οποίοι εκλέγονταν από τους δημοτικούς και Κοινοτικούς συμβούλους και οι οποίοι άκουσον-άκουσον δεν είχαν δικαίωμα ψήφου. Τα ξέρω γιατί ήμουν δύο φορές νομαρχιακός σύμβουλος προχουντικά. Μόλις απολύθηκα από φαντάρος, νέος δικηγόρος, εξελέγην στην περιφέρειά μου. Δικαίωμα ψήφου είχαν οι διευθυντές των δημοσίων υπηρεσιών, δηλαδή ο διευθυντής Πυροσβεστικής, ο διευθυντής της Διευθύνσεως Γεωργίας, ο διευθυντής της Δασικής Υπηρεσίας κ.ο.κ. και όχι οι εκλεγμένοι Νομαρχιακοί Σύμβουλοι. 

Μάλιστα ο εισηγητής τότε της Νέας Δημοκρατίας -δεν μιλάω για το 1955- αλλά για το 1982, όταν δίπλα στον μετακλητό νομάρχη υπήρχε παράλληλα το νομαρχιακό συμβούλιο-είπε ότι θα ήταν προτιμότερο το νομαρχιακό συμβούλιο να απαρτίζεται από δημοσίους υπαλλήλους -αυτό είπε ο συνάδελφος της Νέας Δημοκρατίας και είναι γραμμένα στα Πρακτικά- και όχι από νομαρχιακούς συμβούλους, οι οποίοι θα εξέφραζαν τις παραγωγικές τοπικές τάξεις, για να υπάρχει δυνατότητα παρέμβασης της τοπικής κοινωνίας στα προγράμματα ανάπτυξης κλπ. 

Επίσης υποστηρίχθηκε -και μάλιστα και προχθές στη Διαρκή Επιτροπή- ότι με την καθιέρωση του θεσμού της Νομαρχιακής Αυτοδιοίκησης θα επήρχετο η διαίρεση της ενότητας του κράτους, όπως και η διάσπασή του. 

Κατά πόσο αυτά ευσταθούν, νομίζω ότι έχει αποδειχθεί από τη συζήτηση και δεν αντέχουν στον έλεγχο της στοιχειώδους λογικής. Μίλησαν για Καντονοποίηση, μίλησαν για αδυναμία άσκησης κοινοβουλευτικού ελέγχου και πολύ σωστά αντικρούστηκαν τα επιχειρήματα αυτά τόσο από τον κ.Φλωρίδη, όσο και από τον κ.Παυλόπουλο με την καθηγητική του ιδιότητα που είναι επαϊων και ο πλέον ειδήμων, ότι η άσκηση του κοινοβουλευτικού ελέγχου γίνεται στους Νομάρχες, μέσω των οικείων Υπουργών. 

Κλείνοντας τη δευτερολογία μου, κύριε Πρόεδρε, θα ήθελα να καταλήξω ότι η Νεα Δημοκρατία όλα αυτά τα οποία επικαλείται, τα επικαλείται μόνο και μόνο για να τα επικαλείται δεδομένου ότι ουδέποτε επίστευσε στο θεσμό της Νομαρχιακής Αυτοδιοίκησης. 

Να συνεχίσω για τα άρθρα; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, στα άρθρα τώρα, έχουμε άλλο στάδιο. Δεν τελειώσαμε την αρχή. 

Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Κατ'αρχήν το πρώτο θέμα, το οποίο υπάρχει και το οποίο ο κύριος Υπουργός με την τοποθέτησή του δεν έλυσε, είναι αυτό της διαφοράς που υπάρχει μεταξύ των εκατόν πέντε δισεκατομμύριων (105.000.000.000) που έχει συμφωνηθεί με την ΕΝΑΕ για το 1998, και των ενενήντα δισεκατομμυρίων (90.000.000.000) που αναγράφει ο προϋπολογισμός για το 1999. 

Προσπαθήσατε με αυτήν την τροποποίηση που κάνατε στη διατύπωση, να μπαλώσετε το πράγμα. Θα σας θυμίσω ότι ο προϋπολογισμός γράφει συγκεκριμένα στη σελίδα 230 ότι "το συνολικό ποσό των πιστώσεων για απόδοση των ΚΑΠ, ανέρχεται σε 90,1 δισεκατομμύρια δραχμές". Τα εκατό εκατομμύρια (100.000.000) είναι για τα Δωδεκάνησα, είναι ένα ειδικό κονδύλι. Δηλαδή έχουμε ενενήντα δισεκατομμύρια (90.000.000.000). 

Και έρχεται και ο κ. Χριστοδουλάκης με μία εγκύκλιό του στους νομάρχες, που λέει ότι σύμφωνα με το σχετικό σχέδιο νόμου που κατετέθη στη Βουλή, τα κονδύλια αυτά -εννοεί τα ενενήντα δισεκατομμύρια, που έχει προαναφέρει- πρόκειται να ανακατανεμηθούν με κοινή απόφαση των Υπουργών Εσωτερικών και Οικονομικών, βάσει των κριτηρίων και θα διατεθούν κατά προτεραιότητα για κάλυψη των δαπανών, πρώτον βοηθημάτων υγειονομικής περίθαλψης και πρόνοιας, δεύτερον επενδύσεων (ΣΑΝΑ) και τρίτον λοιπών λειτουργικών. 

Επομένως, είναι σαφές ότι τα ενενήντα δισεκατομμύρια (90.000.000.000) του προϋπολογισμού αναφέρονται στα λειτουργικά, στις δαπάνες υγείας πρόνοιας αλλά και στο πρόγραμμα δημοσίων επενδύσεων των νομαρχιών. Αυτό δε το 14 δισ. που αναγράφει ο προϋπολογισμός στο ειδικό πρόγραμμα για τις νομαρχίες, είναι "ουρές" που μένουν αδιάθετες από προηγούμενα υπόλοιπα και που πρόκειται να διαθέσετε φέτος, δεκατέσσερα δισεκατομμύρια (14.000.000.000) όπως λέει ο προϋπολογισμός και γι'αυτό παρουσιάζουν μία μείωση της τάξεως του 44%. Διότι τα εκατόν πέντε δισεκατομμύρια (105.000.000.000) που λέτε ότι συμφωνήσατε με την ΕΝΑΕ σαν προϊόν διαλόγου, πρέπει να έχουν και μία τιμαριθμική αναπροσαρμογή για το 1999. Και επομένως, βγαίνει μία διαφορά της τάξεως των είκοσι και παραπάνω δισεκατομμυρίων, σε σχέση με αυτά που λέει ο προϋπολογισμός. 

Ενδεχομένως, για το 1999 να καλύπτεται το θέμα με τις "ουρές" των δημοσίων επενδύσεων με τα αδιάθετα υπόλοιπα, αλλά το πρόβλημα, εφόσον μιλάμε για κεντρικούς αυτοτελείς πόρους που τους νομοθετούμε σήμερα και θα ισχύουν για μία σειρά ετών, θα εξακολουθήσει να παραμένει για τη Νομαρχιακή Αυτοδιοίκηση. 

'Ερχομαι στο θέμα που ετέθη παρενθετικά από εμένα πρώτο, αλλά το έθεσε και η κ. Δαμανάκη ως Κοινοβουλευτική Εκπρόσωπος του Συνασπισμού, στο θέμα του τρόπου εκλογής των συλλογικών οργάνων της πρωτοβάθμιας αυτοδιοίκησης, των ΤΕΔΚ και της ΚΕΔΚΕ για τις οποίες εκλογές προωθείται ένα συγκεκριμένο προεδρικό διάταγμα. Εμείς καταγγέλουμε για μία ακόμη φορά ότι το προεδρικό διάταγμα, το σχέδιο αυτό που κυκλοφορεί στα όργανα της αυτοδιοίκησης, δεν λαμβάνει υπόψη ούτε το πληθυσμιακό κριτήριο ούτε το κριτήριο της εκπροσώπησης συγκεκριμένων γεωγραφικών ενοτήτων, συγκεκριμένων περιφερειών της χώρας, με αποτέλεσμα οι διοικήσεις που θα προκύψουν από τέτοιες επιλογές που κάνετε, να μην είναι αντιπροσωπευτικές, ποιοτικά και ποσοτικά, των αιρετών της αυτοδιοίκησης. Και είναι ένα μεγάλο θέμα, που το βάζω τώρα. Σας καλούμε να κάνετε διάλογο με τα πολιτικά κόμματα ή να κάνουμε διάλογο και στη Βουλή για το τι σχέδιο είναι αυτό που προωθείτε και με βάση ποιες αρχές το έχετε διατυπώσει. Πάντως όχι με την αρχή της αντιπροσωπευτικότητας. 

Ελέχθησαν διάφορα για τη στάση της Νέας Δημοκρατίας, σε σχέση με το θεσμό της αυτοδιοίκησης. Θα σας πω μόνο δύο πράγματα. Θα σας διαβάσω δείκτες που δείχνουν το βαθμό αποκέντρωσης στην Ελλάδα και που έχουν διανεμηθεί κατά καιρούς σε συνέδρια της ΚΕΔΚΕ. 'Εχω μπροστά μου δείκτες που έχουν διανεμηθεί το Νοέμβριο του 1995 στο συνέδριο που δείχνουν ότι ο βαθμός αποκέντρωσης στην Ελλάδα από το 1948 μέχρι το 1989 που ήταν το ΠΑΣΟΚ στην Κυβέρνηση μειωνόταν συνεχώς. 'Αρχισε μία ανάκαμψη το 1993. Είναι δείκτες που έχουν να κάνουν με το ποσοστό των εσόδων της Τοπικής Αυτοδιοίκησης σε σχέση με τα συνολικά έσοδα του δημοσίου. Και να πω ακόμα σ' αυτό που είπε η κ. Δαμανάκη ότι όντως είμαστε πολύ πίσω σε σχέση με όλες τις χώρες της Ευρωπαϊκής 'Ενωσης. Είμαστε τρεις φορές πίσω σε σχέση με την προτελευταία χώρα που είναι το Λουξεμβούργο. Εκεί όπως αντιλαμβάνεσθε, δεν έχουν ανάγκη αποκέντρωσης γιατί είναι πολύ μικρή χώρα. Είμαστε κατά συνέπεια πάρα πολύ πίσω. 

Θέλω να πω στον κ. Στάικο τελειώνοντας ότι εμείς είμαστε ένα φιλελεύθερο κόμμα και πιστεύουμε σε μια ανοιχτή πολυκεντρική κοινωνία. Επομένως πιστεύουμε στους αυτοδιοικητικούς θεσμούς. Το πρόβλημα είναι με άλλα κόμματα τα οποία επί σειρά ετών είχαν σαν ιδεολογική τους αρχή τον προγραμματισμό εκ των άνω, τη συγκέντρωση και στην κοινωνία και στην οικονομία. Γι' αυτό παρουσίασαν μορφώματα τέτοια που δεν μπόρεσαν να ανταποκριθούν στη διάρκεια του χρόνου. Γι' αυτό βλέπετε και τα αποτελέσματα που σας είπα και είναι και στη διάθεση του κυρίου Υπουργού τα στοιχεία. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριοι συνάδελφοι, αν άκουγε κάποιος τη σημερινή συζήτηση ιδιαίτερα την τοποθέτηση του Κοινοβουλευτικού Εκπροσώπου του ΠΑΣΟΚ αλλά και του 

  


 

  

Σελίδα 2467 

Συνασπισμού καθώς και την ομιλία του κυρίου Υπουργού, θα νόμιζε ότι εδώ γίνεται κάποια κοσμογονία. Βέβαια θα έφερνε στο νου του αυτό που γινόταν πριν πέντε χρόνια, εκείνες τις υποσχέσεις για τη Νομαρχιακή Αυτοδιοίκηση που τροφοδοτήθηκε ο λαός ότι θα λύνονταν τα προβλήματα καθώς και η ευφορία που υπήρχε εκείνη την εποχή. 

Ειπώθηκε ότι θα είναι αναπτυξιακοί οι προϋπολογισμοί της Νομαρχιακής Αυτοδιοίκησης. Θέλω να ρωτήσω με αφέλεια πόσα θα πάρει η Καρδίτσα, κύριε Υφυπουργέ. Πέρυσι είχε τετρακόσια εκατομμύρια (400.000.000). Φέτος θα πάρει ένα δισεκατομμύριο (1.000.000.000) δραχμές; Τι ανάπτυξη θα γίνει μ' αυτά τα λεφτά σε ένα νομό που φθίνει καθημερινά; 

Ο ρόλος της Νομαρχιακής Αυτοδιοίκησης αυτός που ζήσαμε τα τελευταία τέσσερα χρόνια ήταν καθαρά ρόλος που υπονόμευε κάθε προσπάθεια που γινόταν από τους κατοίκους των περιοχών για ανάπτυξη πιέζοντας την κεντρική εξουσία και έμπαινε σαν κυματοθραύστης για να μην περάσει αυτή η πολιτική της Ευρωπαϊκής 'Ενωσης που προωθούσε η Κυβέρνηση. Κοντολογίς ο λαός λέει το εξής: Μας δείξαν μαυρομάτα και μας δώσαν τσιμπλομάτα. Πίστευε ο λαός με τη Νομαρχιακή Αυτοδιοίκηση θα λύνονταν πάρα πολλά προβλήματα. Δεν είναι τυχαίο ότι στις τελευταίες νομαρχιακές εκλογές, επειδή ήμουνα και υποψήφιος για νομάρχης διεπίστωσα με τα μάτια μου και τα αυτιά μου ποια είναι η άποψη του κόσμου για τη Νομαρχιακή Αυτοδιοίκηση. Η συμπεριφορά της Κυβέρνησης και ο τρόπος με τον οποίο δεν έδωσε αρμοδιότητες είναι ένα τίποτα. Σκέφτεται ο καθένας να πάω στο νομάρχη και να κάνω τι; Παλαιότερα έλεγε πως έκανε μια πορεία, έδινε ένα ψήφισμα γιατί ήταν εκπρόσωπος της Κυβέρνησης. Τώρα δεν έχουν πού να δώσουν και το ψήφισμα. Δεν υπάρχει εκπρόσωπος του κράτους στο νομό. Εκεί φθάσαμε. 

Και επειδή δυσανασχέτισε ο Κοινοβουλευτικός Εκπρόσωπος του ΠΑΣΟΚ και μίλησε για ανίερες συμμαχίες, πώς το λέτε, εγώ δεν τα πολυκαταλαβαίνω αυτά τα πράγματα... 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Συμμαχίες. Σκέτο. 

ΕΥΑΓΓΕΛΟΣ ΜΠΟΥΤΑΣ: Κοιτάξτε να δείτε, όπου υπήρξε ένα πρόγραμμα που πήγαινε έστω ένα βήμα μπροστά και αν αυτό το πρόγραμμα έδινε τις προϋποθέσεις ότι ο συγκεκριμένος υποψήφιος θα το τηρούσε ή θα το τηρήσει και βοηθούσε στο να υπάρξει ανάθεση του αγώνα -γιατί πρέπει να ανατραπεί όλη αυτή η πολιτική, με μερεμέτια δεν γίνεται τίποτα- θέλαμε σ' αυτήν την προσπάθεια να μπει και η Νομαρχιακή και η Τοπική Αυτοδιοίκηση. Γιατί εμείς πιστεύουμε ότι ο νομάρχης και ο δήμαρχος δεν είναι για να φτιάξουν ένα μέτρο ή ένα χιλιόμετρο άσφαλτο ή για να βάλουν πέντε στύλους για φωτισμό, αλλά είναι για τα προβλήματα που αντιμετωπίζει ο λαός, για την ανεργία, την ακρίβεια, για το ξεκλήρισμα, για την υπανάπτυξη των περιοχών. Και εκεί πρέπει να μπαίνουν μπροστά. 

'Οσοι, λοιπόν, είχαν αυτά τα εχέγγυα ότι θα μπουν μπροστά, βεβαίως τους στηρίξαμε και θα συνεχίσουμε να τους στηρίζουμε. Εκεί είναι η διαχωριστική γραμμή και όχι μεταξύ ΠΑ.ΣΟ.Κ και Νέας Δημοκρατίας. Το ακούσαμε άλλωστε εδώ, δεν υπάρχουν και μεγάλες διαφορές, να μη γελιόμαστε τώρα. Η διαχωριστική γραμμή είναι μεταξύ των εκμεταλλευτών και των εκμεταλλευόμενων. Εμείς διαλέξαμε αυτήν τη διαχωριστική γραμμή να αναδείξουμε και βέβαια καταλαβαίνουμε ότι σας πονάει γιατί θέλετε να το παίζετε σε δικομματικό ταμπλό, πότε εσείς και πότε εμείς. Εμείς όμως θέλουμε να προσανατολισθεί ο αγρότης, ο εργαζόμενος στην πραγματική διαχωριστική γραμμή μεταξύ κεφαλαίου και εργαζόμενων. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Η λειτουργία του διπολισμού στην Ελλάδα επέφερε τη δικαιωματική -μπορεί να πει κανείς- κατοχύρωση του συγκεντρωτισμού, της άσκησης της συγκεντρωτικής εξουσίας. Και η άσκηση της συγκεντρωτικής εξουσίας, δηλαδή το ότι θέλει να μην απεμπολίσει αρμοδιότητες και εξουσία, φαίνεται από το 1986. 

Από το 1986 που έγινε ο νόμος, τον έκλεισε στο συρτάρι ο μακαρίτης ο Κουτσόγιωργας τέσσερα χρόνια και διαγωνίστηκε μετά από το 1989 ο Κούβελας άλλα τέσσερα χρόνια. Να μη μιλάει επομένως ο Κοινοβουλευτικός Εκπρόσωπος του ΠΑ.ΣΟ.Κ ότι τον έκλεισε στο συρτάρι ο Κούβελας. 'Αλλα τόσα χρόνια τον έκλεισε και ο Κουτσόγιωργας. Διαγωνίστηκαν πώς θα απομακρύνουν το νόμο της Νομαρχιακής Αυτοδιοίκησης, διότι ήταν ένας θεσμός, ο οποίος ενδεχομένως να αφαιρούσε εξουσίες από το συγκεντρωτικό κράτος. Και δεν το ήθελε κανένα από τα μεγάλα κόμματα. Διότι η λειτουργία του διπολισμού με τη Νομαρχιακή Αυτοδιοίκηση βλάπτεται, άλλο αν είναι αυτή τη στιγμή κακομοίρα η Νομαρχιακή Αυτοδιοίκηση. Είπε ένα ρητό ο κ. Μπούτας, εκείνο για τη μαυρομάτα και εγώ το αλλάζω και το κάνω "άλλο μου έδειξες και άλλο μου έβαλες"! Αυτό είναι ο ν. 2218. 

Γι' αυτό το λόγο θέλω να πω ότι επειδή είναι κακομοίρης ο θεσμός ακόμα, είναι πειθαρχημένος, είναι εγκλωβισμένος, καταδιωγμένος, δεν έχει τη δυνατότητα ακόμα τραβήγματος αρμοδιοτήτων οι οποίες θα είναι σε θέση να μειώσουν την αξία της έννοιας της κεντρικής εξουσίας. 

Δηλαδή, η κεντρική εξουσία αυτή τη στιγμή δεν βλάπτεται από το θεσμό της Τοπικής Αυτοδιοίκησης. Από τη στιγμή, όμως, που υπήρχε η δυνατότητα να βλαφθεί η κεντρική εξουσία από το θεσμό της Νομαρχιακής Αυτοδιοίκησης, από τότε θα αρχίσουμε να κουβεντιάζουμε. 

Επομένως, αν οι νομάρχες είχαν στα χέρια τους αρμοδιότητες και οικονομικά μέσα και ήταν ελεύθεροι από το κομματικό πηλίκιο του διπολισμού και δεν φορούσαν πηλίκιο κομματικό ούτε του ΠΑ.ΣΟ.Κ ούτε της Νέας Δημοκρατίας, η κάθε κυβέρνηση θα ήταν πολύ δύσκολο να παραμείνει στην εξουσία, αν οι πενήντα νoμάρχες της χώρας ήθελαν να επιβάλουν πραγματική θέληση του λαού ως λειτουργία πρωτοπόρου κυττάρου της εφαρμογής της αρχής της λαϊκής κυριαρχίας. 

Εδώ είναι το μεγάλο ψητό ότι αυτήν τη στιγμή του δίνουν με το σταγονόμετρο τις εξουσίες και τους πόρους, για να μη φθάσει σε ένα σημείο να διακινδυνεύσει η κεντρική εξουσία. Επομένως τα κόμματα τα οποία διεκδικούν την εξουσία έχουν κάθε λόγο να αποκεντρώνουν τις εξουσίες και τους πόρους, για να μπορέσουν να επιβιώσουν. Είναι μία αντίθεση μεταξύ της άσκησης της ηρωϊκής εξουσίας και της άσκησης της περιφέρειας. 

Γι' αυτό μιλάμε για περιφερειακή ανάπτυξη και Τοπική Αυτοδιοίκηση σαν παραμύθι και όχι σαν πραγματικότητα. Η δε φιλοσοφία της εναρμόνισης της λειτουργίας της εξουσίας της Νομαρχιακής Αυτοδιοίκησης και της Τοπικής Αυτοδιοίκησης σε σχέση με τη συλλογική εξουσία που ασκεί το κράτος στην κεντρική εξουσία θα ήταν το ιδεώδες της πολιτείας. Δεν χρειαζόταν να βασιλέψουν οι σοφοί, οι σοφοί να γίνουν βασιλείς. Χρειαζόταν να εναρμονιστεί η κεντρική εξουσία με την πραγματική εξουσία της τοπικής κοινωνίας, όταν πραγματικά θα υπήρχε πρόθεση συνεργασίας και σύγκλισης και όταν πραγματικά θα εδίδοντο οι αρμοδιότητες αυτές και οι πόροι. Αλλά επειδή υπάρχει ο φόβος και δεν υπάρχει εμπιστοσύνη από σας ότι θα εναρμονίσετε το λαϊκό αίσθημα και τις εξουσίες που θα δώσετε και τους πόρους που θα δώσετε προς το κεντρικό καθοδηγητικό σας όργανο, γι' αυτό απέχετε. Γι' αυτό και πολεμάτε για να διατηρηθείτε. Θα υπήρχε πραγματική πολιτική αν ήσασταν σε θέση και τα δύο μεγάλα κόμματα να εναρμονίσετε την κεντρική εξουσία με τις τοπικές εξουσίες. 

Εκείνο που θέλω να πω είναι ότι τα κονδύλια αυτά τα ενενήντα πέντε που γράφει ο προϋπολογισμός, καλά τα είπε ο κ. Κουρής, τα δεκατέσσερα που είπε ότι αναγράφονται σε άλλον κωδικό, πράγματι για δημόσιες επενδύσεις, δεν έχουν καμία σχέση με εκείνα που ζήτησαν για λειτουργικές δαπάνες οι νομάρχες. Δεν έκανε και κανένα πόλεμο η ΕΝΑΕ. Γιατί αν έκανε πόλεμο η ΕΝΑΕ πραγματικά θα εξέθετε σε όλους τους νομάρχες και στο λαό των νομαρχιών την πραγματική εικόνα που έπρεπε να επικρατήσει από απόψεως οικονομικών παροχών. 

Στο λαό δεν υπάρχει τίποτα. Δεν ξέρει ο λαός ακόμη τι 

 

 

  

Σελίδα 2468 

είναι Νομαρχιακή Αυτοδιοίκηση ούτε τι πρέπει να δοθεί και τι περιεχόμενο εξουσίας πρέπει να ασκεί. Απλούστατα παραμένει στο παλιό κοινοβουλευτικό σύστημα του διορισμένου νομάρχη. 

Το Ταμείο Παρακαταθηκών και Δανείων είναι δικό σας. Δεν είναι των νομαρχιών. Εσείς θα κανονίσετε αν υπάρχουν υστερήσεις. Και για να κρίνετε τις υστερήσεις, θα εφαρμόσετε τα κριτήρια τα οποία κριτήρια είναι απολυταρχικά, είναι αυθαίρετα και είναι κριτήρια της αρεσκείας σας. Δεν είναι κριτήρια υπαγόμενα στην αντικειμενική αξιολόγηση και λογική του λαϊκού αισθήματος και των στερήσεων του λαού στο συγκεκριμένο νομό σε σχέση με τα έργα. Είναι κριτήρια απολυταρχικά δικά σας. Είναι εργαλεία, είναι κλαρίνα δικά σας και επομένως το ποσό αυτό είναι δικό σας, δεν είναι της Νομαρχιακής Αυτοδιοίκησης. Και συμφωνώ στο σημείο αυτό ότι πράγματι στο Ταμείο Παρακαταθηκών και Δανείων θα είναι λεφτά που θα υπολογίζετε ανά πάσα στιγμή ότι είναι δικά σας και όχι της Νομαρχιακής Αυτοδιοίκησης. 

Η επιχορήγηση από τον κρατικό προϋπολογισμό είναι αόριστη δεν είναι ασφαλής. Είναι επισφαλής αυτή η υπόθεση. Θα το κανονίσετε εσείς όπως όπως. Εξασφάλιση πάει να πει σταθερό ποσοστό. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε παρακαλώ, κύριε συνάδελφε. 

ΓΕΩΡΓΙΟΣ ΤΣΑΦΟΥΛΙΑΣ: Τελειώνω, κύριε Πρόεδρε. 

'Εναν καταστατικό χάρτη πόσα θα δώσετε στις Νομαρχιακές Αυτοδιοικήσεις όλης της χώρας, πότε και πόσα σε κάθε Νομαρχιακή Αυτοδιοίκηση. Τι θα περισσέψει και τι υπολογίζεται κατά τον προϋπολογισμό σας ότι θα υπάρξει υστέρηση σε αυτές, ώστε να πάρετε από το Ταμείο Παρακαταθηκών και Δανείων. Τέτοια δεν τα κάνετε, διότι ούτε τα υπολογίζετε ούτε τα θέλετε. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη... 

ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, παρακαλώ το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Μισό λεπτό, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Θα καταπονηθεί το Σώμα, κύριοι συνάδελφοι. Πρέπει να τελειώσει σήμερα το νομοσχέδιο και θα ταλαιπωρηθούμε αν δεν συντομεύσουμε το χρόνο των ομιλιών. 

ΑΛΕΞΑΝΔΡΟΣ ΚΑΛΑΦΑΤΗΣ: Δύο κουβέντες, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε έχετε το λόγο. 

ΑΛΕΞΑΝΔΡΟΣ ΚΑΛΑΦΑΤΗΣ: Δεν πήρα απάντηση από τον κύριο Υπουργό στην παρατήρηση που έκανα περί Νομαρχιακών Αυτοδιοικήσεων. Δεν είναι παρωνυχίδα. Πρόκειται για αισθητικό εξάμβλωμα, αλλά και για νοηματική χασμωδία. Εάν δεν είναι έτσι, πείτε μου ότι δεν είναι έτσι. 

Περί ανίερων συμμαχιών νομίζω ότι έχει περάσει ο καιρός. Αν το ΠΑΣΟΚ έχασε κάποιους δήμους και κάποιες νομαρχίες επειδή το ΚΚΕ συνεργάσθηκε με τη Νέα Δημοκρατία δεν νομίζω ότι εθίγησαν τα ιερά και τα όσια της φυλής, του έθνους και της πολιτείας και της κοινωνίας. Καλά έκανε και συνεργάσθηκε. Εμείς από το 1975 δεν συνεργαζόμασταν με την Αριστερά για να κερδίσουμε δήμους και το 1994 και νομαρχίες; Αν το ΚΚΕ νομίζει ή ο Συνασπισμός ή οι κατά τόπους συμμαχίες που δημιουργούνται ότι πρέπει τα ηνία της χώρας να τα αναλάβει η Νέα Δημοκρατία ή κάποιες άλλες πολιτικές δυνάμεις, ας γίνει. Δεν κατέχουμε την εξουσία ως αυτοσκοπό. Την κατέχουμε για να υπηρετήσουμε την κοινωνία και το έθνος. 

Αν ο λαός και οι πολιτικές του δυνάμεις, όπως αυτές εκπροσωπούνται, θέλουν να ανεβάσουν τη Νέα Δημοκρατία στην εξουσία, με γεια τους με χαρά τους. 

Τι σημαίνει αποκέντρωση: Δεν είναι μόνο οι δείκτες, αγαπητέ κύριε Κουρή, του ΟΗΕ. Αυτό αφορά το διοικητικό μέρος. Η αποκέντρωση στην ουσία είναι αν μπορέσουμε να δημιουργήσουμε -να δώσουμε πόρους, όχι μόνο οικονομικούς- συνθήκες για την ανάπτυξη της επαρχίας. Αν αυτό δεν το πετύχουμε, ό,τι θεσμούς και να κάνουμε, αν τα χωριά και οι πόλεις της επαρχίας αδειάζουν, φεύγουν οι κάτοικοί τους, τότε ποιο είναι το νόημα της αποκέντρωσης και της περιφερειακής ανάπτυξης; 'Οταν κάνουμε στα χωριά μας άσφαλτο να περπατούν και πλατείες ωραίες, αλλά δεν υπάρχουν παιδιά να περπατήσουν και να παίξουν, τι να την κάνουμε την αποκέντρωση και όλα αυτά; 

Ελπίζω ότι η κριτική που έκανα, ήταν οξεία κριτική, δεν ήταν μία κριτική που μηδένισε. 'Ηταν μία κριτική επειδή θέλει το θεσμό και ξεκινάει από αυτήν την αγωνία. 

Εγώ θα εκφράσω μία απορία. Αν μπορέσω, θα μιλήσω και στα άρθρα να πω και τα υπόλοιπα που έχω σημειώσει. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχουμε και τα άρθρα, όπου θα μπορέσουμε να τα πούμε. 

ΑΛΕΞΑΝΔΡΟΣ ΚΑΛΑΦΑΤΗΣ: Γιατί ο κ. Παυλόπουλος, τον οποίο τόσο εκτιμώ και σέβομαι -και το γνωρίζει αυτό και δημοσίως έχω εκφραστεί ότι είναι από τους ανθρώπους, που όποιος τον ακούσει κάτι έχει να κερδίσει- σήμερα επεφύλαξε στον εαυτό του αυτό τον άχαρο ρόλο; Δεν μπορώ να καταλάβω για για ποιο λόγο. Αν αυτήν την ιστορική αναδρομή, που κάνατε, την ακούσει ο απλός πολίτης της επαρχίας, θα γελάσει καταφανώς. Για ποιο λόγο το κάνατε αυτό; Δεν καταλαβαίνω, γιατί απαξιώνετε την ίδια σας την πολιτική παρουσία σήμερα μόνο, κατά τη δική μου άποψη, την οποία επαναλαμβάνω με όλη την εκτίμηση που σας τρέφω και το λέω με πάρα πολύ καλή διάθεση. 

Πιστεύω ότι θα έπρεπε η Νέα Δημοκρατία, αν πιστεύει στη Νομαρχιακή Αυτοδιοίκηση, έστω και σήμερα, να έρθει και να πει "εμείς, κύριοι, είχαμε κάποιες διαφορετικές απόψεις και για την Τοπική και για τη Νομαρχιακή Αυτοδιοίκηση. Αυτές η ζωή τις ανέτρεψε". Αυτό το έχουμε κάνει εμείς. Η αυτοκριτική είναι στοιχείο της πολιτικής ζωής. Και το έχουμε κάνει αυτό ως ΠΑ.ΣΟ.Κ. και δεν ντρεπόμαστε, είμαστε υπερήφανοι γι'αυτό. Κάντε το και πείτε ότι το νομοσχέδιο αυτό δεν είναι σωστό γι'αυτούς και γι'αυτούς τους λόγους. Αλλά μην προσπαθείτε να ανατρέψετε όλη την προϋπηρεσία που έχουμε εμείς ως ΠΑ.ΣΟ.Κ. στην Τοπική Αυτοδιοίκηση, χωρίς να γίνεσθε πειστικός ούτε στον ίδιο σας τον εαυτό. 'Ετσι πιστεύω κατά βάθος, δεν πείθετε ούτε τον ίδιο σας τον εαυτό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Επιγραμματικά. Πόροι, μεγάλο κεφάλαιο για την τοπική αυτοδιοίκηση, για την πραγμάτωση της αποστολής της. Το "δει δη χρημάτων" ήτο αν όση "γνώμη, ρώμη Δημόσθενες είχες" κλπ., είναι κραυγαλέα απήχηση της σημασίας που παίζει η δυνατότητα της οικονομίας για να σχεδιάσεις και να υλοποιήσεις. Και ασφαλώς χρειάζεται και η βούληση. Πιστεύω ότι είναι καταφανής η εξέλιξη του θεσμού και ο ρόλος που έπαιξε το κόμμα μου, παρά τα λάθη και τη βραδυπορία για την εμπέδωση αυτού του θεσμού. Το νομοσχέδιο εντάσσεται σ'αυτήν την ευαισθησία, χωρίς να αδικώ τα άλλα κόμματα. 

Με εξέφρασε ο συνάδελφός μου κ. Καλαφάτης. Και εγώ να πω, κύριοι Υπουργοί, μην αναζητούμε για τις δικές μας ευθύνες τη σύμπραξη της Νέας Δημοκρατίας με το Κ.Κ.Ε. ή με το Συνασπισμό κλπ. Γιατί σας ενοχλεί αυτή η σύμπραξη, δεν μπορώ να το καταλάβω. Εμένα -και το δηλώνω, κύριε Καλαφάτη- δεν με ενοχλεί καθόλου. Μάλιστα, χαίρομαι. Γιατί αν έχουμε σοφία να αξιολογούμε τα μηνύματα, πρέπει σαν μήνυμα να το αξιολογήσουμε ως θετικό και σαν μια δημοκρατική εξέλιξη στην πατρίδα μας. Μεγάλος παράγοντας η δημοκρατική εξέλιξη, για την οποία και εμείς, για τη συμβολή μας, είμαστε περήφανοι. 

Τα προσόντα του περιφερειάρχη, κύριε Πρόεδρε. Δεν μπορεί -και εγώ τότε είχα κραυγάσει, νομίζω, κύριε Μπένο κι εσείς είχατε κραυγάσει, αν το θυμάμαι καλά. Να γίνεται περιφερειάρχης ένας χωρίς να είναι καθορισμένα τα προσόντα του. Δεν μπορεί να μην είναι πτυχιούχος ανωτάτης σχολής. Και δεν βάλαμε κανένα προσόν. 

Βάλαμε για την τελευταία δακτυλογράφο προσόντα και για 

  


 

  

Σελίδα 2469 

την νομενκλατούρα δεν βάζουμε τίποτα. Ε, δεν πάει έτσι, δεν τραβάει ο θεσμός. 

Τρίτο σημείο. Η εικόνα της Νομαρχιακής Αυτοδιοίκησης είναι νέος θεσμός. Δεν μπορεί η εικόνα να ικανοποιεί πλήρως το λαό. Και οι οικείες αμαρτίες, εξ ιδίων σφαλμάτων είναι η προσωπική ευθύνη, η ευθύνη των προσώπων. Είναι ο κομματισμός. 

Αφήσαμε τις τοπικές κοινωνίες να δουλέψουν; Γίνεται στρατιωτικό προσκλητήριο, κομματικό προσκλητήριο και εκεί γίνονται όλες οι συναλλαγές για το ποιον θα επιλέξουμε ως υποψήφιο, σε ποια ομάδα ανήκει, τι γίνεται παραπέρα κλπ. Πιστεύω ότι αυτό γίνεται σε όλα τα κόμματα, κύριοι συνάδελφοι, δεν γίνεται μόνο στο δικό μου το κόμμα. 

Ο εκσυγχρονισμός είναι βαρύτατη έννοια και οφείλει το νέο ΠΑ.ΣΟ.Κ., με την εμπειρία των ετών, να πραγματώσει αυτές τις υποσχέσεις στο λαό. 

Ο ρόλος του Βουλευτή ποιος είναι; Το άρθρο 56 περί εκλογιμότητας του Συντάγματος, για τους υποψήφιους Βουλευτές, μήπως θα πρέπει να ισχύσει και για τους υποψήφιους συμβούλους Δημοτικούς, νομαρχιακούς κλπ., για να αναζητήσουμε αυτές τις αιτιάσεις, για να βρούμε τις διεξόδους σε έναν πιεσμένο θεσμό, για να αποδεσμευθεί και να προχωρήσει; 

Τα κριτήρια -θα προσθέσω και εγώ στη φωνή του Συνασπισμού- δεν μπορεί να μην περιλαμβάνουν εμφαντικά τις ακριτικές και φτωχές περιοχές. 

Ψηφίζω το νομοσχέδιο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, να ευχαριστήσω πρώτα πρώτα τον κ. Καλαφάτη. Δεν ανταποδίδω φιλοφρονήσεις λέγοντας ότι τον τιμώ ιδιαιτέρως και ξέροντας και τον αγώνα που έχει δώσει για την Τοπική Αυτοδιοίκηση. Αλλά όπως γνωρίζετε, τα γεγονότα, κύριοι συνάδελφοι, λειτουργούν αντικειμενικά. Το να ανταλλάσουμε φιλοφρονήσεις αποκρύπτοντας την πραγματικότητα, δεν νομίζω ότι μας οδηγεί πουθενά. 

Πρέπει να πω ότι η πολιτική την οποία ακολούθησε το ΠΑ.ΣΟ.Κ., ανεξάρτητα από τις προθέσεις συγκεκριμένων ανθρώπων σε ό,τι αφορά την Τοπική Αυτοδιοίκηση, υπήρξε μία πολιτική η οποία είχε την εξής πορεία: 'Οσο καιρό ήταν στην Αντιπολίτευση, μέχρι το 1981, επιχείρησε μέσω της Τοπικής Αυτοδιοίκησης να χρησιμοποιήσει κέντρα εξουσίας που δεν μπορούσε να έχει επειδή ακριβώς δεν βρισκόταν στην Κυβέρνηση. Και τούτο για να ασκήσει μέσω αυτών την εξουσία, πράγμα και που πέτυχε εν πολλοίς. Εκεί ήταν και η μεγάλη του επιτυχία ως το 1981. 

Ως Κυβέρνηση στη συνέχεια πράγματι -και το είπα από την αρχή- επιχείρησε να μεταβιβάσει αρμοδιότητες, εγώ θέλω να πιστεύω καλοπίστως από ορισμένες περιπτώσεις. Μόνο που υπήρξε εντελώς ανορθολογική η στάση του. Διότι ή από τη μία πλευρά μεταβίβασε αρμοδιότητες που δεν ανήκαν στην Τοπική Αυτοδιοίκηση ή έδωσε αρμοδιότητες χωρίς να δώσει και τα μέσα. Με αποτέλεσμα να καταλήξουμε τον τελευταίο καιρό να ομολογούμε την αποτυχία της Τοπικής Αυτοδιοίκησης και να καταλήγουμε σε αναγκαστικές συνενώσεις. 

Τι ανακριβές έχει αυτό το οποίο λέω; Είναι ή δεν είναι ακριβές ότι από αυτό το Βήμα ο Υπουργός Εσωτερικών, Δημόσιας Διοίκησης και Αποκέντρωσης είπε ότι αυτή η αυτοδιοίκηση δεν πάει πουθενά; 

Το ερώτημα είναι το εξής: 'Οταν κυβερνήσατε από το 1981 ως το 1997, επί δεκατέσσερα συναπτά έτη -και κυβερνήσαμε τρία- και ομολογείτε εδώ ότι το όλο εγχείρημα απέτυχε, τίνος είναι η αποτυχία; Αν πραγματικά εσείς θεωρείτε ότι είσαστε οι πατριάρχες της Τοπικής Αυτοδιοίκησης, εκείνοι που ξεκίνησαν τη μεταρρύθμιση και την επανάσταση, γιατί ομολογήσατε εδώ την αποτυχία και αναγκαστήκατε να κάνετε αναγκαστικές συνενώσεις; 

Αναφέρθηκε ο κ. Στάικος στο νόμο 3200/1955. Κύριε Στάϊκε όταν έγινε ο νόμος 3200/1955, ήταν μία από τις σπουδαιότερες διοικητικές μεταρρυθμίσεις. Και δεν είναι δικά μου τα λόγια. Αν ανοίξετε το ν. 1232/1982 και διαβάσετε τα Πρακτικά, θα δείτε τι έλεγε ο Γεώργιος Γεννηματάς ως αρμόδιος Υπουργός, την εποχή εκείνη. Μην κρίνετε από τα σημερινά γεγονότα. Ο ν. 3200/1955 υπήρξε μία μεγάλη κατάκτηση. Και ξέρετε κάτι; Δεν είναι τυχαίο -και εδώ είναι οι Υπουργοί σας- το ότι αυτήν τη στιγμή που μιλάμε ισχύει σε πολλά σημεία του. Δεν τον έχει καταργήσει το Υπουργείο. Θα σας το πουν. 

Αν πραγματικά είναι αποτυχημένος γιατί δεν τον καταργήσατε τόσα χρόνια; Το ότι ισχύει σήμερα -ιδίως ως προς την αποκέντρωση ισχύει με μεγάλη επιτυχία- είναι γιατί έχει κάνει ένα σημαντικό βήμα. Είναι εκείνος που δημιούργησε τον έλεγχο νομιμότητας και περιόρισε μόνο στον έλεγχο νομιμότητας τις πράξεις της κεντρικής εξουσίας επί των αποκεντρωμένων οργάνων. Και αυτό για την εποχή αποτέλεσε μία πολύ μεγάλη κατάκτηση. 

ΕΥΑΓΓΕΛΟΣ ΣΤΑΪΚΟΣ: Μιλάμε για το νομαρχιακό συμβούλιο, όχι για τις άλλες διατάξεις. 

ΠΡΟΚΟΠΗΣ ΠΑΥΛΟΠΟΥΛΟΣ: Μα, με συγχωρείτε, είπατε συλλήβδην ο ν. 3200/1995. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριε Στάϊκο. 

ΠΡΟΚΟΠΗΣ ΠΑΥΛΟΠΟΥΛΟΣ: Επειδή φαίνεται, κύριε Πρόεδρε και κυρίες και κύριοι συνάδελφοι, ότι όλα τα δεινά αυτού του τόπου για ορισμένους συναδέλφους από το χώρο του ΠΑ.ΣΟ.Κ. προέρχονται από την τριετία της Νέας Δημοκρατίας που κυβέρνησε από το 1990 μέχρι το 1993, προτελευταίο θέμα που θέλω να θίξω... 

ΚΥΡΙΑΚΟΣ ΣΠΥΡΙΟΥΝΗΣ: Δεν το υποστηρίξαμε, κύριε Παυλόπουλε. 

ΠΡΟΚΟΠΗΣ ΠΑΥΛΟΠΟΥΛΟΣ: Πολλοί το είπαν. Και είπαν, παραδείγματος χάρη, τι κάναμε εμείς το 1990-1993; 

Θα καταθέσω στα Πρακτικά τη μελέτη που έχει κάνει το Κέντρο Μελετών Οικονομικής Πολιτικής του Παντείου Πανεπιστημίου. Είναι τα στατιστικά στοιχεία για τα οικονομικά των ΟΤΑ στην Ελλάδα και τις άλλες χώρες. Ακροθιγώς το ανέφερε ο εισηγητής μας ο κ. Κουρής. Εκείνος μου έδωσε τα στοιχεία, για να μην διεκδικώ την πατρότητα στοιχείων, τα οποία δεν είναι δικά μου. 

Εδώ φαίνεται καθαρά πού βρίσκεται η Ελλάδα από πλευράς αποκέντρωσης. Τον όρο decentralisation τον μεταφράζουμε αποκέντρωση. Η αλήθεια είναι ότι πρέπει να κάνουμε διάκριση μεταξύ αποκέντρωσης και αυτοδιοίκησης. 'Αλλο αποκέντρωση, άλλο αυτοδιοίκηση. Αλλά όταν μιλάει για βαθμό αποκέντρωσης εδώ, μιλάει για το βαθμό με τον οποίο εκχωρούνται εξουσίες είτε σε αποκέντρωση ή Τοπική Αυτοδιοίκηση, εκτός κεντρικής εξουσίας. 

'Εχει, λοιπόν, αυτά τα στατιστικά στοιχεία και πέραν του ότι αποδεικνύεται, όπως είπε ο κ. Κουρής ότι είμαστε κάτω από το 1/3 του μέσου όρου των κρατών-μελών της Ευρωπαϊκής 'Ενωσης σε ό,τι αφορά την αποκέντρωση, ακούστε τι γράφει για την πορεία των πραγμάτων τη περίοδο 1980-1989 και 1990-1993: από το δημόσιο κορβανά ως επί τοις εκατό από την πλευρά της Τοπικής Αυτοδιοίκησης. 

Το 1981 τα πήρατε σε επίπεδο 4,37% και τα πήγατε 5,77%, δηλαδή τα αυξήσατε κατά 1,5%. Και σε ό,τι αφορά τα ίδια έσοδα -τι ίδια έσοδα αποκόμισε η Τοπική Αυτοδιοίκηση- τα πήρατε από 3,17% και τα πήγατε στο 3,02%, δηλαδή μείωση 0,15% σε οκτώ χρόνια. 

Τα στοιχεία αυτά είναι στη Βουλή θα σας δοθούν. 

Εμείς την περίοδο 1990-1993, τα πήραμε από εσάς 5,77% και τα πήγαμε στο 6,56%, δηλαδή μία μονάδα σε τρία χρόνια, όσα εσείς κάνατε σε οκτώ χρόνια. Και όσον αφορά τα ίδια έσοδα, τα πήραμε 3,02% από εσάς με μείωση από εσάς 0,15% και τα πήγαμε στο 4,8%, δηλαδή αύξηση 1,6% στα τρία χρόνια, ενώ εσείς σε οκτώ χρόνια τα μειώσατε κατά 0,15. 

Σας παρακαλώ πολύ, όταν ακριβώς μιλάμε, ας μη μιλάμε με συνθήματα. Ας μιλάμε με στοιχεία. Η Νομαρχιακή Αυτοδιοίκηση είναι κατάκτηση όλων, αλλά για να είναι κατάκτηση όλων πρέπει να μπορεί να επιβιώσει και όχι να σέρνεται, όπως σέρνεται σήμερα. Τη Νομαρχιακή Αυτοδιοίκηση τη φτιάξαμε για λόγους εντυπωσιασμού. Και αν η Νέα Δημοκρατία τότε είπε όχι, το είπε γιατί ήταν ένα σύνθημα εντυπωσιασμού. 



 

  

Σελίδα 2470 

'Αλλως το 1989 είπε ναι και ήταν εκείνη μαζί με τις άλλες πολιτικές δυνάμεις, που ψήφισε το σχετικό νόμο. 

Και θα παρακαλούσα πολύ την κυβερνητική πλειοψηφία να πάψει να οδηγεί τον τόπο σε αυτές τις διλημματικές καταστάσεις. "Θέλετε αυτή τη μικρή πρόοδο ή δεν θέλετε τίποτα;" Ε, όχι μπορεί να υπάρχουν δυνάμεις που την πρόοδο τη θέλουν στο σύνολό της. 

Θα ξαναθυμίσω πάλι λίγο από τη "Μαρία Νεφέλη" του Οδυσσέα Ελύτη που έλεγε "τρώγε την πρόοδο και με τα φλούδια και με τα κουκούτσια της". Εμείς έτσι τη θέλουμε. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πολύζος έχει το λόγο. 

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, θέλω να καταθέσω την εμπειρία μου, διότι υπηρέτησα την Τοπική Αυτοδιοίκηση περίπου έξι χρόνια ως Δήμαρχος. 

Είναι γεγονός ότι, προκειμένου να φτάσουμε στο σημερινό σχήμα των νέων δήμων που προέκυψαν από τον "ΚΑΠΟΔΙΣΤΡΙΑ", περάσαμε από τους αναπτυξιακούς συνδέσμους και από τα συμβούλια περιοχής. 

Κατά το διάστημα που είχαμε τους αναπτυξιακούς συνδέσμους ή στη συνέχεια τα συμβούλια περιοχής, αυτά απευθύνονταν σε διαφορετική γεωγραφική περιοχή. 'Εγιναν ορισμένα τοπικά αναπτυξιακά προγράμματα, ξοδεύτηκαν ορισμένα χρήματα για τις μελέτες που απευθύνονταν σε μία περιοχή. Τώρα, με τη νέα κατάσταση αντιλαμβάνεσθε ότι υφίστανται ορισμένες δυσκολίες, προκειμένου να καλύπτονται ακόμα και οι δαπάνες των έργων και να συμβάλουν τα ΤΑΠ στην ανάπτυξη του συγκεκριμένου γεωγραφικού χώρου λόγω όπως είπα, διαφοροποίησης της περιοχής. 

Πριν από δυόμισι χρόνια, που ήμουν Δήμαρχος Κολινδρού και πρόεδρος του συμβουλίου περιοχής, είχα κάνει ένα πρόγραμμα το λεγόμενο "ΤΕRRA", το οποίο κατευθείαν χρηματοδοτείται από την Ευρωπαϊκή 'Ενωση και το οποίο σήμερα δεν καλύπτει το συγκεκριμένο συμβούλιο περιοχής, από το οποίο προέκυψε. Αντιλαμβάνεσθε τις δυσκολίες, οι οποίες υφίστανται. 

Θα ήθελα να παρακαλέσω στο νέο νομοσχέδιο, το οποίο πρόκειται να έρθει -απ' ό,τι διαβάζω στις εφημερίδες- το 1999 να υπάρξει κάποια πρόβλεψη, ούτως ώστε και οι μελέτες οι οποίες έγιναν για τα τοπικά αναπτυξιακά προγράμματα, αλλά και τα προγράμματα τα οποία τρέχουν να μπορέσουν να διατεθούν. 

'Ενα δεύτερο θέμα, το οποίο ήθελα να πω, είναι το ξεκαθάρισμα των αρμοδιοτήτων. Πράγματι, γίνονται πορείες μαθητών, γίνονται πορείες εργαζομένων και πηγαίνουν στον αιρετό νομάρχη. Με ποια ιδιότητα να τους δεχθεί ο αιρετός νομάρχης; Πρόκειται για ένα νομικό πρόσωπο στην ουσία. Δεν είναι ο εκπρόσωπος του κράτους. 

Συμφωνώ ότι θα πρέπει η Κυβέρνηση και τα πολιτικά κόμματα να δουν ότι θα πρέπει επιτέλους να υπάρχει εκπρόσωπος του κράτους. Ποιος θα αντιμετωπίσει αυτά τα προβλήματα; Και όπου μεν παλαιότερα ταυτίζονταν ο νομάρχης με το κυβερνών κόμμα, μπορούσε κάτι να πει ο άνθρωπος. Τώρα έχουμε είκοσι επτά Νομαρχες που δεν ανήκουν αυτήν τη χρονική στιγμή στην κυβερνητική πλειοψηφία. Πώς θα ενεργούν αυτοί οι άνθρωποι; Ποιον θα βρίσκει ο εργαζόμενος που έχει ένα πρόβλημα με τις βιοτεχνίες που κλείνουν ή ποιον θα βρίσκουν οι μαθητές που έχουν πρόβλημα με το νομοσχέδιο της μεταρρύθμισης; 

Τέλος, νομίζω ότι πρέπει να υπάρξει και μια αποσαφήνιση στο θέμα του προγραμματισμού των έργων. Αυτή τη στιγμή προγραμματίζουν οι δήμοι, προγραμματίζουν οι νομαρχίες, προγραμματίζει η περιφέρεια, προγραμματίζει το κράτος. 

Ξέρετε, κύριε Πρόεδρε και κύριοι συνάδελφοι, τι έγινε προεκλογικά; Οι υποψήφιοι νομάρχες είχαν ως πρόγραμμα και αυτά τα οποία είχαν οι δήμοι και οι περιφέρειες και το ίδιο το κράτος. Δηλαδή αυτό το κομφούζιο που νομίζω ότι δεν βοηθάει στο να προχωρήσουμε προς τη σωστή κατεύθυνση, κάποια στιγμή το Υπουργείο των Εσωτερικών, θα πρέπει να το δει, προκειμένου να προχωρήσουμε σωστά και να μην έχουμε αυτό το πρόβλημα το οποίο έχουμε μέχρι τώρα. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, θα σας δώσω το λόγο για να απαντήσετε αμέσως μετά. 

Θα παρακαλέσω να κηρύξουμε πρώτα περαιωμένη τη συζήτηση επί της αρχής και στη συνεχεια να απαντήσετε αν θέλετε, σε κάποιες αιτιάσεις, μόλις μπούμε στα άρθρα. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εντάξει, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: "Οικονομικοί πόροι της Νομαρχιακής Αυτοδιοίκησης και άλλες διατάξεις" . 

Ερωτάται το Σώμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΓΕΩΡΓΙΟΣ ΤΣΑΦΟΥΛΙΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Οικονομικοί πόροι της Νομαρχιακής Αυτοδιοίκησης και άλλες διατάξεις", έγινε δεκτό επί της αρχής κατά πλειοψηφία. 

Θα εισέλθουμε στη συζήτηση επί των άρθρων. 

Θα παρακαλέσω να συζητηθούν τα άρθρα ως μια ενότητα για να διευκολυνθεί η συζήτηση και σε άλλη μια ενότητα οι τροπολογίες. 

Θα παρακάλεσω τον κύριο Υφυπουργό να δώσει μια απάντηση και να μας αναφέρει τυχόν τροποποιήσεις επί των άρθρων στην ενότητα αυτή. 

Ορίστε, κύριε Υφυπουργέ, έχετε το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Προσπαθούσα να αντιληφθώ τι στοιχεία παρουσιάζει αυτή η μέτρηση, σε ποιο σημείο βρίσκεται η αυτοδιοίκηση και η αποκέντρωση στη χώρα. Δεν ξέρω από πότε είναι αυτά τα στοιχεία και αν έχουν λάβει υπόψη τους τα σημερινά δεδομένα. 

Δεν θέλω να τα αμφισβητήσω, αλλά θα πρέπει να ξέρουμε ότι βρισκόμαστε σε μια συγκεκριμένη χώρα, εδώ ζούμε και πρέπει να έχουμε υπόψη μας τι συμβαίνει. Αυτή, λοιπόν, η χώρα σήμερα έχει ισχυρές περιφέρειες με επτά χιλιάδες υπαλλήλους, με δικές τους αρμοδιότητες. 

ΛΕΩΝΙΔΑΣ ΚΟΥΡΗΣ: Δεν είναι αυτοδιοίκηση αυτό το πράγμα. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Με συγχωρείτε. 

Πρώτον,η νομαρχιακή αυτοδιοίκηση έχει το δικό της περιφερειακό συμβούλιο, το οποίο είναι αυτοδιοικητικό συμβούλιο. Σας λέω, λοιπόν, ότι δεν υπάρχει καμία χώρα στην Ευρώπη, στην οποία η αντίστοιχη οργανωτική δομή να έχει τόσες αρμοδιότητες όσες στην Ελλάδα. Πείτε μου μια. Πουθενά δεν είναι τόσο ισχυρή. 

Δεύτερον, η Τοπική Αυτοδιοίκηση έχει τις εσωτερικές δικές της ταχύτητες που είναι διαφορετικές. 

Αλλά επειδή αναφερθήκατε σε οικονομικά στοιχεία, θα πρέπει να σας πω πόσο σημαντικά βοήθησε η θεσμοθέτηση των κεντρικών αυτοτελών πόρων το 1989 από την Κυβέρνηση του ΠΑ.ΣΟ.Κ. με το νόμο 1828. Μόνο μια εξέλιξη θα σας πω ότι το πρώτο έτος απόδοσης που είναι το 1990 είχαμε απόδοση ογδόντα οκτώ δισεκατομμύρια (88.000.000.000). Ξέρετε πόσο κλείνει σήμερα το 1998; Είναι διακόσια εβδομήντα τέσσερα δισεκατομμύρια (274.000.000.000), επειδή ακριβώς επρόκειτο για δυναμικούς φόρους που απέδωσαν εξ ίσου δυναμικά εισροές προς τους κεντρικούς αυτοτελείς πόρους. Μέσα δηλαδή περίπου σε μια οκταετία έχουμε υπερτριπλασιασμό. Τα νούμερα ξεφεύγουν τελείως. Τα μεγέθη πρέπει να είναι συγκριτικά. Πάντα πρέπει να λαμβάνουμε υπόψη μας από πού ξεκινάμε και πού έχουμε φθάσει, με τις ρυθμίσεις που έχουμε κάνει. 

  


 

  

Σελίδα 2471 

Σχετικά με το νομοσχέδιο προσπάθησα με την ομιλία μου να διευκρινίσω κάποια πράγματα, αλλά ίσως πάλι δεν έγιναν κατανοητά. Ενδεχομένως να φταιει ο τρόπος που τα διατύπωσα. Με το νομοσχέδιο ο υπολογισμός των κεντρικών αυτοτελών πόρων γίνεται επί των αναγεγγραμμένων εσόδων στον προϋπολογισμό. Ας ξεχάσουμε, λοιπόν, για εφέτος ότι υπάρχει πρόγραμμα δημοσίων επενδύσεων. Αυτή η αναγραφή μας δίνει προσδοκόμενα έσοδα -αλλιώς δεν μπορούμε να τα υπολογίσουμε, έτσι είναι και στον 1828- για το 1999, με βάση τις εγγραφές που υπάρχουν 109,8 δισεκατομμύρια. Ας ξεχάσουμε ότι υπάρχουν τα δεκατέσσερα και ότι δεν θα υπάρχουν τα άλλα χρόνια. 

Απ' αυτά, λοιπόν, οι Νομαρχιακές Αυτοδιοικήσεις καλούνται να αντιμετωπίσουν δυο πράγματα. Τις πρώην δαπάνες της γενικής κυβέρνησης, του τακτικού προϋπολογισμού που είναι βοηθήματα πρόνοιας και τις λειτουργικές τους δαπάνες, οι οποίες κατά το 1998 ήταν ογδόντα τέσσερα δισεκατομμύρια (84.000.000.000). 

Εφέτος, λοιπόν αυτά, είναι ενενήντα δισεκατομμύρια (90.000.000.000), υπάρχει μία αύξηση 5,5%. Είναι μία μονάδα πάνω από τη μέση αύξηση των δαπανών του προϋπολογισμού. 

Με βάση, λοιπόν, τα προσδοκόμενα έσοδα, απομένουν 19,8 δισ., άλλα είκοσι δισεκατομμύρια (20.000.000.000) τα οποία πάνε στη ΣΑΝΑ-1, εάν δεν υπάρχει τίποτα άλλο. Η ΣΑΝΑ-1 το 1998 είχε χρηματοδοτηθεί με είκοσι δύο δισεκατομμύρια (22.000.000.000). Για το 1999 υπάρχει επιλογή κυβερνητική -και θα σας εξηγήσω γιατί- να μειωθεί η χρηματοδότηση του επενδυτικού προγράμματος από εθνικούς πόρους, δεδομένου ότι το πρόγραμμα δημοσίων επενδύσεων διαρθρώνεται για το 1999 στη βάση της χρηματοδότησης του Β' Κοινοτικού Πλαισίου. 

Οι Νομαρχιακές Αυτοδιοικήσεις που υλοποιούν το αναπτυξιακό τους κυρίως πρόγραμμα, που είμαι η ΣΑΝΑ-2 -δεν είναι η ΣΑΝΑ-1- φέτος, θα έχουν να πάρουν εκατόν οκτώ δισεκατομμύρια (108.000.000.000), αντί για ογδόντα που πήραν πέρυσι. Δηλαδή, δίδεται έμφαση στην υλοποίηση των μεγάλων έργων που υλοποιούν οι Νομαρχιακές Αυτοδιοικήσεις στα όρια του νομού τους, στα πλαίσια του Β' Κοινοτικού Πλαισίου Στήριξης και αυτό αντίστοιχα κατεβάζει το ποσό, το οποίο θα λάβουν από τις εθνικές επιδοτήσεις, προκειμένου να εκτελέσουν το δικό τους μικρό αναπτυξιακό, το οποίο ούτως ή άλλως δεν ήταν αξιόλογο. 

Μας λένε πολλές φορές, η ΣΑΝΑ-2 είναι προσδιορισμένη. Δηλαδή, είναι ούτως ή άλλως ενταγμένα έργα. Σας λέω, λοιπόν, ότι αυτό δεν είναι έτσι στην πράξη για τον εξής λόγο: Οι Νομαρχιακές Αυτοδιοικήσεις ουσιαστικά στα πλαίσια της ΣΑΝΑ-2, στην τετραετία που μας πέρασε, κατήρτισαν και υλοποιούν ένα δεύτερο πρόγραμμα από την αρχή. Δηλαδή αν σας πω για το Νομό Κιλκίς, η ΣΑΝΑ-2 ήταν πέντε δισεκατομμύρια (5.000.000.000) περίπου μέσα σε αυτήν την τετραετία και τα υλοποιούμενα έργα αυτήν τη στιγμή είναι δέκα δισεκατομμύρια (10.000.000.000). Και αυτό προέκυψε πώς; Προέκυψε από την ετοιμότητα που είχαν τα νομαρχιακά συμβούλια και όλες οι Νομαρχιακές Αυτοδιοικήσεις της χώρας, να αξιοποιήσουν τα τμήματα εκείνα τα οποία προέκυπταν, ως διαφορές, από έργα που δεν υλοποιούνταν με τις ταχύτητες που έπρεπε. Δηλαδή, ο ρόλος που θέλαμε για τη Νομαρχιακή Αυτοδιοίκηση ήταν κυρίως η συμβολή στην τοπική ανάπτυξη και η συμβολή στην τοπική ανάπτυξη έρχεται μέσα από τέτοιους είδους προγραμματισμούς, από τους οποίους καταφέρνεις να έχεις εισροές στο νομό σου για την υλοποίηση σημαντικών έργων στα πλαίσια του Β' και στη συνέχεια του Γ' Κοινοτικού Πλαισίου Στήριξης. 

Επομένως, λοιπόν, έστω και αν, για το 1999, δεν υπάρξει πρόγραμμα δημοσίων επενδύσεων που το κατοχυρώνουμε με το νόμο -όπως είδατε γι'αυτό πλέον δεν υπάρχει καμία αμφισβήτηση ότι είναι δεκατέσσερα δισεκατομμύρια (14.000.000.000)- υπάρχει το ποσό των είκοσι δισεκατομμυρίων (20.000.000.000) περίπου, το οποίο προέρχεται από τις εισροές που θα καλύψει τη ΣΑΝΑ-1 για το 1999. 

Σας έκανα μία αναφορά στους ΚΑΠ της πρωτοβάθμιας αυτοδιοίκησης, για να διαπιστώσουμε τι; 'Οτι οι φόροι οι οποίοι θα αποδώσουν έσοδα στους ΚΑΠ είναι δυναμικοί. Δηλαδή τα τρία τρισεκατομμύρια που είναι εγγεγραμμένα στον προϋπολογισμό, ως προσδοκία εσόδων από Φ.Π.Α., ξέρουμε όλοι πολύ καλά ότι θα είναι πολύ περισσότερα, για τον απλούστατο λόγο ότι ο Φ.Π.Α. είναι ένας φόρος για τον οποίο υπάρχουν μεγαλύτερες αποδόσεις από τις αναγραφόμενες, επειδή ακριβώς οργανώνεται καλύτερα το Υπουργείο Οικονομικών κυρίως με το σύστημα TAXIS. Υπάρχει δηλαδή μία περιστολή της φοροδιαφυγής διαρκώς. Η χθεσινή ανακοίνωση του Υπουργείου Οικονομικών το πιστοποιεί αυτό. Τα έσοδα φέτος σε σχέση με τα αναγεγραμμένα στον Προϋπολογισμό του 1998 της γενικής κυβέρνησης, είναι κατά διακόσια τριάντα δισεκατομμύρια (230.000.000.000) περισσότερα απ'αυτά τα οποία προσδοκούσε η Κυβέρνηση, ως εγγραφές, στον Προϋπολογισμό του 1998. 

Αντιλαμβάνεται, λοιπόν, κανείς ότι επειδή οι ΚΑΠ συνδέονται με φόρους που είναι δυναμικοί, σίγουρα τα ποσά αυτά θα καλύπτουν αυτό που συμφωνήθηκε κατ'αρχήν με την ένωση Nομαρχιακών Aυτοδιοικήσεων. 

Πρέπει δε να σας πω ότι το Υπουργείο Οικονομικών σε μια τελική χθεσινή συνάντηση που είχαμε, ήδη σκέπτεται σοβαρά να μεταφέρει προς τους ΚΑΠ με άλλες δραστηριότητες που θα πρέπει κυρίως η Νομαρχιακή Αυτοδιοίκηση να ασχολείται. Xθες δηλαδή συζητούσαμε, αλλά δεν υπήρχε χρόνος να το κάνουμε συγκεκριμένο και να το εισάγουμε στο νομοσχέδιo, την οργάνωση της μεταφοράς των μαθητών, που ούτως ή άλλως κάνουν οι Nομαρχιακές Aυτοδιοικήσεις. Εκεί δημιουργείται ένα τεράστιο πρόβλημα, γιατί οι χρηματοδοτήσεις πολλές φορές αργούν από το κέντρο και δημιουργούνται ζητήματα. 

Πιθανότατα πολύ σύντομα αυτό θα έρθει, ως συμπλήρωση των χρηματοδοτήσεων, που θα κάνουμε προς αυτούς. 

Τώρα, όσον αφορά δύο παρεμπίπτοντα ζητήματα που έχουν τεθεί. Το προεδρικό διάταγμα το οποίο αποστέλλεται στο Συμβούλιο της Επικρατείας για επεξεργασία και αφορά την εκλογή των οργάνων της πρωτοβάθμιας αυτοδιοίκησης, δεν έκανε τίποτα άλλο, παρά να ενσωματώσει, κυρίως τις αποφάσεις των συνεδρίων της ΚΕΔΚΕ. 

(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού) 

ΠΡΟΕΔΡΕΥΩΝ (Παναγιώτης Ν. Κρητικός): Θερμή παράκληση, κύριε Υφυπουργέ, να τελειώνετε. Δεν έχουμε την πολυτέλεια των μακρών αγορεύσεων, γνωρίζετε ότι είμαστε σε μία εμβόλιμη συνεδρίαση για την ψήφιση αυτού του νομοσχεδίου και θα παρακαλέσω όλοι να συμβάλουν. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ζητώ συγγνώμη, κύριε Πρόεδρε, σε ένα λεπτό ολοκληρώνω. 

Χθες το βράδυ που είχαμε την τελική συνάντηση με τη διοικούσα επιτροπή της ΚΕΔΚΕ, με την παρουσία και του προέδρου της, διαπιστώθηκε ότι ενσωματώσαμε στο διάταγμα και τις γραπτές παρατηρήσεις που μας έκανε το Συμβούλιο της ΚΕΔΚΕ μετά την αποστολή προς αυτήν του διατάγματος, όπου υπάρχει μία πλήρης ομοφωνία. 

Aυτό το διάταγμα λοιπόν, ξέρετε ότι κατοχυρώνει την αναλογικότητα, την εκπροσώπηση όλων. 

ΛΕΩΝΙΔΑΣ ΚΟΥΡΗΣ: Εκπροσωπείται άλλο κόμμα εκτός από εσάς στη ΚΕΔΚΕ; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν έχετε χρεώσει στο ΠΑ.ΣΟ.Κ. το Δήμαρχο των Αθηνών και Πρόεδρο της ΚΕΔΚΕ,που ήταν χθες εκεί, εμείς ευχαρίστως το δεχόμαστε. 

ΠΡΟΕΔΡΕΥΩΝ (Παναγιώτης Ν. Κρητικός): Αν τον έχουν πιστώσει! 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Για την καύση των νεκρών, προς την κ. Δαμανάκη απευθύνομαι, σύντομα θα φέρουμε ολοκληρωμένο νομοσχέδιο, γιατί η υπόθεση βαίνει πλέον προς πλήρη ωρίμανση, γιατί και αυτό το θέμα θα πρέπει να αντιμετωπισθεί. 

 

 

  

Σελίδα 2472 

ΜΑΡΙΑ ΔΑΜΑΝΑΚΗ: Πότε κύριε Υπουργέ; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκεντρωσης): Υποθέτω στο επόμενο τρίμηνο κυρία Δαμανάκη. 

ΠΡΟΕΔΡΕΥΩΝ (Παναγιώτης Ν. Κρητικός): Είδηση μεγάλη προς πάσα κατεύθυνση. 

Ο κ. Στάικος έχει το λόγο. 

ΕΥΑΓΓΕΛΟΣ ΣΤΑΪΚΟΣ: Στο άρθρο 1 κύριε Πρόεδρε, απαριθμούνται γενικά οι πηγές εσόδων Τοπικής Αυτοδιοίκησης, οι οποίες προέρχονται από ίδια έσοδα, από κρατική επιχορήγηση και τους κεντρικούς αυτοτελείς πόρους. 

Στο άρθρο 2 προσδιορίζονται οι κεντρικοί αυτοτελείς πόροι, οι οποίοι υπολογίζονται σε ποσοστό συμμετοχής της Νομαρχιακής Αυτοδιοίκησης στα έσοδα του κρατικού προϋπολογισμού και αποτελούν ποσοστά επί των αναφερομένων σ' αυτά φόρων. 

'Ηθελα να κάνω μία παρατήρηση εδώ. Είπε ο κύριος Υφυπουργός ότι υπάρχει δυναμική στους φόρους αυτούς. 'Εχω κάποια επιφύλαξη στο θέμα των φόρων από τη μεταβίβαση των αγροτικών ακινήτων. Δεν ξέρω αν έχετε υπόψη σας, κύριε Υφυπουργέ, τώρα τελευταία τα αγροτικά ακίνητα παρουσιάζουν μία πτωτική τάση, η οποία φθάνει μέχρι το 50% και αυτό είναι συνέπεια και απόρροια και τελεί σε άμεση συνάρτηση και συνάφεια από τη μείωση του αγροτικού εισοδήματος. 

ΕΥΑΓΓΕΛΟΣ ΜΠΟΥΤΑΣ: Κακώς βγαίνουν οι αγρότες στο δρόμο! 

ΕΥΑΓΓΕΛΟΣ ΣΤΑΪΚΟΣ: Τώρα αν βγαίνουν καλώς ή κακώς, είναι άλλο θέμα. Πάντως προσωπικά εσείς, κάνατε επάγγελμα τις διαδηλώσεις και τις αγροτικές κινητοποιήσεις. 

Μάλιστα ήδη έχουν συσταθεί επιτροπές του Υπουργείου Οικονομικών, οι οποίες θα κάνουν επαναπροσδιορισμό της αξίας των αγροτικών ακινήτων, και οι οποίες τιμές -μιλάμε για αντικειμενικό προσδιορισμό- θα αρχίσουν να ισχύουν από την 1.1.1999. 

Συνεπώς θα πρέπει να δείτε αυτό το θέμα διότι δεν θα υπάρχει ανταπόκριση στις προσδοκίες τις οποίες έχετε. 

Τα έσοδα, λοιπόν, αυτά που θα εισπραχθούν, τα οποία προσδιορίζουν οι κεντρικοί αυτοτελείς πόροι, θα καλύπτουν και τις λειτουργικές δαπάνες της Νομαρχιακής Αυτοδιοίκησης, καθώς και τις δαπάνες για την χορήγηση των διαφόρων επιδομάτων, όπως επίσης και τις επενδύσεις της ΣΑΝΑ 1, που χρηματοδοτείται αποκλειστικά όμως από τους εθνικούς πόρους. 

Με την παράγραφο 4 του ιδίου άρθου, προβλέπεται η δημιουργία του ΑΚΝΑ, του ειδικού αποθεματικού κεφαλαίου της Νομαρχιακής Αυτοδιοίκησης και έχει σκοπό, όπως κατά κόρον λέχθηκε, τη χρηματοδότηση της Νομαρχιακής Αυτοδιοίκησης σε περιόδους υστέρησης εσόδων, την αντιμετώπιση εκτάκτων και επειγουσών δαπανών και την ενίσχυση των επενδύσεων της Νομαρχιακής Αυτοδιοίκησης. 

Στο άρθρο 3 προβλέπεται ο τρόπος και τα κριτήρια κατανομής των κεντρικών αυτοτελών πόρων στη Νομαρχιακή Αυτοδιοίκηση. 

Στο άρθρο 4 προβλέπεται η επιχορήγηση της Νομαρχιακής Αυτοδιοίκησης από τον κρατικό προϋπολογισμό και ορίζονται οι δαπάνες που καλύπτονται από την επιχορήγηση αυτή. 

Στο άρθρο 5 προβλέπονται τα έσοδα που εγγράφονται στον προϋπολογισμό της Νομαρχιακής Αυτοδιοίκησης και ο χρόνος ψήφισης του προϋπολογισμού και στο άρθρο 6 προβλέπεται ο τρόπος παρακράτησης των εισφορών της Νομαρχιακής Αυτοδιοίκησης -εδώ μάλλον ταιριάζει ο τρόπος παρακράτησης των εισφορών των Νομαρχιακών Αυτοδιοικήσεων- προς την ΕΝΑΕ καθώς και ο τρόπος απόδοσης σ' αυτήν, για την κάλυψη των δαπανών λειτουργίας της. 

Αυτά ήθελα να πω, κύριε Πρόεδρε, για τα άρθρα. 

ΠΡΟΕΔΡΕΥΩΝ (Παναγιωτης Ν. Κρητικός): Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Θα μου επιτρέψετε, κύριε Πρόεδρε, να αναφερθώ σε αυτά τα τελευταία που αναφέρθηκε ο κύριος Υπουργός. Κατ' αρχήν για τους πόρους. Θα επαναλάβω και πάλι ότι πιστεύω ότι δεν καλύπτονται οι πόροι της Νομαρχιακής Αυτοδιοίκησης μακροχρόνια. Kαι με την τροποποίηση που γίνεται καλύπτονται μόνο για το 1999. Αυτό φαίνεται και από την εγκύκλιο Χριστοδουλάκη που έχει σταλεί στις νομαρχίες, φαίνεται και από την εισηγητική έκθεση του προϋπολογισμού, αλλά θα το βρούμε και μπροστά μας την επόμενη χρονιά. 

Τώρα, όσον αφορά το θέμα της εκλογής των οργάνων των Τοπικών Ενώσεων Δήμων και Κοινοτήτων και της ΚΕΔΚΕ. Θα σας πω, κύριε Υπουργέ, το εξής φέρνοντας ένα συγκεκριμένο παράδειγμα. Δεν είναι ούτε αντιπροσωπευτικό το Δ.Σ. που θα βγει με βάση το πληθυσμιακό κριτήριο ούτε εκπροσωπούνται οι γεωγραφικές περιφέρειες της χώρας. Και εδώ, κύριοι της Κυβερνήσεως, μη μου πείτε τι σας είπε το Δ.Σ. της ΚΕΔΚΕ. Είναι μονοπαραταξιακό. Πώς να το κάνουμε; Το ξέρει όλος ο κόσμος αυτό, διότι εφαρμόστηκε ένα πλειοψηφικό σύστημα το οποίο οι αιρετοί της αυτοδιοίκησης το έχουν καταδικάσει. Και ζητούσαν αντιπροσωπευτικό με βάση παραταξιακά κριτήρια, με βάση πληθυσμιακά κριτήρια και με βάση την αρχή της εκπροσώπησης των μεγάλων γεωγραφικών ενοτήτων των περιφερειών της χώρας. Θα σας φέρω, επαναλαμβάνω, ένα παράδειγμα. Ο Νομός Κορινθίας. Με αυτό που έχετε κάνει θα πετύχετε τα εξής. Να φέρετε σε ισοψηφία τη δική σας δημοτική παράταξη, η οποία έχει κερδίσει έξι δήμους με συνολικό πληθυσμό είκοσι οκτώ χιλιάδων κατοίκων, με την παράταξη τη δική μας που έχει κερδίσει εννιά δήμους με εκατόν δέκα τρείς χιλιάδες κατοίκους. Αυτό κάνετε. Και είναι πρόκληση αυτό. Θα πρέπει να το καταλάβετε. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πώς να το κάνουμε; Από τους συνδυασμούς εκπροσωπούνται. 

ΛΕΩΝΙΔΑΣ ΚΟΥΡΗΣ: Σας λέγω ότι είναι πρόκληση. Οι έξι με είκοσι εννέα χιλιάδες κατοίκους να ισοδυναμούν στο αποτέλεσμα της ψηφοφορίας με τους εννέα και με εκατόν δεκατρείς χιλιάδες κατοίκους. Εάν θέλετε να το καταλάβετε έχει καλώς. Διαφορετικά να μην κουβεντιάζουμε. 

'Ερχομαι στο άρθρο 1. Πιστεύω ότι είναι περιττή κατ' αρχήν και η αναγραφή του άρθρου 1, δεδομένου ότι αποτελεί αντιγραφή του παρόμοιου άρθρου που υπήρχε στον αρχικό νόμο της Νομαρχιακής Αυτοδιοίκησης του 1994 και απορώ γιατί το γράφετε. 

Σημειώνω μόνο ότι επιμένετε και τώρα ακόμα στις επιχορηγήσεις φορέων του δημόσιου τομέα που αποτελούν την πιο αδιαφανή πηγή χρηματοδότησης της αυτοδιοίκησης στην Ελλάδα, που έχει ευτελίσει στο παρελθόν και θεσμούς και πρόσωπα. 

'Ερχομαι στο άρθρο 2. Σας επαναλαμβάνω και πάλι ότι απ' όλους τους φόρους και τα τέλη που έχετε βάλει, ο μοναδικός, δυναμικός, που θα αποτελέσει μία πραγματική πηγή εσόδων της αυτοδιοίκησης, είναι μόνο ο Φ.Π.Α. 'Ολοι οι άλλοι έχουν και θα έχουν συν τω χρόνω μία κατιούσα πορεία. Να σας πω και γιατί; 'Οταν τους αποδίδετε στην αυτοδιοίκηση δεν έχετε και κανένα ενδιαφέρον να κάνετε και ποσοστιαίες αυξήσεις από εκεί και πέρα. Παράδειγμα, τέλη κυκλοφορίας αυτοκινήτων, όπου κατά 65% έχουν πάει στην αυτοδιοίκηση. Φέτος έχετε βάλει μηδενική αύξηση. Τα τέλη που πληρώνει κανείς για τα ΚΤΕΟ που τα αποδίδετε 100%. Και εδώ θα είναι μηδενική η αύξηση. Και πάει λέγοντας. 'Αρα, λοιπόν, συν τω χρόνω αυτά θα απομειούνται σε πραγματικές τιμές. 

Στο ίδιο άρθρο δεν προβλέπεται καμία διαδικασία για εισήγηση κριτηρίων όταν κάνει την κατανομή ο Υπουργός από το αποθεματικό. Δημιουργείται ένα αποθεματικό, το οποίο κατά το ήμισυ μεν πηγαίνει στο Ταμείο Παρακαταθηκών και Δανείων και μένει εκεί πέρα προκειμένου να καλύψει ενδεχομένως κάποια ελλείμματα στο μέλλον και από την άλλη μεριά το μισό το διαχειρίζεται ο Υπουργός κατά το δοκούν, όπως φαίνεται εδώ. Δεν λαμβάνει υπόψη του κανένα κριτήριο κατανομής. Και βέβαια, εμείς διαφωνούμε και στο σημείο εκείνο που λέγει ότι τα περισσεύματα από την καλή διαχείριση μιας συγκεκριμένης νομαρχίας θα πρέπει να ξαναγυρίσουν σε κάποιο αποθεματικό. Δεν καταλαβαίνουμε γιατί. Μια χρηστή διαχείριση που περιορίζει και σέβεται το δημόσιο χρήμα, δεν πρέπει να επιβρα-

 

 

  

Σελίδα 2473 

βεύεται; Δεν πρέπει να πηγαίνει να καλύπτει κάποιες άλλες πρόσθετες ανάγκες που υπάρχουν στη συγκεκριμένη Νομαρχιακή Αυτοδιοίκηση; Και πρέπει να ξαναγυρίζει στο Ταμείο Παρακαταθηκών και Δανείων; 

Τα κριτήρια: Τα κριτήρια είναι και αυτά αντιγραφή -με εξαίρεση κανά δύο, τα οποία δεν μπορείς να τα βάλεις στη Νομαρχιακή Αυτοδιοίκηση, γιατί δεν υπάρχουν αντίστοιχες αρμοδιότητες- των κριτηρίων που καθιερώσατε στον "ΚΑΠΟΔΙΣΤΡΙΑ". 'Εχετε φέρει όμως σήμερα μία τροπολογία που, ενώ τα κριτήρια του "ΚΑΠΟΔΙΣΤΡΙΑ" έπρεπε να αρχίσουν να εφαρμόζονται από την 1.1.1999, τα αναβάλλετε για ένα χρόνο. Γιατί; 

Βλέπετε ότι είναι κριτήρια, τα οποία πολύ δύσκολα μπορούν να υλοποιηθούν, μπορούν να είναι πραγματικά κριτήρια κατανομής πιστώσεων. Είναι γενικόλογα και θέλουν μια πολύ μεγάλη επεξεργασία. Εμείς και πάλι επαναλαμβάνω, όπως φάνηκε και στη Διαρκή Επιτροπή, επαναλαμβάνουμε ότι θα πρέπει να ληφθούν υπόψη και άλλα γεωγραφικά κριτήρια. Είπαμε για τις ακριτικές περιοχές και σεις, κύριε Υπουργέ, έχετε γνώση του θέματος αυτού. Είπαμε για τις παραμεθόριες περιοχές, είπαμε για ειδικές περιπτώσεις όπου γίνονται επιλέξιμες συγκεκριμένες αναπτυξιακές πρωτοβουλίες ίσως και όχι σε όλο το νομό, αλλά σε συγκεκριμένες περιφέρειες του νομού. Είπαμε βέβαια και κάποιες δράσεις που ο εκπρόσωπος της ΕΝΑΕ μας τις ανέφερε στη Διαρκή Επιτροπή που έχουν αναληφθεί από Νομαρχιακές Αυτοδιοικήσεις και που αναφέρονται στον πολιτισμό, στον αθλητισμό, στα άτομα με ειδικές ανάγκες, σε προγράμματα καταπολέμησης των ναρκωτικών και σε πολλά άλλα, που πολλοί συνάδελφοι από εδώ θα μπορούσαν να προσθέσουν. Και δεν καταλαβαίνουμε γιατί πρέπει να είναι μόνο αυτά τα κριτήρια που οι ίδιοι εσείς με τροπολογία σήμερα ομολογείτε ότι είναι πολύ δύσκολα να εφαρμοστούν. Και γι'αυτό στον "ΚΑΠΟΔΙΣΤΡΙΑ" τα αναβάλετε για μια χρονιά. 

'Ερχομαι και στο τελευταίο, στο άρθρο 5. Πιστεύω ότι η διαδικασία την οποία βάζετε όσον αφορά τους προϋπολογισμούς των Νομαρχιακών Αυτοδιοικήσεων είναι πάρα πολύ στενή χρονικά. Και είναι βέβαιο ότι του χρόνου θα φέρετε κάποια τροπολογία. 'Οπως σήμερα έχετε φέρει μια τροπολογία που λέτε να αλλάξει η διαδικασία για τον τρόπο και τα χρονικά όρια που έχει βάλει το προεδρικό διάταγμα του 1995 για τις χορηγίες των δημάρχων ότι πρέπει να εκδίδεται ένα τρίμηνο πριν από κάθε οικονομικό έτος, έτσι θα φέρετε και εδώ. Είναι συλλογικά όργανα. Αποτελούνται από είκοσι-τριάντα ανθρώπους. Μπορείτε να τους υποχρεώσετε αυτούς να κάνουν προϋπολογισμό σε ένα συγκεκριμένο μήνα τον Αύγουστο και το Σεπτέμβριο; Πείτε ότι ο προϋπολογισμός δεν παίρνει την πλειοψηφία. Τι θα γίνεται; Σας ρωτάω εγώ σε ένα πολύ απλό θέμα, τι θα κάνετε; 

Βάζετε δηλαδή προθεσμίες που οι ίδιοι μετά βλέπετε ότι δεν μπορούν να τηρηθούν. Και σας φέρνω το παράδειγμα της χορηγίας των δημάρχων. Μπήκε μια πολύ σκληρή προθεσμία, η οποία τελικά σας αναγκάζει σήμερα να την τροποποιήσετε. Γιατί βάζετε σε άλλο άρθρο πάλι τέτοια σκληρή χρονική προθεσμία; 

Και το τελευταίο, οι παράγραφοι 4 και 5 του άρθρου 5, πρέπει να αλλαχθούν. Δεν είναι δυνατόν να μεταχειρίζεσθε τη Νομαρχιακή Αυτοδιοίκηση κατά έναν τρόπο χειρότερο και απ'αυτόν που μεταχειρίζεσθε νομικά πρόσωπα δημοσίου δικαίου. Τα νομικά πρόσωπα δημοσίου δικαίου μπορούν τους τελευταίους μήνες του προϋπολογισμού να αλλάξουν κωδικούς στις δαπάνες που κάνουν, ενώ εδώ τους λέτε ότι δεν αλλάζει ο κωδικός, ό,τι γράψατε, γράψατε στην αρχή και τέρμα. Μα, είναι δυνατόν αυτό; Τουλάχιστον, χρησιμοποιείστε την ίδια μεταχείριση στις δύο αυτές παραγράφους που υπάρχουν για τα νομικά πρόσωπα δημοσίου δικαίου. Τουλάχιστον, δηλαδή. Είναι αδιανόητο να μην μπορεί να αλλάξει κωδικός σε προϋπολογισμό που ψηφίζεται την προηγούμενη χρονιά, εάν έχει περίσσευμα ο ένας ή άλλος κωδικός. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, δεν είναι δυνατόν να συναινέσουμε για να δεχθούμε το σύνολο των άρθρων αυτού του νομοσχεδίου. Και ξεκινάω από το άρθρο 1 που βάζει τους φόρους είτε είναι με τη μορφή τελών, είτε είναι με τη μορφή ανταποδοτικών τελών, δικαιωμάτων κλπ. 

Στο άρθρο 2, διαφωνούμε ριζικά και έχουμε τη γνώμη ότι θα πρέπει στους κεντρικούς αυτοτελείς φόρους να μπει συγκεκριμένο ποσοστό επί του κρατικού προϋπολογισμού όπου θα δίνεται η δυνατότητα να παίξει πραγματικά αναπτυξιακό ρόλο η Νομαρχιακή Αυτοδιοίκηση στο χώρο της. 

Στο άρθρο 3 υπάρχουν τα κριτήρια για την κατανομή των πόρων, όπου πραγματικά δεν εξασφαλίζει ούτε την ισονομία ούτε τη βοήθεια, αν θέλετε, στις περιοχές εκείνες που θα πρέπει να τύχουν ιδιαίτερης μεταχείρισης λόγω του ότι είναι φθίνουσες, λόγω του ότι υπάρχει μεγαλύτερο πρόβλημα. 

Τέλος, στο άρθρο 5, είναι πραγματικά ασφυκτικά αυτά τα πλαίσια. Πώς να το χαρακτηρίσω; Είναι τυλιγμένη η Νομαρχιακή Αυτοδιοίκηση από ένα δίχτυ της κυβερνητικής πολιτικής που όταν θέλει το ανοίγει η Κυβέρνηση και όταν θέλει το κλείνει. 

Συνολικά τα άρθρα του νομοσχεδίου δίνουν το στίγμα της κυβερνητικής πολιτικής απέναντι στη Νομαρχιακή Αυτοδιοίκηση όποτε θέλει ένα διοικητικό μηχανισμό για να απορροφά τους κραδασμούς και να περνάει την πολιτική της. Γι'αυτό καταψηφίζουμε στο σύνολο τα άρθρα. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Δαμανάκη έχει το λόγο εάν επιθυμεί. 

ΜΑΡΙΑ ΔΑΜΑΝΑΚΗ: 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι. 

Ο κ. Τσαφούλιας έχει το λόγο. 

Θέλω να υπενθυμίσω στο Σώμα ότι η συζήτηση γίνεται και με τις τροποποιήσεις τις οποίες έχει κάνει ο κύριος Υπουργός και τις οποίες έχει ήδη διανείμει από νωρίς. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, στο άρθρο 2 δεν μπορούμε να συμφωνήσουμε, διότι πραγματικά δεν υπάρχει ποσοστό από τον προϋπολογισμό που να καλύπτει αυτά τα έσοδα από τους κεντρικούς αυτοτελείς πόρους. Διότι αν υπήρχε σταθερό ποσοστό δεν θα υπήρχε διακύμανση του ποσού που θα παίρνουν από τους κεντρικούς αυτοτελείς πόρους. 

'Οπως είπε και ο εισηγητής της Πλειοψηφίας, πράγματι τα ακίνητα σε μεταβιβάσεις -ιδίως τα αγροτικά ακίνητα- πέφτουν όχι σε 30%, αλλά και παραπάνω. Εάν εφαρμοστούν και τα αντικειμενικά κριτήρια για αγρούς που είναι κοντά στις πόλεις και ενδεχομένως να τα θεωρήσετε και οικόπεδα, από εκεί και πέρα δεν θα μεταβιβάζεται τίποτα. Επειδή κάθε δύο χρόνια ανεβαίνει η αντικειμενική αξία, αντιλαμβάνεσθε ότι έχει γίνει και μείωση των μεταβιβάσεων. Είναι ένα ποσοστό που δεν λέει τίποτα, διότι εφόσον αυτό είναι μειωμένο -και θα είναι μειωμένο- για ποιους κεντρικούς αυτοτελείς πόρους μιλάτε; 

'Οσον αφορά τα τέλη κυκλοφορίας των αυτοκινήτων δεν είναι δυνατόν να ανέβουν. Θα υπάρξει κάποια διαμαρτυρία, κάποια αντίσταση του λαού, διότι όπως ξέρετε το αυτοκίνητο είναι το πρώτο όπλο στον πολιτικό αγώνα της χώρας. Από το φόρο μεταβίβασης, από τα τέλη κυκλοφορίας αυτό που είναι για την ταξινόμηση, δηλαδή για τους τεχνικούς ελέγχους των οχημάτων, τα τέλη διενέργειας, το ποσοστό 100%, αυτό είναι περιορισμένο. Ιδίως σήμερα χρησιμοποιούνται καινούρια αυτοκίνητα τελευταίας τεχνολογίας στα οποία γίνεται κάθε τέσσερα χρόνια τεχνικός έλεγχος, οπότε και αυτά είναι μειωμένα. 

Γενικότερα δεν υπάρχει προοπτική ότι μέσα από αυτόν τον προσδιορισμό των εσόδων από κεντρικούς αυτοτελείς πόρους πρόκειται να υπάρξει διαδικασία ανάπτυξης και σταθεροποίησης της οικονομικής πορείας των Ο.Τ.Α. και της Νομαρχιακής Αυτοδιοίκησης. Πάλι με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζεται ο τρόπος υπολογισμού του ετήσιου ύψους του Α.Κ.Ν.Α. Και εκεί δική σας δουλειά είναι. Δεν είναι ούτε της Τοπικής Αυτοδιοίκησης ούτε της Νομαρχιακής Αυτοδιοίκησης. 

'Οσον αφορά τα κριτήρια στο άρθρο 3, λέει καθαρά ότι "με 

 

 

  

Σελίδα 2474 

κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, που εκδίδεται ύστερα από πρόταση της 'Ενωσης Νομαρχιακών Αυτοδιοικήσεων Ελλάδος, καθορίζονται τα κριτήρια και οι διαδικασία κατανομής των εν λόγω εσόδων στις Νομαρχιακές Αυτοδιοικήσεις". Αυτή είναι δική σας υπόθεση, όπως σας είπα, και δεν είναι δυνατόν να αποτελέσει έσοδο. Εδώ γιατί δεν βάζετε ποιες είναι οι φτωχές Νομαρχιακές Αυτοδιοικήσεις της χώρας λόγω γεωγραφικής θέσης, οικονομικών λόγων, ανεργίας, αποβιομηχάνισης κλπ.; Να χαρακτηρίσετε εδώ τις φτωχές ... 

ΠΡΟΕΔΡΕΥΩΝ (Παναγιώτης Ν. Κρητικός): Και αν αύριο γίνουν πλούσιες; Είναι αστάθμητο το κριτήριο που ζητάνε να μπει. 

ΓΕΩΡΓΙΟΣ ΤΣΑΦΟΥΛΙΑΣ: Γίνεται με την αποβιομηχάνιση στην Πάτρα, στην Κοζάνη κλπ. να γίνουν πλούσιοι; Με λιβάνια θα γίνουν πλούσιοι, κύριε Πρόεδρε; Εδώ είναι καθαρές κουβέντες. Η μελέτη της Επιστημονικής Επιτροπής της Βουλής εκφράζει μία ευχή. Ακούστε τι λέει: "Τέλος η κοινή υπουργική απόφαση για τον τρόπο υπολογισμού της κατανομής των εσόδων σε διάφορες βαθμίδες με βάση τα κριτήρια του άρθρου 3, πρέπει να αποβλέπει και στην προστασία των ασθενέστερων οικονομικά Νομαρχιακά Αυτοδιοικήσεων". Το "πρέπει" εδώ είναι μία συμπεριφορά ευγένειας της Επιστημονικής Επιτροπής. 

Το πρέπει, ξέρετε τι πάει να πει σύμφωνα με σας; Καταδίκη όλων των φτωχών Νομαρχιακών Αυτοδιοικήσεων. Θα τις καταδικάσετε πέρα για πέρα. Εάν δεν τις καταδικάζετε να τις αναφέρετε στα κριτήρια. 

Εγώ θα πω τώρα σε όλο το λαό της Ελλάδος ότι έχετε καταδικάσει τις πιο φτωχές Νομαρχιακές Αυτοδιοικήσεις της Ελλάδος. Εάν δεν έχετε τέτοια πρόθεση, να τις κατανομάσετε, διότι εσείς θα είσαστε αυτοί που τις καταδικάζετε από τώρα. 

Να το κριτήριο να καθαρίσετε τα χέρια σας με το λαό, με τις φτωχές Νομαρχιακές Αυτοδιοικήσεις, με εκείνες που έχουν αποβιομηχάνηση και ανεργία. Καθαρίστε τα χέρια σας. Δεν τα καθαρίζετε, διότι έχετε κομματικούς και πελατειακούς λόγους. Εάν είναι στις φτωχές Νομαρχιακές Αυτοδιοικήσεις αντίθετοι οι νομάρχες ή οι δήμαρχοι, γιατί να βάλετε κριτήρια; Γιατί όσο δεν δίνετε οικονομικούς πόρους, τόσο θα μπορέσετε να ελέγξετε την κατάσταση, να τους πολεμήσετε και να τους φθείρετε. Γιατί οι αναφορές και η αγανάκτηση του λαού, δεν θα έρχεται σε σας. Ο λαός θα πηγαίνει αγανακτησμένος σε αυτούς και την άλλη τετραετία, καίτοι θα είναι δημοκράτες και αγωνιστές, δεν θα τους βγάλει. Γι'αυτό το φυλάτε το όπλο αυτό. Γράφτε το εδώ, εάν είστε παλικάρια και εξηγείστε με το λαό, ένα προς ένα, και πείτε ότι οι φτωχές Νομαρχιακές Αυτοδιοικήσεις είναι οι κάτωθι, για να μπορέσει να σας πιστέψει ο λαός και να μην σας πάει ακόμα από το 6,5% με 7%, πιο κάτω από τη Νέα Δημοκρατία. 

Οπωσδήποτε θα σας πάει πολύ κάτω. Και εάν έχετε κότσια, ας μην αλλάξετε τον εκλογικό νόμο, να δείτε που θα πάτε. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, ολοκληρώστε. 

ΓΕΩΡΓΙΟΣ ΤΣΑΦΟΥΛΙΑΣ: Κρατήστε τον εκλογικό νόμο σαν πορτοφόλι, βάλτε φυλαχτό σας τον εκλογικό νόμο για να δώσετε την εξουσία κατευθείαν εκεί που πρέπει να τη δώσετε. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, επί του νομοσχεδίου. 

ΓΕΩΡΓΙΟΣ ΤΣΑΦΟΥΛΙΑΣ: Και εάν δεν το κάνετε, έχετε υπογράψει όλο το Υπουργικό Συμβούλιο, να παραδώσετε ατόφια την εξουσία στον Καραμανλή. 'Εχετε υπογράψει και γι'αυτό κάνετε αυτά που κάνετε τώρα. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Τσαφούλια, επί του νομοσχεδίου. 

ΓΕΩΡΓΙΟΣ ΤΣΑΦΟΥΛΙΑΣ: Αφού φωνάζετε, κύριε Πρόεδρε, σταματάω. 

ΠΡΟΕΔΡΕΥΩΝ (Παναγιώτης Ν. Κρητικός): Κάποτε έρχεται και το πλήρωμα του χρόνου να τελειώσετε. Και η κόπωση το επιβάλλει. 

Ο κ. Γκελεστάθης. Απών, διαγράφεται. 

Ο κ. Δαβάκης. Απών. Διαγράφεται. 

Ο κ. Ζαφειρόπουλος. Απών. Διαγράφεται. 

Ο κ. Σπυριούνης έχει το λόγο. 

ΚΥΡΙΑΚΟΣ ΣΠΟΥΡΙΟΥΝΗΣ: Για ένα λεπτό, κύριε Πρόεδρε. 

Νομίζω ότι η συνολική διάρθρωση του νομοσχεδίου προβλέπει με συγκεκριμένα κριτήρια, συγκεκριμένα ποσά και με συγκεκριμένες διαδικασίες την τρίτη διάσταση, τους πόρους. 

Αναμφισβητήτως όλα αυτά, εάν η οικονομική κατάσταση της πατρίδος το επέτρεπε, η ευαισθησία μας θα τα παρουσίαζε σε υψηλότερα μεγέθη. Αλλά πρέπει τα πάντα να ρυθμίζονται και μέσα από τον παράγοντα, ποια είναι η κατάσταση της οικονομίας και τι απαιτήσεις επιβάλλουν οι συγκλιτικές πορείες. 

'Ενα δεύτερο σημείο που θέλω να αναφερθώ είναι το εξής: Στους κεντρικούς αυτοτελείς πόρους, στην παράγραφο ε', εάν θυμάμαι, αναφέρετε και τους συνολικούς πόρους, 100% μάλιστα, από τους τεχνικους ελέγχους στα αυτοκίνητα. 

'Ηθελα να παρακαλέσω κύριοι Υπουργοί, να ρίξετε μία ματιά, γιατί πολλά λέγονται γι'αυτές τις λειτουργίες. 'Εχει καταντήσει έτσι το σύστημα που εάν δεν πληρώσεις δεν μπορείς να περάσεις το αυτοκίνητο από τεχνικό έλεγχο. Ρίξτε μία ματιά που υπάρχει και πόσο υπάρχει η αλήθεια και πάρετε άμεσα μέτρα, πάταξης της διαφθοράς. 

'Εχω συγγενικό μου πρόσωπο που πήγε δύο τρεις φορές. Του είπα "να υποβάλεις μήνυση γιατί αλλιώς είναι αλληλέγγυος". Είναι συγγενικό μου πρόσωπο, κύριε Πρόεδρε. Πήγε δύο-τρεις φορές και δεν μπόρεσε να περάσει από τεχνικό έλεγχο. 'Οταν έδωσε το φακελάκι με τις τριάντα χιλιάδες (30.000), σαράντα χιλιάδες (40.000) πέρασε αμέσως και ούτε γάτα ούτε ζημιά. 

Η συντήρηση αυτού του συστήματος συμβάλλει μαζί με όλες τις άλλες αναθυμιάσεις στη σήψη, στο φακελάκι. 

ΠΡΟΕΔΡΕΥΩΝ (Παναγιώτης Ν. Κρητικός): Δυστυχώς, το "φακελάκι" λειτουργεί ως ηλεκτρονικό κομπιούτερ. Ανοίγει τις πόρτες. 

ΚΥΡΙΑΚΟΣ ΣΠΥΡΙΟΥΝΗΣ: Ναι, κύριε Πρόεδρε, τα "φακελάκια" ανοίγουν τις πόρτες. 

Από γραμματική και μόνο ερμηνεία με μία διαστολή αναζήτησης, πιστεύω ότι στα κριτήρια περιέχεται όλο το πνεύμα, μέχρι τα κοινωνικά κριτήρια. 'Αμα, δηλαδή, μιλάμε για βατότητα, για κοινωνική πλευρά, ασφαλώς περιλαμβάνουμε τις ακριτικές περιοχές -είμαι σίγουρος γι'αυτό- με ιδιαίτερη ευαισθησία και τις περιοχές που είναι φτωχές. 

Κάνω, λοιπόν, την πρόταση να περιληφθούν τώρα στα κριτήρια, για να δοθεί έμφαση στην ευαισθησία, οι ειδικές ακριτικές περιοχές και οι περιοχές εκείνες που είναι χαρακτηριστικά φτωχές. Να μπουν, λοιπόν, μέσα σαν κριτήρια αποδεικτικά της ευαισθησίας που υπάρχει και στο γράμμα και στο πνεύμα των κριτηρίων του άρθρου 3. 

Οι επιχορηγήσεις του κρατικού προϋπολογισμού αναφέρονται σε μερικές κεντρικές κατηγορίες, όπως είναι των δαπανών για την παιδεία, για την περίθαλψη, για την υγεία, για τις λειτουργικές ανάγκες κλπ. 

Νομίζω ότι το σύνολο των διαρθρωμένων διατάξεων δίνει τη βάση να υποστηριχθεί ότι και με το νομοσχέδιο αυτό ολοκληρώνεται η εικόνα της προσπάθειας για τη Νομαρχιακή Αυτοδιοίκηση. Ευχαριστώ. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Παυλόπουλε, έχετε το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, επί της ουσίας του νομοσχεδίου αναφερθήκαμε στη συζήτηση επί της αρχής. Δυστυχώς, η συζήτηση ήταν τέτοια που δεν μας επιτρέπει να μπούμε σε πολλές λεπτομέρειες. 

Θα μου επιτρέψετε να κάνω δύο αναφορές. Η μία σχετίζεται με τον τρόπο δημιουργίας και διαχείρισης του αποθεματικού, στην περίπτωση κατά την οποία έχουμε υπέρβαση των αυτοτελών πόρων. Και η δεύτερη σχετίζεται με τον τρόπο με τον οποίο ετοιμάσατε το διάταγμα. Είναι ευχής έργον ότι ένας από τους συμβούλους του Υπουργού μετέχει στο πέμπτο τμήμα του Συμβουλίου της Επικρατείας, το οποίο θα επεξερ-



 

  

Σελίδα 2475 

γαστεί το σχετικό διάταγμα. Και καλό θα ήταν να ακούσει, παίρνοντας τα Πρακτικά της Βουλής, σε τι αντισυνταγματικότητες οδηγείται με αυτό το πράγμα η Τοπική Αυτοδιοίκηση. 

Σε ό,τι αφορά το αποθεματικό η Επιστημονική Υπηρεσία της Βουλής -το είπε και ο κ. Τσαφούλιας- κομψά επισημαίνει ότι ούτε λίγο ούτε πολύ, δεν υπάρχουν κριτήρια, εκτός από τις δύο μεγάλες κατηγορίες. 

Στην περίπτωση αυτή δεν μπορώ να διανοηθώ, κύριοι Υπουργοί, το εξής απλό πράγμα, και το λέω και για τους συναδέλφους που προέρχονται από την Τοπική Αυτοδιοίκηση. Σκεφθείτε πόσο υποβαθμίζεται με τη διάταξη αυτή η Τοπική Αυτοδιοίκηση, όταν ένα οποιοδήποτε νομικό πρόσωπο δημοσίου δικαίου που έχει έσοδα τα οποία υπερβαίνουν τον προϋπολογισμό του, μπορεί να τα διαχειρίζεται όπως εκείνο θέλει. Πείτε μου ένα νομικό πρόσωπο του δημόσιου τομέα είτε δημόσιου είτε ιδιωτικού δικαίου, το οποίο δεν έχει αυτή την ευχέρεια. Αν η Ολυμπιακή ή ο ΟΤΕ βγάλει κάτι παραπάνω μπορεί να το διαχειριστεί όπως θέλει στο πλαίσιο βέβαια της κυβερνητικής πολιτικής. Και εγώ το αντιλαμβάνομαι. Αλλά αυτό που έχουν τα νομικά πρόσωπα δημόσιου και ιδιωτικού δικαίου του δημόσιου τομέα που ασκούν απλώς λειτουργική αυτοδιοίκηση, δεν το έχει η Τοπική Αυτοδιοίκηση, την οποία δεν εμπιστεύεται το κράτος. 

Γιατί άραγε, αυτή η capitis deminutio maxima των οργανισμών Τοπικής Αυτοδιοίκησης; Δεν μπορούν να διαχειριστούν τα του οίκου τους; Εσείς πρέπει να τους ποδηγετείτε, κύριε Υπουργέ; 

Και κάτι άλλο. Γιατί δεν βάζετε ένα κριτήριο και να πείτε ρητά -σας το προτείνουμε σαν τροπολογία εδώ- ότι σκοπός της δημιουργίας αυτού του αποθεματικού είναι η ενίσχυση των Νομαρχιακών Αυτοδιοικήσεων, που είναι οικονομικά ασθενέστερες. 'Οπως το έχετε αυτήν τη στιγμή, είναι "λυτά τα χέρια σας", κάνετε ό,τι νομίζετε. Είναι δίκαιος ο φόβος που εκφράστηκε προηγουμένως, γιατί τα δείγματα γραφής που έχετε δώσει μέχρι σήμερα δεν αποδεικνύουν και τη μεγαλύτερη δυνατή αντικειμενικότητα. 

Σκοπεύετε να ενισχύσετε τις νομαρχίες, οι οποίες έχουν εκλέξει νομάρχες που στηρίζονται από σας και το κυριότερο απ' όλα, εκείνο το περίφημο 50% θα πηγαίνει σε έργα τα οποία χρηματοδοτούνται αποκλειστικά από το δημόσιο. Δηλαδή έτσι και αλλιώς, τα έχει αναλάβει το δημόσιο, αλλά αφού τα έχει αναλάβει το δημόσιο, το 50% να το δώσει στη Νομαρχιακή Αυτοδιοίκηση. Δηλαδή από τους γλίσχρους πόρους που έχει, αν περισσέψει τίποτα, να ενισχυθεί και το δημόσιο. 

Για ποια οικονομική αυτοδυναμία μιλάτε; Εδώ μας λέτε ότι ή θα είναι στο όριο για να ζήσουν ή αν έχουν κάτι παραπάνω πρέπει το 50% να το δίνουν στο ελληνικό δημόσιο. Πώς θα δημιουργηθεί η αυτοδυναμία για το μέλλον; 

Και μόνον αυτή η διάταξη αποδεικνύει τη νοοτροπία την οποία έχετε. Μια νοοτροπία που είναι "όλα με το σταγονόμετρο στη Τοπική Αυτοδιοίκηση", η οποία δεν θα μπορέσει ποτέ να αποκτήσει έτσι αυτοδυναμία. Τη μεταχειρίζεσθε σαν να τίθεται υπό επιτροπεία ή υπό κηδεμονία. Λυπούμαι, λοιπόν, να σας το πω ότι με αυτό το νομοσχέδιο θεσμοθετείτε την επί των οικονομικών θεμάτων κηδεμονία της Νομαρχιακής Αυτοδιοίκησης της Χώρας. 

Τίθεται επίσης ένα θέμα αντισυνταγματικότητας του προεδρικού διατάγματος το οποίο βρίσκεται -εάν βρίσκεται- στο Συμβούλιο Επικρατείας. 

'Οπως έχετε διατυπώσει στο σχετικό προεδρικό διάταγμα, για να βγουν οι εκπρόσωποι στην Τοπική 'Ενωση Δήμων και Κοινοτήτων, δεν λαμβάνετε υπόψη τα εξής: 

Πρώτον, δεν λαμβάνετε υπόψη καθόλου την πλειοψηφία με την οποία έχει βγει ένα δημοτικό συμβούλιο. Παραδείγματος χάρη, από τους επτά εκπροσώπους, οι τέσσερις θα προέρχονται από την πλειοψηφία και τρεις από τη μειοψηφία και ας έχει πάρει 80% το οποιοδήποτε δημοτικό συμβούλιο. 

Δεύτερον, δεν λαμβάνετε υπόψη καθόλου το πληθυσμιακό κριτήριο. Λέτε ότι από ένα ποσοστό και πάνω δεν πάει να έχει οσοδήποτε πληθυσμό, επτά εκπροσώπους θα βγάλει. Και παρατηρείται το φαινόμενο στην Συκιώνα της Κορίνθου που έχει δέκα οκτώ χιλιάδες τριακόσιους τριάντα τρεις κατοίκους, να βγαίνουν επτά εκπρόσωποι και η Κόρινθος, που έχει τριάντα τρεις χιλιάδες τετρακόσιους τριάντα πέντε κατοίκους, να βγάζει πάλι επτά εκπροσώπους. Και ακούστε γιατί το κάνετε: 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι αποκεντρωτικό. 

ΠΡΟΚΟΠΗΣ ΠΑΥΛΟΠΟΥΛΟΣ: Ποιο είναι αποκεντρωτικό, κύριε Υπουργέ; Με τον "ΚΑΠΟΔΙΣΤΡΙΑ", τον ψευδεπίγραφο "ΚΑΠΟΔΙΣΤΡΙΑ", τι κάνατε; 

Η Κόρινθος, που έχει τριάντα τρεις χιλιάδες τετρακόσιους τριάντα πέντε κατοίκους, έχει είκοσι εννέα δημοτικούς συμβούλους, ενώ το Ξυλόκαστρο, που έχει δέκα έξι χιλιάδες οχτακόσιους κατοίκους, δηλαδή τους μισούς, έχει τριάντα ένα δημοτικούς συμβούλους. Πάνω σ' αυτά προσπαθείτε να μας πείτε ότι διαμορφώνετε την Τοπική 'Ενωση Δήμων και Κοινοτήτων. Δεν είναι σοβαρά πράγματα αυτά. 

Κάνατε τον "ΚΑΠΟΔΙΣΤΡΙΑ" για να σας βγουν οι εκλογές. Δεν σας βγήκαν οι εκλογές και διαμορφώνετε ένα προεδρικό διάταγμα. Θα γίνετε πλειοψηφία με το έτσι θέλω; Δεν είναι λογική αυτή. 

Το διάταγμα αυτό φυσικά δεν πρόκειται να μείνει έτσι. Πιστεύω ότι το Συμβούλιο Επικρατείας δεν πρόκειται να ομονοήσει αυτού του είδους τα φαινόμενα τα οποία παρατηρούνται στην επεξεργασία. Εδώ μιλάμε για μία πλήρη διαστροφή της έννοιας της πλειοψηφίας και της λαϊκής ετυμηγορίας. Είναι σαφές ότι το διάταγμα αυτό θα προσβληθεί κατευθείαν στο Συμβούλιο Επικρατείας. Ελπίζω το Συμβούλιο Επικρατείας να το πάει στην ολομέλεια -γιατί είναι μείζον θέμα- και εκεί να κριθεί το ζήτημα της αντισυνταγματικότητάς του ή όχι. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το πλειοψηφικό κρίθηκε συνταγματικό. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να μη γίνεται διάλογος. 

ΠΡΟΚΟΠΗΣ ΠΑΥΛΟΠΟΥΛΟΣ: Αν εννοείτε, κυρίες και κύριοι συνάδελφοι -ιδίως από το χώρο της Αριστεράς- ως αναλογικό σύστημα οι τριάντα τρεις χιλιάδες τετρακόσιοι τριάντα πέντε κάτοικοι ενός δήμου και οι δέκα έξι χιλιάδες οκτακόσιοι κάτοικοι ενός άλλου δήμου να εκλέγουν επτά εκπροσώπους και οι δύο επειδή έχει καθορισθεί ότι εκλέγει ο ένας είκοσι εννέα δημοτικούς συμβούλους και ο άλλος τριάντα ένα δημοτικούς συμβούλους και ότι ανεξάρτητα από την πλειοψηφία που έχει επιτευχθεί θα βγάλει η πλειοψηφία τέσσερις και η μειοψηφία τρεις, τότε σκεφθείτε για ποια αναλογική εσείς μιλάτε και προσπαθείτε να συνεννοηθείτε με την Κυβέρνηση του ΠΑ.ΣΟ.Κ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλαφάτης έχει το λόγο. 

ΑΛΕΞΑΝΔΡΟΣ ΚΑΛΑΦΑΤΗΣ: Πιστεύω ότι η δημιουργία του ΑΚΝΑ είναι μία ευφυής έμπνευση στο άρθρο 2. 

'Οσον αφορά το άρθρο 3. Πιστεύω ότι ανάμεσα στα κριτήρια που υπάρχουν στο νομοσχέδιο για την κατανομή των πιστώσεων για τη χρηματοδότηση, θα πρέπει ιδιαιτέρως να λάβουμε υπόψη μας τους νομούς οι οποίοι βρίσκονται ή βρέθηκαν στις προηγούμενες δεκαετίες υπό κατάρρευση, εάν θέλουμε πραγματικά με αυτό το νομοσχέδιο και με τις γενικότερες νομοθετικές ρυθμίσεις της Κυβερνήσεως του ΠΑ.ΣΟ.Κ., να δημιουργήσουμε όρους αποκέντρωσης και περιφερειακής ανάπτυξης. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Οσοι έχουν εκλάβει το νομοθέτημα του Ιωάννη Καποδίστρια ως ομολογία αποτυχίας από την Κυβέρνηση του ΠΑ.ΣΟ.Κ. των προηγούμενων προσπαθειών της στο χώρο της Τοπικής Αυτοδιοίκησης, προφανώς βρίσκονται εκτός γηπέδου. 

Δεν κατανοούν ούτε το τι έχει συμβεί ούτε ποιοι λόγοι και ποιες ανάγκες οδήγησαν την Κυβέρνησή μας στη δημιουργία αυτού του νομοθετήματος. Θα πρέπει να ξέρετε ότι είμαστε υπερήφανοι γι'αυτά που έχουμε πράξει ιδιαιτέρως στο χώρο 

 

 

  

Σελίδα 2476 

της Τοπικής Αυτοδιοίκησης, όπου πρωτοπορήσαμε μετά από πολλές δεκαετίες. 'Ομως, ο κάθε δρόμος, αγαπητοί φίλοι της Νέας Δημοκρατίας, έχει το δικό του τέρμα. Και ο δρόμος είναι επιτυχής, όταν αυτό το τέρμα σε οδηγεί σε ένα άλλο δρόμο, σε ένα δρόμο καλύτερο που δημιουργεί νέες προοπτικές για το θεσμό. Αυτό ακριβώς είναι το δημιούργημα "ΙΩΑΝΝΗΣ ΚΑΠΟΔΙΣΤΡΙΑΣ". Τελειώσαμε ένα δρόμο και μπήκαμε σε έναν άλλο πολύ καλύτερο για την Τοπική Αυτοδιοίκηση. 

'Οσον αφορά για κάποιο έγγραφο που βγάλατε με κάποια στοιχεία. Τα στοιχεία δημιουργούνται, έρχονται και παρέρχονται και δεν ξέρουμε και πια σκοπιμότητα υπηρετούν. Το καλύτερο στοιχείο για να κρίνεις το θεσμό της Τοπικής Αυτοδιοίκησης και ποια κυβέρνηση εξυπηρέτησε καλύτερα, είναι η ίδια μας η ζωή και όλοι εμείς και όσοι άλλοι έχουν υπηρετήσει το θεσμό της Τοπικής Αυτοδιοίκησης. Και γνωρίζουμε πολύ καλά ότι από το 1981 και μετά υπήρξε ένα άλλο τοπίο, πολύ καλύτερο στο χώρο της Τοπικής Αυτοδιοίκησης. 

Καλύτερα όμως όλων το γνωρίζουν οι κάτοικοι της περιφέρειας, που έζησαν την άνοιξη και στην περιφέρεια και στην ελληνική ύπαιθρο μετά το 1981. 

ΠΡΟΕΔΡΕΥΩΝ (Λουκάς Αποστολίδης): Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Με όλη την καλή διάθεση προς τον κ.Παυλόπουλο, θέλω να του πω ότι το ποιος είναι πραγματική αριστερά, είναι ένα πρόβλημα το οποίο θα το λύσει η Αριστερά μεταξύ της, και πάντως όχι η άλλη πλευρά. Δεν μπορεί η άλλη πλευρά να αναγορεύσει το ποιος είναι πραγματική Αριστερά. Αυτό αφήστε να το βρούμε εμείς, της ευρύτερης Αριστεράς μεταξύ μας . 

'Ομως, το θέμα που θέσατε, είναι πολύ ενδιαφέρον, πέρα από τους προσδιορισμούς. Το θέμα για την αναλογική εκπροσώπηση και την ανάδειξη των οργάνων της Τοπικής Αυτοδιοίκησης είναι σοβαρό και εγώ νομίζω ότι χρειάζεται περισσότερη συζήτηση. Βέβαια, και ο Συνασπισμός έχει διατυπώσει πολύ συγκεκριμένες θέσεις. 'Ομως, δεν ξέρω πώς η Κυβέρνηση θα τις λάβει υπόψη. Και υπάρχουν και πλευρές που δεν τις θίγει επιμελώς ο εκπρόσωπος, όχι της Δεξιάς, της Νέας Δημοκρατίας, θα πω εγώ. Τι λέει π.χ. για την ex oficio συμμετοχή στην ΚΕΔΚΕ του Δημάρχου Αθηναίων; Επειδή είναι στέλεχος της Νέας Δημοκρατίας, το ξεχνάμε αυτό; Δεν μας κόπτει ότι αφορά την αναλογική; Τι λέει για το θέμα; 'Οτι ουσιαστικά με το σύστημα ενισχύονται σε κάποιο βαθμό, γιατί το σύστημα είναι σχετικώς αναλογικό. Αφού, λοιπόν, το θίξαμε το θέμα, ενισχύονται οι δύο πρώτοι συνδυασμοί; Υπάρχουν και άλλα θέματα. 'Ισως κάποια στιγμή πρέπει να συζητηθεί. Αλλά αν επικαλούμαστε αρχές, να τις επικαλούμαστε μέχρι τέλος. 'Οχι εκεί όπου θεωρούμε ότι συμφέρει το κόμμα, να τις ξεχνούμε. 

'Ερχομαι στο θέμα του αποθεματικού και των πόρων. Σωστά αναφέρθηκε ότι η κατανομή των πόρων του αποθεματικού, δεν γίνεται με τον ίδιο τρόπο που γίνεται η κατανομή των άλλων πόρων. Αυτό είναι ένα θέμα. Επιπλέον λέω -επιμένω να το ισχυρίζομαι, παρ' όλο που απάντησε ο κύριος Υπουργός- ότι δεν είναι κατοχυρωμένα τα ποσά, όσον αφορά το αποθεματικό. Βεβαίως η θεσμοθέτηση στο νομοσχέδιο είναι σημαντικό. Δεν την υποτιμούμε και γι'αυτό ψηφίζουμε το νομοσχέδιο. Ως τόσο έχουμε ζήσει επί πολλά έτη την παρακράτηση πόρων. Γιατί αν δεν εγγραφούν αυτά στον προϋπολογισμό, δεν υπάρχει κατοχύρωση ότι δίνονται. Υπάρχει και το θέμα της κατανομής και το θέμα του πώς κατοχυρώνονται ότι θα υπάρξουν αυτά. Και επιπλέον, επεδή γίνεται συζήτηση στα πλαίσια του προϋπολογισμού, που δεν καλύπτει απολύτως την καλή προαίρεση που εμφανίζει εδώ ο κύριος Υπουργός, νομίζω ότι το θέμα αυτό πρέπει να αποσαφηνιστεί. 

ΠΡΟΕΔΡΕΥΩΝ (Λουκάς Αποστολίδης): Ο κ. Πολύζος έχει το λόγο. 

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, θέλω να αναφερθώ στα κριτήρια του άρθρου 3 περί κατανομής των κεντρικών αυτοτελών πόρων. Πιστεύω ότι αν ισχύσουν μόνο αυτά τα συγκεκριμένα κριτήρια, που διαλαμβάνονται, σίγουρα θα φθάσουμε σε νομαρχίες δύο ή τριών ταχυτήτων. Θέλω να επιμείνω -επειδή και εσείς, κύριε Υπουργέ, κατάγεστε από αγροτική περιοχή- ότι θα πρέπει να συμπεριληφθούν ως κριτήρια κατανομής η αγροτική περιοχή, η φθίνουσα περιοχή, η ανεργία και οι ορεινές και οι παραμεθόριες περιοχές. 

Αντιλαμβάνεσθε ότι πράγματι υπάρχει πρόβλημα στις συγκεκριμένες περιοχές. 

'Οσο για το θέμα των ΤΕΔΚ θα σας πω ένα χαρακτηριστικό παράδειγμα που συμβαίνει στην ιδιαίτερή μου πατρίδα τον Κολινδρό. Εξελέγη δήμαρχος με 75% και έχει τρεις εκπροσώπους για την εκλογή της ΤΕΔΚ και δύο εκπροσώπους έχει η αντιπολίτευση με ποσοστό 25%. Αυτό δεν θέλω να το χαρακτηρίσω ότι θίγει τη μία πλευρά ή την άλλη, απλούστατα δεν είναι δίκαιο. 

ΠΡΟΕΔΡΕΥΩΝ (Λουκάς Αποστολίδης): Ο κ. Φλωρίδης έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με βάση τις παρατηρήσεις που έγιναν θέλω να κάνω δύο προσθήκες στο νομοσχέδιο. 

Στο άρθρο 2 παράγραφος 3 εδάφιο 2 προσθέτουμε τα εξής: "Η κατανομή του Α.Κ.Ν.Α. στις Νομαρχιακές Αυτοδιοικήσεις γίνεται ύστερα από πρόταση της ΕΝΑΕ, λαμβάνονται δε υπόψη ιδίως τα κριτήρια της παραγράφου 3 του άρθρου 3 του παρόντος νόμου". 

Στο άρθρο 3, παράγραφος 3, στα κριτήρια κατανομής προσθέτουμε κριτήριο στ': "Η οικονομική μειονεκτικότητα και οι δείκτες απασχόλησης". 

Με αυτές τις προσθήκες νομίζω ότι αντιμετωπίζουμε τα θέματα που έχουν τεθεί. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί της ενότητας των άρθρων 1 έως 10 και προχωρούμε στην ψηφοφορία. 

Ερωτάται το Σώμα: Γίνεται δεκτό το άρθρο 1 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατα πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 4 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υφυπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 6 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υφυπουργό; 

  


 

  

Σελίδα 2477 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υφυπουργό. 

Ερωτάται το Σώμα: Γίνεται δεκτό το άρθρο 8 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό κατά πλειοψηφία ως έχει. 

Ερωτάται το Σώμα: Γίνεται δεκτό το άρθρο 9 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό ως έχει. 

Ερωτάται το Σώμα: Γίνεται δεκτό το άρθρο 10 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό κατά πλειοψηφία ως έχει. 

Κύριοι συνάδελφοι, εισερχόμαστε στη συζήτηση των τροπολογιών των κυρίων Υπουργών. 

Προτείνω οι τέσσερις τροπολογίες να συζητηθούν ως μία ενότητα. 

Η πρώτη είναι με γενικό αριθμό 2134 και ειδικό 200, η δεύτερη είναι με γενικό αριθμό 2135 και ειδικό 201, η τρίτη είναι με γενικό αριθμό 2136 και ειδικό 202 και η τέταρτη είναι με γενικό αριθμό 2291 και ειδικό 207. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, στην τροπολογία που έχω καταθέσει έχω διανείμει κάποιες αναδιατυπώσεις και θέλω να πω πώς προέκυψαν αυτές οι αναδιατυπώσεις. Σας είχα δώσει βέβαια το κείμενο και ήταν οι παρατηρήσεις που κάνατε όλοι σας στο κείμενο αυτό. 

'Ομως, θα μου επιτρέψετε να μιλήσω λίγο ετεροχρονισμένα γιατί εγώ σεβάστηκα την έκκληση που μου έκανε το Προεδρείο... 

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, με συγχωρείτε. Αυτή η αναδιατύπωση έχει καταχωρισθεί στα Πρακτικά; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το έχω δώσει στο Προεδρείο και το καταθέτω για τα Πρακτικά. 

(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Σταύρος Μπένος καταθέτει για τα Πρακτικά τις προαναφερθείσες αναδιατυπώσεις οι οποίες έχουν ως εξής: 

"ΑΝΑΔΙΑΤΥΠΩΣΗ ΔΙΑΤΑΞΕΩΝ 

Του άρθρου............. σχετικά με τη διακίνηση εγγράφων με ηλεκτρονικά μέσα (τηλεομοιοτυπία-ηλεκτρονικό ταχυδρομείο) 

- Παράγραφος 1: Μετά τη λέξη "φυσικών" να προστεθεί η λέξη "προσώπων". 

Να διαγραφεί ο σύνδεσμος "και". 

Μετά τη λέξη "ιδιωτικού δικαίου" να προστεθεί "και ενώσεων προσώπων". 

- Παράγραφος 3: Μετά τη λέξη "φυσικά" να προστεθεί η λέξη "πρόσωπα". 

Να διαγραφεί το μόριο "ή". 

Μετά τη λέξη "ιδιωτικού δικαίου" να προστεθεί "και ενώσεις προσώπων". 

- Παράγραφος 5: Μετά τη λέξη "φυσικά" να προστεθεί η λέξη "πρόσωπα". 

Να διαγραφεί το μόριο "ή". 

Μετά τη λέξη "ιδιωτικού δικαίου" να προστεθεί "και ενώσεις προσώπων". 

- Παράγραφος 9: Η λέξη "λήπτη" να αντικατασταθεί με τη λέξη "παραλήπτη". 

- Παράγραφος 13: Η παράγραφος αυτή να αντικατασταθεί ως ακολούθως: 

"Τα εισερχόμενα με τηλεομοιοτυπία στις υπηρεσίες της παρ. 1 έγγραφα πρωτοκολλούνται με την ημερομηνία και κατά τη σειρά λήψης τους. Με απόφαση του Υπουργού Εσωτερικών, Δημόσιας Διοίκησης και Αποκέντρωσης καθορίζεται ο τρόπος συγκρότησης και τήρησης ενιαίου πρωτοκόλλου για τα έγγραφα που περιέρχονται στην υπηρεσία, είτε κατατίθενται σε αυτήν είτε αποστέλλονται με το ταχυδρομείο ή τηλεομοιοτυπία". 

Παράγραφος 16: Μετά τη λέξη "νομικά πρόσωπα" να προστεθούν οι λέξεις "ή ενώσεις προσώπων". 

Παράγραφος 17: Στο τέλος της παραγράφου να προστεθεί το ακόλουθο εδάφιο: "Η αποστολή μηνύματος με ηλεκτρονικό υπολογιστή δεν συνεπάγεται έναρξη των προθεσμιών άσκησης διοικητικών προσφυγών, ένδικων βοηθημάτων και ένδικων μέσων". 

Να προστεθεί νέα παράγραφος με αριθμό 25, ως ακολούθως: 

"Η ισχύς του παρόντος άρθρου αρχίζει δύο (2) μήνες από τη δημοσίευση του νόμου αυτού στην Εφημερίδα της Κυβερνήσεως"."). 

ΠΡΟΕΔΡΕΥΩΝ (Λουκάς Αποστολίδης): Μάλιστα, κύριε Υφυπουργέ. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα μου επιτρέψετε, λοιπόν, για δύο-τρία λεπτά να κάνω μερικά σχόλια για τον πυρήνα του νομοσχεδίου. 

Αγαπητοί συνάδελφοι, υποτιμήσαμε το νομοσχέδιο με τη συζήτηση που κάναμε στο Κοινοβούλιο και θα σας εξηγήσω γιατί. 

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Υφυπουργέ. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακούστε, κύριε Πρόεδρε, μου έκανε έκκληση το Προεδρείο να μη μιλήσω και μόνο για λίγο όταν φθάσουμε στο στάδιο των τροπολογιών και το σεβάστηκα. Πρέπει να σας πω ότι είναι καταχώρηση άποψης. Δεν θα ξεπεράσω τα πέντε λεπτά συνολικά. Μεγαλύτερος αυτοπεριορισμός δεν υπήρξε έναντι όλων των συναδέλφων. 'Ομως θέλω να πω δυο-τρια πράγματα. 

ΠΡΟΕΔΡΕΥΩΝ (Λουκάς Αποστολίδης): Εντάξει, κατανοητό. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είπα, λοιπόν, ότι αδικήσαμε το νομοσχέδιο, γιατί την πολιτική ιστορία της αυτοδιοίκησης, αγαπητέ συνάδελφε και συμπατριώτη κύριε Παυλόπουλε, εσείς τη διαβάζετε ακαδημαϊκά και εν πολλοίς νομικά. Το έχω επισημάνει και άλλη φορά στην Αίθουσα και υπάρχει ο κίνδυνος να υπάγεται η πολιτική σας πλευρά στη νομική. 

Αυτός είναι ένας υπαρκτός κίνδυνος. 'Εχει δείξει, λοιπόν, ότι στην Πρωτοβάθμια Αυτοδιοίκηση το μεγαλύτερο πέταγμα -δεν θα μιλήσω και εγώ για ιστορική αναδρομή- έγινε από το ν. 1828 και μετά. Kαι αυτό γιατί: 

Ξέρετε, μπερδεύουμε τους όρους της αυτοτέλειας με την αυτοδυναμία. Η διοικητική και οικονομική αυτοτέλεια είναι άλλος όρος από την αυτοδυναμία. Η αυτοδυναμία είναι όρος ποσοτικός. Η αυτοτέλεια είναι όρος ποιοτικός. Σήμερα, λοιπόν, γίνεται ένα μεγάλο ποιοτικό βήμα στα οικονομικά της αυτοδιοίκησης, όχι ποσοτικό, γιατί η αυτοδυναμία θα είναι πάντα ένα ζητούμενο. 

Είπατε εσείς για το άλλο κομμάτι του προϋπολογισμού που συνεχίζει να το παίρνει η Νομαρχιακή Αυτοδιοίκηση από το δημόσιο κορβανά; Πρέπει να φθάσουμε και σε αυτό το επίπεδο. Το γεγονός όμως ότι τα νομαρχιακά συμβούλια θα αποφασίζουν εκείνα για την κατανομή των πόρων είναι ένα πολύ μεγάλο ποιοτικό βήμα, το οποίο θα αλλάξει και την αισθητική του θεσμού. Και αν θα έκανα εγώ μία ιστορική αναδρομή με πολιτικούς όρους, θα έλεγα ότι από τη Μεταπολίτευση και μετά η αυτοδιοίκηση έχει διαγράψει δύο μεγάλους κύκλους και καλείται τώρα να διαγράψει τον τρίτο. 

Ο πρώτος, στην πρώτη δεκαετία, από το 1974 μέχρι το 

 

 

  

Σελίδα 2478 

1984, ήταν το μεγάλο αίτημα της οικονομικής και διοικητικής αυτοτέλειας. Τα συνέδριά της όλα τα μονοπωλούσε αυτός ο στόχος. 

'Οταν αυτός ο στόχος άρχισε να επιτυγχάνεται, ήλθε ο άλλος μεγάλος κύκλος, ο δεύτερος, η συμμετοχή της αυτοδιοίκησης στην ανάπτυξη, κύκλος που δεν έχει ολοκληρωθεί αλλά που έχει κάνει πολύ σημαντικά βήματα. 

Ο τρίτος μεγάλος κύκλος που ανοίγει τώρα και κατά τη γνώμη μου, αγαπητοί συνάδελφοι, είναι ο πιο σημαντικός, είναι το επίπεδο και η ποιότητα παροχής υπηρεσιών της αυτοδιοίκησης στους πολίτες. Γιατί μπορεί εμείς να μιλούμε για αποκέντρωση, για θεσμούς, πώς θα αλλάξει το κράτος, όμως αυτό που αντιλαμβάνεται ο πολίτης είναι αν από τους θεσμούς, κεντρικούς ή αυτοδιοικητικούς, έχει καλύτερο επίπεδο παροχής υπηρεσιών. 

Αν θέλετε να μιλήσουμε και αυτοκριτικά για το θεσμό της Νομαρχιακής Αυτοδιοίκησης, δεν νομίζω ότι σε όλες τις περιοχές της χώρας ο πολίτης έχει αυτήν την αίσθηση. 

Θα κάνω και ένα τελευταίο σχόλιο, κύριε Παυλόπουλε, που για μένα -αν θέλετε- δίνει και μία εικόνα του προοδευτικού με το συντηρητικό. 

Υπήρξαν εδώ πρωτοβουλίες, όπως αυτή της Νομαρχιακής Αυτοδιοίκησης, που πραγματικά στην Αίθουσα αυτή την είχατε καταδικάσει. Τώρα εμείς χαιρόμαστε που λέτε ότι στηρίζετε το θεσμό σήμερα. Και εγώ πιστεύω ότι το κάνετε. 'Εγινε, όμως, ένας κύκλος, αναλήφθηκε μία πρωτοβουλία, απευθύνθηκε στην κοινωνία και αυτή σας εξανάγκασε να κάνετε αυτήν την αναδίπλωση. Και ορθώς κάνετε. Το ίδιο θα συμβεί και να το θυμάστε σε αυτήν την Αίθουσα και με τον "ΚΑΠΟΔΙΣΤΡΙΑ". Και νομίζω ότι κακώς δεσμευθήκατε, γιατί είσαστε στέλεχος που θα κληθείτε να γράψετε μία ιστορία στην παράταξή σας. Και βεβαίως ήταν πολύ άτυχος και ο συσχετισμός που κάνατε, που λέει ότι εσείς οδηγήσατε τα πράγματα στην αυτοδιοίκηση. Τα πράγματα στην αυτοδιοίκηση με τους εκατό, διακόσιους, τριακόσιους κατοίκους δεν τα δημιούργησε καμιά παράταξη. Είναι μία ιστορία της πόλης που κρατά πάνω από εκατό χρόνια. Το λέω αυτό γιατί πολύ σύντομα θα σας εξαναγκάσει η κοινωνία η ίδια και το κίνημα της αυτοδιοίκησης που είναι πολύ δυναμικό να κάνετε πλήρη αναδίπλωση σε ό,τι αφορά τον "ΚΑΠΟΔΙΣΤΡΙΑ". Και μην το λέτε τόσο εύκολα ότι εμείς θα το αναθεωρήσουμε το θέμα στο κυβερνητικό μας πρόγραμμα κλπ. 

Η τροπολογία, αγαπητοί συνάδελφοι, για την εισαγωγή του FAX και του ηλεκτρονικού ταχυδρομείου απαντά στο επίπεδο παροχής υπηρεσιών κυρίως της Νομαρχιακής Αυτοδιοίκησης. 

Από μία μελέτη που έχουμε κάνει στο Υπουργείο έχει φανεί ότι περίπου το 70% των ροών των πολιτών με το σύνολο της διοίκησης είναι στη Νομαρχιακή Αυτοδιοίκηση. 

Η διάταξη που έχουμε φέρει είναι μία διάταξη που μας απασχόλησε περίπου ένα έτος. 'Εγινε πρώτα μία επιτροπή για να δει τι γίνεται σε όλο τον κόσμο και κυρίως στην Ευρωπαϊκή 'Ενωση και εν συνεχεία έγινε ειδική νομοπαρασκευαστική επιτροπή υπό τον κ. Μενουδάκο, που είναι εδώ δίπλα μου σήμερα μήπως χρειαστεί οποιαδήποτε διευκρίνιση, που έφθασε σε αυτό το συμπέρασμα που έχετε μπροστά σας. 

Τη διάταξη αυτή την είχα μοιράσει σε όλους τους συναδέλφους και στις αναδιατυπώσεις περιέχονται οι παρατηρήσεις που μου ενεχείρησαν όλοι οι συνάδελφοι. 

Θα παρακαλέσω το Σώμα να αποδεχθεί αυτήν την τροπολογία, η οποία πιστεύω ότι θα φέρει μία μικρή επανάσταση στο χώρο της Δημόσιας Διοίκησης και στο εσωτερικό της -θα βελτιώσει πολύ και το εσωτερικό του συστήματος- αλλά και στην επικοινωνία των πολιτών με τη διοίκηση. 

ΠΡΟΕΔΡΕΥΩΝ (Λουκάς Αποστολίδης): Ο κ. Στάϊκος έχει το λόγο. 

ΕΥΑΓΓΕΛΟΣ ΣΤΑΪΚΟΣ: Δεν θέλω να πω τίποτα, κύριε Πρόεδρε! 

ΠΡΟΕΔΡΕΥΩΝ (Λουκάς Αποστολίδης): Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Για όλες τις τροπολογίες συζητούμε, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Ναι, για τις τέσσερις τροπολογίες, κύριε Κουρή. 

ΛΕΩΝΙΔΑΣ ΚΟΥΡΗΣ: Σ' αυτά που είπε όσον αφορά την τροπολογία βέβαια γιατί για τα άλλα έχω πάρα πολλά να πω που δεν επαρκεί ο χρόνος, δεν θα προσθέσω ή θα διαφωνήσω με τον κ. Μπένο, όσον αφορά την τροπολογία για το FAX και για το E-MAIL. 

Υπάρχουν όμως προβλήματα με τις άλλες τροπολογίες. Κατ' αρχήν η 2134 με ειδικό αριθμό 200 κάνει μια αυθεντική ερμηνεία μιας διάταξης, η οποία είναι και πολύ σαφής και δεν έχει καμία αμφίβολη έννοια. Αφορά απ' ό,τι ξέρω μια επιλογή γενικού διευθυντού περιφέρειας, η οποία έχει οδηγηθεί στα δικαστήρια της χώρας. Αν δεν κάνω λάθος έχει έρθει και στην Αίθουσα αυτή η επιλογή αυτή, η οποία ήταν παρά το νόμο και προσπαθείτε μέσα από αυτήν τη διάταξη εκ των υστέρων να κουκουλώσετε την υπόθεση και να μπαλώσετε τα πράγματα. Πιστεύω ότι πραγματικά αυτή η διαδικασία δεν συνάδει στο πνεύμα το οποίο προσπάθησε πιο πριν ο κ. Μπένος να περάσει στην Αίθουσα αυτή όσον αφορά το νομοσχέδιο που συζητάμε. 

'Ενα δεύτερο σημείο για την ίδια τροπολογία. Πιστεύω ότι στο άρθρο το οποίο αναφέρεται στη σύσταση αυτής της επιτροπής στο Υπουργείο Εσωτερικών Δημόσιας Διοίκησης και Αποκέντρωσης αποτελεί μια πρόσθετη πολυτέλεια την ώρα που αν δεν κάνω λάθος στο ίδιο Υπουργείο υπάρχει επιτροπή πάλι θεσμοθετημένα, μια επιτροπή θεσμών αν δεν κάνω λάθος, η οποία κάλλιστα μπορεί να ασχοληθεί με αυτό ακριβώς το θέμα δηλαδή με την οριοθέτηση των βαθμών και των αρμοδιοτήτων αυτοδιοίκησης και τις θέσεις που έχουν με την κεντρική εξουσία. Δεν καταλαβαίνω γιατί κάποιοι πρέπει να ξαναδιοριστούν σε κάποια επιτροπή, η οποία κατά όλως τυχαία σύμπτωση είναι και αμοιβόμενη βέβαια, προκειμένου να φτιάξουν κάτι το οποίο είναι μέσα στα υπηρεσιακά τους καθήκοντα. Εν πάση περιπτώσει λειτουργούν παρόμοιες επιτροπές που μπορούν να αναλάβουν αυτό το έργο. Αυτό όσον αφορά την μία τροπολογία. 

'Οσον αφορά τη δεύτερη τροπολογία, η οποία έχει τον αριθμό 2136 με ειδικό αριθμό 202 πρέπει να πω ότι αυτή και η αμέσως επόμενη υπουργική τροπολογία αποδεικνύει την αδυναμία του κράτους και της Κυβέρνησης να ανταπεξέλθει στις υποχρεώσεις που η ίδια δημιούργησε. 

Πριν από ένα χρόνο ψηφίσαμε εδώ κατά πλειοψηφία το νόμο των αναγκαστικών συνενώσεων δήμων και κοινοτήτων. Υπήρχαν κάποιες υποχρεώσεις που είχε αναλάβει η Κυβέρνηση και τα Υπουργεία να υλοποιήσουν. Και ερχόμαστε τώρα μερικές μέρες πριν από την έναρξη εφαρμογής του νόμου, μετά από ένα χρόνο να πούμε ότι μπορούν να προσλαμβάνουν χωρίς τις διατυπώσεις που η ίδια πάλι η Κυβέρνηση έχει νομοθετήσει από το 1993 μέχρι σήμερα με ειδικές διαδικασίες προσωπικό για τους νέους δήμους. Γιατί; Γιατί αγοράσαμε τα μηχανήματα, αγοράσαμε τα λεωφορεία ή δεν ξέρω εγώ τι άλλο εξοπλισμό έχετε αγοράσει και δεν έχετε λάβει πρόνοια να αρχίσετε τις διαδικασίες αυτές έγκαιρα. 

Εμείς δεν έχουμε αντίρρηση στο να προσληφθεί με βάση βέβαια το ν. 2190 το απαραίτητο προσωπικό το οποίο χρειάζεται για τη λειτουργία αυτών των μηχανημάτων και του άλλου εξοπλισμού που έχετε πάρει. Αλλά εδώ πέρα πρέπει να κάνετε -πρέπει να το δεχθείτε αυτό- μια τροποποίηση της τροπολογίας σας. Δηλαδή πρέπει η τροπολογία αυτή να αφορά αποκλειστικά και μόνο δήμους οι οποίοι έχουν πάρει τέτοια μηχανήματα. Μην αρχίσουμε και διορίζουμε σε δήμους που δεν έχουν πάρει τέτοια μηχανήματα προσωπικό. Διότι έτσι όπως είναι διατυπωμένη η τροπολογία αναφέρεται σε όλους τους δήμους που έχετε δημιουργήσει με το λεγόμενο σχέδιο "ΚΑΠΟΔΙΣΤΡΙΑΣ" ανεξάρτητα αν θα πάρουν από την κατανομή του Υπουργείου μηχανήματα ή δεν θα πάρουν. 

Στην ίδια τροπολογία όσον αφορά το δεύτερο κομμάτι παράγραφος 3 πιστεύω ότι δεν πρέπει να δώσουμε στον περιφερειάρχη τη δυνατότητα να διορίζει και να δείχνει ότι ενδιαφέρεται για την καλή λειτουργία των Οργανισμών Τοπικής Αυτοδιοίκησης. Πιστεύω ότι αντί να λέει όταν διαπιστωθεί η έλλειψη του υπολόγου του ελεγκτού εσόδων εξόδων να μην 

 

 

  

Σελίδα 2479 

τον διορίζει ο περιφερειάρχης, αλλά να καλεί τον αρμόδιο στο συγκεκριμένο δήμο να τον διορίσει και μόνο αν μέσα από ένα συγκεκριμένο χρονικό διάστημα δεν το κάνει, τότε να μπορεί να τον διορίσει ο περιφερειάρχης. 'Οχι να δώσουμε εξ αρχής το δικαίωμα στον περιφερειάρχη και να αφαιρέσουμε αυτήν την αρμοδιότητα από τον Οργανισμό της Τοπικής Αυτοδιοίκησης. 

'Ερχομαι στην τελευταία τροπολογία με γενικό αριθμό 2135 και ειδικό 201. Η παρατήρηση αυτή για τα πρώτα σημεία είναι η ίδια. Σας την έκανα όταν μιλούσα στα άρθρα. Πιστεύω ότι καλώς αίρετε αυτήν την ασφυκτική χρονική προθεσμία που υπάρχει, όσον αφορά τις χορηγίες των δημάρχων, αλλά από τη μία μεριά μας κάνετε αυτό με την τροπολογία, από την άλλη μεριά όμως στο συγκεκριμένο άρθρο του νομοσχεδίου, στο βασικό κείμενο βάζετε ασφυκτικές προθεσμίες, όσον αφορά τους προϋπολογισμούς της Νομαρχιακής Αυτοδιοίκησης. Σας είπα ότι δεν θα τηρηθούν. Και θα μας φέρνετε του χρόνου άλλες τροπολογίες, προκειμένου να αλλάξουμε αυτά που ψηφίσαμε σήμερα. 

Και το δεύτερο σημείο, όσον αφορά τη συγκεκριμένη, είναι πάλι με τα κριτήρια κατανομής. Ορίζετε κριτήρια κατανομής κατά τέτοιο τρόπο που είναι τόσο ασαφής, που και εσείς δεν μπορείτε να τα εξειδικεύσετε, με αποτέλεσμα να αρχίσουν να λειτουργούν οι νέοι δήμοι, που εσείς δημιουργήσατε με τις αναγκαστικές συνενώσεις, αλλά χωρίς η κατανομή να γίνεται με τους πόρους που προβλέπει το νομοσχέδιο, που εσείς αποκαλέσατε "ΚΑΠΟΔΙΣΤΡΙΑΣ", για τη συνένωση των δήμων και κοινοτήτων. Και παραπέμπετε ένα χρόνο μετά, διότι επί ένα χρόνο το Υπουργείο -και με συγχωρείτε δηλαδή για την έκφραση που θα πω- όσον αφορά την αντιμετώπιση αυτών που εσείς οι ίδιοι νομοθετήσατε -και κύριε Υφυπουργέ δεν αφορά εσάς αλλά τον προκάτοχό σας- ήταν σε μία πολιτική αφασίας. Δεν έχει προχωρήσει τίποτα. Δηλαδή το μόνο που κάνατε, παραγγείλατε μηχανήματα. Τα κριτήρια κατανομής; Τα παραπέμπεται για του χρόνου. Τα αφήσατε. 'Ενας χρόνος πέρασε δεν μας λέτε τι κάνατε. Το προηγούμενο που σας είπα, πάλι παραπέμπεται προς τα πίσω. Τι έχετε κάνει με τις προσλήψεις; Τίποτα. Το φέρατε εκτάκτως, τώρα την παραμονή. Δηλαδή αν δεν επέμεναν οι νομάρχες να συζητηθεί το νομοσχέδιο, τι θα γινόταν με τους δήμους και τις κοινότητες τις καινούριες; Δεν θα είχαν προσωπικό; Δηλαδή δείχνετε ότι είστε ανέτοιμη σαν Κυβέρνηση να εφαρμόσετε ακόμη και αυτά που ψηφίζετε οι ίδιοι. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: 'Οχι, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, κατ' αρχήν θεωρώ θετικό το γεγονός ότι ο κύριος Υφυπουργός έκανε δεκτές ορισμένες από τις προτάσεις που κάναμε στα άρθρα και δίνει το καλό παράδειγμα, γιατί συνήθως οι Υπουργοί εδώ ό,τι φέρνουν θεωρούν απαραίτητο ότι πρέπει να το ψηφίσουν όπως ακριβώς το έφεραν. 

'Οσον αφορά τις τροπολογίες: 

Θέλω να πω ότι η τροπολογία που εισάγει ο κ. Μπένος, που αφορά τη χρήση του FAX, του e-mail της τηλεομοιοτυπίας και του ηλεκτρονικού ταχυδρομείου στο δημόσιο, είναι θετική και ουσιαστική, έστω και αν έρχεται με μεγάλη καθυστέρηση. Εγώ, παραδείγματος χάρη, δεν γνώριζα ότι δεν γίνονται δεκτά όλα αυτά στο δημόσιο. Κι αυτό δείχνει αν θέλετε και πόσο πίσω είμαστε. Εν πάση περιπτώσει, γίνεται ένα σημαντικό βήμα και πρέπει να το χαιρετίσουμε. 

'Οσον αφορά τις υπόλοιπες τροπολογίες: 

Σε μία τροπολογία έχω ορισμένες αντιρρήσεις. Αναφέρομαι στην τροπολογία εκείνη που προβλέπει ότι στους νέους δήμους, αυτούς που φτιάχνονται μετά τον "ΚΑΠΟΔΙΣΤΡΙΑ", μετά τις συνενώσεις, μπορούν να προχωρούν οι οργανισμοί εσωτερικής υπηρεσίας, χωρίς τη γνώμη του υπηρεσιακού συμβουλίου. Δεν συμφωνώ. Καταλαβαίνω ότι υπάρχει ανάγκη να υπάρξουν ταχύρρυθμες διαδικασίες. Αλλά μην ξεχνάτε ότι μιλάμε για οργανισμούς που φτιάχνονται για μία φορά. Μην ξεχνάτε επίσης ότι στη συζήτηση τότε του νομοσχεδίου υπήρχαν πολλές ενστάσεις από την πλευρά των υπαλλήλων, των εργαζομένων, οι οποίες τότε είχαν διασκεδαστεί με ακριβώς την επίκληση αυτής της διάταξης: "Ε, όταν φτιάξουμε τους οργανισμούς, θα μετέχετε μέσω του υπηρεσιακού συμβουλίου και θα τα πείτε". 

'Αρα, το γεγονός ότι τώρα, στο όνομα της ταχύτητας, αφαιρούμε τη δυνατότητα του υπηρεσιακού συμβουλίου, που είναι το μόνο όργανο που μετέχουν οι εργαζόμενοι, να πουν έστω τη γνώμη τους, διότι όπως ξέρετε δεν έχουν πλειοψηφία, νομίζω ότι δεν είναι σωστά. Στο όνομα δηλαδή της ταχύτητας ας μην οδηγηθούμε σε οργανισμούς που αργότερα μπορούν να ταλαιπωρούν την αυτοδιοίκηση για πάρα πολλά χρόνια. 

'Ερχομαι στο θέμα των προσλήψεων. Κατ'αρχήν θέλω να πω ότι δεν συμφωνώ με αυτά που ακούστηκαν για ρουσφέτια, γιατί οι προσλήψεις γίνονται πράγματι με το ν. 2190 και υπάρχουν κάποιες εγγυήσεις ότι θα τηρηθούν διαδικασίες και κάποια κριτήρια. 'Ομως εγώ εκφράζω μία ορισμένη επιφύλαξη για τον αριθμό των προσλήψεων που θα γίνουν, γιατί έτσι όπως είναι εδώ δεν υπάρχει κανένας φραγμός, δεν υπάρχει καμία αντικειμενικοποίηση -επιτρέψτε μου αυτήν την έκφραση- κάποιων κριτηρίων. Ο κάθε ΟΤΑ μπορεί να προσλάβει όσους θέλει τελικώς ή αν θέλετε κάποιοι οι οποίοι έχουν μία διάθεση να απλώσουν το πάπλωμά τους πέρα από τις δυνατότητές τους, μπορούν να προχωρήσουν. Θα μου πείτε βέβαια ότι αυτές οι προσλήψεις είναι για ένα ορισμένο χρονικό διάστημα. 

Ξέρουμε τις καταστάσεις που δημιουργούνται στο δημόσιο και τις πιέσεις που ασκούνται εκ των υστέρων στη νομιμοποίηση και στη μονιμοποίηση αυτών των καταστάσεων. 

Νομίζω, λοιπόν, ότι παρ' όλο που καταλαβαίνω ότι εφόσον υπήρξε μία καθυστέρηση, για την οποία πάντως υπάρχουν ευθύνες, πρέπει τα πράγματα να επιταχυνθούν, αλλά να μπει κάποιο πλαίσιο, κάποια όρια, κάποια κριτήρια, γιατί αλλιώς πώς θα ελεγχθεί το όλο σύστημα; 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κυρία Δαμανάκη. 

Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, δεν συμφωνώ με το άρθρο 2 ούτε για την επιτροπή ούτε και με το θέμα της δεκαπενταετίας. 

Τι γίνεται με τη δεκαπενταετία; Δηλαδή ένας που είναι μέσα στα πράγματα και έχει πτυχίο δεκαπέντε ετών γίνεται περιφερειακός διευθυντής, ενώ ο άλλος που έχει δεκαπέντε χρόνια υπάλληλος, αλλά το πτυχίο το πήρε αργότερα, δεν γίνεται. Για ποια απονομή δικαίου αγωνιζόσαστε με αυτήν την τροπολογία; Δηλαδή ποιοι είναι οι δικοί σας και ποιοι είναι οι ξένοι, ή ποιοι είναι οι ξένοι και ποιοι είναι οι δικοί σας; Δεν μπορώ να το καταλάβω. Καλύτερα να το αφήνατε έτσι, παρά τώρα, διότι τώρα δημιουργεί μεγαλύτερη αδικία. 

Συνιστάται επιτροπή του Υπουργείου Εσωτερικών, Δημόσιας Διοίκησης και Αποκέντρωσης. Αυτή η επιτροπή είναι μόνο από υπαλλήλους. Η πλειοψηφία εδώ έπρεπε να είναι από τη Νομαρχιακή Αυτοδιοίκηση. Δεν είναι πλειοψηφία, είναι όλο υπάλληλοι. Και αν παίρνατε μία απόφαση εσείς χωρίς τους υπαλλήλους, δεν θα γινόταν δεκτή; Δηλαδή είτε εσείς το αποφασίσετε είτε η επιτροπή που συζητάτε, για μένα είναι περιττό, δεν έχει καμία αντικειμενικότητα. 

Αναφέρθηκε η κ. Δαμανάκη στον 2190. Ναι, κυρία Δαμανάκη, έγιναν με τον 2190, αλλά χωρίς την έγκριση της επιτροπής της παραγράφου 2 του άρθρου 2, της ΠΥΣ 236/94, χωρίς την προϋπόθεση του δευτέρου εδαφίου του άρθρου 10, παράγραφος 18, του 2503 κλπ. Ο τρόπος με τον οποίο προσπαθούν να προσλάβουν το προσωπικό, έστω με το ν. 2190, είναι τόσο ταχύς που θα λάβουν γνώση μόνο οι δικοί σας. Μόνο οι δικοί σας θα λάβουν γνώση. Είναι ρουσφετολογικό. 

Δηλαδή από τον καιρό που ψηφίστηκε ο "ΚΑΠΟΔΙΣΤΡΙΑΣ" μέχρι σήμερα, δεν μπορούσατε να πάρετε όλες τις απαραίτητες προϋποθέσεις, για να είναι έτοιμο το προσωπικό, να έχει επιτύχει και τώρα να προσληφθεί; 'Η όλα όσα κάνετε στις τροπολογίες που φέρνετε, μπορούσατε να τα είχατε 

 

 

  

Σελίδα 2480 

κάνει; Γιατί δεν τα κάνατε τότε και τα κάνετε τώρα; Δηλαδή, τι σας εμπόδισε από τότε που ψηφίστηκε ο "ΚΑΠΟΔΙΣΤΡΙΑΣ" μέχρι σήμερα, να συμπληρώσετε όλες αυτές τις διατάξεις και να είχατε φέρει τις τροπολογίες σε εύθετο χρόνο κλπ.; Το αφήσατε για την τελευταία στιγμή, για την 1η Γενάρη; 

Και το άλλο που λέτε για τους συμβασιούχους πάλι, οδηγούς λεωφορείων, χειριστές οδικών μηχανημάτων, προσωπικό υπηρεσιών, το ίδιο είναι. Λες και κάνατε δηλαδή μια συναλλαγή με εκείνους που θέλετε να προσλάβετε, διότι μέσα σε δεκαπέντε-είκοσι μέρες, μέσα σε ένα μήνα, σε ενάμιση μήνα με τις γιορτές που έχει ο κόσμος, θα γίνονται οι δουλειές αυτές για τους δικούς σας. Αυτά δεν τα ψηφίζω. 

'Οσον αφορά του κ. Μπένου, το ψηφίζω και σας το είπα ότι θα το ψηφίσω. 

Διαφωνώ και με την τροπολογία την οποία φέρνει ο κύριος Υπουργός. Είναι τροπολογίες με σπουδή μέσα στις γιορτές, να τις καταλάβουν λίγοι, να μην πάρει χαμπάρι ο κόσμος και να έρθουν εκείνοι, που είναι ειδοποιημένοι, όπως γινόταν με τις Νομαρχιακές Αυτοδιοικήσεις, με τον κρατικό διαγωνισμό, που έπαιρναν τα τηλέφωνα μέσα από τις νομαρχίες πόσα μόρια έχει η Νομαρχία Κιλκίς κλπ. Το ΠΑΣΟΚ, οι ημέτεροι και τα στελέχη τα έκαναν τότε. Το ίδιο θα γίνει και τώρα. 

Με τέτοια τερτίπια, λοιπόν, δεν γίνονται δουλειές, διότι το μέγεθος μιας και της αυτής απολαύσεως διά της αδιαλείπτου συνεχίσεως αυτής, φθίνει μέχρις ότου επέλθει τελικά ο κόρος. Αυτά τα κυβερνητικά τεχνάσματα για να επιτύχετε εξυπηρετήσεις και να σχηματίσετε πλειοψηφικό ρεύμα θα είναι αντίθετα του κεφαλιού σας, θα σας έρθει από πάνω. Δεν κάνετε τίποτα με αυτά. 

'Οσον αφορά το άλλο διάταγμα, που φέρνετε για την ΚΕΔΚΕ, θέλω να σας πω ότι εξυπηρετείτε τον Αβραμόπουλο. Ο Αβραμόπουλος δεν το θέλει, θέλει να είναι ανεξάρτητος. Αν το κάνετε για τον Αβραμόπουλο, καλύτερα να το γυρίσετε πίσω. Αν δεν το κάνετε για τον Αβραμόπουλο, γιατί ο Αβραμόπουλος θέλει ελευθερία, ανεξαρτησία κλπ., για να επιδιώξει τα δικά του σχέδια και πάλι κάνετε λάθος, διότι τα τερτίπια αυτά είναι κυβερνητικά τεχνάσματα, για να δημιουργήσετε πλειοψηφίες -δηλαδή να έχετε κάποια πλειοψηφία εκεί που έχετε πραγματική μειοψηφία- και αυτά τα κυβερνητικά τεχνάσματα τα βλέπει ο κόσμος και θα είναι πάλι εις βάρος σας. 

Εγώ θα σκεφθώ μόνο την περίπτωση του Καράβολα στην Πάτρα που εκεί κάνατε τα αδύνατα δυνατά προκειμένου να σχηματίσετε πλειοψηφικό ρεύμα. Τα έβλεπε ο κόσμος και ήρθε τ' ανάποδα η δουλειά. 

Λοιπόν, αυτά καλύτερα να τα γυρίσετε πίσω. 

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Ως προς τις τρεις τροπολογίες, κύριε Πρόεδρε, θέλω να πω δύο λόγια. 

Σε ό,τι αφορά την τροπολογία που αφορά το fax και το e-mail τα έχουμε πει και διά ζώσης με τον κύριο Υπουργό. Είμαστε σύμφωνοι. Και πράγματι συμφωνούμε και με τις τροποποιήσεις -δεν θα τις έλεγα, τροπολογίες- που έκανε στο κείμενο και ιδίως σχετικά με εκείνη σύμφωνα με την οποία, για λόγους ασφάλειας της οικονομίας ιδίως, δεν αποτελούν οι αποστολές με τον τρόπο αυτόν αφετηρία για την άσκηση διοικητικών προσφυγών ή ένδικων βοηθημάτων και μέσων. 

Θα διαφωνήσουμε όμως ριζικώς με τις δύο άλλες τροπολογίες. 

'Ερχομαι στο πιο σπουδαίο ζήτημα. Αντιλαμβάνομαι, κύριοι Υπουργοί, τις ανάγκες, που διαμορφώνονται ιδιαίτερα για το πρώτο πεντάμηνο, των νέων δήμων που έχουν προκύψει από τις αναγκαστικές συνενώσεις. 

'Εχω όμως την εντύπωση ότι, αν δεν είναι σκόπιμη η διατύπωση, είναι τουλάχιστον ατυχής. Γιατί; Δεν έχετε βάλει κανένα φραγμό απολύτως και λέτε ότι θα μπορούν να προσλαμβάνουν με τις διαδικασίες -κουτσουρεμένες βεβαίως- του ν. 2190/1994 οδηγούς λεωφορείων, χειριστές οδοποιητικών μηχανημάτων, φορτωτών και διαμορφωτών ισοπεδωτών και προσωπικό υπηρεσιών ανταποδοτικού χαρακτήρα πλην διοικητικού. 

Γιατί δεν βάλατε τουλάχιστον ένα κριτήριο ότι πράγματι υπάρχουν οι ανάγκες αυτές; Ποιος είναι εκείνος που θα κρίνει αν πράγματι ένας δήμος έχει ανάγκη από οδηγό λεωφορείου ή οδοποιητικού μηχανήματος; 'Ετσι όπως βγάλατε τις προϋποθέσεις, θα μπορούν να προσλαμβάνουν ανεξάρτητα από το αν έχουν τις ανάγκες και επίσης ανεξάρτητα από το αν έχουν αγοράσει τα μηχανήματα. 

Αν θέλετε, κύριε Υπουργέ, μπορείτε να μου απαντήσετε. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν είναι έτσι, αυτό θα το ρυθμίσουμε τώρα. 

ΠΡΟΚΟΠΗΣ ΠΑΥΛΟΠΟΥΛΟΣ: Αυτό είναι ένα ζήτημα. Γιατί δεν μπορεί να είναι ξέφραγο αμπέλι οι προσλήψεις χωρίς να υπάρχουν ανάγκες. Κάποιος θα πρέπει να διαπιστώνει την ανάγκη. 

Δεύτερον, είναι καθαρή απόδειξη νεποτισμού αυτή η περίφημη αυθεντική ερμηνεία -πέραν του ότι είναι νομικά εσφαλμένη και ας με κατηγορήσει ο φίλος μου ο κ. Σταύρος Μπένος για νομικισμό και πάλι- του πως νοείται κανείς, όταν έχει τα προσόντα του κλάδου ΠΕ. 

Πρώτα-πρώτα ξέρω για ποια περίπτωση το φέρνετε. Το ζήτημα αυτό το είχα φέρει με ερώτηση εδώ. Ξέρω ποια περίπτωση θέλετε να καλύψετε. Μία μεμονωμένη περίπτωση. 

Το ερώτημα είναι ότι, αν πραγματικά σκοπός σας είναι να καλύψετε αυτή τη μεμονωμένη περίπτωση, επειδή μιλάτε για αληθή έννοια της διάταξης του άρθρου 2 παράγραφος 5 εδάφιο ζ' του ν. 2503/1997, αφού είναι ψευδοερμηνευτική διάταξη, αποκλείεται να έχει αναδρομική ισχύ. Επομένως, αποκλείεται να την εφαρμόσει δικαστήριο αναδρομικώς, γιατί είναι ψευδοερμηνευτική. 'Αρα, αν θέλετε να την κάνετε για να εξυπηρετήσετε κάτι, πέστε το ευθέως ότι ζητάτε να έχει αναδρομική ισχύ. 

Αλλά μην λέτε ότι είναι δυνατόν ποτέ να αποτελεί αληθή έννοια του νόμου, όταν δεν μπορεί να υπάρξει πιο ξεκάθαρη έννοια από αυτήν που έχει ο νόμος, ο οποίος λέει "με τα προσόντα της κατηγορίας ΠΕ". 'Οταν λέει "με τα προσόντα της κατηγορίας ΠΕ" ο νόμος εννοεί ότι κάποιος πρέπει στα δεκαπέντε αυτά χρόνια να έχει τα προσόντα αυτά. 'Ερχεστε και λέτε, ναι και αν δεν τα είχε, αλλά εξομοιώθηκε το πτυχίο του και αυτός είναι μέσα. Δηλαδή, πέραν του γεγονότος ότι με τον τρόπο αυτό παραβιάζετε την ίδια την έννοια του νόμου, κάνετε και κάτι άλλο. Εξομοιώνετε δύο κατηγορίες ανθρώπων που δεν είναι ίσοι. 'Εναν άνθρωπο που το είχε από την αρχή το προσόν αυτό και έναν που δεν το είχε, αλλά εξομοιώθηκε ο τίτλος λόγω, αν θέλετε, υποβιβασμού των πάντων. Γιατί αυτές οι εξομοιώσεις έγιναν, επειδή ορισμένα πτυχία εξομοιώθηκαν για λόγους υπηρεσιακών αναγκών. Και έχετε βάλει ανθρώπους που πράγματι είχαν αυτά τα προσόντα της κατηγορίας για δεκαπέντε χρόνια με ανθρώπους που δεν τα είχαν. 

Κάνετε δύο πράγματα, δηλαδή αποδεικνύοντας πόσο φθηνά νομοθετούμε ορισμένες φορές μέσα στη Βουλή. Δεν μπορεί από τη μια πλευρά να λέτε ότι είναι αληθής η έννοια, ενώ δεν είναι -και το ξέρετε ότι δεν είναι- και δεν μπορεί να λέτε από την άλλη πλευρά ότι με τον τρόπο αυτό υπηρετείτε την αρχή της ισότητας, όταν βάζει στον ίδιο κορβανά και θα κριθούν με τον ίδιο τρόπο για την ίδια θέση ανθρώπους που δεν είναι ίσοι. Γιατί ο ένας το είχε το προσόν και ο άλλος δεν το είχε. 

Αυτές οι μικρές λεπτομέρειες δείχνουν ότι εκσυγχρονισμός είναι κάτι που φαίνεται στην πράξη. Και επειδή ο πατέρας μου μου έλεγε "εξ όνυχος τον λέοντα", εγώ παίρνω αυτόν τον όνυχα για να κρίνω το λέοντα του εκσυγχρονισμού έστω και από αυτήν την ασήμαντη τροπολογία τούτη την αρκετά προχωρημένη ώρα στη Βουλή. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ, έχετε το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα κάνουμε πράγματι μια προσθήκη στην τροπολογία με γενικό 



 

  

Σελίδα 2481 

αριθμό 2136 και ειδικό 202, για να λύσουμε το ζήτημα του αριθμού του προσωπικού που έχει τεθεί, καθώς και των δήμων που έχουν δικαίωμα να το κάνουν αυτό. Αναφέρομαι σε αυτό που αφορά τους οδηγούς λεωφορείων, φορτηγών αυτοκινήτων, χειριστές οδοντιατρικών μηχανημάτων κλπ. 

Επομένως, στην παράγραφο 2, μετά το εδάφιο β' προσθέτουμε τα εξής: "Ο αριθμός του προσωπικού αυτού των ανωτέρω εδαφίων α' και β' δεν πρέπει να υπερβαίνει κατά ανώτατο όριο τον αριθμό των μηχανημάτων και μέσων που θα χορηγηθούν στους ΟΤΑ κατά το έτος 1999, από το Υπουργείο Εσωτερικών, Δημόσιας Διοίκησης και Αποκέντρωσης". 

Αυτό λύνει και το ζήτημα του ποιοι μπορούν να πάρουν και πόσους μπορούν να πάρουν. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της ενότητος των τροπολογιών: Πρώτη είναι η τροπολογία με γενικό αριθμό 2134 και ειδικό 200, δεύτερη, η με γενικό αριθμό 2135 και ειδικό 201, τρίτη, η με γενικό αριθμό 2136 και ειδικό 202, όπως τροποποιήθηκε και τέταρτη, η με γενικό αριθμό 2291 και ειδικό 207, όπως τροποποιήθηκε. 

Ας ξεκινήσω από την τελευταία τροπολογία που γίνεται δεκτή ομοφώνως. 

ΠΡΟΚΟΠΗΣ ΠΑΥΛΟΠΟΥΛΟΣ: Και η προτελευταία, κύριε Πρόεδρε, μετά την προσθήκη του κυρίου Υπουργού. 

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτή η τροπολογία με γενικό αριθμό 2291 και ειδικό 207, όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2291 και ειδικό 207 έγινε δεκτή ομοφώνως, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτή η τροπολογία με γενικό αριθμό 2136 και ειδικό 202, όπως τροποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2136 και ειδικό 202 έγινε δεκτή ομοφώνως, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτή η τροπολογία με γενικό αριθμό 2134 και ειδικό 200; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΛΕΩΝΙΔΑΣ ΚΟΥΡΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2134 και ειδικό 200 έγινε δεκτή κατά πλειοψηφία. 

Ερωτάται το Σώμα: Γίνεται δεκτή η τροπολογία με γενικό αριθμό 2135 και ειδικό 201; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΛΕΩΝΙΔΑΣ ΚΟΥΡΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2135 και ειδικό 201 έγινε δεκτή κατά πλειοψηφία. 

Θα προχωρήσουμε στην ψήφιση του ακροτελεύτιου άρθρου. 

ΛΕΩΝΙΔΑΣ ΚΟΥΡΗΣ: 'Εχουμε και άλλες τροπολογίες εμπρόθεσμα κατατεθειμένες, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Θα κάνετε κάποιες απ'αυτές δεκτές, κύριε Υπουργέ; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Υπάρχει μία παράκληση εκ μέρους του Προεδρείου, επειδή κάποιος πρώην συνάδελφος, ο 'Αμαλος Τάσος κηδεύεται σε μία ώρα, όσον αφορά το θέμα του χρόνου. 

Ευχαριστώ όλους τους συναδέλφους για την κατανόησή τους. 

Ερωτάται το Σώμα: Γίνεται δεκτό το ακροτελεύτιο άρθρο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το ακροτελεύτιο άρθρο έγινε δεκτό κατά πλειοψηφία. 

Επομένως, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Οικονομικοί πόροι της Νομαρχιακής Αυτοδιοίκησης και άλλες διατάξεις" έγινε δεκτό επί της αρχής και επί των άρθρων κατά πλειοψηφία και η ψήφισή του στο σύνολο αναβάλλεται για άλλη συνεδρίαση. 

'Εχουν διανεμηθεί τα Πρακτικά της συνεδρίασης της Πέμπτης 3 Δεκεμβρίου 1998 και ερωτάται το Σώμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της συνεδρίασης της Πέμπτης 3 Δεκεμβρίου 1998 επικυρώθηκαν. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.46' λύεται η συνεδρίαση για σήμερα ημέρα Τρίτη 15 Δεκεμβρίου 1998 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του νομοσχεδίου του Υπουργείου Εργασίας και Κοινωνικών Ασφαλίσεων: "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις". 

Ο ΠΡΟΕΔΡΟΣ                                                                                     ΟΙ ΓΡΑΜΜΑΤΕΙΣ

