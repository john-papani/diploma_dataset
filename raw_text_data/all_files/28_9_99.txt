Π Ρ Α Κ Τ Ι Κ Α  Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1999

ΣΥΝΕΔΡΙΑΣΗ ΛΘ'

Τρίτη 28 Σεπτεμβρίου 1999

 

 

Αθήνα, σήμερα στις 28 Σεπτεμβρίου 1999, ημέρα Τρίτη και ώρα 18.40', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' Σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Υπουργείου Εθνικής 'Αμυνας. 

Ψήφιση στο σύνολο του σχεδίου νόμου: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις". 

Η ψήφιση στο σύνολο θα γίνει στη συνέχεια. 

Υπουργείου Περιβάλλοντος, Χωροταξίας και Δημοσίων 'Εργων. 

Ψήφιση στο σύνολο του σχεδίου νόμου: "Χωροταξικός σχεδιασμός και αειφόρος ανάπτυξη και άλλες διατάξεις". 

Και αυτού του νομοσχεδίου η ψήφιση θα γίνει στη συνέχεια. 

Υπουργείου Εθνικής Οικονομίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Ρυθμίσεις θεμάτων της Εταιρείας Υδρεύσεως και Αποχετεύσεως Πρωτευούσης (Ε.ΥΔ.Α.Π.) και άλλες διατάξεις". 

Το νομοσχέδιο θα συζητηθεί απόψε. 

Υπουργείου Εργασίας και Κοινωνικών Ασφαλίσεων. 

Μόνη συζήτηση επί της αρχής, των άρθρων και του συνόλου του σχεδίου νόμου: "Ρύθμιση συνταξιοδοτικών θεμάτων προσωπικού Ε.Ρ.Τ. Α.Ε. και άλλες διατάξεις". 

Ερωτάται το Τμήμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμεθα στην αρχή της ημερησίας διατάξεως, στην ψήφιση στο σύνολο του νομοσχεδίου του Υπουργείου Εθνικής 'Αμυνας: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις". 

Υπάρχει κάποια παρατήρηση, κύριε Υπουργέ; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Οχι, κύριε Πρόεδρε. 'Οπως είναι και όπως ψηφίσαμε την τελευταία φορά. 

ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό στο σύνολο το νομοσχέδιο του Υπουργείου Εθνικής 'Αμυνας: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις"; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία. 

Συνεπώς το νομοσχέδιο του Υπουργείου Εθνικής 'Αμυνας: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 

" Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις 

'Aρθρο 1 

Σύσταση υπηρεσίας 

Στο Υπουργείο Εθνικής 'Αμυνας συνιστάται προσωρινή υπηρεσία με την ονομασία "Υπηρεσία Αξιοποίησης και Μετεγκατάστασης Στρατοπέδων", η οποία υπάγεται απευθείας στον Υπουργό Εθνικής 'Αμυνας. 

'Αρθρο 2 

Αρμοδιότητες 

1. Η συνιστώμενη υπηρεσία έχει ως σκοπό το σχεδιασμό, προώθηση, υλοποίηση και διαχείριση του εθνικού προγράμματος στρατηγικής αναδιάρθρωσης στρατοπέδων. 

2. Η Υπηρεσία Αξιοποίησης και Μετεγκατάστασης Στρατοπέδων έχει τις ακόλουθες αρμοδιότητες: 

α. Προτείνει στον Υπουργό Περιβάλλοντος, Χωροταξίας και Δημόσιων 'Εργων (Υ.ΠΕ.ΧΩ.Δ.Ε.) τη χωροθέτηση των νέων στρατοπέδων στο πλαίσιο των τυχόν υφιστάμενων χωροταξικών και πολεοδομικών σχεδίων, σε συνεργασία με το Γενικό Επιτελείο Στρατού (Γ.Ε.Σ.) και το Ταμείο Εθνικής 'Αμυνας (Τ.ΕΘ.Α.). 

β. Εκπονεί ή αναθέτει την εκπόνηση μελετών αξιολόγησης και αξιοποίησης των προς αποδέσμευση χώρων των υφιστάμενων στρατοπέδων. 

γ. Εκπονεί σε συνεργασία με το Υπουργείο Περιβάλ λοντος, Χωροταξίας και Δημόσιων 'Eργων (Υ.ΠΕ.ΧΩ.Δ.Ε.), τους Οργανισμούς Τοπικής Αυτοδιοίκησης (Ο.Τ.Α.) α' και β' βαθμίδας και άλλους συναρμόδιους φορείς ή αναθέτει την εκπόνηση πολεοδομικών μελετών και μελετών χρήσεων γης για τις εκτάσεις στρατοπέδων τα οποία βρίσκονται εντός κατοικημένων περιοχών και έχει αποφασιστεί η απομάκρυνσή τους. 

δ. Διερευνά και εισηγείται στον Υπουργό Εθνικής 'Aμυνας τους προσφορότερους τρόπους και μέσα χρηματοδότησης για την εκτέλεση του προγράμματος στρατηγικής αναδιάταξης στρατοπέδων, και 

ε. Προωθεί, εφαρμόζει και διαχειρίζεται το πρόγραμμα στρατηγικής αναδιάταξης στρατοπέδων στα πλαίσια του Πρωτοκόλλου Συνεργασίας των Υπουργείων Εθνικής 'Αμυνας και Περιβάλλοντος, Χωροταξίας και Δημόσιων 'Εργων, το οποίο αποτελεί αναπόσπαστο τμήμα του παρόντος νόμου και επιβλέπει και συντονίζει τις σχετικές διαδικασίες. 

3. Στο πλαίσιο του ανωτέρω προγράμματος ο Υπουργός Εθνικής 'Αμυνας μπορεί κατά περίπτωση να αναθέτει στην υπηρεσία αυτή την προώθηση ή και τη διεκπεραίωση συγκεκριμένων επειγόντων έργων. 

4. H υπηρεσία αυτή εισηγείται στον Υπουργό Εθνικής 'Αμυνας: 

α) τη μεταβίβαση της κυριότητας ή άλλου εμπράγματου δικαιώματος ή την αξιοποίηση με άλλο πρόσφορο τρόπο (όπως εκμίσθωση και παραχώρηση δικαιωμάτων με αντάλλαγμα) τμημάτων της ακίνητης περιουσίας του Τ.ΕΘ.Α., 

β) τον τρόπο διαχείρισης των πόρων από την πιο πάνω μεταβίβαση ή αξιοποίηση, με αποκλειστικό σκοπό τη χρηματοδότηση των νέων στρατοπέδων, 

γ) τους προτεινόμενους χώρους για τη δημιουργία νέων στρατοπέδων, 

δ) τους τρόπους χρηματοδότησης για την απόκτηση των χώρων αυτών και για τη δημιουργία των σχετικών εγκαταστάσεων. 

'Αρθρο 3 

Διαδικασία πολεοδόμησης στρατοπέδων 

1. Με απόφαση του Υπουργού Περιβάλλοντος, Χωροταξίας και Δημόσιων 'Εργων, μετά από πρόταση της συνιστώμενης υπηρεσίας και μετά από γνώμη του Κεντρικού Συμβουλίου Χωροταξίας, Οικισμού και Περιβάλλοντος (Κ.Σ.Χ.Ο.Π.) επιτρέπεται ο καθορισμός χώρων σε εκτός σχεδίων πόλεων και εκτός ορίων οικισμών προ του 1923 περιοχές ως "χώρων μετεγκατάστασης στρατοπέδων" και ο καθορισμός όρων και περιορισμών δόμησης στους χώρους αυτούς. 

Η απόκτηση των ανωτέρω χώρων γίνεται με μέριμνα της συνιστώμενης υπηρεσίας και δαπάνες του οικείου φορέα, είτε με ελεύθερη συναλλαγή είτε με αναγκαστική απαλλοτρίωση κατά τις κείμενες διατάξεις. 

2. Με απόφαση του Υπουργού Περιβάλλοντος, Χω-ροταξίας και Δημόσιων 'Εργων, μετά από πρόταση της συνιστώμενης υπηρεσίας και του οικείου Ο.Τ.Α. και μετά από γνώμη του Κεντρικού Συμβουλίου Χωροταξίας, Οικισμού και Περιβάλλοντος, εγκρίνεται η πολεοδόμηση των χώρων των στρατοπέδων που απελευθερώνονται, στο πλαίσιο του Εθνικού Προγράμματος Στρατηγικής Αναδιάταξης Στρατοπέδων. 

Στους χώρους αυτούς επιτρέπεται ο καθορισμός αστικών χρήσεων γης, ανεξαρτήτως των ισχυόντων ή προβλεπόμενων χρήσεων και όρων δόμησης της περιοχής (ΓΠΣ, ΖΟΕ κ.λπ.), στη βάση των κατευθύνσεων του συναφθέντος πρωτοκόλλου συνεργασίας Υ.ΠΕ.ΧΩ. Δ.Ε.-Υ.ΕΘ.Α., που σκοπεύει παράλληλα με την αξιοποίηση των στρατοπέδων από τις 'Ενοπλες Δυνάμεις και στη βελτίωση της ποιότητας ζωής και στην πολεοδομική αναβάθμιση της τοπικής κοινωνίας, με την προϋπόθεση ότι ποσοστό τουλάχιστον 50% των χώρων αυτών θα προβλέπεται για κάλυψη αναγκών σε χώρους κοινόχρηστου πράσινου και κοινωφελών εξυπηρετήσεων. 

3. Το ποσοστό της πολεοδομημένης γης που θα αποδοθεί στο Υπουργείο Εθνικής 'Αμυνας μπορεί να είναι στο ίδιο το υπό μελέτη στρατόπεδο ή άλλο ή ακόμη και σε άλλη έκταση του Δημοσίου. 

'Αρθρο 4 

Οργάνωση και προϊστάμενος 

1. Κατά παρέκκλιση των διατάξεων του ν. 2190/1994 ο προϊστάμενος της Υπηρεσίας Αξιοποίησης και Μετεγκατάστασης Στρατοπέδων διορίζεται με απόφαση του Υπουργού Εθνικής 'Αμυνας με σύμβαση εργασίας ιδιωτικού δικαίου διάρκειας τριών (3) ετών, η οποία δύναται να ανανεώνεται. 

2. Με προεδρικό διάταγμα, που εκδίδεται μέσα σε τρεις (3) μήνες από τη δημοσίευση του νόμου αυτού, με πρόταση των Υπουργών Εσωτερικών, Δημόσιας Διοίκησης και Αποκέντρωσης, Εθνικής 'Αμυνας και Οικονομικών, καθορίζονται η έδρα, η διάρκεια λειτουργίας, η οργάνωση, η διάρθρωση και η λειτουργία, οι θέσεις και η κατάσταση του προσωπικού, η διαδικασία πρόσληψης και τα τυπικά και ουσιαστικά προσόντα του προϊσταμένου της Υπηρεσίας Αξιοποίησης και Μετεγκατάστασης Στρατοπέδων, καθώς και η στελέχωση της υπηρεσίας αυτής, που μπορεί να γίνει και με απόσπαση υπαλλήλων από δημόσιες υπηρεσίες ή άλλους φορείς του δημόσιου τομέα, όπως αυτός προσδιορίζεται με τις διατάξεις του άρθρου 51 του ν. 1892/ 1990, και έχει συμπληρωθεί, τροποποιηθεί και ισχύει. Με κοινή απόφαση των Υπουργών Εθνικής 'Αμυνας και Οικονομικών καθορίζεται η αποζημίωση του προϊσταμένου της πιο πάνω υπηρεσίας. 

3. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εθνικής 'Αμυνας και Οικονομικών επιτρέπεται η ανάθεση με σύμβαση έργου, εργασιών τεχνικής και επιστημονικής στήριξης της Υπηρεσίας Αξιοποίησης και Μετεγκατάστασης Στρατοπέδων. Ο αριθμός των συμβάσεων δεν μπορεί να υπερβαίνει τις δεκαπέντε (15) υπό τους όρους και προϋποθέσεις του άρθρου 6 του ν. 2527/1997. 

'Αρθρο 5 

Διαχείριση περιουσίας 

1. Mε απόφαση της Διοικούσας Επιτροπής του Τ.ΕΘ.Α., ύστερα από εισήγηση της Υπηρεσίας Αξιοποίησης και Μετεγκατάστασης Στρατοπέδων, η οποία εγκρίνεται από τον Υπουργό Εθνικής 'Αμυνας μεταβιβάζονται κατά κυριότητα, εκμισθώνονται ή παραχωρούνται κατά χρήση τμήματα γης ακίνητης περιουσίας του Τ.ΕΘ.Α. για την προώθηση και εφαρμογή του ανωτέρω προγράμματος, χωρίς να απαιτείται σύμπραξη ή άδεια ή έγκριση από οποιαδήποτε άλλη αρχή ή φορέα, κατά παρέκκλιση από τις ρυθμίσεις διαχείρισης ή διοίκησης της περιουσίας του και από τις κείμενες διατάξεις για τα δημόσια κτήματα και τα ακίνητα και κινητά του Δημοσίου. Με την ίδια διαδικασία και τις ίδιες παρεκκλίσεις το Τ.ΕΘ.Α. αποκτά ακίνητα τα οποία διατίθενται αποκλειστικώς για την προώθηση και εφαρμογή του παραπάνω προγράμματος. 

2. Με κοινή απόφαση των Υπουργών Εθνικής 'Αμυνας, Οικονομικών και του αρμόδιου κατά περίπτωση υπουργού, στην οποία καθορίζονται οι σχετικοί όροι και προϋποθέσεις, επιτρέπεται για την εφαρμογή του ανωτέρω προγράμματος να παραχωρούνται κατά κυριότητα ή κατά χρήση χωρίς αντάλλαγμα στο Τ.ΕΘ.Α. εκτάσεις, ακίνητα και κινητά του Δημοσίου και νομικών προσώπων δημοσίου δικαίου για τη δημιουργία νέων στρατοπέδων. Αν το ακίνητο ή κινητό που παραχωρείται ανήκει σε νομικό πρόσωπο δημοσίου δικαίου, για την παραχώρησή του απαιτείται και απόφαση του διοικητικού συμβουλίου του. 

3. Οι ανωτέρω μεταβιβάσεις δεν υπόκεινται σε οποιοδήποτε τέλος, παρά μόνο στα κατώτατα όρια υποχρεωτικών αμοιβών που προβλέπονται από τις κείμενες διατάξεις. 

4. Η απόφαση για την παραχώρηση της κυριότητας ή της χρήσης ακινήτων μετεγγράφεται στα οικεία βιβλία μεταγραφών. 

5. Για τη διάθεση και τη διαχείριση της περιουσίας του Τ.ΕΘ.Α., που διατίθεται για την εξυπηρέτηση του Εθνικού Προγράμματος Στρατηγικής Αναδιάταξης Στρατοπέδων, σύμφωνα με τις διατάξεις του νόμου αυτού, καθώς και των ακινήτων και κινητών που παραχωρούνται στο Τ.ΕΘ.Α. κατά χρήση, σύμφωνα με την παράγραφο 2 δεν εφαρμόζονται ο νόμος για τα δημόσια κτήματα και η λοιπή νομοθεσία που διέπει τα ακίνητα και κινητά του Δημοσίου. 

6. Οι πόροι που αποκτά το Τ.ΕΘ.Α. από τη μεταβίβαση της κυριότητας ή άλλου εμπράγματου δικαιώματος ή από την αξιοποίηση με άλλο πρόσφορο τρόπο τμημάτων της ακίνητης περιουσίας του, καθώς και οι πόροι που προέρχονται από την περαιτέρω διαχείριση των παραπάνω πόρων, διατίθενται αποκλειστικώς και μόνο για τη χρηματοδότηση νέων στρατοπέδων. 

'Αρθρο 6 

Κάλυψη προκαλούμενης δαπάνης 

Από την ανωτέρω ρύθμιση προκαλείται ετήσια οικονομική επιβάρυνση στον Κρατικό Προϋπολογισμό για το έτος 1999, καθώς και για το χρονικό διάστημα των πέντε (5) επόμενων ετών ύψους 64.000.000 δρχ. (14.000.000 δρχ. για την αποζημίωση του προϊσταμένου της και 50.000.000 δρχ. για τα λοιπά λειτουργικά έξοδα), η οποία θα βαρύνει ιδιαίτερο τμήμα (ειδικό φορέα) του τακτικού προϋπολογισμού του Υπουργείου Εθνικής 'Αμυνας που θα δημιουργηθεί για το σκοπό αυτόν. 

'Αρθρο 7 

Με απόφαση του Υπουργού Εθνικής 'Αμυνας επιτρέπεται η ανάλογη εφαρμογή των διατάξεων των άρθρων 2, 3 και 5 του παρόντος νόμου και για τα στρατόπεδα που ανήκουν στους λοιπούς κλάδους των Ενόπλων Δυνάμεων. 

'Αρθρο 8 

1. Επιτρέπεται στον Α.Ο.Ο.Α. κατόπιν απόφασης του Διοικητικού του Συμβουλίου (Δ.Σ.), να επενδύει τα κεφάλαια του, μέχρι ποσοστού 30%, σε επενδύσεις της παρ. 1β και 1γ του άρθρου 40 του ν. 2676/1999. Ως κεφάλαια νοούνται τα καθοριζόμενα στην παρ. 3Α του ίδιου άρθρου του ως άνω νόμου. 

2. Οι διατάξεις του άρθρου 12 του ν. 2116/1993 και του άρθρου 30 του ν. 2224/1994 έχουν εφαρμογή και στα εκτός Αττικής προγράμματα του Αυτόνομου Οικοδομικού Οργανισμού Αξιωματικών (Α.Ο.Ο.Α.) για τη δημιουργία και λειτουργία κατοικιών στεγάσεως των μελών του. 

3. Οι διατάξεις του άρθρου 26 του ν. 1337/1983, όπως τροποποιήθηκε με το άρθρο 8 του ν. 1512/1985 και το άρθρο 29 του ν. 2224/1994 έχουν εφαρμογή και για την ένταξη σε Σχέδιο Πόλης εκτάσεων του Α.Ο.Ο.Α. για την υλοποίηση επειγόντων στεγαστικών προγραμμάτων του. 

4. Τα μεταβιβαζόμενα στον Α.Ο.Ο.Α. ακίνητα του Ταμείου Εθνικής Αμύνης (Τ.ΕΘ.Α.) βάσει του άρθρου 17 του α.ν. 1563/1950 και του Δημοσίου βάσει του άρθρου 10 του ν.δ. 2906/1954 παραχωρούνται με καταβολή τιμήματος που ανέρχεται μέχρι το 60% της αντικειμενικής τους αξίας. 

5. Με απόφαση του Διοικητικού του Συμβουλίου ο Α.Ο.Ο.Α. μπορεί να προβαίνει σε αγορά ετοίμων διαμερισμάτων από τον Ο.Ε.Κ. ή άλλον φορέα δημόσιο ή ιδιωτικό, καθώς και να συμμετέχει σε κοινά στεγαστικά προγράμματα με τον Οργανισμό Εργατικής Κατοικίας. 

6. Ο Α.Ο.Ο.Α. με απόφαση του Διοικητικού του Συμβουλίου μπορεί να προβαίνει σε αγορά ιδιωτικών εκτάσεων με το σύστημα αντιπαροχής οικοπέδων. 

7. Με αποφάσεις του Διοικητικού του Συμβουλίου (Δ.Σ.) ο Α.Ο.Ο.Α. μπορεί να εκμισθώνει στα μέλη του αδιάθετες κατοικίες, με μηνιαίο μίσθωμα ίσο προς το 1/400 του κόστους κατασκευής του, όπως υπολογίζεται για τη χρέωσή του στα μέλη που αποκτούν την ιδιοκτησία κατοικιών που παραχωρούνται από τον Α.Ο.Ο.Α.. Αν η κατοικία που εκμισθώνεται προέρχεται από αγορά το μίσθωμα υπολογίζεται επί του τιμήματος που καταβλήθηκε από τον Α.Ο.Ο.Α. για την αγορά. Το μίσθωμα αυτό προσαυξάνεται κατά 3% ετησίως και μπορεί να αναπροσαρμόζεται με απόφαση του Υπουργού Εθνικής 'Αμυνας, που εκδίδεται ύστερα από γνώμη του Δ.Σ. του Α.Ο.Ο.Α.. 

'Υστερα από την παρέλευση τριετίας και πριν συμπληρωθεί εξαετία από την εκμίσθωση της κατοικίας, οι δικαιούχοι μισθωτές έχουν το δικαίωμα σε οποιαδήποτε χρονική στιγμή, να υποβάλλουν αίτηση στον Α.Ο.Ο.Α. με την οποία να ζητούν την απόκτηση της κυριότητας της κατοικίας, εφόσον καθ' όλη την προηγούμενη περίοδο κατέβαλαν εμπρόθεσμα και κανονικά το μίσθωμα και τα αναλογούντα κοινόχρηστα της κατοικίας τους. Για τη μεταβίβαση της κυριότητας πρέπει να καταβληθεί εφάπαξ κατά τη σύναψη της σχετικής δικαιοπραξίας ποσό ίσο με τη διαφορά μεταξύ του ποσού με βάση το οποίο είχε υπολογισθεί αρχικά το μηνιαίο μίσθωμα και του συνολικού ποσού των μισθωμάτων που έχουν ήδη καταβληθεί. 

Αν δεν υποβληθεί αίτηση για τη μεταβίβαση της κυριότητας της εκμισθωμένης κατοικίας, η μίσθωση λήγει αυτοδικαίως χωρίς καμία άλλη διατύπωση, μετά παρέλευση έξι (6) ετών από τη σύναψή της ή πλέον αυτών μέχρι την επόμενη μετάθεση των δικαιούχων αξιωματικών. 

8. Με αποφάσεις του Υπουργού Εθνικής 'Αμυνας που εκδίδονται μετά από γνώμη του Δ.Σ. του Α.Ο.Ο.Α. καθορίζονται οι όροι, οι προϋποθέσεις και τα κριτήρια εκμίσθωσης των κατοικιών, οι διαδικασίες της οριστικής παραχώρησης των κατοικιών, καθώς και κάθε αναγκαία λεπτομέρεια για την εφαρμογή των διατάξεων του άρθρου αυτού. 

9. Τα μέλη του Α.Ο.Ο.Α. που λαμβάνουν δάνειο αποκλειστικά από το αποθεματικό κεφάλαιο του Α.Ο.Ο.Α. για την αγορά, αποπεράτωση και επέκταση κατοικίας επιτρέπεται να εξοφλούν εφάπαξ το μη ληξιπρόθεσμο τμήμα του δανείου με έκπτωση 10%, εφόσον η εξόφληση γίνει μετά παρέλευση πενταετίας από την ημερομηνία σύναψης της δανειακής σύμβασης και προ της παρελεύσεως δεκαετίας με την προϋπόθεση ότι έχει γίνει εμπρόθεσμα η αποπληρωμή των δόσεων του δανείου που αντιστοιχεί στο διάστημα αυτό. 

10. Με αποφάσεις του Υπουργού Εθνικής 'Αμυνας, που εκδίδονται μετά από γνώμη του Δ.Σ. του Α.Ο.Ο.Α. ρυθμίζεται κάθε αναγκαία λεπτομέρεια για την εφαρμογή των διατάξεων της προηγούμενης παραγράφου. 

'Αρθρο 9 

1. Οι πάσης φύσεως ληξιπρόθεσμες υποχρεώσεις της ΑΕΕΠ-Κ (ΠΥΡΚΑΛ) προς το Ι.Κ.Α. και λοιπούς ασφαλιστικούς οργανισμούς που βεβαιώθηκαν και οφείλονται μέχρι τις 31.12.1998 και οι οποτεδήποτε όμοιες και μέλλουσες να βεβαιωθούν, που αμφότερες προκύπτουν και έχουν σχέση αποκλειστικά και μόνον από τη σχετική εφαρμογή από τους ενδιαφερόμενους της διάταξης του άρθρου 25 παρ. 7 του ν. 2190/1994, αναλαμβάνονται από το Δημόσιο. Από την ισχύ της παρούσας διάταξης αίρονται τυχόν αναγκαστικά μέτρα κατά της επιχείρησης, εξαλείφεται το αξιόποινο από την καθυστέρηση απόδοσης εισφορών στο Ι.Κ.Α. και λοιπούς ασφαλιστικούς οργανισμούς και χορηγείται ασφαλιστική ενημερότητα. 

2. Ο τρόπος και ο χρόνος αποπληρωμής και κάθε άλλη αναγκαία λεπτομέρεια καθορίζονται με κοινή υπουργική απόφαση των Υπουργών Εθνικής 'Αμυνας, Οικονομικών, Ανάπτυξης, Εργασίας και Κοινωνικών Ασφαλίσεων. 

'Αρθρο 10 

Η παράγραφος 18 γ' του άρθρου 3 του ν. 2160/1993 (ΦΕΚ 118 Α') καταργείται, η δε αναφερόμενη σε αυτήν δημόσια έκταση ΑΒΚ 2653 συνολικής έκτασης 1.360 στρεμμάτων, που βρίσκεται στη Θέρμη του Νομού Θεσσαλονίκης, χαρακτηρίζεται εφεξής ως στρατιωτική περιοχή, ανήκοντας κατά χρήση και αρμοδιότητα στην Πολεμική Αεροπορία. 

'Αρθρο 11 

'Εναρξη ισχύος 

Η ισχύς του νόμου αυτού αρχίζει από τη δημοσίευσή του στην Εφημερίδα της Κυβερνήσεως. 

YΠΟΥΡΓΕΙΟ ΕΘΝΙΚΗΣ ΑΜΥΝΑΣ 

ΥΠΟΥΡΓΕΙΟ ΠΕΡΙΒΑΛΛΟΝΤΟΣ, 

ΧΩΡΟΤΑΞΙΑΣ ΚΑΙ ΔΗΜΟΣΙΩΝ ΕΡΓΩΝ 

ΕΘΝΙΚΟ ΠΡΟΓΡΑΜΜΑ 

ΣΤΡΑΤΗΓΙΚΗΣ ΑΝΑΔΙΑΤΑΞΗΣ ΣΤΡΑΤΟΠΕΔΩΝ 

ΑΞΙΟΠΟΙΗΣΗ - ΑΝΑΠΛΑΣΗ 

ΑΠΟΔΕΣΜΕΥΟΜΕΝΩΝ ΕΚΤΑΣΕΩΝ 

ΔΟΜΗ ΚΑΙ ΠΕΡΙΕΧΟΜΕΝΑ ΠΡΩΤΟΚΟΛΛΟΥ 

ΣΥΝΕΡΓΑΣΙΑΣ 

ΕΙΣΑΓΩΓΗ 

Οι λόγοι ΕΘΝΙΚΗΣ ΑΣΦΑΛΕΙΑΣ ΚΑΙ ΑΜΥΝΑΣ που επέβαλαν τη νέα οργανωτική δομή των Ενόπλων Δυνάμεων, την οποία αποφάσισε το ΚΥ.Σ.Ε.Α., επιβάλλουν την εξεύρεση χωροταξικών λύσεων, που να πληρούν τις προϋποθέσεις μεγάλων σύγχρονων στρατοπέδων για απόκτηση της απαιτούμενης επιχειρησιακής ετοιμότητας. 

Ο στρατωνισμός των αναδιατασσόμενων δυνάμεων μέσα στο νέο επιχειρησιακό περιβάλλον πρέπει να γίνει σε στρατόπεδα (βάσεις) που να καλύπτουν πλήρως τις λειτουργικές και επιχειρησιακές ανάγκες των Μονάδων. 

Ο μεγάλος αριθμός στρατοπέδων που διαθέτουν οι 'Ενοπλες Δυνάμεις, καθώς και ο τρόπος διάταξής τους σε όλη την Ελληνική Επικράτεια καθορίστηκε σύμφωνα με τα δεδομένα και τις επιχειρησιακές απαιτήσεις παρελθουσών δεκαετιών. 

Η υπάρχουσα σήμερα κατάσταση είναι αποτέλεσμα της αρχικής σχεδίασης, όπως διαμορφώθηκε μετά τις κατά καιρούς επεμβάσεις που επέβαλλαν οι διαφοροποιήσεις των επιχειρησιακών δεδομένων, των κοινωνικών συνθηκών, αλλά και γενικά όλων των παραγόντων που επηρεάζουν καθοριστικά τη μεταστάθμευση Μονάδων. Ο μεγάλος αριθμός των διάσπαρτων στρατοπέδων σε όλο τον Ελλαδικό χώρο, με χωριστές λειτουργίες το καθένα, δεν εξυπηρετεί τους επιχειρησιακούς στόχους όπως την εκπαίδευση, την αξιοποίηση των σύγχρονων μέσων ασφαλείας, τη σωστή ανάπτυξη των σύγχρονων οπλικών συστημάτων και τις συνθήκες διαβίωσης του προσωπικού. 

Κατά την εποχή της αρχικής εγκατάστασης των στρατοπέδων οι οικιστικές συγκεντρώσεις της χώρας ήταν σαφώς μικρότερου μεγέθους, με όρια αστικού χώρου πολύ περιορισμένα σε σχέση με τα σημερινά. Η εγκατάσταση των στρατοπέδων έγινε τότε στην περιφέρεια ή έξω από τα όρια του αστικού χώρου, σε θέσεις οι οποίες, πέρα από την εξυπηρέτηση αυτών καθ' εαυτών των αναγκών των στρατοπέδων, ήταν και συμβατές με τις χρήσεις γης της συγκεκριμένης κάθε φορά περιοχής. 

Με την εξέλιξη της μεταπολεμικής ανάπτυξης (συγκεντρωτισμός, αστυφιλία κ.λπ.) οι πόλεις εξαπλώθηκαν με ραγδαίους - και κατά το πλείστον - ανεξέλεγκτους ρυθμούς. 'Αμεση συνέπεια αυτής της εξέλιξης ήταν ο εγκλωβισμός των στρατοπέδων μέσα στον αστικό ιστό των πόλεων και - στις περισσότερες περιπτώσεις - σε άμεση γειτνίαση με χρήσεις ασύμβατες με το σκοπό, τη λειτουργία και τις ανάγκες των στρατοπέδων. 

Παράλληλα, οι ανεξέλεγκτοι ρυθμοί εξάπλωσης των πόλεων ελαχιστοποίησαν τη δυνατότητα έγκαιρης επέμβασης της Πολιτείας για τη διασφάλιση γης, απαραίτητης τόσο υπό μορφή ελεύθερων χώρων αναψυχής και πρασίνου, όσο και για την κάλυψη αναγκών κοινωνικού εξοπλισμού γης στον αστικό χώρο, η αξία της οποίας σήμερα έχει καταστήσει την απόκτησή της από την πολιτεία απαγορευτική. 

Με την επιχείρηση πολεοδομικής ανασυγκρότησης (Ε.Π.Α.-ν.1337/1983) και μέσω των Γενικών Πολεοδομικών Σχεδίων έχει ήδη προβλεφθεί η σταδιακή απομάκρυνση των περισσότερων από τα στρατόπεδα που βρίσκονται μέσα στις πόλεις και η απόδοση του χώρου τους σε χρήστες πρασίνου και κοινωνικών λειτουργιών. Η υλοποίηση, όμως, αυτού του σχεδιασμού προσέκρουσε σοβαρά στο θέμα ανεύρεσης πόρων, απαιτούμενων τόσο για τη μετεγκατάσταση των στρατοπέδων, όσο και για τη δημιουργία πρασίνου και εγκαταστάσεων κοινωνικού εξοπλισμού. 

Οι σύγχρονες απαιτήσεις για την αναβάθμιση των πόλεων και τη βελτίωση της ποιότητας ζωής των κατοίκων απαιτεί - επιβάλλει την απομάκρυνση των στρατοπέδων: 

- τόσο γιατί οι χρήσεις τους δεν είναι συμβατές με τη χρήση της κατοικίας, 

- όσο και γιατί με την απομάκρυνσή τους προσδοκά- ται-αναμένεται να δημιουργηθούν οι κατάλληλες προϋποθέσεις για την απόκτηση χώρων και την ανάπτυξη σε αυτούς χρήσεων πρασίνου, αναψυχής αλλά και υποδομής για χώρους κοινωνικού εξοπλισμού. 

Το κόστος όμως της απομάκρυνσης των στρατοπέδων και της δημιουργίας νέων μεγάλων σύγχρονων στρατοπέδων είναι σημαντικό, ύψους πολλών δεκάδων δισ. δραχμών. Το κόστος αυτό δεν είναι δυνατόν να αναληφθεί από τη Στρατιωτική Υπηρεσία και τον Κρατικό Προϋπολογισμό υπό τις παρούσες οικονομικές συνθήκες ούτε ακόμη σε μακροπρόθεσμο σχεδιασμό. 

Προοπτική χρηματοδότησης για μετεγκατάσταση στρατοπέδων ή ανάπλαση παλαιών στρατιωτικών εγκαταστάσεων από την Ε.Ε. ή το ΝΑΤΟ δεν υπάρχει στο ορατό μέλλον. 

Παράλληλα η απόκτηση των χώρων των μεταφερόμενων στρατοπέδων, από τους οργανισμούς κοινής ωφέλειας ή τους Ο.Τ.Α., επ' ωφελεία των οποίων θα διατεθεί μέρος των αποδεσμευόμενων εκτάσεων, με άμεσο τρόπο (αγορά, απαλλοτρίωση κ.λπ.) δεν αναμένεται να είναι αποτελεσματική με τις παρούσες οικονομικές δυνατότητες των Ο.Τ.Α. δεδομένου ότι αυτός ήταν ο κύριος λόγος μη εφαρμογής των παλαιών (προ του ν. 1337/1983) ρυμοτομικών σχεδίων . 

Εξάλλου μια ρύθμιση τέτοιας εμβέλειας πρέπει να αντιμετωπισθεί μέσα στα γενικότερα πολεοδομικά και οικονομικά πλαίσια, σύμφωνα με το σύγχρονο θεσμικό πλαίσιο, αξιοποιώντας όλες τις δυνατότητες, καθώς και τις σύγχρονες πολεοδομικές παραμέτρους, για την υλοποίηση του προγράμματος και την εξεύρεση οικονομικών πόρων, αποκλειομένου του δανεισμού, που θα διευρύνει το Δημόσιο Χρέος. 

Για τους παραπάνω λόγους αποφασίζεται να προωθηθεί από τα Υπουργεία Εθνικής 'Αμυνας και Περιβάλλοντος, Χωροταξίας και Δημόσιων 'Εργων ένα ολοκληρωμένο εθνικό πρόγραμμα για τη μετεγκατάσταση των στρατοπέδων και την ταυτόχρονη αναβάθμιση των αστικών συγκροτημάτων. 

ΣΤΟΧΟΣ ΤΟΥ ΠΡΟΓΡΑΜΜΑΤΟΣ 

Το Πρόγραμμα Απομάκρυνσης των Στρατοπέδων από τα αστικά κέντρα και μετεγκατάστασής τους σε νέες θέσεις αναφέρεται στο σύνολο της Χώρας και στοχεύει πρωτίστως στην κάλυψη των σύγχρονων και μακροπρόθεσμων επιχειρησιακών αναγκών του Υπουργείου Εθνικής 'Αμυνας για την Εθνική Ασφάλεια και 'Αμυνα, και παράλληλα, στη βελτίωση των περιβαλλοντικών συνθηκών, στην αναβάθμιση της ποιότητας ζωής και στην αποκατάσταση της συνέχειας και εύρυθμης λειτουργίας του αστικού χώρου. 

ΦΟΡΕΙΣ ΥΛΟΠΟΙΗΣΗΣ ΤΟΥ ΠΡΟΓΡΑΜΜΑΤΟΣ 

Για το σχεδιασμό και την υλοποίηση του Προγράμματος συμφωνείται πλαίσιο συνεργασίας των Υπουργείων Εθνικής 'Αμυνας και Περιβάλλοντος, Χωροταξίας και Δημόσιων 'Εργων. 

Από την πλευρά του Υπουργείου Εθνικής 'Αμυνας, για το σχεδιασμό και τη διαχείριση του όλου Προγράμματος ιδρύεται ειδική υπηρεσία η οποία θα υπάγεται απευθείας στον Υπουργό Εθνικής 'Αμυνας. 

Η ειδική αυτή υπηρεσία θα είναι ευέλικτη και θα λειτουργεί με ιδιωτικοοικονομικά κριτήρια, ώστε να εξασφαλίζεται ταχύτητα ενεργειών, αποτελεσματικότητα στην επίτευξη των επί μέρους στόχων και ελαχιστοποίηση του κόστους διαχείρισης. 

Από την πλευρά του Υπουργείου Περιβάλλοντος, Χωροταξίας και Δημόσιων 'Εργων, ο σχεδιασμός και η προώθηση του Προγράμματος θα γίνεται: 

Από το Υπουργείο Περιβάλλοντος, Χωροταξίας και Δημόσιων 'Εργων - Διεύθυνση Πολεοδομικού Σχεδιασμού για τα στρατόπεδα που βρίσκονται σε όλα τα αστικά κέντρα της Χώρας, καθώς και γι' αυτά της Περιφέρειας Αττικής και του Νομού Θεσσαλονίκης, για τα θέματα αρμοδιότητάς της. 

Από τον Οργανισμό Ρυθμιστικού Σχεδίου Αθήνας για τα στρατόπεδα που βρίσκονται στην Περιφέρεια Αττικής, για τα θέματα αρμοδιότητάς του. 

Από τον Οργανισμό Ρυθμιστικού Σχεδίου Θεσσαλονίκης για τα στρατόπεδα που βρίσκονται στο Νομό Θεσσαλονίκης, για τα θέματα αρμοδιότητάς του. 

Από τους Οργανισμούς Ρυθμιστικών Σχεδίων άλλων αστικών κέντρων της Χώρας, όταν αυτοί ιδρυθούν στα πλαίσια των διατάξεων του ν. 2508/1997 "Βιώσιμη οικιστική ανάπτυξη των πόλεων και οικισμών της Χώρας και άλλες διατάξεις" για τα θέματα αρμοδιότητάς τους. 

Είναι δυνατή η σύσταση Επιτροπών ή Ομάδων Εργασίας μεταξύ των δύο Υπουργείων ή και άλλων Υπουργείων και φορέων για την κατά περίπτωση αντιμετώπιση ειδικών θεμάτων. 

ΑΡΧΕΣ ΤΟΥ ΠΡΟΓΡΑΜΜΑΤΟΣ 

Η διερεύνηση του θέματος της απομάκρυνσης γίνεται ανά στρατόπεδο ή ομάδα στρατοπέδων, ανάλογα με τις επιχειρησιακές ανάγκες του Υπουργείου Εθνικής 'Αμυνας και τις πολεοδομικές συνθήκες του κάθε αστικού κέντρου. 

Η έρευνα για την ανεύρεση νέων θέσεων εγκατάστασης των στρατοπέδων γίνεται κατ' αρχήν για τις διαθέσιμες εκτάσεις του Δημοσίου και των Ο.Τ.Α. στην κάθε περιοχή. Εφόσον αυτές δεν υπάρχουν ή κρίνονται ακατάλληλες τόσο ως προς τις επιχειρησιακές ανάγκες του Υπουργείου Εθνικής 'Αμυνας, όσο και ως προς τα χωροταξικά και πολεοδομικά κριτήρια, τότε η έρευνα στρέφεται σε απόκτηση ιδιωτικών εκτάσεων. 

Οι χώροι των υπό μετεγκατάσταση στρατοπέδων είναι δυνατόν να πολεοδομηθούν με χρήσεις ελεύθερων χώρων, πρασίνου, κοινωνικών λειτουργιών αλλά και άλλων αστικών χρήσεων, ανεξαρτήτως των προβλεπομένων από τα εγκεκριμένα Γενικά Πολεοδομικά Σχέδια, με δυνατότητες οικονομικής απόδοσης, ώστε να αντιμετωπισθεί το μεγαλύτερο δυνατό μέρος του κόστους μετεγκατάστασης. Επίσης μπορούν να προβλεφθούν χρήσεις στρατιωτικών υπηρεσιών και αστικές χρήσεις. 

Για τις τελευταίες αυτές χρήσεις, διατίθεται τμήμα της συνολικής έκτασης το οποίο θα προσδιορίζεται από τα πολεοδομικά δεδομένα και τις ανάγκες της συγκεκριμένης περιοχής. Η πολεοδόμηση γίνεται σύμφωνα με τις κείμενες πολεοδομικές διατάξεις. Σε περίπτωση ομάδας στρατοπέδων, το ποσοστό δυνατότητας πολεοδόμησης υπολογίζεται για το σύνολο της έκτασης όλων των στρατοπέδων της ομάδας, ενώ είναι δυνατή η κατανομή του στους διάφορους χώρους της ομάδας ανάλογα με τις πολεοδομικές συνθήκες της κάθε περιοχής. 

Το τμήμα του στρατοπέδου που πολεοδομείται με άλλες αστικές χρήσεις παραμένει ή περιέρχεται στην ιδιοκτησία του Υπουργείου Εθνικής 'Αμυνας και η διαχείρισή του γίνεται από τους αρμόδιους φορείς, ενώ η ειδική υπηρεσία έχει εισηγητικό ρόλο. Στο υπόλοιπο τμήμα καθορίζονται χρήσεις πρασίνου, αναψυχής και κοινωνικού εξοπλισμού. Η εμβέλεια, ο χαρακτήρας και η ένταση των χρήσεων αυτών (δηλ. τοπικού ή υπερτοπικού χαρακτήρα) αποτελούν καθοριστικές παραμέτρους για τη μεταβίβαση της κυριότητας και διαχείρισης του τμήματος αυτού από το Δημόσιο στην οικεία τοπική αυτοδιοίκηση (Α' ή Β' βαθμού αντίστοιχα). 

Οι πόροι από τη διαχείριση της πολεοδομημένης γης διατίθενται αποκλειστικά για να συντελεστεί η μετεγκατάσταση του/των στρατοπέδων και με έκταση αναφοράς στο συγκεκριμένο κάθε φορά αστικό κέντρο. 

ΠΛΑΙΣΙΟ ΣΥΝΕΡΓΑΣΙΑΣ 

Στο πλαίσιο συνεργασίας Υπουργείου Εθνικής 'Αμυνας - Υπουργείου Περιβάλλοντος, Χωροταξίας και Δημόσιων 'Εργων, περιλαμβάνονται: 

- Η καταγραφή και ταξινόμηση των στρατοπέδων που θα αποδεσμευθούν και ο καθορισμός προτεραιοτήτων. 

- Ο προσδιορισμός του κόστους μετεγκατάστασης από το Υπουργείο Εθνικής 'Αμυνας. 

- Η εξεύρεση νέων θέσεων εγκατάστασης. 

- Ο καθορισμός χρήσεων γης στους χώρους που απομένουν μετά την απομάκρυνση των στρατοπέδων από το Υπουργείο Περιβάλλοντος, Χωροταξίας και Δημόσιων 'Εργων και τους Οργανισμούς Ρ.Σ. Αθήνας και Θεσσαλονίκης. 

- Ο προσδιορισμός των συνολικών πόρων που δύνανται να εξασφαλιστούν μέσω της πολεοδόμησης με την επιδίωξη κατά το δυνατόν ισοσκελισμού του κόστους μετεγκατάστασης. 

- Η μεθοδολογία, οι προδιαγραφές, η επίβλεψη και οι δαπάνες εκπόνησης των απαραίτητων μελετών, κατά τρόπο που να εξασφαλίζεται η σύμφωνη γνώμη του Υπουργείου Περιβάλλοντος, Χωροταξίας και Δημόσιων 'Εργων και των Οργανισμών για την έγκριση της πολεοδομικής μελέτης. 

- Η προώθηση των απαιτούμενων νομοθετικών ρυθμίσεων που πιθανά θα απαιτηθούν. 

Πιστεύουμε ότι το πρόγραμμα που προωθούμε αποτελεί ολοκληρωμένη και πλέον αποτελεσματική παρέμβαση, που στο δυνατό συντομότερο χρόνο θα αναβαθμίσει σημαντικά και το στρατιωτικό δυναμικό της Χώρας και θα συμβάλλει στην αναβάθμιση των αστικών κέντρων, στην κοινωνική ανάπτυξη και στη βελτίωση της ποιότητας ζωής των κατοίκων, αξιοποιώντας υπάρχοντες πόρους, που άλλως παραμένουν αναξιοποίητοι αλλά και προκαλούν επιπλέον δυσμενείς συνθήκες λειτουργίας, τόσο των ίδιων των στρατοπέδων όσο και των αστικών περιοχών. 

Παράλληλα θα υπάρξουν και άλλες ωφέλειες, όπως βελτίωση των περιβαλλοντικών συνθηκών και αναβάθμιση της ποιότητας ζωής, προγραμματισμένη και δεσμευτική χρήση των αποδεσμευόμενων εκτάσεων των στρατοπέδων, παρεμβάσεις στις αξίες γης των πόλεων, μεγάλο μελετητικό και κατασκευαστικό αντικείμενο (νέες θέσεις εργασίας) κ.λπ.. 

Αθήνα, Οκτώβριος 1998 


Ο ΥΠΟΥΡΓΟΣ

ΕΘΝΙΚΗΣ ΑΜΥΝΑΣ

 

Απ.-Αθ. Τσοχατζόπουλος
 Ο ΥΠΟΥΡΓΟΣ

ΠΕΡΙΒΑΛΛΟΝΤΟΣ,

ΧΩΡΟΤΑΞΙΑΣ ΚΑΙ

ΔΗΜΟΣΙΩΝ ΕΡΓΩΝ

Κ. Λαλιώτης’’
 


ΠΡΟΕΔΡΟΣ (Απόστολος Κακλαμάνης): Ψήφιση στο σύνολο του νομοσχεδίου του Υπουργείου Περιβάλλοντος, Χωροταξίας και Δημοσίων 'Εργων: "Χωροταξικός σχεδιασμός και αειφόρος ανάπτυξη και άλλες διατάξεις". 

Κύριε Υπουργέ, έχετε διανείμει κάποιες παρατηρήσεις, βλέπω. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Ναι, τις έχουμε διανείμει, κύριε Πρόεδρε, υπάρχουν κάποιες μικρές νομοτεχνικές παρατηρήσεις. 

ΠΡΟΕΔΡΟΣ (Απόστολος Κακλαμάνης): Θέλει κάποιος συνάδελφος να μιλήσει επί των παρατηρήσεων αυτών; 

ΑΝΑΣΤΑΣΙΟΣ ΚΑΡΑΜΑΡΙΟΣ: Ναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Καραμάριε, έχετε το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Η τροποποίηση, κύριε Πρόεδρε, της περιπτώσεως εδ' στο άρθρο 21 της ιδίας ενότητος V, αντικαθίσταται ως εξής: "Μέγιστη επιτρεπόμενη επιφάνεια ανά κτίριο 200 τ.μ." Αυτό γίνεται με την τροποποίηση. Αλλά, αυτό που ψηφίστηκε είναι "Μέγιστη συνολική επιτρεπόμενη κάλυψη και επιφάνεια ορόφων κτιρίων". 'Ολων των ορόφων 200 τ.μ. Και εδώ βλέπω ότι πλέον αλλάζει. Είναι ουσιαστική δηλαδή η τροπολογία. 

ΠΡΟΕΔΡΟΣ (Απόστολος Κακλαμάνης): Δηλαδή, αντί "ανά κτίριο", πρέπει να πει "ολοκλήρου του κτιρίου", "όλων των ορόφων του κτιρίου". 

ΑΝΑΣΤΑΣΙΟΣ ΚΑΡΑΜΑΡΙΟΣ: Είναι ουσιαστική η τροπολογία. 

ΠΡΟΕΔΡΟΣ (Απόστολος Κακλαμάνης): Είναι ουσιαστική; 

ΑΝΑΣΤΑΣΙΟΣ ΚΑΡΑΜΑΡΙΟΣ: Ασφαλώς, είναι ουσιαστική. 

ΠΡΟΕΔΡΟΣ (Απόστολος Κακλαμάνης): Μα, λέει "ανά κτίριο". Δηλαδή, για κάθε κτίριο 200 τ.μ. Εσείς λέτε για όλους τους ορόφους ενός κτιρίου. 

ΑΝΑΣΤΑΣΙΟΣ ΚΑΡΑΜΑΡΙΟΣ: Το κτίριο αυτό, κύριε Πρόεδρε, μπορεί να είναι διόροφο, τριόροφο, τετραόροφο. 

ΠΡΟΕΔΡΟΣ (Απόστολος Κακλαμάνης): Ναι, όλοι οι όροφοι λοιπόν. 

ΑΝΑΣΤΑΣΙΟΣ ΚΑΡΑΜΑΡΙΟΣ: Είναι διαφορά, κύριε Πρόεδρε, αυτό. Είναι ουσιαστική τροποποίηση. 

ΠΡΟΕΔΡΟΣ (Απόστολος Κακλαμάνης): Σωστά. Η μέγιστη επιτρεπόμενη επιφάνεια συνολικώς. 'Ολων των ορόφων του κτιρίου συνολικώς, 200 τ.μ, ή λέτε ανά όροφο; 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, εγώ δεν είμαι πολιτικός μηχανικός για να σας απαντήσω. Είμαι όμως νομικός και σας λέω ότι όπως διατυπώνεται με την τροποποίηση... 

ΠΡΟΕΔΡΟΣ (Απόστολος Κακλαμάνης): Πώς ήταν, παρακαλώ, η αρχική διατύπωση κύριε Υπουργέ; 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Η διατύπωση ήταν ως εξής, κύριε Πρόεδρε: "Μέγιστη συνολική επιτρεπόμενη κάλυψη και επιφάνεια ορόφων κτιρίων 200 τ.μ." 

ΠΡΟΕΔΡΟΣ (Απόστολος Κακλαμάνης): Λοιπόν, να φύγει η λέξη "κάλυψη" και να γίνει: "Μέγιστη επιτρεπόμενη επιφάνεια... 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): "... ανά κτίριο, διακόσια... 

ΠΡΟΕΔΡΟΣ (Απόστολος Κακλαμάνης): 'Οχι. Λέγατε "ορόφων". 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Εννοείται όλων των ορόφων. 

ΠΡΟΕΔΡΟΣ (Απόστολος Κακλαμάνης): Να πούμε, λοιπόν, "Mέγιστη επιτρεπόμενη επιφάνεια όλων των ορόφων ανά κτίριο, διακόσια τετραγωνικά μέτρα". Εντάξει, κύριε Καραμάριε; 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Αν θέλετε να το προσθέσουμε αυτό. 

ΑΝΑΣΤΑΣΙΟΣ ΚΑΡΑΜΑΡΙΟΣ: Η παρατήρηση της σελίδας 42, που είναι "'Οροι και περιορισμοί δόμησης ζωνών στην περιφέρεια του Ορεινού 'Ογκου"... 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Μη διακόπτετε τον κ. Καραμάριο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Είναι η υποπερίπτωση εδ' η οποία θέλει να τροποποιηθεί. 'Εχω την εντύπωση -και το επαναλαμβάνω- ότι είναι ουσιαστική διαφορά και διαφέρει κατά πολύ από αυτό που ... 

ΠΡΟΕΔΡΟΣ (Απόστολος Κακλαμάνης): Πείτε μου τι θέλετε να γράψουμε. 

ΑΝΑΣΤΑΣΙΟΣ ΚΑΡΑΜΑΡΙΟΣ: Τίποτα. Να μη διορθωθεί. 

ΠΡΟΕΔΡΟΣ (Απόστολος Κακλαμάνης): Μα, όταν λέμε "κάλυψη ορόφων", δεν δικαιολογείται αυτό. 

ΑΝΑΣΤΑΣΙΟΣ ΚΑΡΑΜΑΡΙΟΣ: Πώς; Είναι όροφοι τους οποίους μπορούμε στην κάλυψη να τους κατανείμουμε είτε σε δύο ορόφους είτε σε έξι. 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Αγαπητοί συνάδελφοι, αυτή τη στιγμή ψηφίζουμε και κάνουμε κάποια συζήτηση για να μην κάνουμε λάθος σε κάποιες λέξεις συγκεκριμένες που θα ψηφίσετε μετά. Αν θέλετε διευκολύνετέ μας. 

ΑΝΑΣΤΑΣΙΟΣ ΚΑΡΑΜΑΡΙΟΣ: Η κάλυψη ορόφων, κύριε Πρόεδρε, γίνεται είτε σε δύο ορόφους ... 

ΠΡΟΕΔΡΟΣ (Απόστολος Κακλαμάνης): 'Οχι, με συγχωρείτε. 'Οταν λέμε "κάλυψη" ξέρουμε όλοι ότι εννοούμε την κάλυψη του ακινήτου, του οικοπέδου. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Ακριβώς. Σωστό. 

ΠΡΟΕΔΡΟΣ (Απόστολος Κακλαμάνης): 'Οχι του ακινήτου, που κακώς μάλιστα διαβάζουμε και εννοούν ως ακίνητα τα διαμερίσματα. 'Οπως ξέρουμε, λένε "πωλείται ακίνητο" και εννοούν το διαμέρισμα. 

Η κάλυψη, λοιπόν, αφορά το οικόπεδο. Η επιφάνεια αφορά την έκταση σε τετραγωγικά μέτρα κάθε ορόφου. Η κάλυψη μαζί με τον ακάλυπτο χώρο δίνουν το εμβαδόν και η επιφάνεια συνολικά όλων των ορόφων που κτίζονται, μας δίνει το συντελεστή δόμησης του οικοπέδου. 

Να βγάλουμε, λοιπόν, τη λέξη "κάλυψη" και να αφήσουμε... 

ΙΩΑΝΝΗΣ ΚΕΦΑΛΟΓΙΑΝΝΗΣ: 'Οπως το είπατε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): ... "Μέγιστη επιτρεπόμενη επιφάνεια όλων των ορόφων ανά κτίριο, διακόσια τετραγωνικά μέτρα". 

Υπάρχει κάποιος συνάδελφος που θέλει να κάνει άλλη παρατήρηση; 

ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Αλογοσκούφη. 

ΓΕΩΡΓΙΟΣ ΑΛΟΓΟΣΚΟΥΦΗΣ: Στην περίπτωση εα' της ενότητας V, "μέγιστος συντελεστής δόμησης 0,4 στο σύνολο της έκτασης", στο αρχικό σχέδιο ήταν 4%. Το 0,4 είναι 40%. Αυτό είναι ουσιαστική διαφορά. 

ΠΡΟΕΔΡΟΣ (Απόστολος Κακλαμάνης): 'Οχι, με συγχωρείτε. Το 0,4 ... 

ΓΕΩΡΓΙΟΣ ΑΛΟΓΟΣΚΟΥΦΗΣ: Το 0,4 είναι 40%. 

ΠΡΟΕΔΡΟΣ (Απόστολος Κακλαμάνης): Σωστά. Η μία μονάδα είναι... 

ΓΕΩΡΓΙΟΣ ΑΛΟΓΟΣΚΟΥΦΗΣ: 'Αλλο 4%, άλλο 40%. Εδώ είναι ουσιαστική η διαφορά. 

ΠΡΟΕΔΡΟΣ (Απόστολος Κακλαμάνης): Ναι, σωστά. 

Ο κύριος Υφυπουργός έχει το λόγο. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, έτσι είναι, αλλά προφανώς είναι παραδρομή διότι... 

ΠΡΟΕΔΡΟΣ (Απόστολος Κακλαμάνης): Δεν λέει "τοις εκατό", με συγχωρείτε. Λέει 0,4 στο σύνολο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Το αρχικό έλεγε 4%. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Το αρχικό είναι 4%. 'Ηδη, όμως, το ποσοστό για τα εκτός σχεδίου είναι 5%. Δεν υπάρχει ποτέ εντός σχεδίου τόσο μικρό ποσοστό. Εννοούμε πάντα το 0,4. 

ΓΕΩΡΓΙΟΣ ΑΛΟΓΟΣΚΟΥΦΗΣ: 'Αρα, ήταν παραδρομή στο αρχικό. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Σαφώς, ναι. 'Εχετε δίκιο αλλά ήταν παραδρομή. 'Ετσι είναι, κύριε Πρόεδρε, όπως το είπε ο κύριος συνάδελφος. 

(Στο σημείο αυτό ο Υφυπουργός Περιβάλλοντος, Χωροταξίας και Δημοσίων 'Εργων κ. Θεόδωρος Κολιοπάνος καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής: 

"ΝΟΜΟΤΕΧΝΙΚΕΣ ΒΕΛΤΙΩΣΕΙΣ ΣΤΟ ΣΧΕΔΙΟ ΝΟΜΟΥ

"ΧΩΡΟΤΑΞΙΚΟΣ ΣΧΕΔΙΑΣΜΟΣ ΚΑΙ ΑΕΙΦΟΡΟΣ ΑΝΑΠΤΥΞΗ

ΚΑΙ ΑΛΛΕΣ ΔΙΑΤΑΞΕΙΣ"

(ΨΗΦΙΣΗ ΣΤΟ ΣΥΝΟΛΟ)

'Αρθρο 4

- Στο προτελευταίο εδάφιο της παραγράφου 1 του άρθρου 4, οι λέξεις "των ανωτέρω φορέων" αντικαθίστανται με τις λέξεις "των φορέων των περιπτώσεων α έως ε". σελ. 6 

'Αρθρο 21

- Η περίπτωση εα της ενότητας V αντικαθίσταται ως εξής: "εα. Μέγιστος συντελεστής δόμησης 0,4 στο σύνολο της έκτασης". σελ. 42 

- Η περίπτωση εδ της ίδιας ενότητας V αντικαθίσταται ως εξής: "εδ. Μέγιστη επιτρεπόμενη επιφάνεια ανά κτίριο διακόσια (200) τ.μ.". σελ. 42 

- Η περίπτωση στγ της ίδιας ενότητας V αναδιατυπώνεται ως εξής: "στγ. Μέγιστη επιτρεπόμενη επιφάνεια ανά κτίριο τριακόσια (300) τ.μ." σελ. 43 

-Στο άρθρο 20 τίθεται ο ακόλουθος τίτλος "Τροποποίηση διατάξεων του ν. 960/1979". σελ. 36 

- Στο άρθρο 23 τίθεται ο ακόλουθος τίτλος "Ρύθμιση θεμάτων Ειδικών Υπηρεσιών Χωροταξίας, Οικισμού και Περιβάλλοντος". σελ. 44 

- Στο άρθρο 25 τίθεται ο ακόλουθος τίτλος "Αποκατάσταση περιβάλλοντος ανενεργών λατομείων στο Ν. Αττικής". σελ. 45 

- Στο άρθρο 26 τίθεται ο ακόλουθος τίτλος "Ρύθμιση θεμάτων κατασκευής υπογείου χώρου στάθμευσης και βρεφονηπιακού σταθμού της Βουλής". σελ. 46 

- Στο άρθρο 27 τίθεται ο ακόλουθος τίτλος "Τροποποίηση άρθρου 25 ν. 1337/1983". σελ. 46 

- Στο άρθρο 28 τίθεται ο ακόλουθος τίτλος "Ρύθμιση θεμάτων ζωνών ενεργού πολεοδομίας". σελ. 47 "). 

ΠΡΟΕΔΡΟΣ (Απόστολος Κακλαμάνης): Δεν υπάρχει καμία άλλη παρατήρηση. 

Ερωτάται το Τμήμα: Γίνεται δεκτό το νομοσχέδιο και στο σύνολο με τις νομοτεχνικές παρατηρήσεις του κυρίου Υπουργού; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο με τις νομοτεχνικές παρατηρήσεις του κυρίου Υπουργού. 

Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων: "Χωροταξικός σχεδιασμός και αειφόρος ανάπτυξη και άλλες διατάξεις" έγινε δεκτό κατά πλειοψηφία σε μόνη συζήτηση κατ' αρχήν, κατ' άρθρον και στο σύνολο και έχει ως εξής: 

“ ”””Χωροταξικός σχεδιασμός και αειφόρος ανάπτυξη και άλλες διατάξεις 

ΚΕΦΑΛΑΙΟ Α' 

ΣΤΟΧΟΙ ΚΑΙ ΚΑΤΕΥΘΥΝΤΗΡΙΕΣ ΑΡΧΕΣ 

ΤΟΥ ΧΩΡΟΤΑΞΙΚΟΥ ΣΧΕΔΙΑΣΜΟΥ 

'Αρθρο 1 

Σκοπός 

Σκοπός του νόμου αυτού είναι η θέσπιση θεμελιωδών αρχών και η θεσμοθέτηση σύγχρονων οργάνων, διαδικασιών και μέσων άσκησης χωροταξικού σχεδιασμού που προωθούν την αειφόρο και ισόρροπη ανάπτυξη, κατοχυρώνουν την παραγωγική και κοινωνική συνοχή, διασφαλίζουν την προστασία του περιβάλλοντος στο σύνολο του εθνικού χώρου και στις επί μέρους ενότητές του και ενισχύουν τη θέση της χώρας στο διεθνές και ευρωπαϊκό πλαίσιο. 

'Αρθρο 2 

Στόχοι και αρχές 

1. Ο χωροταξικός σχεδιασμός έχει ως στόχο να συμ- βάλλει: 

α. Στην προστασία και αποκατάσταση του περιβάλλοντος, στη διατήρηση των οικολογικών και πολιτισμικών αποθεμάτων και στην προβολή και ανάδειξη των συγκριτικών γεωγραφικών, φυσικών, παραγωγικών και πολιτιστικών πλεονεκτημάτων της χώρας. 

β. Στην ενίσχυση της διαρκούς και ισόρροπης οικονομικής και κοινωνικής ανάπτυξης της χώρας και της ανταγωνιστικής παρουσίας της στον ευρύτερο ευρωπαϊκό, μεσογειακό και βαλκανικό της περίγυρο. 

γ. Στη στήριξη της οικονομικής και κοινωνικής συνοχής στο σύνολο του εθνικού χώρου και ιδίως στις περιοχές που παρουσιάζουν προβλήματα αναπτυξιακής υστέρησης, έντονων κοινωνικών διαφοροποιήσεων και περιβαλλοντικής υποβάθμισης, καθώς και στις περιφερειακές και απομονωμένες περιοχές ή σε άλλες περιοχές που παρουσιάζουν μειονεκτικά χαρακτηριστικά λόγω της γεωγραφικής τους θέσης. 

2. Για την εκπλήρωση των στόχων της προηγούμενης παραγράφου, κατά την κατάρτιση των υπό του νόμου τούτου προβλεπόμενων χωροταξικών πλαισίων και λοιπών σχεδίων πρέπει να λαμβάνονται ιδίως υπόψη οι ακόλουθες αρχές: 

α. Η εξασφάλιση ισάξιων όρων διαβίωσης και ευκαιριών παραγωγικής απασχόλησης των πολιτών σε όλες τις περιφέρειες της χώρας, σε συνάρτηση με την ισόρροπη πληθυσμιακή διάταξη και τη δημογραφική ανανέωσή τους. 

β. Η αναβάθμιση της ποιότητας ζωής των πολιτών και η βελτίωση των υποδομών στο σύνολο του εθνικού χώρου και ιδιαίτερα στις περιοχές που παρουσιάζουν προβλήματα αναπτυξιακής υστέρησης και περιβαλλοντικής υποβάθμισης. 

γ. Η διατήρηση, ενίσχυση και ανάδειξη της οικιστικής και παραγωγικής πολυμορφίας, καθώς και της φυσικής ποικιλότητας στις αστικές και περιαστικές περιοχές, αλλά και στην ύπαιθρο και ιδιαίτερα στις παράκτιες, νησιωτικές και ορεινές περιοχές, καθώς και στις περιοχές που παρουσιάζουν αυξημένη βιομηχανική και τουριστική ανάπτυξη. 

δ. Η εξασφάλιση μιας ισόρροπης σχέσης μεταξύ του αστικού, περιαστικού και αγροτικού χώρου και η ενίσχυση της εταιρικής σχέσης μεταξύ των μητροπολιτικών περιοχών, των αστικών κέντρων και των δήμων και οικισμών της υπαίθρου. 

ε. Η κοινωνική, οικονομική, περιβαλλοντική και πολιτισμική αναζωογόνηση των μητροπολιτικών κέντρων, των πόλεων και των ευρύτερων περιαστικών περιοχών τους και ιδίως αυτών που παρουσιάζουν προβλήματα κοινωνικής συνοχής, παραγωγικής ή δημογραφικής εγκατάλειψης, περιβαλλοντικής υποβάθμισης και ποιότητας ζωής. 

στ. Η ολοκληρωμένη ανάπτυξη, ανάδειξη και προστασία των νησιών, των ορεινών και των παραμεθόριων περιοχών της χώρας και ιδιαίτερα η ενίσχυση του δημογραφικού και πληθυσμιακού τους ισοζυγίου, η διατήρηση και ενθάρρυνση των παραδοσιακών παραγωγικών κλάδων τους και της παραγωγικής πολυμορφίας τους, η βελτίωση της πρόσβασής τους σε βασικές τεχνικές και κοινωνικές υποδομές, καθώς και η προστασία των φυσικών και των πολιτιστικών τους πόρων. 

ζ. Η συστηματική προστασία, αποκατάσταση, διατήρηση και ανάδειξη των περιοχών, οικισμών, τοπίων, που διαθέτουν στοιχεία φυσικής, πολιτιστικής και αρχιτεκτονικής κληρονομιάς. 

η. Η συντήρηση, αποκατάσταση και ολοκληρωμένη διαχείριση των δασών, των αναδασωτέων περιοχών και των αγροτικών εκτάσεων. 

θ. Η ορθολογική αξιοποίηση και η ολοκληρωμένη διαχείριση των υδάτινων πόρων. 

ι. Ο συντονισμός των δημόσιων προγραμμάτων και έργων που έχουν χωροταξικές επιπτώσεις. 

ια. Η συστηματική πληροφόρηση, ο αποτελεσματικός διάλογος και η προώθηση στρατηγικών συμμαχιών μεταξύ όλων των πολιτικών, παραγωγικών και κοινωνικών συντελεστών που επηρεάζουν άμεσα ή έμμεσα τη διαμόρφωση των επιλογών χωρικής ανάπτυξης. 

3. Κατά την κατάρτιση των υπό του νόμου τούτου προβλεπόμενων χωροταξικών πλαισίων και λοιπών σχεδίων μπορούν να λαμβάνονται υπόψη και άλλες παράμετροι, εφόσον αυτές συμβάλλουν στην επίτευξη των στόχων του χωροταξικού σχεδιασμού σύμφωνα με την παράγραφο 1 του άρθρου αυτού. 

ΚΕΦΑΛΑΙΟ Β' 

ΟΡΓΑΝΑ ΧΩΡΟΤΑΞΙΚΟΥ ΣΧΕΔΙΑΣΜΟΥ 

'Αρθρο 3 

Επιτροπή Συντονισμού της Κυβερνητικής Πολιτικής στον τομέα του Χωροταξικού Σχεδιασμού και της Αειφόρου Ανάπτυξης 

1. α. Συνιστάται Επιτροπή Συντονισμού της Κυβερνητικής Πολιτικής στον τομέα του Χωροταξικού Σχεδιασμού και της Αειφόρου Ανάπτυξης, η οποία συγκροτείται από: 

1. Tον Υπουργό Περιβάλλοντος, Χωροταξίας και Δημόσιων 'Eργων, ως Πρόεδρο 

2. Τον Υπουργό Εσωτερικών, Δημόσιας Διοίκησης και Αποκέντρωσης 

3. Τον Υπουργό Εθνικής Οικονομίας 

4. Τον Υπουργό Οικονομικών 

5. Τον Υπουργό Ανάπτυξης 

6. Τον Υπουργό Γεωργίας 

7. Τον Υπουργό Πολιτισμού 

8. Τον Υπουργό Εμπορικής Ναυτιλίας 

9. Τον Υπουργό Μεταφορών και Επικοινωνιών. 

β. Στην Επιτροπή μπορούν να συμμετέχουν χωρίς δικαίωμα ψήφου, μετά από πρόσκληση του Προέδρου της, και άλλοι Υπουργοί, Αναπληρωτές Υπουργοί, Υφυπουργοί και Γενικοί Γραμματείς Υπουργείων, Σύμβουλοι του Πρωθυπουργού, Πρόεδροι, Αντιπρόεδροι, Διοικητές και Υποδιοικητές οργανισμών και επιχειρήσεων του ευρύτερου δημόσιου τομέα, όπως αυτός οριοθετείται με την παράγραφο 1 του άρθρου 14 του ν. 2190/1994 (ΦΕΚ 28 Α'), καθώς και Γενικοί Γραμματείς Περιφερειών, εφόσον συζητούνται θέματα αρμοδιότητάς τους. 

γ. Στις συνεδριάσεις της Επιτροπής μετέχει, χωρίς δικαίωμα ψήφου, και ο Προϊστάμενος της Επιστημονικής Γραμματείας που αναφέρεται στην παράγραφο 4 του άρθρου αυτού. Στην Επιτροπή μπορούν να προσκληθούν επίσης υπάλληλοι του Υπουργείου Περιβάλλοντος, Χωροταξίας και Δημόσιων 'Eργων, άλλων Υπουργείων, οργανισμών και επιχειρήσεων του ευρύτερου δημόσιου τομέα, όπως αυτός οριοθετείται στην παράγραφο 1 του άρθρου 14 του ν. 2190/1994 (ΦΕΚ 28 Α'), εφόσον συζητούνται θέματα της αρμοδιότητάς τους, καθώς και μέλη του Διδακτικού και Ερευνητικού Προσωπικού (Δ.Ε.Π.) των Ανωτάτων Εκπαιδευτικών Ιδρυμάτων (Α.Ε.Ι.), ερευνητές αναγνωρισμένων ερευνητικών κέντρων και ινστιτούτων και ειδικοί επιστήμονες, που διαθέτουν ειδίκευση και εμπειρία σε θέματα χωροταξίας. 

δ. Η Επιτροπή μπορεί να συνέρχεται και σε επίπεδο Γενικών ή Ειδικών Γραμματέων Υπουργείων για τα θέματα που αναφέρονται στις περιπτώσεις γ' και δ' της παραγράφου 2, καθώς και σε κάθε άλλη περίπτωση που, κατά την κρίση του Προέδρου της, το θέμα δεν είναι ιδιάζουσας σημασίας. Στις περιπτώσεις αυτές, η Επιτροπή προεδρεύεται από το Γενικό Γραμματέα του Υπουργείου Περιβάλλοντος, Χωροταξίας και Δημόσιων 'Eργων. 

ε. Οι Εισηγητές της Επιτροπής ορίζονται από τον Πρόεδρό της και μπορεί να είναι: 

1. Μέλη της Επιτροπής. 

2. Ο Προϊστάμενος ή κάποιος υπάλληλος της Επιστημονικής Γραμματείας που αναφέρεται στην παράγραφο 4. 

3. Υπάλληλοι του Υπουργείου Περιβάλλοντος, Χωροταξίας και Δημόσιων 'Eργων, άλλων Υπουργείων και δημοσίων οργανισμών και επιχειρήσεων, με γνώση και εμπειρία στα σχετικά θέματα. 

4. Μέλη Δ.Ε.Π. των Α.Ε.Ι. και ερευνητές των αναγνωρισμένων ερευνητικών κέντρων και ινστιτούτων της χώρας που έχουν ειδίκευση στα σχετικά θέματα, καθώς και ειδικοί επιστήμονες με γνώσεις και εμπειρία σε θέματα χωροταξίας. 

2. Η Επιτροπή αποφασίζει για θέματα χωροταξίας γενικότερης σημασίας και παίρνει τα αναγκαία μέτρα για την εφαρμογή της πολιτικής αειφόρου ανάπτυξης του εθνικού χώρου. Παρακολουθεί, εποπτεύει και συντονίζει την εφαρμογή της πολιτικής αυτής και των λοιπών αποφάσεών της. 

Στην αρμοδιότητα της Επιτροπής ανήκουν ιδίως: 

α. Ο σχεδιασμός ενιαίας και συντονισμένης πολιτικής για τη χωροταξία και την αειφόρο ανάπτυξη σε εθνικό επίπεδο και η επεξεργασία μέτρων για την αποτελεσματική εφαρμογή τους. 

β. Η έγκριση του Γενικού και των Ειδικών Πλαισίων Χωροταξικού Σχεδιασμού και Αειφόρου Ανάπτυξης και η εναρμόνισή τους με τις γενικότερες κατευθύνσεις της Κυβέρνησης στους τομείς της οικονομικής πολιτικής και της πολιτικής κοινωνικής συνοχής και ποιότητας ζωής. 

γ. Ο συντονισμός των φορέων εφαρμογής, καθώς και η εποπτεία εφαρμογής των παραπάνω πλαισίων. 

δ. Η λήψη αποφάσεων για θέματα χωροταξίας και αειφόρου ανάπτυξης που εμπίπτουν στην αρμοδιότητα περισσότερων Υπουργείων. 

3. Η συγκρότηση και οι αρμοδιότητες της Επιτροπής μπορούν να μεταβάλλονται σύμφωνα με τα οριζόμενα στο άρθρο 8 του ν. 1558/1985 (ΦΕΚ 137 Α'), όπως ισχύει σήμερα. 

4. α. Για την επιστημονική και διοικητική στήριξη της Επιτροπής, συνιστάται Επιστημονική Γραμματεία στο Υπουργείο Περιβάλλοντος, Χωροταξίας και Δημόσιων 'Εργων. 'Eργο της Γραμματείας είναι η σύνταξη εισηγήσεων προς την Επιτροπή για τα θέματα αρμοδιότητάς της, η παρακολούθηση της εφαρμογής των αποφάσεών της και η διοικητική υποστήριξή της, με την προετοιμασία συνεδριάσεων και αλληλογραφίας, τήρηση πρακτικών, καθώς και κάθε άλλης ενέργειας που απαιτείται για την ομαλή λειτουργία της. Η Γραμματεία συνεργάζεται με όλες τις αρμόδιες υπηρεσίες και φορείς του ευρύτερου δημόσιου τομέα, οι οποίοι οφείλουν να τη διευκολύνουν στο έργο της, παρέχοντας εγκαίρως τα κατά περίπτωση απαιτούμενα στοιχεία και πληροφορίες. 

β. Στη Γραμματεία συνιστώνται οι ακόλουθες θέσεις επιστημονικού και διοικητικού προσωπικού: 

1. Μία (1) θέση Προϊσταμένου της Γραμματείας, με σύμβαση εργασίας ιδιωτικού δικαίου διάρκειας πέντε (5) ετών, που μπορεί να ανανεώνεται. Ως Προϊστάμενος της Γραμματείας προσλαμβάνεται πρόσωπο εγνωσμένου κύρους, με προσόντα ειδικού επιστήμονα, που διαθέτει υψηλή επιστημονική κατάρτιση και εμπειρία σε θέματα χωροταξίας. 

2. Δεκαπέντε (15) θέσεις Ειδικού Επιστημονικού Προσωπικού, κατά την έννοια της παρ. 2 του άρθρου 25 του ν. 1943/1991, με σύμβαση εργασίας ιδιωτικού δικαίου διάρκειας πέντε (5) ετών που μπορεί να ανανεώνεται. 

3. Πέντε (5) θέσεις διοικητικού προσωπικού. Οι θέσεις αυτές καλύπτονται από πτυχιούχους πανεπιστημιακής και τεχνολογικής εκπαίδευσης, καθώς και από αποφοίτους της δευτεροβάθμιας εκπαίδευσης, με βάση τα συγκεκριμένα προσόντα που ορίζονται στην προκήρυξη της επόμενης περιπτώσεως. 

γ. Η πλήρωση των ανωτέρω θέσεων γίνεται κατά τη διαδικασία του ν. 2190/1994 (ΦΕΚ 28 Α'), όπως κάθε φορά ισχύει, ύστερα από δημόσια προκήρυξη. Στην προκήρυξη προσδιορίζονται οι κατηγορίες των θέσεων και εξειδικεύονται τα κατά το νόμο απαιτούμενα γενικά και ειδικά προσόντα που πρέπει να συγκεντρώνουν οι υποψήφιοι κάθε κατηγορίας για την κατάληψη των θέσεων. 

δ. Η πλήρωση των θέσεων μπορεί να γίνει και με απόσπαση προσωπικού που υπηρετεί με κάθε είδους σχέση στο Δημόσιο και τον ευρύτερο δημόσιο τομέα, όπως αυτός είχε οριοθετηθεί με το άρθρο 1 του ν. 1256/1982, που συγκεντρώνει τα απαιτούμενα για κάθε θέση προσόντα. Η απόσπαση γίνεται μετά από αίτηση του ενδιαφερόμενου υπαλλήλου με κοινή απόφαση του Υπουργού Περιβάλλοντος, Χωροταξίας και Δημόσιων 'Eργων και του οικείου Υπουργού, χωρίς γνώμη του υπηρεσιακού συμβουλίου, κατά παρέκκλιση των κειμένων διατάξεων. Η διάρκεια της απόσπασης μπορεί να ορίζεται μέχρι πέντε (5) έτη και μπορεί να παρατείνεται μέχρι άλλα πέντε (5) έτη. Ο χρόνος της απόσπασης θεωρείται ως χρόνος πραγματικής υπηρεσίας για κάθε συνέπεια στην υπηρεσία ή το φορέα του αποσπασθέντος. 

ε. Η πρόσληψη όλων των κατηγοριών προσωπικού γίνεται με απόφαση του Υπουργού Περιβάλλοντος, Χωροταξίας και Δημόσιων 'Εργων. 

στ. Οι αποδοχές του προσωπικού της Γραμματείας καθορίζονται με κοινή απόφαση των Υπουργών Οικονομικών και Περιβάλλοντος, Χωροταξίας και Δημόσιων 'Εργων. Οι αποσπώμενοι λαμβάνουν το μισθό, τα επιδόματα και όλες τις επιπλέον τακτικές αποδοχές, καθώς και τις οποιεσδήποτε λοιπές απολαβές της οργανικής τους θέσης, με την επιφύλαξη των διατάξεων της παραγράφου 2 του άρθρου 10 του ν. 2470/1997 (ΦΕΚ 40 Α'). Το σύνολο των παραπάνω αποδοχών καταβάλλεται από της αποσπάσεως από το Υπουργείο Περιβάλλοντος, Χωροταξίας και Δημόσιων 'Eργων. 

5. Μέχρι τη συγκρότηση της Γραμματείας που προβλέπεται στην προηγούμενη παράγραφο, η επιστημονική και διοικητική στήριξη της Επιτροπής παρέχεται από τις αρμόδιες υπηρεσίες του Υπουργείου Περιβάλλοντος, Χωροταξίας και Δημόσιων 'Eργων. 

'Αρθρο 4 

Εθνικό Συμβούλιο Χωροταξικού Σχεδιασμού 

και Αειφόρου Ανάπτυξης 

1. Συνιστάται στο Υπουργείο Περιβάλλοντος, Χωροταξίας και Δημόσιων 'Eργων Εθνικό Συμβούλιο Χωροταξικού Σχεδιασμού και Αειφόρου Ανάπτυξης, το οποίο συγκροτείται: 

α. Από έναν (1) επιστήμονα αναγνωρισμένου κύρους και εμπειρίας σε θέματα χωροταξίας που ορίζεται από τον Υπουργό Περιβάλλοντος, Χωροταξίας και Δημόσιων 'Eργων, ως Πρόεδρο. 

β. Από έναν (1) εκπρόσωπο της Κεντρικής 'Eνωσης Δήμων και Κοινοτήτων Ελλάδος (Κ.Ε.Δ.Κ.Ε.) και έναν εκπρόσωπο της 'Eνωσης Νομαρχιακών Αυτοδιοικήσεων Ελλάδος (Ε.Ν.Α.Ε.). 

γ. Από έναν (1) εκπρόσωπο από: το Τεχνικό Επιμελητήριο Ελλάδος (Τ.Ε.Ε.), το Γεωτεχνικό Επιμελητήριο Ελλάδος (ΓΕΩ.Τ.Ε.Ε.), το Οικονομικό Επιμελητήριο Ελλάδος (Ο.Ε.Ε.), το Ξενοδοχειακό Επιμελητήριο Ελλάδας (Ξ.Ε.Ε.), το Σύνδεσμο Ελληνικών Βιομηχανιών (Σ.Ε.Β.), τη Γενική Συνομοσπονδία Εργατών Ελλάδος (Γ.Σ.Ε.Ε.), τη Γενική Συνομοσπονδία Επαγγελματιών Βιοτεχνών Εμπόρων Ελλάδας (Γ.Σ.Ε.Β.Ε.Ε.) και την Πανελλήνια Συνομοσπονδία Ενώσεων Γεωργικών Συνεταιρισμών (ΠΑ.Σ.Ε.ΓΕ.Σ.). 

δ. Από έναν (1) εκπρόσωπο από: το Σύλλογο Αρχιτε- κτόνων Διπλωματούχων Ανωτάτων Σχολών (Σ.Α.Δ.Α.Σ.), το Σύλλογο Ελλήνων Πολεοδόμων και Χωροτακτών (Σ.Ε.ΠΟ.Χ.) και το Σύνδεσμο Ελλήνων Περιφερειολόγων (Σ.Ε.Π.). 

ε. Τρεις (3) εκπροσώπους μη κυβερνητικών περιβαλλοντικών οργανώσεων εθνικής εμβέλειας, οι οποίες επιλέγονται από τον Υπουργό Περιβάλλοντος, Χωροταξίας και Δημόσιων 'Eργων με βάση το κριτήριο της αντιπροσωπευτικότητας. 

στ. Δύο (2) μέλη Διδακτικού και Ερευνητικού Προσωπικού (Δ.Ε.Π.) Ανωτάτων Εκπαιδευτικών Ιδρυμάτων (Α.Ε.Ι.), που έχουν εκλεγεί στο γνωστικό αντικείμενο της χωροταξίας. Τα μέλη της περιπτώσεως αυτής ορίζονται από τον Υπουργό Περιβάλλοντος, Χωροταξίας και Δημόσιων 'Εργων. 

Οι εκπρόσωποι των φορέων των περιπτώσεων α' έως ε' ορίζονται με τους αναπληρωτές τους από τις διοικήσεις τους, μέσα σε προθεσμία ενός (1) μηνός από την αποστολή σχετικής πρόσκλησης από τον Υπουργό Περιβάλλοντος, Χωροταξίας και Δημόσιων 'Eργων. Η θητεία των μελών του Συμβουλίου είναι τριετής. 

2. Το Συμβούλιο συγκροτείται με απόφαση του Υπουργού Περιβάλλοντος, Χωροταξίας και Δημόσιων 'Eργων. Με όμοια απόφαση ορίζεται ο κανονισμός λειτουργίας του. Η γραμματειακή και τεχνική υποστήριξή του παρέχεται από την Επιστημονική Γραμματεία που προβλέπεται στο προηγούμενο άρθρο. Μέχρι τη συγκρότηση της Επιστημονικής Γραμματείας, η γραμματειακή και τεχνική υποστήριξη του Συμβουλίου παρέχεται από τις αρμόδιες υπηρεσίες του Υπουργείου Περιβάλλοντος, Χωροταξίας και Δημόσιων 'Εργων. Το Συμβούλιο συνέρχεται τακτικά μία φορά το εξάμηνο, εκτάκτως δε κατά την κρίση του Προέδρου του. Στις συνεδριάσεις του Συμβουλίου μετέχει, χωρίς δικαίωμα ψήφου, και ο Προϊστάμενος της Επιστημονικής Γραμματείας που προβλέπεται στο προηγούμενο άρθρο. 

3. Το Συμβούλιο αποτελεί όργανο κοινωνικού διαλόγου και διαβούλευσης για θέματα ιδιαίτερης σημασίας που αφορούν την άσκηση της εθνικής χωροταξικής πολιτικής και πολιτικής αειφόρου ανάπτυξης. 'Eργο του Συμβουλίου είναι η υποβολή γνωμοδοτήσεων ή εγγράφων παρατηρήσεων και η διατύπωση προτάσεων σχετικά με την εθνική χωροταξική πολιτική και πολιτική αειφόρου ανάπτυξης και τα αναγκαία μέτρα και ενέργειες για την εφαρμογή τους. Ειδικά, το Συμβούλιο γνωμοδοτεί για το περιεχόμενο του Γενικού και των Ειδικών Πλαισίων Χωροταξικού Σχεδιασμού και Αειφόρου Ανάπτυξης και συμμετέχει περιοδικώς με γνώμες και παρατηρήσεις στη διαδικασία παρακολούθησης, αξιολόγησης και αναθεώρησής τους. Οι γνωμοδοτήσεις, παρατηρήσεις και προτάσεις του Συμβουλίου υποβάλλονται προς τον Υπουργό Περιβάλλοντος, Χωροταξίας και Δημόσιων 'Eργων. 

4. Για την εκπλήρωση της αποστολής του, το Συμβούλιο ζητεί στοιχεία και πληροφορίες από όλους τους αρμόδιους φορείς και υπηρεσίες, οι οποίοι οφείλουν να τις παρέχουν εγκαίρως. Ο Πρόεδρος του Συμβουλίου μπορεί να καλεί εκπροσώπους των παραπάνω φορέων και υπηρεσιών να αναπτύξουν προφορικά τις απόψεις τους στις συνεδριάσεις του οργάνου αυτού, οι οποίοι και υποχρεούνται να προσέλθουν σε αυτές. 

'Αρθρο 5 

Αρμοδιότητες του Υπουργείου Περιβάλλοντος, 

Χωροταξίας και Δημόσιων 'Eργων 

Οι περιπτώσεις α' έως γ' της παρ.1 του άρθρου 2 του ν.1032/1980, καθώς και η περίπτωση δ' της ίδιας ως άνω παραγράφου, όπως αυτή τροποποιήθηκε με το άρθρο 31 παρ.1 του ν.1650/1986, αντικαθίστανται ως εξής: 

"α. Για την έκφραση και εξειδίκευση της γενικής πολιτικής για τη χωροταξία και την προστασία του περιβάλλοντος εντός του πλαισίου των αποφάσεων της Κυβέρνησης και των συλλογικών κυβερνητικών οργάνων, καθώς και για την εκπροσώπηση της χώρας στα διεθνή, ευρωπαϊκά και κοινοτικά όργανα στους τομείς της χωροταξίας, του περιβάλλοντος και της πολεοδομίας, σε συντονισμό με το κατά περίπτωση αρμόδιο Υπουργείο. Στο πλαίσιο αυτό, μεριμνά και για τη συγκρότηση, οργάνωση και λειτουργία εθνικού συστήματος πληροφοριών και παρατηρήσεων για το χώρο και το περιβάλλον σε συντονισμό με σχετικά προγράμματα και δίκτυα άλλων οργανισμών του ευρύτερου δημόσιου τομέα. 

β. Για την προώθηση, σε συνεργασία με άλλους αρμόδιους φορείς, ολοκληρωμένων στρατηγικών χωροταξικού σχεδιασμού και αειφόρου ανάπτυξης εθνικού ή περιφερειακού χαρακτήρα. Στο πλαίσιο αυτό κινεί τη διαδικασία κατάρτισης Εθνικών (Γενικού και Ειδικών) και Περιφερειακών Πλαισίων Χωροταξικού Σχεδιασμού και Αειφόρου Ανάπτυξης στο πλαίσιο της γενικότερης αναπτυξιακής πολιτικής, μεριμνά για την έγκριση και εφαρμογή τους και παρακολουθεί την εκτέλεσή τους από άλλους φορείς. Στην έννοια της εκτέλεσης δεν περιλαμβάνεται η ανάληψη δράσεων και ενεργειών, η κατάρτιση και εφαρμογή προγραμμάτων, η λήψη μέτρων και η εκτέλεση έργων που προβλέπονται στα πλαίσια αυτά και για τα οποία υφίστανται, κατά τις κείμενες διατάξεις, άλλοι αρμόδιοι φορείς. 

γ. Για τη χρηματοδότηση και εκπόνηση μελετών για τη σύνταξη, συμπλήρωση, τροποποίηση ή αναθεώρηση Εθνικών (Γενικού και Ειδικών), καθώς και Περιφερειακών Πλαισίων Χωροταξικού Σχεδιασμού και Αειφόρου Ανάπτυξης, καθώς και για την παρακολούθηση της εκπόνησης και την αξιολόγηση αυτών. 

δ. Για την κατάρτιση σχεδίων και προγραμμάτων περιβάλλοντος, για τον έλεγχο της εφαρμογής και το συντονισμό των ειδικών προγραμμάτων προστασίας του περιβάλλοντος των επί μέρους φορέων, καθώς και την κάλυψη θεμάτων περιβάλλοντος που δεν περιλαμβάνονται στις αρμοδιότητες άλλου φορέα." 

ΚΕΦΑΛΑΙΟ Γ' 

ΜΕΣΑ ΧΩΡΟΤΑΞΙΚΟΥ ΣΧΕΔΙΑΣΜΟΥ 

'Αρθρο 6 

Γενικό Πλαίσιο Χωροταξικού Σχεδιασμού 

και Αειφόρου Ανάπτυξης 

1. Το Γενικό Πλαίσιο Χωροταξικού Σχεδιασμού και Αειφόρου Ανάπτυξης αποτελεί σύνολο κειμένων ή και διαγραμμάτων με το οποίο: α) καταγράφονται και αξιολογούνται οι παράγοντες εκείνοι που επηρεάζουν την μακροπρόθεσμη χωρική ανάπτυξη και διάρθρωση του εθνικού χώρου, β) αποτιμώνται οι χωρικές επιπτώσεις των διεθνών, ευρωπαϊκών και εθνικών πολιτικών και γ) προσδιορίζονται, με προοπτική δεκαπέντε (15) ετών, οι βασικές προτεραιότητες και οι στρατηγικές κατευθύνσεις για την ολοκληρωμένη χωρική ανάπτυξη και την αειφόρο οργάνωση του εθνικού χώρου. 

Το Γενικό Πλαίσιο Χωροταξικού Σχεδιασμού και Αειφόρου Ανάπτυξης καθορίζει ειδικότερα τις βασικές κατευθύνσεις για: 

α) τη χωρική οργάνωση των κύριων εθνικών πόλων και αξόνων ανάπτυξης, καθώς και των διεθνών και διαπεριφερειακών εισόδων-πυλών και συνδέσεων της χώρας, 

β) τη χωρική διάρθρωση των στρατηγικής σημασίας δικτύων υποδομών και μεταφορών, καθώς και των κόμβων διευρωπαϊκής ακτινοβολίας, 

γ) τη χωρική διάρθρωση, εξειδίκευση και συμπληρωματικότητα των παραγωγικών τομέων, 

δ) το ρόλο των μητροπολιτικών και λοιπών σημαντικών αστικών κέντρων και τη σχέση με την ενδοχώρα τους, τη χωρική διάρθρωση του αστικού δικτύου, καθώς και τη χωρική οργάνωση και ανάπτυξη του ορεινού, αγροτικού, παράκτιου και νησιωτικού χώρου και άλλων κρίσιμων περιοχών του εθνικού χώρου, 

ε) τη διατήρηση και ανάδειξη της ποικιλομορφίας της υπαίθρου, τη συνετή διαχείριση των φυσικών πόρων, καθώς και τη διατήρηση, ανάδειξη και προστασία της εθνικής φυσικής και πολιτιστικής κληρονομιάς, 

στ) τη γεωγραφική ανασυγκρότηση της χώρας με σκοπό τη δημιουργία βιώσιμων διοικητικών και αναπτυξιακών ενοτήτων σε διαπεριφερειακό επίπεδο. 

Το Γενικό Πλαίσιο Χωροταξικού Σχεδιασμού και Αειφόρου Ανάπτυξης αποτελεί τη βάση αναφοράς για το συντονισμό και την εναρμόνιση των επί μέρους πολιτικών, προγραμμάτων και επενδυτικών σχεδίων του Κράτους, των δημόσιων νομικών προσώπων και των οργανισμών τοπικής αυτοδιοίκησης πρώτου και δεύτερου βαθμού που έχουν σημαντικές επιπτώσεις στη συνοχή και ανάπτυξη του εθνικού χώρου. 

2. Το Γενικό Πλαίσιο Χωροταξικού Σχεδιασμού και Αειφόρου Ανάπτυξης καταρτίζεται από το Υπουργείο Περιβάλλοντος, Χωροταξίας και Δημόσιων 'Eργων, σε συνεργασία με άλλα αρμόδια Υπουργεία και οργανισμούς του ευρύτερου δημόσιου τομέα. Για την κατάρτισή του λαμβάνονται υπόψη οι διεθνείς, ευρωπαϊκές, διακρατικές και διασυνοριακές ή διαπεριφερειακές δράσεις, συνεργασίες και υποχρεώσεις της χώρας, καθώς και οι ιδιαιτερότητες και ανάγκες κάθε περιοχής του εθνικού χώρου. Το Γενικό Πλαίσιο Χωροταξικού Σχεδιασμού και Αειφόρου Ανάπτυξης εναρμονίζεται επίσης με το εθνικό πρόγραμμα δημοσίων επενδύσεων, τον προγραμματισμό για την οικονομική και κοινωνική ανάπτυξη της χώρας και άλλα γενικά ή ειδικά αναπτυξιακά προγράμματα εθνικής κλίμακας που έχουν σημαντικές επιπτώσεις στη διάρθρωση και ανάπτυξη του εθνικού χώρου. 

Με απόφαση της Επιτροπής που προβλέπεται στο άρθρο 3, η οποία εκδίδεται μετά από πρόταση του Υπουργού Περιβάλλοντος, Χωροταξίας και Δημόσιων 'Eργων και δημοσιεύεται στην Εφημερίδα της Κυβερνήσεως, καθορίζονται ειδικότερα η διαδικασία κατάρτισης, τα συνεργαζόμενα μέρη, το είδος της απαιτούμενης επιστημονικής και τεχνικής στήριξης και κάθε άλλη λεπτομέρεια για την εφαρμογή της παραγράφου αυτής. 

3. Το Γενικό Πλαίσιο Χωροταξικού Σχεδιασμού και Αειφόρου Ανάπτυξης υπόκειται σε έγκριση της Ολομέλειας της Βουλής κατά το άρθρο 79 παρ. 8 του Συντάγματος. Για την υποβολή του στη Βουλή απαιτείται προηγούμενη γνωμοδότηση του Εθνικού Συμβουλίου Χωροταξικού Σχεδιασμού και Αειφόρου Ανάπτυξης και έγκριση της Επιτροπής που προβλέπεται στο άρθρο 3. 

4. Το Γενικό Πλαίσιο Χωροταξικού Σχεδιασμού και Αειφόρου Ανάπτυξης αναθεωρείται ανά πενταετία, εφόσον από την αξιολόγηση που διενεργείται κατά την επόμενη παράγραφο προκύπτει τεκμηριωμένη προς τούτο ανάγκη. Οι διατάξεις της προηγούμενης παραγράφου εφαρμόζονται και για την αναθεώρηση του Γενικού Πλαισίου Χωροταξικού Σχεδιασμού και Αειφόρου Ανάπτυξης. 

5. Το Υπουργείο Περιβάλλοντος, Χωροταξίας και Δημόσιων 'Eργων παρακολουθεί και αξιολογεί την τήρηση των βασικών επιλογών, προτεραιοτήτων και κατευθύνσεων του Γενικού Πλαισίου Χωροταξικού Σχεδιασμού και Αειφόρου Ανάπτυξης. Για το σκοπό αυτόν, συντάσσει ανά διετία έκθεση, στην οποία αναφέρεται ο βαθμός και ο τρόπος εφαρμογής του Γενικού Πλαισίου από τις υπηρεσίες του, υπηρεσίες άλλων αρμόδιων Υπουργείων, νομικών προσώπων δημοσίου δικαίου ή δημόσιων επιχειρήσεων και λοιπών οργανισμών του ευρύτερου δημόσιου τομέα. Στην ίδια έκθεση υποδεικνύει τα μέτρα, τα προγράμματα, τις πρωτοβουλίες, δράσεις και κάθε είδους ενέργειες που κατά περίπτωση απαιτούνται για την εφαρμογή του Γενικού Πλαισίου, καθώς και ενέργειες που αντίκεινται ή δεν εναρμονίζονται προς τις κατευθύνσεις του. Τα πορίσματα της έκθεσης αυτής διαβιβάζονται από τον Υπουργό Περιβάλλοντος, Χωροταξίας και Δημόσιων 'Eργων στο Εθνικό Συμβούλιο Χωροταξικού Σχεδιασμού και Αειφόρου Ανάπτυξης, το οποίο και γνωμοδοτεί σχετικά. Μετά τη γνωμοδότηση του Συμβουλίου, υποβάλλονται από τον Υπουργό Περιβάλλοντος, Χωροταξίας και Δημόσιων 'Eργων προς έγκριση στην Επιτροπή που προβλέπεται στο άρθρο 3. Μετά την έγκριση της Επιτροπής, τα πορίσματα της έκθεσης γνωστοποιούνται στα καθ' ύλην αρμόδια Υπουργεία και λοιπούς αρμόδιους οργανισμούς, προκειμένου να λαμβάνονται υπόψη κατά την προώθηση μέτρων, προγραμμάτων, δράσεων, ενεργειών και ρυθμίσεων αρμοδιότητάς τους που αφορούν την εφαρμογή του Γενικού Πλαισίου Χωροταξικού Σχεδιασμού και Αειφόρου Ανάπτυξης. Με απόφαση του Υπουργού Περιβάλλοντος, Χωροταξίας και Δημόσιων 'Eργων, που δημοσιεύεται στην Εφημερίδα της Κυβερνήσεως, καθορίζονται ειδικότερα η διαδικασία παρακολούθησης και αξιολόγησης, τα συνεργαζόμενα μέρη, το είδος της απαιτούμενης επιστημονικής και τεχνικής στήριξης, καθώς και κάθε άλλη λεπτομέρεια για την εφαρμογή της παραγράφου αυτής. 

6. Ο Υπουργός Χωροταξίας, Περιβάλλοντος και Δημόσιων 'Eργων υποβάλλει ανά διετία έκθεση στη Βουλή για την πορεία εφαρμογής του Γενικού Πλαισίου Χωροταξικού Σχεδιασμού και Αειφόρου Ανάπτυξης. 

'Αρθρο 7 

Ειδικά Πλαίσια Χωροταξικού Σχεδιασμού 

και Αειφόρου Ανάπτυξης 

1. Τα Ειδικά Πλαίσια Χωροταξικού Σχεδιασμού και Αειφόρου Ανάπτυξης αποτελούν σύνολα κειμένων ή και διαγραμμάτων με τα οποία εξειδικεύονται ή και συμπληρώνονται οι κατευθύνσεις του Γενικού Πλαισίου Χωροταξικού Σχεδιασμού και Αειφόρου Ανάπτυξης που αφορούν την ανάπτυξη και οργάνωση του εθνικού χώρου και ιδίως: 

- τη χωρική διάρθρωση ορισμένων τομέων ή κλάδων παραγωγικών δραστηριοτήτων εθνικής σημασίας, 

- τη χωρική διάρθρωση των δικτύων και υπηρεσιών τεχνικής, κοινωνικής και διοικητικής υποδομής εθνικού ενδιαφέροντος, με εξαίρεση τα δίκτυα και υπηρεσίες τηλεπικοινωνιών, καθώς και τη χωρική κατανομή των υποδομών γνώσης και καινοτομίας, 

- ορισμένες ειδικές περιοχές του εθνικού χώρου και ιδίως τις παράκτιες και νησιωτικές περιοχές, τις ορεινές και προβληματικές ζώνες, τις περιοχές που υπάγονται σε διεθνείς ή ευρωπαϊκές συμβάσεις για την προστασία του περιβάλλοντος, καθώς και άλλες ενότητες του εθνικού χώρου που παρουσιάζουν κρίσιμα περιβαλλοντικά, αναπτυξιακά και κοινωνικά προβλήματα. 

2. Τα Ειδικά Πλαίσια Χωροταξικού Σχεδιασμού και Αειφόρου Ανάπτυξης συνοδεύονται από πρόγραμμα δράσης στο οποίο εξειδικεύονται οι απαιτούμενες για την εφαρμογή τους ενέργειες, δράσεις, ρυθμίσεις και προγράμματα, το κόστος, οι πηγές και οι φορείς χρηματοδότησής τους, καθώς και το χρονοδιάγραμμα εκτέλεσης των αναγκαίων έργων και μέτρων και οι φορείς εφαρμογής. 

3. Τα Ειδικά Πλαίσια Χωροταξικού Σχεδιασμού και Αειφόρου Ανάπτυξης καταρτίζονται από το Υπουργείο Περιβάλλοντος, Χωροταξίας και Δημόσιων 'Eργων σε συνεργασία με τα κατά περίπτωση αρμόδια Υπουργεία και λοιπούς αρμόδιους οργανισμούς. Με αποφάσεις της Επιτροπής που προβλέπεται στο άρθρο 3, οι οποίες εκδίδονται ύστερα από πρόταση του Υπουργού Περιβάλλοντος, Χωροταξίας και Δημόσιων 'Eργων και δημοσιεύονται στην Εφημερίδα της Κυβερνήσεως, καθορίζονται ειδικότερα η διαδικασία κατάρτισης, τα συνεργαζόμενα μέρη, το είδος της απαιτούμενης τεχνικής και επιστημονικής στήριξης και κάθε άλλη λεπτομέρεια για την εφαρμογή της παραγράφου αυτής. 

4. Τα Ειδικά Πλαίσια Χωροταξικού Σχεδιασμού και Αειφόρου Ανάπτυξης εγκρίνονται με απόφαση της Επιτροπής που προβλέπεται στο άρθρο 3, ύστερα από γνώμη του Εθνικού Συμβουλίου Χωροταξικού Σχεδιασμού και Αειφόρου Ανάπτυξης. Η απόφαση δημοσιεύεται στην Εφημερίδα της Κυβερνήσεως. 

5. Τα Ειδικά Πλαίσια Χωροταξικού Σχεδιασμού και Αειφόρου Ανάπτυξης αναθεωρούνται ανά πενταετία, εφόσον από την αξιολόγηση που διενεργείται κατά την επόμενη παράγραφο προκύψει τεκμηριωμένη ανάγκη αναθεώρησης. Στο χρονικό αυτό διάστημα είναι κατ' εξαίρεση δυνατή η τροποποίησή τους προκειμένου: α) να αντιμετωπισθούν ζητήματα που ανακύπτουν από την προώθηση ή εφαρμογή προγραμμάτων και δράσεων διεθνούς, ευρωπαϊκού, διασυνοριακού, διακρατικού ή διαπεριφερειακού χαρακτήρα, β) να καθορισθούν εθνικές κατευθύνσεις για την αντιμετώπιση εξαιρετικών αναγκών από φυσικές ή τεχνολογικές καταστροφές και κινδύνους, γ) να αντιμετωπισθούν εξαιρετικές και απρόβλεπτες ανάγκες που προκύπτουν από την εκτέλεση έργων και προγραμμάτων κοινωνικής και τεχνικής υποδομής εθνικής κλίμακας, δ) να προσαρμοσθούν σε σχετικές παρατηρήσεις και υποδείξεις της ετήσιας έκθεσης παρακολούθησης και αξιολόγησης που προβλέπεται στην επόμενη παράγραφο. Οι διατάξεις της προηγούμενης παραγράφου εφαρμόζονται και για τις διαδικασίες αναθεώρησης ή τροποποίησης των Ειδικών Πλαισίων Χωροταξικού Σχεδιασμού και Αειφόρου Ανάπτυξης. 

6. Το Υπουργείο Περιβάλλοντος, Χωροταξίας και Δημόσιων 'Eργων παρακολουθεί και αξιολογεί την τήρηση των βασικών επιλογών, προτεραιοτήτων και κατευθύνσεων των Ειδικών Πλαισίων Χωροταξικού Σχεδιασμού και Αειφόρου Ανάπτυξης. Για το σκοπό αυτόν συντάσσει ανά διετία εκθέσεις, στις οποίες αναφέρεται ο βαθμός και ο τρόπος εφαρμογής των Ειδικών Πλαισίων από τις υπηρεσίες του, υπηρεσίες άλλων αρμόδιων Υπουργείων, νομικών προσώπων δημοσίου δικαίου ή δημοσίων επιχειρήσεων και λοιπών οργανισμών του ευρύτερου δημόσιου τομέα. Στις ίδιες εκθέσεις υποδεικνύονται τα μέτρα, τα προγράμματα, οι πρωτοβουλίες, δράσεις και οι κάθε είδους ενέργειες που κατά περίπτωση απαιτούνται για την αποτελεσματική εφαρμογή των Ειδικών Πλαισίων, καθώς και επισημαίνονται ενέργειες που είναι αντίθετες ή που δεν εναρμονίζονται με τις κατευθύνσεις τους. Τα πορίσματα των εκθέσεων αυτών διαβιβάζονται από τον Υπουργό Περιβάλλοντος, Χωροταξίας και Δημόσιων 'Eργων στο Εθνικό Συμβούλιο Χωροταξικού Σχεδιασμού και Αειφόρου Ανάπτυξης, το οποίο και γνωμοδοτεί σχετικά. Μετά τη γνωμοδότηση, υποβάλλονται από τον Υπουργό Περιβάλλοντος, Χωροταξίας και Δημόσιων 'Eργων προς έγκριση στην Επιτροπή που προβλέπεται στο άρθρο 3. Μετά την έγκριση της Επιτροπής, τα πορίσματα των εκθέσεων γνωστοποιούνται στα καθ' ύλην αρμόδια Υπουργεία και λοιπούς αρμόδιους οργανισμούς, προκειμένου να λαμβάνονται υπόψη κατά την προώθηση μέτρων, προγραμμάτων, δράσεων, ενεργειών και ρυθμίσεων αρμοδιότητάς τους που αφορούν την εφαρμογή των Ειδικών Πλαισίων Χωροταξικού Σχεδιασμού και Αειφόρου Ανάπτυξης. 

Με απόφαση του Υπουργού Περιβάλλοντος, Χωροταξίας και Δημόσιων 'Eργων, που δημοσιεύεται στην Εφημερίδα της Κυβερνήσεως, καθορίζονται ειδικότερα η διαδικασία παρακολούθησης και αξιολόγησης, τα συνεργαζόμενα μέρη, το είδος της απαιτούμενης επιστημονικής και τεχνικής στήριξης, καθώς και κάθε άλλη λεπτομέρεια για την εφαρμογή της παραγράφου αυτής. 

'Αρθρο 8 

Περιφερειακά Πλαίσια Χωροταξικού Σχεδιασμού 

και Αειφόρου Ανάπτυξης 

1. Τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης καταρτίζονται για κάθε περιφέρεια της χώρας και αποτελούν σύνολα κειμένων ή και διαγραμμάτων με τα οποία: α) καταγράφεται και αξιολογείται η θέση της περιφέρειας στο διεθνή και ευρωπαϊκό χώρο, ο ρόλος της σε εθνικό επίπεδο και σε σύγκριση με άλλες περιφέρειες και οι λειτουργίες διαπεριφερειακού χαρακτήρα που έχει ή μπορεί να αναπτύξει, β) καταγράφονται και αξιολογούνται οι παράγοντες εκείνοι που επηρεάζουν τη μακροπρόθεσμη ανάπτυξη και διάρθρωση του χώρου στο επίπεδο της περιφέρειας, γ) αποτιμώνται οι χωρικές επιπτώσεις των ευρωπαϊκών, εθνικών και περιφερειακών πολιτικών και προγραμμάτων στο επίπεδο της περιφέρειας και δ) προσδιορίζονται, με προοπτική δεκαπέντε (15) ετών, οι βασικές προτεραιότητες και οι στρατηγικές επιλογές για την ολοκληρωμένη και αειφόρο ανάπτυξη του χώρου στο επίπεδο της περιφέρειας, οι οποίες θα προωθούν την ισότιμη ένταξή της στον ευρύτερο διεθνή, ευρωπαϊκό και εθνικό χώρο. 

Τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης υποδεικνύουν ειδικότερα τις κατευθύνσεις για τη χωρική διάρθρωση των βασικών δικτύων και υπηρεσιών διοικητικής, κοινωνικής και τεχνικής υποδομής περιφερειακού και διανομαρχιακού ενδιαφέροντος, καθώς και τις κατευθύνσεις για τη διοικητική και οικονομική ανασυγκρότηση του περιφερειακού χώρου και ιδίως αυτές που αφορούν στη δημιουργία βιώσιμων διοικητικών και αναπτυξιακών ενοτήτων σε ενδοπεριφερειακό επίπεδο. Περιλαμβάνουν επίσης τις κατευθύνσεις και τα προγραμματικά πλαίσια για τη χωροθέτηση των βασικών παραγωγικών δραστηριοτήτων του πρωτογενούς, δευτερογενούς και τριτογενούς τομέα και ιδίως τις περιοχές, υπό μορφή εναλλακτικών δυνατοτήτων, στις οποίες θα αναζητηθεί κατά προτεραιότητα ο καθορισμός Περιοχών Οργανωμένης Ανάπτυξης Παραγωγικών Δραστηριοτήτων, καθώς και τις περιοχές για τις οποίες αντίστοιχα απαιτείται ο καθορισμός Περιοχών Ειδικών Χωρικών Παρεμβάσεων και Σχεδίων Ολοκληρωμένων Αστικών Παρεμβάσεων. 

Περιλαμβάνουν, τέλος, τις κατευθύνσεις για την ισόρροπη και αειφόρο διάρθρωση του περιφερειακού οικιστικού δικτύου, καθώς και τις βασικές προτεραιότητες για την προστασία, διατήρηση και ανάδειξη της φυσικής και πολιτιστικής κληρονομιάς της περιφέρειας. 

Οι γενικές κατευθύνσεις και προτάσεις των Περιφερειακών Πλαισίων, εφόσον προκύπτει τεκμηριωμένη προς τούτο ανάγκη από ειδικές οικονομικές, κοινωνικές ή πολιτισμικές συνθήκες που επικρατούν σε συγκεκριμένες περιφέρειες, μπορούν να εξειδικεύονται περαιτέρω στο επίπεδο των εδαφικών ορίων των νομαρχιακών αυτοδιοικήσεων ή και άλλων γεωγραφικών ενοτήτων της περιφέρειας. 

Τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης συνοδεύονται από πρόγραμμα δράσης, στο οποίο εξειδικεύονται οι απαιτούμενες για την εφαρμογή τους ενέργειες, ρυθμίσεις, μέτρα και προγράμματα, το κόστος και οι πηγές χρηματοδότησης των προτεινόμενων παρεμβάσεων, καθώς και οι φορείς και το χρονοδιάγραμμα εφαρμογής των προτεινόμενων μέτρων και δράσεων. 

Με απόφαση του Υπουργού Περιβάλλοντος, Χωροταξίας και Δημόσιων 'Eργων που δημοσιεύεται στην Εφημερίδα της Κυβερνήσεως, καθορίζονται προδιαγραφές για τη σύνταξη των Περιφερειακών Πλαισίων Χωροταξικού Σχεδιασμού και Αειφόρου Ανάπτυξης. 

2. Τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης εναρμονίζονται με τις κατευθύνσεις του Γενικού και των Ειδικών Πλαισίων Χωροταξικού Σχεδιασμού και Αειφόρου Ανάπτυξης και εξειδικεύουν και συμπληρώνουν τις βασικές προτεραιότητες και επιλογές τους με στόχο τον καλύτερο συντονισμό των διαδικασιών χωροταξικού σχεδιασμού και επιλογών χωρικής ανάπτυξης σε εθνικό και περιφερειακό επίπεδο. Επιδιώκουν παράλληλα την, σύμφωνα με τις φυσικές, οικονομικές και κοινωνικές ιδιαιτερότητες κάθε περιφέρειας, προώθηση της αειφόρου, ισόρροπης και διαρκούς ανάπτυξής της. Για την κατάρτισή τους λαμβάνονται υπόψη το περιφερειακό πρόγραμμα δημοσίων επενδύσεων, τα προγράμματα περιφερειακής ανάπτυξης, καθώς και άλλα γενικά ή ειδικά αναπτυξιακά προγράμματα που έχουν σημαντικές επιπτώσεις στη διάρθρωση και ανάπτυξη του χώρου της περιφέρειας. 

Τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης αποτελούν τη βάση αναφοράς για το συντονισμό και την εναρμόνιση των επί μέρους πολιτικών, προγραμμάτων και επενδυτικών σχεδίων του Κράτους, των δημόσιων οργανισμών και επιχειρήσεων και των οργανισμών τοπικής αυτοδιοίκησης πρώτης και δεύτερης βαθμίδας που έχουν σημαντικές επιπτώσεις στη συνοχή και ανάπτυξη του περιφερειακού χώρου. 

Στο αναπτυξιακό πρόγραμμα κάθε περιφέρειας περιλαμβάνονται κατά προτεραιότητα τα έργα και οι δράσεις που προωθούν την εφαρμογή του Περιφερειακού Πλαισίου Χωροταξικού Σχεδιασμού και Αειφόρου Ανάπτυξης με προοπτική πέντε (5) ετών από την έγκρισή του. 

3. α. Η διαδικασία σύνταξης των Περιφερειακών Πλαισίων κινείται από το Υπουργείο Περιβάλλοντος, Χωροταξίας και Δημόσιων 'Eργων μετά από σχετική ενημέρωση της οικείας περιφέρειας. Η διαδικασία μπορεί επίσης να κινηθεί με πρωτοβουλία της περιφέρειας μετά από προηγούμενη ενημέρωση του Υπουργείου Περιβάλλοντος, Χωροταξίας και Δημόσιων 'Eργων. Στην περίπτωση αυτήν, κατ' εξαίρεση κάθε άλλης διάταξης, η περιφέρεια έχει αρμοδιότητα για την εκπόνηση και χρηματοδότηση μελετών Περιφερειακών Πλαισίων. 

β. 'Oταν η διαδικασία κινείται από την περιφέρεια, η σχετική μελέτη πρέπει να συνοδεύεται από γνωμοδότηση του οικείου Περιφερειακού Συμβουλίου. Ειδικά για τη σύνταξη Περιφερειακών Πλαισίων για τις Περιφέρειες Αττικής και Κεντρικής Μακεδονίας απαιτείται, επιπλέον της προαναφερόμενης γνωμοδότησης, η γνώμη της εκτελεστικής επιτροπής των Οργανισμών Αθήνας και Θεσσαλονίκης αντίστοιχα. Για τη σύνταξη Περιφερειακών Πλαισίων στις λοιπές περιφέρειες γνωμοδοτούν, για τις περιοχές αρμοδιότητάς τους, και οι οργανισμοί του άρθρου 3 του ν. 2508/1997 που έχουν συσταθεί και λειτουργούν. Οι γνωμοδοτήσεις αυτές πρέπει να περιέρχονται στις αρμόδιες υπηρεσίες της περιφέρειας μέσα σε προθεσμία τριών (3) μηνών από τη λήψη της σχετικής μελέτης. Αν περάσει άπρακτη η προθεσμία αυτή, δεν εμποδίζεται η πρόοδος της διαδικασίας. 

γ. 'Oταν η διαδικασία κινείται από το Υπουργείο Περιβάλλοντος, Χωροταξίας και Δημόσιων 'Eργων, η σχετική μελέτη αποστέλλεται στην αρμόδια περιφέρεια για γνωμοδότηση του Περιφερειακού Συμβουλίου. Αποστέλλεται επίσης και στους οργανισμούς της προηγούμενης περίπτωσης. Οι ανωτέρω γνωμοδοτήσεις των συμβουλίων και οργανισμών πρέπει να περιέρχονται στο Υπουργείο Περιβάλλοντος, Χωροταξίας και Δημόσιων 'Eργων μέσα σε προθεσμία τριών (3) μηνών από τη λήψη της σχετικής μελέτης. Αν περάσει άπρακτη η προθεσμία αυτή, δεν εμποδίζεται η πρόοδος της διαδικασίας. 

4. Τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης εγκρίνονται με αποφάσεις του Υπουργού Περιβάλλοντος, Χωροταξίας και Δημόσιων 'Eργων, που δημοσιεύονται στην Εφημερίδα της Κυβερνήσεως. 

5. Τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης αναθεωρούνται ανά πενταετία, εφόσον από την αξιολόγηση που διενεργείται κατά την επόμενη παράγραφο προκύψει τεκμηριωμένη προς τούτο ανάγκη. Στο χρονικό αυτό διάστημα είναι κατ' εξαίρεση δυνατή η τροποποίησή τους προκειμένου: α) να αντιμετωπισθούν ζητήματα που ανακύπτουν από την προώθηση ή εφαρμογή προγραμμάτων και δράσεων διεθνούς, ευρωπαϊκού, διασυνοριακού, διακρατικού ή διαπεριφερειακού χαρακτήρα, β) να ληφθούν υπόψη απρόβλεπτες και επείγουσες ανάγκες από φυσικές και τεχνολογικές καταστροφές ή κινδύνους, γ) να αντιμετωπισθούν εξαιρετικές και απρόβλεπτες ανάγκες που προκύπτουν από την εκτέλεση έργων και προγραμμάτων κοινωνικής και τεχνικής υποδομής εθνικής κλίμακας, δ) να προσαρμοσθούν σε παρατηρήσεις και υποδείξεις της ετήσιας έκθεσης παρακολούθησης και αξιολόγησης της επόμενης παραγράφου. Οι διατάξεις των παραγράφων 3 και 4 του άρθρου αυτού εφαρμόζονται και για την αναθεώρηση ή τροποποίηση των Περιφερειακών Πλαισίων. 

6. Το Υπουργείο Περιβάλλοντος, Χωροταξίας και Δημόσιων 'Eργων παρακολουθεί και αξιολογεί την τήρηση των βασικών επιλογών, προτεραιοτήτων και κατευθύνσεων των Περιφερειακών Πλαισίων Χωροταξικού Σχεδιασμού και Αειφόρου Ανάπτυξης. Για το σκοπό αυτόν, συντάσσει ανά διετία εκθέσεις, στις οποίες αναφέρεται ο βαθμός και ο τρόπος εφαρμογής των Περιφερειακών Πλαισίων από τις υπηρεσίες του, υπηρεσίες άλλων αρμόδιων Υπουργείων, νομικών προσώπων δημοσίου δικαίου ή δημόσιων επιχειρήσεων και λοιπών οργανισμών του ευρύτερου δημόσιου τομέα. Στις ίδιες εκθέσεις υποδεικνύει τα μέτρα, τα προγράμματα, τις πρωτοβουλίες, δράσεις και κάθε είδους ενέργειες που κατά περίπτωση απαιτούνται για την εφαρμογή των Περιφερειακών Πλαισίων, καθώς και ενέργειες που αντίκεινται ή δεν εναρμονίζονται προς τις κατευθύνσεις τους. Τα πορίσματα των εκθέσεων αυτών διαβιβάζονται από τον Υπουργό Περιβάλλοντος, Χωροταξίας και Δημόσιων 'Eργων στα καθ' ύλην αρμόδια Υπουργεία, στο Γενικό Γραμματέα της Περιφέρειας και στο οικείο Περιφερειακό Συμβούλιο, καθώς και στα νομαρχιακά συμβούλια της περιφέρειας, προκειμένου να λαμβάνονται υπόψη κατά την προώθηση μέτρων, προγραμμάτων, δράσεων και ρυθμίσεων αρμοδιότητάς τους που αφορούν την εφαρμογή των Περιφερειακών Πλαισίων Χωροταξικού Σχεδιασμού και Αειφόρου Ανάπτυξης. 

Με απόφαση του Υπουργού Περιβάλλοντος, Χωροταξίας και Δημόσιων 'Eργων, που δημοσιεύεται στην Εφημερίδα της Κυβερνήσεως, καθορίζονται ειδικότερα η διαδικασία παρακολούθησης και αξιολόγησης, τα συνεργαζόμενα μέρη, το είδος της απαιτούμενης επιστημονικής και τεχνικής στήριξης, καθώς και κάθε άλλη λεπτομέρεια για την εφαρμογή της παραγράφου αυτής. 

7. Με προεδρικό διάταγμα, που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημόσιων 'Eργων, μπορεί να μεταβιβάζεται στο Γενικό Γραμματέα της Περιφέρειας η αρμοδιότητα έγκρισης, παρακολούθησης, αξιολόγησης, τροποποίησης και αναθεώρησης των Περιφερειακών Πλαισίων Χωροταξικού Σχεδιασμού και Αειφόρου Ανάπτυξης και να ορίζεται κάθε άλλη λεπτομέρεια για την εφαρμογή της παραγράφου αυτής. 

'Αρθρο 9 

Συνέπειες της έγκρισης των Πλαισίων 

Χωροταξικού Σχεδιασμού και 

Αειφόρου Ανάπτυξης 

1. Ρυθμιστικά σχέδια, γενικά πολεοδομικά σχέδια, σχέδια χωρικής και οικιστικής οργάνωσης ανοικτών πόλεων, σχέδια ανάπτυξης περιοχών δεύτερης κατοικίας, ζώνες οικιστικού ελέγχου, περιοχές του άρθρου 24 του ν. 1650/1986 ή άλλα σχέδια χρήσεων γης, που εγκρίνονται μετά την έναρξη ισχύος του νόμου αυτού, οφείλουν να εναρμονίζονται προς τις επιλογές ή κατευθύνσεις των εγκεκριμένων Περιφερειακών Πλαισίων και αν αυτά ελλείπουν προς τις επιλογές ή κατευθύνσεις του εγκεκριμένου Γενικού και των εγκεκριμένων Ειδικών Πλαισίων Χωροταξικού Σχεδιασμού και Αειφόρου Ανάπτυξης. 

Μέχρι την έγκριση των ανωτέρω πλαισίων, η έγκριση των ρυθμιστικών σχεδίων, των γενικών πολεοδομικών σχεδίων και λοιπών σχεδίων χρήσεων γης, καθώς και η έκδοση άλλων κανονιστικών και ατομικών πράξεων με τις οποίες επιχειρείται ρύθμιση του χώρου, γίνεται μετά από συνεκτίμηση των διαθέσιμων στοιχείων του ευρύτερου χωροταξικού σχεδιασμού και ιδίως αυτών που απορρέουν από υφιστάμενες ή υπό εξέλιξη μελέτες χωροταξικού χαρακτήρα. 

2. Εγκεκριμένα κατά την έναρξη ισχύος του νόμου αυτού ρυθμιστικά σχέδια, γενικά πολεοδομικά σχέδια, ζώνες οικιστικού ελέγχου, σχέδια ανάπτυξης περιοχών δεύτερης κατοικίας ή άλλα σχέδια χρήσεων γης επιβάλλεται να τροποποιηθούν ή αναθεωρηθούν με τη διαδικασία που ορίζεται στις διατάξεις που τα διέπουν, προκειμένου να εναρμονισθούν προς τις κατευθύνσεις του εγκεκριμένου Γενικού και των εγκεκριμένων Ειδικών και Περιφερειακών Πλαισίων Χωροταξικού Σχεδιασμού και Αειφόρου Ανάπτυξης. 

ΚΕΦΑΛΑΙΟ Δ' 

ΜΗΧΑΝΙΣΜΟΙ ΕΦΑΡΜΟΓΗΣ, ΕΛΕΓΧΟΥ ΚΑΙ 

ΥΠΟΣΤΗΡΙΞΗΣ ΤΟΥ ΧΩΡΟΤΑΞΙΚΟΥ ΣΧΕΔΙΑΣΜΟΥ 

'Αρθρο 10 

Περιοχές Οργανωμένης Ανάπτυξης 

Παραγωγικών Δραστηριοτήτων 

1. Το άρθρο 24 του ν. 1650/1986, όπως τροποποιήθηκε με την παράγραφο 15 του άρθρου 98 του ν. 1892/1990 (ΦΕΚ 101 Α') και την παράγραφο 2 του άρθρου 23 του ν. 2300/1995 (ΦΕΚ 69 Α'), αντικαθίσταται ως εξής: 

"1. Ως περιοχές οργανωμένης ανάπτυξης παραγωγικών δραστηριοτήτων (Π.Ο.Α.Π.Δ.) χαρακτηρίζονται θαλάσσιες εκτάσεις, καθώς και χερσαίες περιοχές, που είναι πρόσφορες, σύμφωνα με τις κατευθύνσεις του χωροταξικού σχεδιασμού, για την ανάπτυξη παραγωγικών και επιχειρηματικών δραστηριοτήτων του πρωτογενούς, δευτερογενούς ή τριτογενούς τομέα, καθώς και δραστηριοτήτων ή επιχειρηματικών πρωτοβουλιών πειραματικού χαρακτήρα. 

Οι περιοχές αυτές μπορεί να εξειδικεύονται κατά κλάδο δραστηριότητας ή τομέα παραγωγής ή είδος και προορισμό λειτουργίας και να διακρίνονται σε περιοχές αποκλειστικής χρήσης, στις οποίες απαγορεύεται κάθε άλλη δραστηριότητα εκτός από εκείνη στην οποία αποβλέπει ο χαρακτηρισμός τους και σε περιοχές κύριας χρήσης, όπου επιτρέπονται και άλλες δραστηριότητες υπό όρους. 

2. Οι περιοχές της προηγούμενης παραγράφου χαρακτηρίζονται και οριοθετούνται με αίτηση φορέα, οποιασδήποτε νομικής μορφής, τον οποίο συνιστούν ή στον οποίο συμμετέχουν φυσικά πρόσωπα ή νομικά πρόσωπα του ιδιωτικού τομέα, νομικά πρόσωπα του ευρύτερου δημόσιου τομέα, όπως αυτός οριοθετείται με την παράγραφο 1 του άρθρου 14 του ν. 2190/1994, καθώς και ενώσεις, σύνδεσμοι ή κοινοπραξίες των ανωτέρω σύμφωνα με τις εκάστοτε ισχύουσες διατάξεις. Η εδαφική έκταση των προς ανάπτυξη περιοχών της παραγράφου 1 πρέπει να ανήκει στην κυριότητα του συνιστώμενου κατά την παρούσα παράγραφο φορέα ή να έχει παραχωρηθεί σε αυτόν κατά χρήση με μακροχρόνια μίσθωση κατά το χρόνο υποβολής της αίτησης χαρακτηρισμού και οριοθέτησης της εκτάσεως σύμφωνα με την επόμενη παράγραφο. 

Ειδικά για τη δημιουργία περιοχών ανάπτυξης μονάδων υδατοκαλλιεργειών, η προβλεπόμενη από τις οικείες διατάξεις εκμίσθωση ή παραχώρηση χερσαίων εκτάσεων και υδάτινων επιφανειών επιτρέπεται να γίνεται και μετά την έκδοση της εγκριτικής απόφασης της επόμενης παραγράφου. Στις περιπτώσεις αυτές, την αίτηση χαρακτηρισμού και οριοθέτησης της Π.Ο.Α.Π.Δ. προσυπογράφει επιπλέον και ο κύριος της έκτασης, ο οποίος δηλώνει ρητά ότι αποδέχεται να παραχωρήσει ή να εκμισθώσει την έκταση σε αποκλειστική προθεσμία έξι (6) μηνών από την έκδοση της εγκριτικής απόφασης της επόμενης παραγράφου. Εάν παρέλθει άπρακτη η προθεσμία αυτή, η εγκριτική απόφαση της Π.Ο.Α.Π.Δ. ανακαλείται. 

3. α. Ο χαρακτηρισμός και η οριοθέτηση εκτάσεων, ως Π.Ο.Α.Π.Δ. γίνεται, σύμφωνα με τις κατευθύνσεις εγκεκριμένων Περιφερειακών Πλαισίων Χωροταξικού Σχεδιασμού και Αειφόρου Ανάπτυξης. 'Eως την έγκριση των προαναφερόμενων πλαισίων, ο χαρακτηρισμός και η οριοθέτηση των περιοχών της παραγράφου 1 γίνεται μετά από στάθμιση των διαθέσιμων στοιχείων ευρύτερου χωροταξικού σχεδιασμού και ιδίως αυτών που απορρέουν από υφιστάμενα γενικά ή ειδικά αναπτυξιακά προγράμματα και υπό εξέλιξη χωροταξικές μελέτες. 

β. Για το χαρακτηρισμό και οριοθέτηση εκτάσεων ως Π.Ο.Α.Π.Δ. υποβάλλεται στο Υπουργείο Περιβάλλοντος, Χωροταξίας και Δημόσιων 'Eργων αίτηση από το φορέα της παραγράφου 2. Με απόφαση του Υπουργού Περιβάλλοντος, Χωροταξίας και Δημόσιων 'Eργων, που δημοσιεύεται στην Εφημερίδα της Κυβερνήσεως, καθορίζονται τα δικαιολογητικά και έγγραφα που θα συνοδεύουν την αίτηση του φορέα, ο τύπος και το περιεχόμενο της αιτήσεως, ο χρόνος και τα στάδια ολοκλήρωσης της διαδικασίας και κάθε άλλη λεπτομέρεια που είναι αναγκαία για την εφαρμογή αυτής της παραγράφου. Εάν για τη δημιουργία Π.Ο.Α.Π.Δ. απαιτείται η σύνταξη Μελέτης Περιβαλλοντικών Επιπτώσεων, αυτή καταρτίζεται κατά τις κείμενες διατάξεις και υποβάλλεται μαζί με τα υπόλοιπα δικαιολογητικά της παραγράφου αυτής. 

Ο χαρακτηρισμός και η οριοθέτηση εκτάσεων ως Π.Ο.Α.Π.Δ. γίνονται με κοινή απόφαση του Υπουργού Περιβάλλοντος, Χωροταξίας και Δημόσιων 'Eργων και του κατά περίπτωση αρμόδιου Υπουργού, ύστερα από γνώμη του οικείου νομαρχιακού συμβουλίου και του Κεντρικού Συμβουλίου Χωροταξίας, Οικισμού και Περιβάλλοντος (Κ.Σ.Χ.Ο.Π). Ειδικά για τη σύνταξη Π.Ο.Α.Π.Δ. στις περιοχές των ρυθμιστικών σχεδίων Αθήνας και Θεσσαλονίκης, αντί για το Κ.Σ.Χ.Ο.Π. γνωμοδοτεί η Εκτελεστική Επιτροπή του Οργανισμού Αθήνας ή Θεσσαλονίκης αντίστοιχα. Στις περιπτώσεις λειτουργίας των οργανισμών του άρθρου 3 του ν. 2508/1997, γνωμοδοτούν αντί για το Κ.Σ.Χ.Ο.Π. οι Εκτελεστικές Επιτροπές των οργανισμών αυτών για τις περιοχές αρμοδιότητάς τους. Η γνώμη του νομαρχιακού συμβουλίου πρέπει να περιέρχεται στο Υπουργείο το αργότερο μέσα σε δύο (2) μήνες, από την υποβολή της σχετικής αίτησης ή πρότασης. Αν παρέλθει άπρακτη η προθεσμία αυτή, η υπουργική απόφαση εκδίδεται χωρίς τη γνώμη του νομαρχιακού συμβουλίου. Η παραπάνω εγκριτική απόφαση αποτελεί και προέγκριση χωροθέτησης τόσο για τις Π.Ο.Α.Π.Δ. όσο και για την εγκατάσταση ή επέκταση σε αυτές παραγωγικών και επιχειρηματικών δραστηριοτήτων. 

γ. Με την παραπάνω απόφαση, καθορίζονται ειδικότερα: 

- η θέση, η έκταση και τα όρια της Π.Ο.Α.Π.Δ., 

- οι κατηγορίες παραγωγικών ή επιχειρηματικών δραστηριοτήτων που επιτρέπεται να εγκατασταθούν στην Π.Ο.Α.Π.Δ., 

- ειδικές ζώνες προστασίας γύρω από τις οριοθετούμενες σύμφωνα με τα παραπάνω περιοχές, στις οποίες μπορούν να επιβάλλονται ειδικοί όροι και περιορισμοί στις χρήσεις γης, στους όρους δόμησης και στην εν γένει εγκατάσταση και άσκηση δραστηριοτήτων και λειτουργιών και 

- οι ειδικότεροι όροι και τα μέτρα προστασίας του περιβάλλοντος από την ίδρυση και λειτουργία της Π.Ο.Α.Π.Δ.. 

Η μεταβολή της έκτασης και των ορίων της Π.Ο.Α.Π.Δ. επιτρέπεται με την τήρηση των διαδικασιών που προβλέπονται από τις διατάξεις του παρόντος άρθρου για την οριοθέτηση και χαρακτηρισμό της, ύστερα από αιτιολογημένη αίτηση του φορέα Π.Ο.Α.Π.Δ.. 

4. Για Π.Ο.Α.Π.Δ. που βρίσκονται μέσα σε εγκεκριμένα Γενικά Πολεοδομικά Σχέδια σύμφωνα με τις διατάξεις του ν. 1337/1983 ή του ν. 2508/1997 ή μέσα σε Σχέδια Χωρικής και Οικιστικής Οργάνωσης Ανοικτών Πόλεων, ο χαρακτηρισμός και η οριοθέτησή τους γίνονται σε περιοχές οι οποίες, με βάση τα σχέδια αυτά, προορίζονται για την εγκατάσταση παραγωγικών δραστηριοτήτων και σύμφωνα με τις ειδικότερες χρήσεις που προσδιορίζονται σε αυτά. Ρυθμίσεις Ζωνών Οικιστικού Ελέγχου (Ζ.Ο.Ε.), που προβλέπονται για τις περιοχές της παραγράφου 1, μπορεί να τροποποιούνται με την απόφαση της παραγράφου 3 του άρθρου αυτού, με εξαίρεση τις περιοχές που προστατεύονται με τις ρυθμίσεις της Ζ.Ο.Ε. λόγω του ειδικού χαρακτήρα τους, όπως είναι ιδίως χώροι αρχαιολογικού, αρχιτεκτονικού, ιστορικού ή λαογραφικού ενδιαφέροντος, παραθαλάσσιες ή παραποτάμιες ζώνες, βιότοποι και τόποι ιδιαίτερου φυσικού κάλλους, δάση και δασικές εκτάσεις. 

5. α. Οι χερσαίες εκτάσεις που χαρακτηρίζονται ως Π.Ο.Α.Π.Δ. μπορούν να πολεοδομούνται για τους σκοπούς της παραγράφου 1. Η πολεοδομική μελέτη εκπονείται με πρωτοβουλία του φορέα της παραγράφου 2 και αποτελείται από: 

- το πολεοδομικό σχέδιο που συντάσσεται με βάση οριζοντιογραφικό και υψομετρικό τοπογραφικό διάγραμμα, 

- τον πολεοδομικό κανονισμό και 

- έκθεση που περιγράφει και αιτιολογεί τις προτεινόμενες από τη μελέτη ρυθμίσεις. 

Η πολεοδομική μελέτη συντάσσεται, σύμφωνα με τις προδιαγραφές που θα ορισθούν με την απόφαση της παρούσας παραγράφου και περιέχει ιδίως τις χρήσεις γης και τις τυχόν πρόσθετες απαγορεύσεις ή υποχρεώσεις, τα διαγράμματα των δικτύων υποδομής, τους ειδικούς και γενικούς όρους δόμησης και τους κοινόχρηστους και κοινωφελείς χώρους που πρέπει να ανέρχονται σε ποσοστό τουλάχιστον 40% της συνολικής έκτασης της Π.Ο.Α.Π.Δ.. 

Με απόφαση του Υπουργού Περιβάλλοντος, Χωροταξίας και Δημόσιων 'Eργων, που δημοσιεύεται στην Εφημερίδα της Κυβερνήσεως, καθορίζονται οι ειδικές προδιαγραφές εκπόνησης της πολεοδομικής μελέτης των Π.Ο.Α.Π.Δ. και κάθε σχετική λεπτομέρεια. 

β. Ο συντελεστής δόμησης που ορίζεται για τις περιοχές που προορίζονται για βιομηχανικές και εν γένει επιχειρηματικές δραστηριότητες του δευτερογενούς τομέα δεν μπορεί να υπερβαίνει το 1,6, για τις περιοχές όπου ασκούνται δραστηριότητες χονδρικού εμπορίου το 1,2 και για τις υπόλοιπες περιοχές δραστηριοτήτων του τριτογενούς τομέα το 0,6 αντίστοιχα. 

γ. Η πολεοδομική μελέτη εγκρίνεται και τροποποιείται με προεδρικό διάταγμα, που εκδίδεται μετά από πρόταση του Υπουργού Περιβάλλοντος, Χωροταξίας και Δημόσιων 'Eργων, μετά από γνώμη του Κεντρικού Συμβουλίου Χωροταξίας, Οικισμού και Περιβάλλοντος και γνώμη του οικείου οργανισμού τοπικής αυτοδιοίκησης πρώτης βαθμίδας, η οποία υποβάλλεται στο Υπουργείο σε προθεσμία δύο (2) μηνών από τότε που περιέρχεται στον οργανισμό αυτόν η σχετική μελέτη. Αν παρέλθει άπρακτη η προθεσμία αυτή, η πολεοδομική μελέτη μπορεί να εγκρίνεται χωρίς τη γνώμη του παραπάνω οργανισμού. Η πολεοδομική μελέτη έχει τις συνέπειες έγκρισης σχεδίου πόλεως κατά τις διατάξεις του ν.δ. 17.7/ 16.8.1923. Από την έγκριση της πολεοδομικής μελέτης οι κοινόχρηστοι χώροι περιέρχονται σε κοινή χρήση, χωρίς να απαιτείται ρητή παραίτηση του φορέα που προβλέπεται στην παράγραφο 2 από την κυριότητα, νομή και κατοχή τους. 

δ. Η εφαρμογή της πολεοδομικής μελέτης γίνεται με πρωτοβουλία και ευθύνη των φορέων της παραγράφου 2 του άρθρου αυτού και ελέγχεται από την αρμόδια πολεοδομική υπηρεσία κατά τις κείμενες διατάξεις. Μετά την έγκριση της πολεοδομικής μελέτης, οι προαναφερόμενοι φορείς εκτελούν τα έργα διαμόρφωσης του χώρου, καθώς και τα έργα υποδομής, όπως αυτά προβλέπονται στην πολεοδομική μελέτη. Διατάξεις που προβλέπουν την υποχρέωση εισφοράς σε γη και χρήμα δεν έχουν εφαρμογή στις περιπτώσεις πολεοδόμησης με βάση το παρόν άρθρο. 

6. Η εκτέλεση και συντήρηση των βασικών έργων κοινωνικής και τεχνικής υποδομής μέσα στις περιοχές αυτές γίνεται από τους φορείς της παραγράφου 2." 

2. Ο χαρακτηρισμός, η οριοθέτηση, η πολεοδόμηση, η οργάνωση και λειτουργία, η εκτέλεση έργων και η εποπτεία των Βιομηχανικών και Επιχειρηματικών Περιοχών (Β.Ε.ΠΕ.) και των Περιοχών Ολοκληρωμένης Τουριστικής Ανάπτυξης (Π.Ο.Τ.Α.) γίνονται σύμφωνα με τις διατάξεις του ν. 2545/1997 (ΦΕΚ 254 Α') οι οποίες δεν θίγονται από τον παρόντα νόμο. 

3. Οι διατάξεις του άρθρου 3 του ν. 1428/1984, όπως αυτό αντικαταστάθηκε με το άρθρο 3 του ν. 2115/1993, καθώς και οι διατάξεις του άρθρου 142 του ν.δ. 210 / 1973 δεν θίγονται. Κατά τον καθορισμό μεταλλευτικών και λατομικών περιοχών ή ζωνών σύμφωνα με τις προαναφερόμενες διατάξεις, πρέπει να λαμβάνονται υπόψη και να σταθμίζονται και τα διαθέσιμα στοιχεία του ευρύτερου χωροταξικού σχεδιασμού. 

'Αρθρο 11 

Περιοχές Ειδικών Χωρικών Παρεμβάσεων 

1. Με κοινές αποφάσεις των Υπουργών Εθνικής Οικονομίας και Περιβάλλοντος, Χωροταξίας και Δημόσιων 'Eργων και του κατά περίπτωση αρμόδιου Υπουργού, που εκδίδονται ύστερα από γνώμη του οικείου νομαρχιακού συμβουλίου, σε εφαρμογή κατευθύνσεων εγκεκριμένων Ειδικών ή Περιφερειακών Πλαισίων Χωροταξικού Σχεδιασμού και Αειφόρου Ανάπτυξης, μπορούν να χαρακτηρίζονται ως Περιοχές Ειδικών Χωρικών Παρεμβάσεων περιοχές εντός ή εκτός εγκεκριμένων σχεδίων πόλεων ή οικισμών προϋφισταμένων του 1923 ή εντός ορίων οικισμών κάτω των 2.000 κατοίκων, οι οποίες παρουσιάζουν ιδιαίτερα ή κρίσιμα προβλήματα χωρικής ανάπτυξης που απαιτούν ειδικό σχεδιασμό και ρύθμιση και ιδίως: 

α) περιοχές που υφίστανται χωρικές επιπτώσεις από μεγάλης κλίμακας έργα ή παρεμβάσεις, όπως δημιουργία νέων εδαφών από προσχώσεις, δημιουργία υδάτινων επιφανειών, 

β) περιοχές με μειονεκτικά χαρακτηριστικά, λόγω γεωγραφικής απομόνωσης ή δυσμενούς προσπελασιμότητας, όπως ορεινές, νησιωτικές και δυσπρόσιτες περιοχές, 

γ) περιοχές σε παραμεθόριες ζώνες που παρουσιάζουν κρίσιμα προβλήματα από γεωπολιτική άποψη, 

δ) περιοχές που παρουσιάζουν έκτακτες και απρόβλεπτες ανάγκες λόγω φυσικών ή τεχνολογικών καταστροφών και κινδύνων, όπως σεισμών, πλημμυρών, κατολισθήσεων, δυσμενών κλιματικών συνθηκών. 

2. Με τις ίδιες αποφάσεις γίνεται η οριοθέτηση των περιοχών αυτών και καθορίζονται οι γενικές κατηγορίες χρήσεων χώρου κατά λειτουργίες και τομείς παραγωγής, καθώς και συντονισμένο πρόγραμμα μέτρων και έργων, κατά φάσεις και φορείς χρηματοδότησης, για την ανάπτυξη, ενίσχυση, αποκατάσταση και εν γένει διαχείριση των περιοχών αυτών. Με τις ίδιες ή όμοιες αποφάσεις μπορεί να θεσπίζονται για κάθε περιοχή της παραγράφου 1 ειδικά καθεστώτα οικονομικής ενίσχυσης των επιχειρήσεων που εγκαθίστανται σε αυτήν, κατά παρέκκλιση κάθε διάταξης της ισχύουσας αναπτυξιακής νομοθεσίας, και να καθορίζονται το είδος, η διάρκεια και τα ποσά των ενισχύσεων, τα κριτήρια υπαγωγής και τα στοιχεία αξιολόγησης των επιχειρήσεων, οι υπηρεσίες ή οι φορείς στους οποίους υποβάλλονται οι αιτήσεις υπαγωγής και τα δικαιολογητικά και στοιχεία που συνοδεύουν την αίτηση υπαγωγής, καθώς και κάθε άλλη αναγκαία λεπτομέρεια. Για τη θέσπιση ειδικών, σύμφωνα με τα παραπάνω, καθεστώτων ενίσχυσης, πρέπει να έχει προηγηθεί η κατάρτιση μελέτης σκοπιμότητας μέσω της οποίας τεκμηριώνονται οι προϋποθέσεις και λοιποί όροι οικονομικών ενισχύσεων που θεσπίζονται με τις εγκριτικές αποφάσεις της παραγράφου αυτής. 

3. Με τις αποφάσεις που εκδίδονται κατά τις προηγούμενες παραγράφους μπορεί να προβλέπεται επίσης η επιβολή ανταποδοτικών τελών στα νομικά ή φυσικά πρόσωπα που αναπτύσσουν τις δραστηριότητές τους μέσα στις περιοχές αυτές για τη χρηματοδότηση προγραμμάτων και έργων ενίσχυσης, αναβάθμισης και ανάπτυξής τους. Με τις ίδιες αποφάσεις εξειδικεύονται τα κριτήρια επιβολής και καθορίζεται το ύψος των τελών αυτών, οι υπόχρεοι στην καταβολή τους, ο τρόπος είσπραξης και απόδοσής τους και κάθε άλλη αναγκαία λεπτομέρεια για την εφαρμογή της παραγράφου αυτής. Στην περίπτωση αυτήν, οι αποφάσεις που εκδίδονται κατά τις προηγούμενες παραγράφους συνυπογράφονται και από τον Υπουργό Οικονομικών. 

4. Ο χαρακτηρισμός μιας έκτασης ως περιοχής ειδικών χωρικών παρεμβάσεων γίνεται με βάση ειδική χωροταξική μελέτη που καταρτίζει το Υπουργείο Περιβάλλοντος, Χωροταξίας και Δημόσιων 'Eργων. Με τη μελέτη αυτήν τεκμηριώνεται ο ιδιαίτερος χαρακτήρας και η κρισιμότητα της χαρακτηριζόμενης περιοχής και προτείνονται τα ενδεικνυόμενα κατά περίπτωση κανονιστικά, οικονομικά, διαχειριστικά ή άλλα μέσα, μέτρα και προγράμματα δράσης, κατά φάσεις και φορείς χρηματοδότησης, που είναι απαραίτητα για την ανάπτυξη, ενίσχυση, αποκατάσταση ή αναβάθμισή της. Με απόφαση του Υπουργού Περιβάλλοντος, Χωροταξίας και Δημόσιων 'Eργων, που δημοσιεύεται στην Εφημερίδα της Κυβερνήσεως, καθορίζονται προδιαγραφές για τη σύνταξη των μελετών της παρούσας παραγράφου. 

5. Εγκεκριμένα ρυθμιστικά σχέδια, γενικά πολεοδομικά σχέδια, σχέδια χωρικής και οικιστικής οργάνωσης ανοικτών πόλεων, ζώνες οικιστικού ελέγχου ή άλλα σχέδια χρήσεων γης επιβάλλεται να τροποποιηθούν ή αναθεωρηθούν με τη διαδικασία που ορίζεται στις διατάξεις που τα διέπουν μέσα σε προθεσμία πέντε (5) ετών από την έκδοση των εγκριτικών αποφάσεων των παραγράφων 1, 2 και 3, προκειμένου να εναρμονισθούν προς τις κατευθύνσεις και λοιπές ρυθμίσεις των Περιοχών Ειδικών Χωρικών Παρεμβάσεων. 

6. Η παρακολούθηση και η αξιολόγηση της εφαρμογής των κατευθύνσεων και λοιπών ρυθμίσεων, καθώς και των κινήτρων και των προγραμμάτων δράσης, που καθορίζονται κατά τις παραγράφους 2 και 3, γίνεται από το Υπουργείο Περιβάλλοντος, Χωροταξίας και Δημόσιων 'Eργων. Για το σκοπό αυτόν συντάσσεται ανά διετία έκθεση με την οποία αποτιμάται η πορεία εφαρμογής των μέτρων, μέσων και λοιπών όρων που καθορίσθηκαν κατά τις προαναφερόμενες παραγράφους και υποδεικνύονται τα κατάλληλα, κατά περίπτωση, μέτρα για την αντιμετώπιση προβλημάτων και δυσλειτουργιών που διαπιστώθηκαν κατά την εφαρμογή. Τα πορίσματα της έκθεσης αυτής κοινοποιούνται στα καθ' ύλην αρμόδια υπουργεία, στις αρμόδιες υπηρεσίες των οικείων περιφερειών, καθώς και στους οικείους οργανισμούς τοπικής αυτοδιοίκησης πρώτης και δεύτερης βαθμίδας, προκειμένου να λαμβάνονται υπόψη κατά την κατάρτιση και εφαρμογή μέτρων, δράσεων, ενεργειών και ρυθμίσεων αρμοδιότητάς τους με τις οποίες προωθείται η αποτελεσματική εφαρμογή των καθοριζόμενων, κατά τις παραγράφους 2 και 3, όρων, περιορισμών, μέσων και μέτρων δράσης. Με βάση την αξιολόγηση αυτήν και εφόσον υπάρχει επαρκής αιτιολόγηση, ο χαρακτηρισμός και τα όρια των περιοχών αυτών και οι επιβληθείσες για την ανάπτυξη και ενίσχυσή τους γενικές χρήσεις, όροι και προϋποθέσεις, κίνητρα, τέλη και λοιπά μέτρα και προγράμματα δράσης είναι δυνατόν να μεταβάλλονται σύμφωνα με τη διαδικασία που ορίζεται στις παραγράφους 1 έως και 3 του άρθρου αυτού. 

7. Μέχρι την έγκριση Ειδικών και Περιφερειακών Πλαισίων Χωροταξικού Σχεδιασμού και Αειφόρου Ανάπτυξης, ο χαρακτηρισμός και η οριοθέτηση περιοχών ειδικών χωρικών παρεμβάσεων, καθώς και ο καθορισμός γενικών χρήσεων, όρων και προϋποθέσεων, προγραμμάτων, μέτρων και δράσεων ανάπτυξης, αποκατάστασης ή αναβάθμισης μέσα σε αυτές, γίνεται μετά από στάθμιση των διαθέσιμων στοιχείων του ευρύτερου χωροταξικού σχεδιασμού και ιδίως αυτών που απορρέουν από υφιστάμενα γενικά ή ειδικά αναπτυξιακά προγράμματα, υπό εξέλιξη χωροταξικές ή περιβαλλοντικές μελέτες και από προγράμματα, δίκτυα και δράσεις ενδοπεριφερειακής, διαπεριφερειακής ή ευρωπαϊκής σημασίας. 

8. Για τις περιοχές της περίπτωσης δ' της παραγράφου 1, για τις οποίες συντρέχουν επείγουσες ή απρόβλεπτες ανάγκες παρέμβασης, ο χαρακτηρισμός και η οριοθέτησή τους και ο καθορισμός των ενδεδειγμένων κατά περίπτωση ρυθμίσεων, μέτρων και μέσων δράσης, σύμφωνα με τις παραγράφους 1 έως και 3 του άρθρου αυτού, μπορεί να διενεργείται σε κάθε περίπτωση και χωρίς προηγούμενη ύπαρξη σχετικών κατευθύνσεων εγκεκριμένων Ειδικών ή Περιφερειακών Πλαισίων Χωροταξικού Σχεδιασμού και Αειφόρου Ανάπτυξης. 

'Αρθρο 12 

Σχέδια Ολοκληρωμένων Αστικών Παρεμβάσεων 

1. Για την προώθηση ολοκληρωμένων στρατηγικών αστικού σχεδιασμού σε πόλεις ή τμήματά τους, καθώς και σε ευρύτερες αστικές περιοχές που παρουσιάζουν κρίσιμα και σύνθετα προβλήματα αναπτυξιακής υστέρησης, κοινωνικής και οικονομικής συνοχής, περιβαλλοντικής υποβάθμισης και ποιότητας ζωής, καταρτίζονται και εγκρίνονται Σχέδια Ολοκληρωμένων Αστικών Παρεμβάσεων (Σ.Ο.Α.Π.), κατά τις διατάξεις του άρθρου αυτού. 

Με τα παραπάνω σχέδια επιδιώκεται ειδικότερα, εντός του πλαισίου των κατευθύνσεων του εθνικού και περιφερειακού χωροταξικού σχεδιασμού και των εγκεκριμένων ρυθμιστικών σχεδίων, η βελτίωση των υποδομών και των βασικών κοινωνικών εξυπηρετήσεων, η αντιμετώπιση της ανεργίας και η δημιουργία επαρκών ευκαιριών απασχόλησης, η ενσωμάτωση των λειτουργιών και των κοινωνικών ομάδων στον αστικό ιστό και η καταπολέμηση του κοινωνικού διαχωρισμού, η αρμονική διάρθρωση των χρήσεων γης, η συνετή διαχείριση του αστικού οικοσυστήματος, η αξιοποίηση των νέων τεχνολογιών, η ανάπτυξη μέσων πρόσβασης και διακίνησης ανθρώπων και αγαθών φιλικών προς το περιβάλλον, η διατήρηση και ανάδειξη της αστικής πολιτιστικής κληρονομιάς, καθώς και η γενικότερη κοινωνική, οικονομική, περιβαλλοντική και πολιτισμική αναζωογόνηση των πόλεων και των ευρύτερων αστικών περιοχών με μειονεκτικά χαρακτηριστικά. 

Με τα ίδια σχέδια επιδιώκεται επίσης η διευκόλυνση της συμμετοχής των πόλεων και αστικών περιοχών που παρουσιάζουν μειονεκτικά χαρακτηριστικά σε προγράμματα και δίκτυα διαπεριφερειακής και διευρωπαϊκής συνεργασίας, με τα οποία προωθείται η αντιμετώπιση κοινών προβλημάτων, η ανταλλαγή της σχετικής εμπειρίας και η ανάπτυξη κοινών μεθόδων και μέσων για την αστική αναγέννηση και την αειφόρο αστική ανάπτυξη. 

Τα σχέδια αυτά συνοδεύονται από πρόγραμμα δράσης, στο οποίο εξειδικεύονται οι απαιτούμενες για την εφαρμογή τους κανονιστικές, χρηματοδοτικές και διαχειριστικές ρυθμίσεις, μέτρα και προγράμματα, κατά φάσεις και φορείς εκτέλεσης και χρηματοδότησης, καθώς και τυχόν συμπληρωματικές δράσεις πληροφόρησης, κατάρτισης, εκπαίδευσης και κοινωνικής και οικονομικής επανένταξης του πληθυσμού των περιοχών αυτών. 

2. Με απόφαση του Υπουργού Περιβάλλοντος, Χωροταξίας και Δημόσιων 'Eργων, που δημοσιεύεται στην Εφημερίδα της Κυβερνήσεως, καθορίζονται γενικές προδιαγραφές για τη σύνταξη των Σ.Ο.Α.Π., οι οποίες μπορεί να διαφοροποιούνται κατά κατηγορία περιοχών. 

3. Η διαδικασία κατάρτισης των Σ.Ο.Α.Π. κινείται από το Υπουργείο Περιβάλλοντος, Χωροταξίας και Δημόσιων 'Eργων μετά από σχετική ενημέρωση της οικείας περιφέρειας. Η διαδικασία μπορεί επίσης να κινηθεί με πρωτοβουλία της περιφέρειας μετά από προηγούμενη ενημέρωση του Υπουργείου Περιβάλλοντος, Χωροταξίας και Δημόσιων 'Eργων. 

4. 'Oταν η διαδικασία κινείται από το Υπουργείο Περιβάλλοντος, Χωροταξίας και Δημόσιων 'Eργων, η σχετική πρόταση αποστέλλεται για γνωμοδότηση στο οικείο περιφερειακό συμβούλιο, καθώς και στους οικείους οργανισμούς τοπικής αυτοδιοίκησης πρώτης και δεύτερης βαθμίδας. Επίσης μπορεί να αποστέλλεται και σε οργανισμούς κοινής ωφέλειας και άλλους ενδιαφερόμενους οργανισμούς του ευρύτερου δημόσιου τομέα των οποίων η δραστηριότητα εκτείνεται στην περιοχή παρέμβασης. Ειδικά για τη σύνταξη Σ.Ο.Α.Π. στις Περιφέρειες Αττικής και Κεντρικής Μακεδονίας απαιτείται, επιπλέον των προαναφερόμενων γνωμοδοτήσεων, η γνώμη της εκτελεστικής επιτροπής των Οργανισμών Αθήνας και Θεσσαλονίκης αντίστοιχα. Για τη σύνταξη Σ.Ο.Α.Π. στις λοιπές περιφέρειες γνωμοδοτούν, για τις περιοχές αρμοδιότητάς τους, και οι οργανισμοί του άρθρου 3 του ν. 2508/1997, που έχουν συσταθεί και λειτουργούν. 

Οι απόψεις όλων των ανωτέρω συμβουλίων και οργανισμών πρέπει να περιέρχονται στο Υπουργείο Περιβάλλοντος, Χωροταξίας και Δημόσιων 'Eργων μέσα σε τρεις (3) μήνες από τότε που έλαβαν τη σχετική μελέτη. Αν περάσει άπρακτη η προθεσμία αυτή, δεν εμποδίζεται η πρόοδος της διαδικασίας. 

5. 'Oταν η διαδικασία κινείται με πρωτοβουλία της περιφέρειας, η σχετική πρόταση αποστέλλεται στους φορείς της προηγούμενης παραγράφου, καθώς και στις αρμόδιες υπηρεσίες του Υπουργείου Περιβάλλοντος, Χωροταξίας και Δημόσιων 'Eργων. Οι απόψεις όλων των ανωτέρω φορέων πρέπει να περιέρχονται στην οικεία περιφέρεια μέσα σε τρεις (3) μήνες από τότε που έλαβαν τη σχετική μελέτη. Αν περάσει άπρακτη η προθεσμία αυτή, δεν εμποδίζεται η πρόοδος της διαδικασίας. 

6. Η διαδικασία κατάρτισης των Σ.Ο.Α.Π. μπορεί επίσης να κινηθεί με πρωτοβουλία του οικείου οργανισμού τοπικής αυτοδιοίκησης πρώτης ή δεύτερης βαθμίδας αντίστοιχα, με ανάλογη εφαρμογή των διατάξεων των προηγούμενων παραγράφων 4 και 5. 

7. Ο οικείος οργανισμός τοπικής αυτοδιοίκησης πρώτης βαθμίδας, σε κάθε περίπτωση, μεριμνά για την ευρύτερη δυνατή δημοσιοποίηση της πρότασης προς τους πολίτες και τις μη κυβερνητικές οργανώσεις της περιοχής, με κάθε πρόσφορο τρόπο, όπως με ανοικτές συγκεντρώσεις ή ανακοινώσεις στον έντυπο και ηλεκτρονικό τύπο. Μεριμνά επίσης για τη συστηματική καταγραφή των απόψεων με κατάλληλες απογραφές και με έγγραφα αναγνωρισμένων αντιπροσωπευτικών συλλογικών οργανώσεων της περιοχής ή και με άλλα πρόσφορα μέσα και μεθόδους. Σε κάθε περίπτωση, στην απόφαση του συμβουλίου του οικείου οργανισμού τοπικής αυτοδιοίκησης πρώτης βαθμίδας γίνεται μνεία των διαδικασιών δημοσιοποίησης της πρότασης που διενεργήθηκαν με πρωτοβουλία του, καθώς και συστηματική καταγραφή και αξιολόγηση των απόψεων των πολιτών και των μη κυβερνητικών οργανώσεων που διατυπώθηκαν στο στάδιο των συμμετοχικών διαδικασιών. 

8. Τα Σχέδια Ολοκληρωμένων Αστικών Παρεμβάσεων εγκρίνονται με κοινές αποφάσεις των Υπουργών Εθνικής Οικονομίας και Περιβάλλοντος, Χωροταξίας και Δημόσιων 'Eργων και των κατά περίπτωση αρμόδιων Υπουργών, που δημοσιεύονται στην Εφημερίδα της Κυβερνήσεως. Στην περίπτωση που τα σχέδια αυτά επηρεάζουν τη λειτουργία νομικών προσώπων του ευρύτερου δημόσιου τομέα, όπως αυτός οριοθετείται με το ν. 2190/1994, οι εγκριτικές αποφάσεις συνυπογράφονται και από τους Υπουργούς που εποπτεύουν τα νομικά αυτά πρόσωπα. 

9. Η παρακολούθηση και η αξιολόγηση της εφαρμογής των σχεδίων του άρθρου αυτού γίνεται από τον οικείο οργανισμό τοπικής αυτοδιοίκησης πρώτης βαθμίδας. Στις περιπτώσεις που η περιοχή παρέμβασης εμπίπτει στα όρια δύο ή περισσότερων οργανισμών τοπικής αυτοδιοίκησης πρώτης βαθμίδας, η παρακολούθηση και αξιολόγηση γίνεται από την οικεία νομαρχιακή αυτοδιοίκηση. Για το σκοπό αυτόν, οι παραπάνω οργανισμοί συντάσσουν ανά διετία έκθεση με την οποία αποτιμάται η πορεία εφαρμογής των σχετικών σχεδίων και του προγράμματος δράσης τους και υποδεικνύονται τα κατάλληλα κατά περίπτωση μέτρα και ρυθμίσεις για την αντιμετώπιση προβλημάτων και δυσλειτουργιών που διαπιστώθηκαν κατά την εφαρμογή. Τα πορίσματα της έκθεσης αυτής κοινοποιούνται στα Υπουργεία Εθνικής Οικονομίας και Περιβάλλοντος, Χωροταξίας και Δημόσιων 'Eργων και σε άλλα Υπουργεία και οργανισμούς του ευρύτερου δημόσιου τομέα των οποίων η δραστηριότητα εκτείνεται στην περιοχή παρέμβασης, καθώς και στις αρμόδιες υπηρεσίες της οικείας περιφέρειας, προκειμένου να λαμβάνονται υπόψη κατά την επεξεργασία και εφαρμογή μέτρων, δράσεων, ενεργειών και ρυθμίσεων αρμοδιότητάς τους που προωθούν την αποτελεσματική εφαρμογή των σχετικών σχεδίων και του προγράμματος δράσης τους. Σε περίπτωση που η παρακολούθηση και αξιολόγηση γίνεται από τον οικείο πρωτοβάθμιο οργανισμό τοπικής αυτοδιοίκησης, τα πορίσματα της έκθεσης κοινοποιούνται επιπλέον και στην οικεία νομαρχιακή αυτοδιοίκηση. Αντίστοιχα, σε περίπτωση που η παρακολούθηση και αξιολόγηση γίνεται από την οικεία νομαρχιακή αυτοδιοίκηση, τα πορίσματα της έκθεσης κοινοποιούνται και στους οικείους οργανισμούς τοπικής αυτοδιοίκησης πρώτου βαθμού. 

10. Εγκεκριμένα γενικά πολεοδομικά σχέδια, σχέδια χωρικής και οικιστικής οργάνωσης ανοικτών πόλεων ή άλλα σχέδια χρήσεων γης πολεοδομικού χαρακτήρα πρέπει να τροποποιηθούν ή αναθεωρηθούν με τη διαδικασία που ορίζεται στις διατάξεις που τα διέπουν μέσα σε προθεσμία πέντε (5) ετών από την έγκριση των σχεδίων του άρθρου αυτού, προκειμένου να εναρμονισθούν προς τις κατευθύνσεις και λοιπές ρυθμίσεις των Σ.Ο.Α.Π.. 

'Αρθρο 13 

Χρηματοδοτικοί μηχανισμοί χωροταξικού σχεδιασμού 

1. Μετά το πρώτο εδάφιο της παρ. 12 του άρθρου 3 του ν. 2242/1994 (ΦΕΚ 162 Α'), προστίθενται εδάφια ως εξής: 

"Είναι δυνατή η έναντι τιμήματος διάθεση από το Υπουργείο Περιβάλλοντος, Χωροταξίας και Δημόσιων 'Eργων προς τρίτους των χρηματοδοτούμενων ή συντασσόμενων υπ' αυτού χωροταξικών, ρυθμιστικών, πολεοδομικών και περιβαλλοντικών μελετών, περιλαμβανομένων και των στοιχείων χαρτογραφικής απεικόνισης των μελετών σε ψηφιακό υλικό. Τα εκ της διαθέσεως αυτής έσοδα εισπράττονται κατά τις διατάξεις για την είσπραξη δημοσίων εσόδων. 

Ο τρόπος, τα όργανα και η διαδικασία είσπραξης των εσόδων αυτών και κάθε σχετική λεπτομέρεια καθορίζονται με κοινή απόφαση των Υπουργών Οικονομικών και Περιβάλλοντος, Χωροταξίας και Δημόσιων 'Eργων. Με όμοια απόφαση, που αναθεωρείται ανά διετία, καθορίζεται το αναγκαίο για τη διάθεση των ως άνω στοιχείων και μελετών τίμημα, το οποίο μπορεί να διαφοροποιείται αναλόγως του είδους των διατιθέμενων στοιχείων και των φυσικών ή νομικών προσώπων προς τα οποία διατίθενται." 

2. Για την προέγκριση χωροθέτησης έργου ή δραστηριότητας, ή, στις περιπτώσεις που αυτή δεν απαιτείται, για την έγκριση αντίστοιχα περιβαλλοντικών όρων, επιβάλλεται ειδικό τέλος που εισπράττεται ως δημόσιο έσοδο. Το τέλος αυτό βαρύνει το πρόσωπο επ' ονόματι του οποίου εξετάζεται η προέγκριση χωροθέτησης ή αντίστοιχα η έγκριση περιβαλλοντικών όρων, δεν επιστρέφεται σε περίπτωση μη πραγματοποίησης του έργου ή της δραστηριότητας για οποιονδήποτε λόγο και ούτε οφείλεται εκ νέου σε περίπτωση επέκτασης, μετεγκατάστασης ή εκσυγχρονισμού υφιστάμενου έργου ή δραστηριότητας, εφόσον για την επέκταση, μετεγκατάσταση ή εκσυγχρονισμό δεν απαιτείται προέγκριση χωροθέτησης ή αντίστοιχα έγκριση περιβαλλοντικών όρων. Το ως άνω τέλος δεν καταβάλλεται όταν η προέγκριση χωροθέτησης ή η έγκριση αντίστοιχα των περιβαλλοντικών όρων εκδίδεται επ' ονόματι του Ελληνικού Δημοσίου και των οργανισμών τοπικής αυτοδιοίκησης πρώτης και δεύτερης βαθμίδας. 

Το ύψος και τα κριτήρια υπολογισμού του τέλους, ο τρόπος, τα όργανα και η διαδικασία είσπραξής του και κάθε σχετική λεπτομέρεια καθορίζονται με κοινή απόφαση των Υπουργών Οικονομικών, Ανάπτυξης και Περιβάλλοντος, Χωροταξίας και Δημόσιων 'Eργων. Με την ίδια απόφαση, το ύψος του επιβαλλόμενου κατά τα ανωτέρω τέλους μπορεί να διαφοροποιείται ανά είδος και κατηγορία έργου ή δραστηριότητας. 

3.α. Τα έσοδα της παραγράφου 1 του παρόντος άρθρου διατίθενται αποκλειστικά για την εκπόνηση μελετών, ερευνών, ανάθεση έργων με σύμβαση μίσθωσης, εκτέλεση έργων, προμήθεια υλικών, οργάνων και μέσων που συμβάλλουν στην παρακολούθηση, αξιολόγηση και αποτίμηση των διεθνών, ευρωπαϊκών και εθνικών χωρικών εξελίξεων και στην εν γένει προώθηση και εφαρμογή του χωροταξικού, πολεοδομικού και περιβαλλοντικού σχεδιασμού, καθώς και για ενέργειες, δράσεις και προγράμματα που κατατείνουν στην προβολή και δημοσιοποίηση των κατευθύνσεων και των αποτελεσμάτων του χωροταξικού σχεδιασμού και της αειφόρου ανάπτυξης, στην ενημέρωση των επιχειρήσεων, των δημόσιων οργανισμών και των πολιτών και στην κατάρτιση ειδικευμένων στελεχών σε θέματα χωροταξίας, περιβάλλοντος και πολεοδομίας. 

β. Τα τέλη της παραγράφου 2 διατίθενται σε οργανισμούς τοπικής αυτοδιοίκησης πρώτης και δεύτερης βαθμίδας, στην περιοχή των οποίων εκτελούνται έργα προστασίας περιβάλλοντος ή αντιρρύπανσης. 

'Αρθρο 14 

Εθνικό Δίκτυο Πληροφοριών για το 

Χωροταξικό Σχεδιασμό 

1. Για την τεκμηρίωση και υποστήριξη της διαδικασίας του εθνικού και περιφερειακού χωροταξικού σχεδιασμού και ιδίως της διαδικασίας κατάρτισης, παρακολούθησης και αξιολόγησης των προβλεπόμενων από το νόμο αυτόν Πλαισίων Χωροταξικού Σχεδιασμού και Αειφόρου Ανάπτυξης, ειδικών χωροταξικών μελετών και σχεδίων ολοκληρωμένων αστικών παρεμβάσεων, συγκροτείται, με πρωτοβουλία και ευθύνη του Υπουργείου Περιβάλλοντος, Χωροταξίας και Δημόσιων 'Eργων, Εθνικό Δίκτυο Πληροφοριών για το Χωροταξικό Σχεδιασμό (Εθνικό Δίκτυο). Για το σκοπό αυτόν, το Υπουργείο Περιβάλλοντος, Χωροταξίας και Δημόσιων 'Eργων, μέσα σε προθεσμία έξι (6) μηνών από την έναρξη ισχύος του νόμου αυτού, απευθύνει πρόσκληση σε κάθε αρμόδιο Υπουργείο, νομικό πρόσωπο δημοσίου δικαίου και οργανισμό του ευρύτερου δημόσιου τομέα, καθώς και σε συναφή με το χωροταξικό σχεδιασμό δημόσια εκπαιδευτικά και ερευνητικά ιδρύματα, κέντρα και ινστιτούτα, με την οποία προσκαλεί τις υπηρεσίες και τους φορείς αυτούς να εκδηλώσουν ενδιαφέρον για τη συμμετοχή τους στο δίκτυο. Με την ίδια πρόσκληση τους καλεί να υποδείξουν, μεταξύ των υπηρεσιών, μονάδων ή οργάνων τους, ένα ειδικό κομβικό σημείο που θα είναι επιφορτισμένο με το συντονισμό και τη διαβίβαση προς το Υπουργείο Περιβάλλοντος, Χωροταξίας και Δημόσιων 'Eργων ή και προς άλλα μέλη του δικτύου, των διατιθέμενων ή παραγόμενων από αυτούς και σχετικών με το χωροταξικό σχεδιασμό χαρτογραφικών, θεματικών, στατιστικών, οικονομικών και λοιπών στοιχείων και των απαραίτητων γι' αυτά πληροφοριών. Τα παρεχόμενα κατά τα ανωτέρω στοιχεία καταχωρίζονται και αξιοποιούνται στο σύστημα πληροφορικής για το χωροταξικό σχεδιασμό που λειτουργεί στο Υπουργείο Περιβάλλοντος, Χωροταξίας και Δημόσιων 'Eργων. 

2. Σε κάθε περίπτωση, οι οργανισμοί της ανωτέρω παραγράφου υποχρεούνται να ενημερώσουν αναλυτικά, εντός εξαμήνου από της ενάρξεως ισχύος του νόμου αυτού, τις αρμόδιες υπηρεσίες του Υπουργείου Περιβάλλοντος, Χωροταξίας και Δημόσιων 'Eργων, για το σύνολο των διατιθέμενων ή και παραγόμενων από αυτούς σχετικών στοιχείων και πληροφοριών και για τα υπό εξέλιξη σχετικά τους προγράμματα. Επίσης πρέπει να ενημερώνουν ανά εξάμηνο τις ως άνω υπηρεσίες για τις τυχόν αναθεωρήσεις, τροποποιήσεις, διορθώσεις και βελτιώσεις των σχετικών με την άσκηση του χωροταξικού σχεδιασμού στοιχείων τους. 

3. Ο συντονισμός του Εθνικού Δικτύου αναλαμβάνεται από το Υπουργείο Περιβάλλοντος, Χωροταξίας και Δημόσιων 'Eργων, το οποίο προσδιορίζει ειδικότερα, μεταξύ των αρμόδιων υπηρεσιών του ή των εποπτευόμενων από αυτό οργανισμών, ένα εθνικό κομβικό σημείο που είναι επιφορτισμένο με τη συλλογή, οργάνωση, ταξινόμηση, επεξεργασία και ανάλυση των παρεχόμενων κατά την προηγούμενη παράγραφο στοιχείων και πληροφοριών, καθώς και με τη διάθεσή τους στα υπόλοιπα μέλη του δικτύου και σε άλλα ομοειδή ή συναφή δίκτυα ή οργανισμούς διεθνούς, ευρωπαϊκού ή διακρατικού χαρακτήρα. 

4. Οι κατά την προηγούμενη παράγραφο παραγόμενες από το εθνικό κομβικό σημείο αναλύσεις και επεξεργασίες μπορούν να δημοσιεύονται ή και να διατίθενται επιπλέον σε κάθε άλλη δημόσια υπηρεσία, νομικό πρόσωπο δημοσίου δικαίου και οργανισμό του ευρύτερου δημόσιου τομέα, που δεν μετέχει στο δίκτυο, καθώς και σε φυσικά ή νομικά πρόσωπα του ιδιωτικού τομέα, με την επιφύλαξη των διατάξεων του ν. 2472/1997 (ΦΕΚ 50 Α'). Για τη διάθεση των προαναφερόμενων αναλύσεων και επεξεργασιών σε τρίτους, μη μέλη του Εθνικού Δικτύου, έχει εφαρμογή η παράγραφος 1 του άρθρου 13 του νόμου αυτού. 

5. Το Εθνικό Δίκτυο συντονίζεται και συνεργάζεται με αντίστοιχα συστήματα άλλων Υπουργείων. 

6. Για την τεχνική και επιστημονική στήριξη του Εθνικού Δικτύου και του συστήματος πληροφορικής για το χωροταξικό σχεδιασμό, καθώς και για την τεχνική και επιστημονική στήριξη της κατάρτισης, εφαρμογής και αξιολόγησης πολιτικών, προγραμμάτων και μέτρων σχετικών με το χωροταξικό σχεδιασμό και την αειφόρο ανάπτυξη, με προεδρικό διάταγμα, που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών και Περιβάλλοντος, Χωροταξίας και Δημόσιων 'Eργων μπορεί να ιδρυθεί νομικό πρόσωπο ιδιωτικού δικαίου που τελεί υπό την εποπτεία του Υπουργού Περιβάλλοντος, Χωροταξίας και Δημόσιων 'Eργων. Με το ίδιο προεδρικό διάταγμα προσδιορίζονται οι ειδικότεροι σκοποί, αρμοδιότητες και δραστηριότητες του νομικού αυτού προσώπου, τα όργανα και ο τρόπος διοίκησης, οργάνωσης, λειτουργίας και ελέγχου του, οι πόροι, το προσωπικό και οι τρόποι συνεργασίας του με τρίτους, καθώς και κάθε άλλη λεπτομέρεια για την εφαρμογή της παραγράφου αυτής. Η πρόσληψη προσωπικού γίνεται σύμφωνα με τις διατάξεις της παραγράφου 3 του άρθρου 1 του ν. 2527/1997 (ΦΕΚ 198 Α'). Επιτρέπεται επίσης η απόσπαση προσωπικού που υπηρετεί με οποιαδήποτε σχέση στο Δημόσιο και τον ευρύτερο δημόσιο τομέα, ύστερα από αίτηση του ενδιαφερομένου και κοινή απόφαση του Υπουργού Περιβάλλοντος, Χωροταξίας και Δημόσιων 'Εργων και του οικείου Υπουργού, χωρίς γνώμη του υπηρεσιακού συμβουλίου. 

KEΦΑΛΑΙΟ Ε' 

ΔΙΟΙΚΗΣΗ ΚΑΙ ΔΙΑΧΕΙΡΙΣΗ 

ΠΡΟΣΤΑΤΕΥΟΜΕΝΩΝ ΠΕΡΙΟΧΩΝ 

'Αρθρο 15 

Φορείς διαχείρισης 

1. α. Με το προεδρικό διάταγμα που προβλέπεται στις παραγράφους 1 και 2 του άρθρου 21 του ν. 1650/1986, μπορεί να συνιστώνται νομικά πρόσωπα ιδιωτικού δικαίου ως φορείς διαχείρισης, με σκοπό τη διοίκηση και διαχείριση των περιοχών, στοιχείων και συνόλων της φύσης και του τοπίου που αναφέρονται στο άρθρο 18 του ν. 1650/1986, καθώς και των περιοχών που χαρακτηρίζονται ως Ειδικές Ζώνες Διατήρησης κατά το άρθρο 4 της κοινής υπουργικής απόφασης 33318/28.12.1998 (ΦΕΚ 1289 Β'/28.12.1998) και να καθορίζονται τα όρια της χωρικής τους αρμοδιότητας. Τα νομικά αυτά πρόσωπα έχουν την έδρα τους μέσα ή κοντά στις περιοχές στις οποίες βρίσκονται τα προστατευόμενα αντικείμενα, είναι κοινωφελούς χαρακτήρα και εποπτεύονται από τον Υπουργό Περιβάλλοντος, Χωροταξίας και Δημόσιων 'Eργων. 

β. Με το προεδρικό διάταγμα των παραγράφων 1 και 2 του άρθρου 21 του ν. 1650/1986 μπορεί να συνιστάται νομικό πρόσωπο ιδιωτικού δικαίου ως κοινός φορέας διαχείρισης για το σύνολο των προστατευόμενων αντικειμένων μιας γεωγραφικής ή διοικητικής ενότητας, με έδρα εντός της ενότητας αυτής ή να υπάγεται η διοίκηση και διαχείριση ενός ή περισσότερων προστατευόμενων αντικειμένων στην αρμοδιότητα υφιστάμενου φορέα διαχείρισης. Με απόφαση του Διοικητικού Συμβουλίου του νομικού αυτού προσώπου μπορεί να ιδρύονται παραρτήματα ή γραφεία του σε προστατευόμενες περιοχές από αυτές που εμπίπτουν στην περιοχή ευθύνης του. 

γ. Αν δεν έχουν συσταθεί φορείς διαχείρισης ή δεν έχει υπαχθεί η διαχείριση του προστατευόμενου κατά περίπτωση αντικειμένου σε υφιστάμενο φορέα διαχείρισης ή δεν έχει ακόμα λειτουργήσει ο φορέας που έχει συσταθεί, η σύνταξη, παρακολούθηση της εφαρμογής και αξιολόγηση των κανονισμών διοίκησης και λειτουργίας και των σχεδίων διαχείρισης που αναφέρονται στο άρθρο 18 παρ. 5 του ν. 1650/1986, όπως τροποποιείται με το νόμο αυτόν, μπορεί να ανατίθεται σε υφιστάμενες δημόσιες υπηρεσίες ή σε ειδικές υπηρεσίες που συνιστώνται για το σκοπό αυτόν κατά τις κείμενες διατάξεις, σε οργανισμούς τοπικής αυτοδιοίκησης και των δύο βαθμίδων, σε Ανώτατα Εκπαιδευτικά Ιδρύματα (Α.Ε.Ι.) και δημόσια ερευνητικά κέντρα ή άλλα νομικά πρόσωπα δημοσίου ή ιδιωτικού δικαίου μη κερδοσκοπικού χαρακτήρα του ευρύτερου δημόσιου τομέα, καθώς και σε μη κερδοσκοπικά νομικά πρόσωπα του ιδιωτικού τομέα, που έχουν διακριθεί για το έργο τους στον τομέα της προστασίας της φύσης ή γενικότερα της προστασίας του περιβάλλοντος και τα οποία διαθέτουν την κατάλληλη τεχνική και επιστημονική υποδομή, καθώς και αποδεδειγμένη εμπειρία στην υλοποίηση ανάλογων έργων. Η ανάθεση αυτή στις περιπτώσεις δημοσίων υπηρεσιών, ειδικών υπηρεσιών και νομικών προσώπων δημοσίου δικαίου γίνεται με το προεδρικό διάταγμα που προβλέπεται στις παραγράφους 1 και 2 του άρθρου 21 του ν. 1650/1986. Σε όλες τις άλλες περιπτώσεις γίνεται με σύμβαση που συνάπτεται μεταξύ του Υπουργού Περιβάλλοντος, Χωροταξίας και Δημόσιων 'Eργων και του νομικού προσώπου που αναλαμβάνει τις πιο πάνω αρμοδιότητες και η οποία καλείται σύμβαση διαχείρισης. Στη σύμβαση αυτήν προσδιορίζονται οι συμβαλλόμενοι φορείς, η διάρκεια, ο τρόπος και η διαδικασία άσκησης από τον ανάδοχο φορέα των ανατιθέμενων αρμοδιοτήτων, ο τρόπος και τα ποσά χρηματοδότησης των δαπανών της διαχείρισης, ο τρόπος, τα όργανα και η διαδικασία εποπτείας και ελέγχου από το Υπουργείο Περιβάλλοντος, Χωροταξίας και Δημόσιων 'Eργων του ανάδοχου φορέα, καθώς και κάθε άλλη λεπτομέρεια για την εφαρμογή του εδαφίου αυτού. Με κοινή απόφαση των Υπουργών Ανάπτυξης, Περιβάλλοντος, Χωροταξίας και Δημόσιων 'Εργων και Γεωργίας εξειδικεύονται το περιεχόμενο και η διαδικασία σύναψης συμβάσεων διαχείρισης, τα κριτήρια επιλογής των φορέων και κάθε άλλη σχετική λεπτομέρεια. 

δ. Για την επιλογή οργανωτικού σχήματος σύμφωνα με τις προηγούμενες περιπτώσεις α', β' και γ' συνεκτιμώνται ιδίως η σημασία και η έκταση του προστατευόμενου αντικειμένου, η γειτνίασή του ή μη με άλλα προστατευόμενα αντικείμενα, καθώς και τα συμπεράσματα της οικείας οικονομοτεχνικής μελέτης. Για την τεκμηρίωση της οικονομικής βιωσιμότητας του προτεινόμενου φορέα διαχείρισης πρέπει σε κάθε περίπτωση να έχει προηγηθεί η κατάρτιση οικονομοτεχνικής μελέτης. Ειδικά η ίδρυση φορέων διαχείρισης σύμφωνα με τους ορισμούς της περιπτώσεως α' είναι υποχρεωτική σε Εθνικά Πάρκα που χαρακτηρίζονται κατά το άρθρο 19 παρ. 3 του ν.1650/1986 και στα οποία περιλαμβάνονται και περιοχές που χαρακτηρίζονται κατά τις παραγράφους 1 ή 2 του ιδίου άρθρου. 

2. Στην αρμοδιότητα των φορέων διαχείρισης υπάγονται: 

α. H κατάρτιση και η ευθύνη της εφαρμογής των κανονισμών διοίκησης και λειτουργίας των προστατευόμενων αντικειμένων, καθώς και των σχεδίων διαχείρισης που αναφέρονται στο άρθρο 18 παρ. 5 του ν. 1650/1986, όπως τροποποιείται με το νόμο αυτόν. 

β. Η παρακολούθηση και αξιολόγηση της εφαρμογής των κανονιστικών όρων και περιορισμών που επιβάλλονται με τα διατάγματα των παραγράφων 1 και 2 του άρθρου 21 του ν. 1650/1986, καθώς και των κανονισμών διοίκησης και λειτουργίας και των σχεδίων διαχείρισης που αναφέρονται στο άρθρο 18 παρ. 5 του ν. 1650/1986, σύμφωνα με όσα ειδικότερα ορίζονται στο άρθρο 21 παρ. 4 του ν. 1650/1986, όπως τροποποιείται με το νόμο αυτόν. Στο πλαίσιο αυτό, οι φορείς διαχείρισης μεριμνούν για τη συλλογή, ταξινόμηση και επεξεργασία περιβαλλοντικών στοιχείων και δεδομένων για τις περιοχές ευθύνης τους, καθώς και για τη συγκρότηση και λειτουργία σχετικών βάσεων δεδομένων και τεκμηρίωσης, σύμφωνα και με τα υπάρχοντα εθνικά πρότυπα. Για την άσκηση της λειτουργίας αυτής, οι φορείς διαχείρισης συνεργάζονται με το Υπουργείο Περιβάλλοντος, Χωροταξίας και Δημόσιων 'Eργων, άλλα αρμόδια Υπουργεία, Ανώτατα Εκπαιδευτικά Ιδρύματα, ερευνητικά κέντρα και ινστιτούτα, μη κυβερνητικές οργανώσεις και άλλους οργανισμούς δημόσιου ή ιδιωτικού χαρακτήρα. Τα ανωτέρω στοιχεία, δεδομένα και πληροφορίες κοινοποιούνται και εντάσσονται στο Εθνικό Σύστημα Πληροφοριών Περιβάλλοντος που λειτουργεί στο Υπουργείο Περιβάλλοντος, Χωροταξίας και Δημόσιων 'Eργων. 

γ. Η παροχή γνωμοδοτήσεων πριν από την προέγκριση χωροθέτησης και την έγκριση των περιβαλλοντικών όρων των έργων και δραστηριοτήτων που εμπίπτουν στις περιοχές ευθύνης τους, καθώς και σε κάθε άλλο θέμα για το οποίο ζητείται η γνώμη τους από τις αρμόδιες αρχές. 

δ. Η επικουρία των αρμόδιων διοικητικών και δικαστικών αρχών στον έλεγχο της εφαρμογής της περιβαλλοντικής νομοθεσίας και των περιβαλλοντικών και πολεοδομικών όρων που ισχύουν ή επιβάλλονται αντιστοίχως για έργα ή δραστηριότητες που πραγματοποιούνται στις περιοχές ευθύνης τους. Για το σκοπό αυτόν, οι φορείς διαχείρισης εισηγούνται ή αναφέρουν προς τις αρμόδιες αρχές τις πράξεις ή παραλείψεις εκείνες που συνιστούν παράβαση των όρων και περιορισμών που καθορίζονται με τα προεδρικά διατάγματα των παραγράφων 1 και 2 του άρθρου 21 του ν. 1650/ 1986 για τις περιοχές ευθύνης τους. Για τον ίδιο σκοπό, οι φορείς διαχείρισης θέτουν στη διάθεση των αρμόδιων αρχών τα αναγκαία μέσα και προσωπικό που απαιτούνται για την εκτέλεση αποφάσεων με τις οποίες επιβάλλονται κυρώσεις ή άλλα μέτρα προστασίας της περιοχής. 

ε. Η κατάρτιση μελετών και ερευνών, καθώς και η εκτέλεση τεχνικών ή άλλων έργων που περιλαμβάνονται στο οικείο σχέδιο διαχείρισης και στα αντίστοιχα προγράμματα δράσης και είναι απαραίτητα για την προστασία, διατήρηση, αποκατάσταση και ανάδειξη των προστατευόμενων αντικειμένων που εμπίπτουν στην περιοχή ευθύνης τους. Η κατασκευή, επισκευή και συντήρηση των αναγκαίων έργων υποδομής, καθώς και η προμήθεια του αναγκαίου επιστημονικού και τεχνικού εξοπλισμού για την άσκηση των λειτουργιών διαχείρισης. 

στ. Η ανάληψη εκπόνησης ή εκτέλεσης εθνικών ή ευρωπαϊκών προγραμμάτων και δράσεων σχετικών με την περιοχή ευθύνης τους, τα οποία προάγουν ή προβάλλουν τους σκοπούς της διαχείρισης των προστατευόμενων αντικειμένων. 

ζ. Η ενημέρωση, εκπαίδευση και κατάρτιση του πληθυσμού σε θέματα αναγόμενα στις αρμοδιότητες και σκοπούς των φορέων διαχείρισης, καθώς και στην προστασία των περιοχών ευθύνης τους. Στο πλαίσιο αυτό, οι φορείς διαχείρισης μπορούν να ιδρύουν κέντρα πληροφόρησης στην έδρα των προστατευόμενων αντικειμένων, να διοργανώνουν προγράμματα κατάρτισης και επιμόρφωσης σε συνεργασία με άλλους αρμόδιους δημόσιους ή ιδιωτικούς φορείς, καθώς και συνέδρια, ημερίδες, επιμορφωτικά σεμινάρια και άλλες ενημερωτικές εκδηλώσεις για την προβολή των στόχων και των επιτευγμάτων της διαχείρισης και να αναλαμβάνουν σχετική εκδοτική δραστηριότητα έντυπης ή και ηλεκτρονικής μορφής. 

η. Η προώθηση, υποστήριξη, οργάνωση και εφαρμογή οικοτουριστικών προγραμμάτων, η έκδοση αδειών ξενάγησης και η χορήγηση αδειών επιστημονικής έρευνας και τεχνικών δοκιμών και αναλύσεων εντός των ορίων των προστατευόμενων αντικειμένων, σύμφωνα με τους ειδικότερους όρους και προϋποθέσεις που καθορίζονται στα προεδρικά διατάγματα των παραγράφων 1 και 2 του άρθρου 21 του ν. 1650/1986 και στον κανονισμό διοίκησης και λειτουργίας του προστατευόμενου αντικειμένου. Η χορήγηση σήματος ποιότητας και συνεργασίας σε επιχειρήσεις που δραστηριοποιούνται εντός των προστατευόμενων αντικειμένων σύμφωνα με τους όρους και τις προϋποθέσεις που τίθενται στον κανονισμό διοίκησης και λειτουργίας της προστατευόμενης περιοχής. 

θ. Η διαχείριση δημόσιων εκτάσεων που παραχωρούνται προς το φορέα ή μισθώνονται από το φορέα διαχείρισης κατά τις κείμενες διατάξεις, καθώς και η ενοικίαση ιδιωτικών εκτάσεων που περιλαμβάνονται στην περιοχή ευθύνης του και η πραγματοποίηση σε αυτές των προβλεπόμενων στον οικείο κανονισμό διοίκησης και λειτουργίας και στο σχέδιο διαχείρισης αναγκαίων παρεμβάσεων. 

3. Για την εκπλήρωση των αρμοδιοτήτων τους, οι φορείς διαχείρισης συνεργάζονται με όλες τις αρμόδιες υπηρεσίες της Ευρωπαϊκής 'Eνωσης και των διεθνών οργανισμών, τις αρμόδιες κατά τα ανωτέρω οργανισμοί και υπηρεσίες οφείλουν να συνδράμουν τους φορείς στο έργο τους, παρέχοντας κάθε αναγκαίο στοιχείο και πληροφορία. Οι φορείς διαχείρισης μπορεί να συνεργάζονται επίσης με ημεδαπά και αλλοδαπά εκπαιδευτικά ιδρύματα, ερευνητικά κέντρα, οργανισμούς του ίδιου ή συγγενούς επιστημονικού ενδιαφέροντος, μη κυβερνητικές οργανώσεις, καθώς και με φυσικά πρόσωπα ή νομικά πρόσωπα του ιδιωτικού τομέα που δραστηριοποιούνται στα πεδία αρμοδιότητάς τους. 

Ο τρόπος εκτέλεσης για λογαριασμό τρίτων ή ανάθεσης σε τρίτους υπηρεσιών για θέματα που υπάγονται στους σκοπούς των φορέων διαχείρισης, ο τρόπος κοστολόγησης των εργασιών και η καταβολή των δαπανών και αμοιβών ρυθμίζονται με τον κανονισμό της παραγράφου 8 του άρθρου αυτού. 

4. α. Οι φορείς διαχείρισης διοικούνται από επταμελή έως ενδεκαμελή διοικητικά συμβούλια (Δ.Σ.) που συγκροτούνται από εκπροσώπους του Υπουργείου Περιβάλλοντος, Χωροταξίας και Δημόσιων 'Εργων, του Υπουργείου Γεωργίας, άλλων αρμόδιων κατά περίπτωση Υπουργείων, της οικείας περιφέρειας και των οικείων οργανισμών τοπικής αυτοδιοίκησης πρώτης και δεύτερης βαθμίδας, κοινωνικών, επιστημονικών και παραγωγικών οργανώσεων που δραστηριοποιούνται στην περιοχή του προστατευόμενου αντικειμένου, από ειδικούς επιστήμονες, καθώς και από εκπροσώπους μη κυβερνητικών περιβαλλοντικών οργανώσεων που έχουν, σύμφωνα με το καταστατικό τους, ως σκοπό την προστασία του φυσικού περιβάλλοντος και διαθέτουν προηγούμενη δράση και εμπειρία σε σχετικά θέματα. Ο πρόεδρος του Δ.Σ. ορίζεται από τον Υπουργό Περιβάλλοντος, Χωροταξίας και Δημόσιων 'Εργων και είναι πρόσωπο με επιστημονικές γνώσεις και εμπειρία σε θέματα προστασίας του φυσικού περιβάλλοντος. Ο αριθμός των μελών του Δ.Σ. και η ακριβής συγκρότησή του κατά φορέα ορίζεται με το προεδρικό διάταγμα που προβλέπεται στις παραγράφους 1 και 2 του άρθρου 21. 

β. Η θητεία των μελών του Διοικητικού Συμβουλίου είναι τριετής και μπορεί να ανανεώνεται. 

γ. Ο ορισμός των μελών του Δ.Σ. γίνεται μέσα σε ένα (1) μήνα από την αποστολή σχετικής πρόσκλησης από τον Υπουργό Περιβάλλοντος, Χωροταξίας και Δημόσιων 'Eργων. Αν οι ανωτέρω φορείς δεν υποδείξουν τους εκπροσώπους τους εντός της προαναφερόμενης προθεσμίας, ο Υπουργός Περιβάλλοντος, Χωροταξίας και Δημόσιων 'Eργων ορίζει το αντίστοιχο μέλος κατά την κρίση του. Το Διοικητικό Συμβούλιο συγκροτείται με απόφαση του Υπουργού Περιβάλλοντος, Χωροταξίας και Δημόσιων 'Eργων. 

δ. Το Διοικητικό Συμβούλιο είναι αρμόδιο για την άσκηση των αρμοδιοτήτων που αναφέρονται στην παράγραφο 2. Αποφασίζει επίσης για κάθε θέμα που αφορά τη διοίκηση και λειτουργία του οικείου φορέα, τη διαχείριση της περιουσίας και τη διάθεση των πόρων του, καθώς και για κάθε άλλο θέμα που ανάγεται στην εκπλήρωση των σκοπών του φορέα διαχείρισης και του προστατευόμενου αντικειμένου. Με απόφαση του διοικητικού συμβουλίου μπορεί να συνιστάται Επιστημονική Επιτροπή από μέλη Διδακτικού και Ερευνητικού Προσωπικού Ανωτάτων Εκπαιδευτικών Ιδρυμάτων, ερευνητές όλων των βαθμίδων των ερευνητικών κέντρων και ινστιτούτων της χώρας και ειδικούς επιστήμονες, με σκοπό την παροχή επιστημονικά τεκμηριωμένων εισηγήσεων για κάθε θέμα που ζητείται από το Δ.Σ. και αφορά τη διαχείριση του προστατευόμενου αντικειμένου και την εύρυθμη λειτουργία του φορέα διαχείρισης. Με όμοια απόφαση καθορίζεται ο τρόπος λειτουργίας και κάλυψης των δαπανών της Επιστημονικής Επιτροπής και κάθε άλλη σχετική λεπτομέρεια. 

5. Πόροι των φορέων διαχείρισης είναι: 

α. Επιχορηγήσεις από το Υπουργείο Περιβάλλοντος, Χωροταξίας και Δημόσιων 'Eργων, άλλα Υπουργεία, οργανισμούς και επιχειρήσεις του ευρύτερου δημόσιου τομέα, το Ε.Τ.Ε.Ρ.Π.Σ. και άλλα νομικά πρόσωπα που έχουν σχέση με τη χρηματοδότηση της προστασίας του φυσικού περιβάλλοντος, καθώς και οργανισμούς της τοπικής αυτοδιοίκησης και των δύο βαθμών, σε βάρος του προϋπολογισμού τους. 

β. Κοινοτικοί και εθνικοί πόροι που διατίθενται για την εκπόνηση προγραμμάτων, μελετών και ερευνών σχετικών με θέματα που ανάγονται στους σκοπούς και τις δραστηριότητες του φορέα διαχείρισης. 

γ. Πρόσοδοι από την εκμετάλλευση περιουσιακών στοιχείων, επιχορηγήσεις, δωρεές, κληρονομίες, κληροδοσίες και κάθε είδους τακτικές ή έκτακτες εισφορές ημεδαπών ή αλλοδαπών, φυσικών ή νομικών προσώπων. 

δ. 'Eσοδα από την πώληση υλικών, εκδόσεων, δεδομένων και κάθε άλλου πνευματικού προϊόντος που παράγει ή εκμεταλλεύεται ο φορέας διαχείρισης, καθώς και αμοιβές από την εκτέλεση ερευνών, μελετών και κάθε είδους υπηρεσιών στα πλαίσια των σκοπών του για λογαριασμό τρίτων. 'Eσοδα που προέρχονται από την εκμετάλλευση και προβολή του προστατευόμενου αντικειμένου, όπως έσοδα από εισιτήρια, ξεναγήσεις ομάδων επισκεπτών, προβολή και εκμετάλλευση οπτικοακουστικού υλικού, εκχώρηση σημάτων ποιότητας και συνεργασίας σε επιχειρήσεις. Από τα έσοδα αυτά, ποσοστό 30% αποδίδεται ετησίως στο Ε.Τ.Ε.Ρ.Π.Σ. και διατίθεται αποκλειστικά για την αναδιανομή πόρων μεταξύ των φορέων διαχείρισης. 

ε. Επιχορηγήσεις από άλλες πηγές και κάθε άλλο έσοδο από οποιαδήποτε αιτία. 

6. Σε κάθε φορέα διαχείρισης συνιστώνται μέχρι και είκοσι (20) θέσεις επιστημονικού και δέκα (10) θέσεις διοικητικού και τεχνικού προσωπικού. Ο αριθμός των θέσεων αυτών ορίζεται κατά φορέα με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Περιβάλλοντος, Χωροταξίας και Δημόσιων 'Eργων. Με όμοια απόφαση ο αριθμός των θέσεων μπορεί να αυξάνεται ή να μειώνεται ανάλογα με τις ανάγκες κάθε φορέα διαχείρισης. Συνιστάται επίσης μία θέση Διευθυντή. Το προσωπικό όλων των παραπάνω κατηγοριών προσλαμβάνεται με απόφαση του Δ.Σ. του φορέα διαχείρισης και απασχολείται με σύμβαση εργασίας ιδιωτικού δικαίου που διέπεται από τις διατάξεις της εργατικής νομοθεσίας. Στη σύμβαση ορίζονται οι καταβαλλόμενες μηνιαίες αποδοχές, το ύψος των οποίων καθορίζεται με κοινή απόφαση των Υπουργών Οικονομικών και Περιβάλλοντος, Χωροταξίας και Δημόσιων 'Eργων. Για την πρόσληψη του προσωπικού έχουν εφαρμογή οι διατάξεις της παραγράφου 3 του άρθρου 1 του ν. 2527/1997 (ΦΕΚ 198 Α'). Οι παραπάνω θέσεις μπορούν να καλύπτονται και με αποσπάσεις προσωπικού που υπηρετεί με οποιαδήποτε σχέση στο Δημόσιο και στον ευρύτερο δημόσιο τομέα, όπως αυτός είχε οριοθετηθεί με το άρθρο 1 παρ. 6 του ν. 1256/1982. Οι αποσπάσεις αυτές έχουν διάρκεια μέχρι πέντε (5) χρόνια και διενεργούνται μετά από αίτηση του ενδιαφερομένου με απόφαση του Υπουργού Περιβάλλοντος, Χωροταξίας και Δημόσιων 'Eργων και του οικείου Υπουργού. Οι αποδοχές των αποσπωμένων, τα κάθε είδους επιδόματα, με την επιφύλαξη των διατάξεων της παραγράφου 2 του άρθρου 10 του ν. 2470/1997 (ΦΕΚ 40 Α'), καθώς και οι εργοδοτικές εισφορές σε ταμεία κύριας ή επικουρικής ασφάλισης, βαρύνουν από της αποσπάσεως το φορέα διαχείρισης. Η κατανομή του προσωπικού σε υπηρεσιακές μονάδες, η διοίκηση και οι επί μέρους αρμοδιότητες αυτών, οι αρμοδιότητες του Διευθυντή, καθώς και κάθε άλλη σχετική λεπτομέρεια, καθορίζονται με τους κανονισμούς που καταρτίζονται κατά την παράγραφο 8. 

7. Ο οικονομικός και διαχειριστικός έλεγχος των φορέων διαχείρισης ενεργείται με τη διαδικασία που ορίζεται από τις κείμενες διατάξεις περί Σώματος Ορκωτών Ελεγκτών. Το διαχειριστικό έτος συμπίπτει με το φορολογικό έτος. Οι ορκωτοί ελεγκτές, που ασκούν τον τακτικό έλεγχο, υποβάλλουν μέχρι το τέλος Ιουνίου κάθε έτους έκθεση για τη διαχείριση και τον απολογισμό του έτους που έληξε. Οι εκθέσεις υποβάλλονται δια του Προέδρου του Δ.Σ. στον Υπουργό Περιβάλλοντος, Χωροταξίας και Δημόσιων 'Eργων και στον Υπουργό Οικονομικών. Οι παραπάνω Υπουργοί μπορούν να ζητήσουν οποτεδήποτε έκτακτο έλεγχο της οικονομικής διαχείρισης των φορέων. 

8. Το Δ.Σ. καταρτίζει εσωτερικό κανονισμό λειτουργίας του φορέα διαχείρισης, κανονισμό υπηρεσιών και προσωπικού, εσωτερικό κανονισμό λειτουργίας του Διοικητικού Συμβουλίου, κανονισμό οικονομικής διαχείρισης και προμηθειών, καθώς και κανονισμό ανάληψης ή εκτέλεσης για τρίτους ή ανάθεσης σε τρίτους επιστημονικών ή ερευνητικών προγραμμάτων, μελετών, υπηρεσιών τεχνικής βοήθειας και εν γένει έργων και υπηρεσιών. Οι παραπάνω κανονισμοί εγκρίνονται με αποφάσεις του Υπουργού Περιβάλλοντος, Χωροταξίας και Δημόσιων 'Eργων που δημοσιεύονται στην Εφημερίδα της Κυβερνήσεως. 

9. Με προεδρικά διατάγματα, που εκδίδονται ύστερα από πρόταση του Υπουργού Περιβάλλοντος, Χωροταξίας και Δημόσιων 'Εργων, μπορεί να συνιστώνται νομικά πρόσωπα ιδιωτικού δικαίου ως φορείς διαχείρισης περιβαλλοντικών έργων και προγραμμάτων, όπως της "Ανάπλασης και Διαχείρισης του Κηφισού Αττικής", του "Μητροπολιτικού Πάρκου στο Γουδί", του "Πάρκου Περιβαλλοντικής Ευαισθητοποίησης Πύργου Βασιλίσσης", της περιοχής Ελαιώνα Αττικής, της Μητροπολιτικής Ζώνης Πρασίνου στην περιοχή του Ελληνικού, καθώς και κάθε άλλου αντίστοιχου προγράμματος και έργου, το οποίο μπορεί να αναπτυχθεί ενιαία σε οποιονδήποτε άλλο χώρο. Στο προεδρικό διάταγμα ίδρυσης κάθε φορέα προβλέπονται ιδίως η εξειδίκευση των σκοπών και αρμοδιοτήτων κάθε φορέα, η νομική μορφή, τα όργανα διοίκησης, οι αρμοδιότητες κάθε οργάνου ή μέλους οργάνου διοίκησης, η σύνθεση των οργάνων διοίκησης, το περιεχόμενο εποπτείας του φορέα από τον Υπουργό Περιβάλλοντος, Χωροταξίας και Δημόσιων 'Εργων, οι πόροι του, το προσωπικό και η διάρθρωση του φορέα, τα όργανα και η διαδικασία οικονομικού και διαχειριστικού ελέγχου, η διαδικασία σύνταξης και έγκρισης των κανονισμών, καθώς και κάθε άλλη αναγκαία ρύθμιση ή λεπτομέρεια. Η σύνθεση κάθε φορέα προσδιορίζεται με τη συμμετοχή εκπροσώπων της τοπικής αυτοδιοίκησης πρώτης και δεύτερης βαθμίδας, επιστημονικών και κοινωνικών φορέων και μη κυβερνητικών περιβαλλοντικών οργανώσεων, καθώς και εκπροσώπων του Υπουργείου Περιβάλλοντος, Χωροταξίας και Δημόσιων 'Εργων και άλλων αρμόδιων Υπουργείων. Στους φορείς αυτούς εφαρμόζονται αναλόγως και οι διατάξεις των παραγράφων 5, 6, 7 και 8 του παρόντος άρθρου. Στο φορέα διαχείρισης της Μητροπολιτικής Ζώνης Πρασίνου στην περιοχή του Αεροδρομίου του Ελληνικού εφαρμόζονται επίσης και οι διατάξεις του δεύτερου εδαφίου της παραγράφου 4 του άρθρου ένατου του ν. 2338/1995 (ΦΕΚ 202 Α'). 

'Αρθρο 16 

Τροποποιήσεις και συμπληρώσεις του ν. 1650/1986 

1. Η παράγραφος 5 του άρθρου 18 του ν. 1650/1986 αντικαθίσταται ως εξής: 

"5. α. Τα αντικείμενα προστασίας και διατήρησης της παρ. 3 με τις ζώνες τους διέπονται από κανονισμούς διοίκησης και λειτουργίας, στους οποίους καθορίζονται τα αναγκαία μέτρα οργάνωσης και λειτουργίας των προστατευόμενων αντικειμένων και εξειδικεύονται οι γενικοί όροι και περιορισμοί άσκησης δραστηριοτήτων και εκτέλεσης έργων, που καθορίζονται με το προεδρικό διάταγμα που προβλέπεται στις παραγράφους 1 και 2 του άρθρου 21. Οι ανωτέρω κανονισμοί καταρτίζονται εντός έτους από τη δημοσίευση του προεδρικού διατάγματος που προβλέπεται στις παραγράφους 1 και 2 του άρθρου 21 και εγκρίνονται με κοινές αποφάσεις του Υπουργού Περιβάλλοντος, Χωροταξίας και Δημόσιων 'Eργων και των κατά περίπτωση αρμόδιων Υπουργών και δημοσιεύονται στην Εφημερίδα της Κυβερνήσεως. 

β. Με τις ίδιες ή όμοιες υπουργικές αποφάσεις εγκρίνονται επίσης πενταετή Σχέδια Διαχείρισης των προστατευόμενων αντικειμένων της παραγράφου 3. Με τα Σχέδια Διαχείρισης προσδιορίζονται, στο πλαίσιο των γενικότερων όρων και προϋποθέσεων που τίθενται στα προεδρικά διατάγματα των παραγράφων 1 και 2 του άρθρου 21, οι κατευθύνσεις και οι προτεραιότητες για την εφαρμογή των έργων, δράσεων και μέτρων που απαιτούνται για την αποτελεσματική προστασία και διαχείριση των κατά περίπτωση προστατευόμενων αντικειμένων. Τα Σχέδια Διαχείρισης συνοδεύονται από προγράμματα δράσης στα οποία εξειδικεύονται τα αναγκαία μέτρα, δράσεις, έργα και προγράμματα, οι φάσεις, το κόστος, οι πηγές και οι φορείς χρηματοδότησής τους, καθώς και το χρονοδιάγραμμα εκτέλεσής τους και οι φορείς εφαρμογής τους. Οι διατάξεις της περιπτώσεως αυτής εφαρμόζονται αναλόγως και για την κατάρτιση Σχεδίων Διαχείρισης για τα προστατευόμενα είδη της χλωρίδας και πανίδας που αναφέρονται στο άρθρο 20, καθώς και για τους οικοτόπους που ορίζονται στην κοινή υπουργική απόφαση 33318/3028/ 28.12.1998 (ΦΕΚ 1289 Β'/28.12.1998)." 

2. Η παράγραφος 2 του άρθρου 21 του ν. 1650/1986 αντικαθίσταται ως εξής: 

"2. Με το παραπάνω προεδρικό διάταγμα καθορίζονται οι αναγκαίοι για την προστασία του συγκεκριμένου αντικειμένου γενικοί όροι, απαγορεύσεις και περιορισμοί στις χρήσεις γης, στη δόμηση και στην κατάτμηση ακινήτων, καθώς και στην εγκατάσταση και άσκηση δραστηριοτήτων και στην εκτέλεση έργων. Με το ίδιο προεδρικό διάταγμα μπορεί να προβλέπεται η υποχρέωση σύνταξης μελέτης περιβαλλοντικών επιπτώσεων και για έργα ή δραστηριότητες που δεν περιλαμβάνονται στην πρώτη κατηγορία έργων και δραστηριοτήτων του άρθρου 3 του παρόντος νόμου." 

3. Η παράγραφος 4 του άρθρου 21 του ν. 1650/1986 αντικαθίσταται ως εξής: 

"4. α. Τα προεδρικά διατάγματα των παραγράφων 1 και 2, καθώς και οι Κανονισμοί Διοίκησης και Λειτουργίας και τα Σχέδια Διαχείρισης των προστατευόμενων αντικειμένων αναθεωρούνται ανά πενταετία, σύμφωνα με όσα ορίζονται στην επόμενη περίπτωση. Στο χρονικό αυτό διάστημα, επιτρέπεται κατ' εξαίρεση η τροποποίησή τους, μετά από τεκμηριωμένη εισήγηση του Φορέα Διαχείρισης, εφόσον έχει συσταθεί, ή των υπηρεσιών ή νομικών προσώπων στα οποία έχει ανατεθεί η σχετική αρμοδιότητα: α) για την αντιμετώπιση έκτακτων γεγονότων που σχετίζονται με την προστασία της περιοχής, β) για την προσαρμογή τους σε υποδείξεις και παρατηρήσεις της ετήσιας έκθεσης αξιολόγησης της επόμενης περιπτώσεως, γ) για να εκτελεσθούν έργα και μέτρα ιδιαίτερα σημαντικά για την προστασία και διαχείριση της περιοχής. 

β. Η παρακολούθηση και αξιολόγηση της εφαρμογής των ρυθμίσεων των προεδρικών διαταγμάτων των παραγράφων 1 και 2, καθώς και των Κανονισμών Διοίκησης και Λειτουργίας και των Σχεδίων Διαχείρισης της παραγράφου 5 του άρθρου 18, γίνεται είτε από τον οικείο Φορέα Διαχείρισης, εφόσον έχει συσταθεί, είτε από τις υπηρεσίες ή νομικά πρόσωπα στα οποία έχει ανατεθεί η σχετική αρμοδιότητα. Για το σκοπό αυτόν, τα πρόσωπα του προηγούμενου εδαφίου συντάσσουν ετήσια έκθεση αξιολόγησης που κοινοποιείται με μέριμνά τους στο Υπουργείο Περιβάλλοντος, Χωροταξίας και Δημόσιων 'Eργων και στο Υπουργείο Γεωργίας, καθώς και σε άλλα Υπουργεία των οποίων οι αρμοδιότητες εμπίπτουν στην περιοχή του προστατευόμενου κατά περίπτωση αντικειμένου. Η έκθεση αυτή μπορεί να κοινοποιείται επίσης σε οργανισμούς του ευρύτερου δημόσιου τομέα, των οποίων η δραστηριότητα εκτείνεται στην περιοχή διαχείρισης, στις αρμόδιες υπηρεσίες της οικείας περιφέρειας και στους οικείους οργανισμούς αυτοδιοίκησης και των δύο βαθμίδων, προκειμένου να λαμβάνεται υπόψη κατά την επεξεργασία μέτρων, δράσεων, ενεργειών και ρυθμίσεων αρμοδιότητάς τους, που προωθούν την αποτελεσματική εφαρμογή των σχετικών προεδρικών διαταγμάτων, κανονισμών διοίκησης και λειτουργίας και σχεδίων διαχείρισης." 

4. Μετά την παράγραφο 6 του άρθρου 21 του ν. 1650/1986 προστίθεται παράγραφος 7 που έχει ως εξής: 

"7. Στη διαδικασία του άρθρου αυτού υπάγεται εφεξής κάθε νέος χαρακτηρισμός εθνικών δρυμών, αισθητικών δασών και διατηρητέων μνημείων της φύσης, καθώς και κάθε τροποποίηση των ορίων και καθορισμός των αναγκαίων όρων και περιορισμών προστασίας των εθνικών δρυμών, αισθητικών δασών και διατηρητέων μνημείων της φύσης που έχουν χαρακτηρισθεί κατά τις διατάξεις του άρθρου 78 του ν.δ. 86/1969, όπως αντικαταστάθηκε από τις διατάξεις του άρθρου 3 του ν.δ. 996/1971." 

'Αρθρο 17 

Συμπλήρωση αρμοδιοτήτων Επιτροπής "Φύση 2000" 

Η Επιτροπή "Φύση 2000", που έχει συσταθεί με το άρθρο 5 της κοινής υπουργικής απόφασης 33318/ 3028/28.12.1998 (ΦΕΚ 1289 Β'/28.12.1998), ενεργεί και ως Εθνική Επιτροπή Προστατευόμενων Περιοχών με σκοπό το συντονισμό, την παρακολούθηση και αξιολόγηση των διαδικασιών προγραμματισμού, οργάνωσης και λειτουργίας του Εθνικού Συστήματος Διοίκησης και Διαχείρισης Προστατευόμενων Περιοχών. Για την εκπλήρωση του σκοπού αυτού η Επιτροπή ασκεί επιπλέον και τις ακόλουθες αρμοδιότητες: 

α. Παρακολουθεί και αξιολογεί τα προγράμματα, τις δράσεις και ενέργειες όλων των αρμόδιων Υπουργείων, υπηρεσιών και των νομικών προσώπων του ευρύτερου δημόσιου τομέα που αφορούν τις προστατευόμενες περιοχές, τα είδη, τους οικοτόπους και γενικότερα το φυσικό περιβάλλον. 

β. Καταγράφει, ταξινομεί και αξιολογεί το έργο και τις δραστηριότητες των φορέων διαχείρισης προστατευόμενων αντικειμένων που συνιστώνται κατά το άρθρο 15 του νόμου αυτού και διατυπώνει προτάσεις προς τον Υπουργό Περιβάλλοντος, Χωροταξίας και Δημόσιων 'Eργων για την αποτελεσματική λειτουργία και τη βελτίωση της δράσης τους. 

γ. Επεξεργάζεται πρότυπα για την κατάρτιση των κανονισμών διοίκησης και λειτουργίας και των σχεδίων διαχείρισης που αναφέρονται στο άρθρο 18 παρ. 5 του ν. 1650/1986, καθώς και κριτήρια αξιολόγησής τους. 

δ. Γνωμοδοτεί προς τον Υπουργό Περιβάλλοντος, Χωροταξίας και Δημόσιων 'Eργων και άλλους αρμόδιους Υπουργούς για τον τρόπο ετήσιας κατανομής προς τους φορείς διαχείρισης του άρθρου 15 των εθνικών πόρων, καθώς και των πόρων που προέρχονται από τα Επιχειρησιακά Προγράμματα του Κοινοτικού Πλαισίου Στήριξης (Κ.Π.Σ.), το Ταμείο Συνοχής ή άλλα κοινοτικά διαρθρωτικά μέτρα και προγράμματα. 

ε. Γνωμοδοτεί για κάθε άλλο θέμα που παραπέμπεται σε αυτήν από τον Υπουργό Περιβάλλοντος, Χωροταξίας και Δημόσιων 'Eργων σχετικά με τη δράση, τη λειτουργία και τον έλεγχο των φορέων διαχείρισης του άρθρου 15. 

ΚΕΦΑΛΑΙΟ ΣΤ' 

ΜΕΤΑΒΑΤΙΚΕΣ, ΚΑΤΑΡΓΟΥΜΕΝΕΣ 

ΚΑΙ ΤΕΛΙΚΕΣ ΔΙΑΤΑΞΕΙΣ 

'Αρθρο 18 

Μεταβατικές και καταργούμενες διατάξεις 

1. Καταργούνται από την έναρξη ισχύος του νόμου αυτού: 

α. Οι διατάξεις του ν. 360/1976, όπως τροποποιήθηκε και συμπληρώθηκε μεταγενέστερα. 

β. Οι παράγραφοι 4α και 4γ του άρθρου 6 του ν. 2052/1992. 

γ. Η παράγραφος 13 του άρθρου 4 του ν. 2508/1997, καθώς και η παράγραφος 6 του άρθρου 5 του ίδιου νόμου. 

δ. Η περίπτωση θ' της παραγράφου 3 του άρθρου 24 του ν. 1558/1985 (ΦΕΚ 137 Α'). 

2. Το άρθρο 24 του ν. 1650/1986, όπως αυτό αντικαθίσταται με την παράγραφο 1 του άρθρου 10 του νόμου αυτού, έχει εφαρμογή και στα Γενικά Πολεοδομικά Σχέδια και Σχέδια Χωρικής και Οικιστικής Οργάνωσης Ανοικτών Πόλεων, που εγκρίνονται κατά τις διατάξεις των άρθρων 4 και 5 του ν. 2508/1997. 

3. 'Oρια, κατευθύνσεις και ρυθμίσεις που περιλαμβάνονται σε εγκεκριμένες αποφάσεις του Εθνικού Συμβουλίου Χωροταξίας και Περιβάλλοντος, σύμφωνα με το ν. 360/1976, και οι οποίες βρίσκονται εντός των καταρτιζόμενων κατά τις διατάξεις του παρόντος Γενικού, Ειδικών και Περιφερειακών Πλαισίων Χωροταξικού Σχεδιασμού και Αειφόρου Ανάπτυξης, καθώς και εντός περιοχών ειδικών χωρικών παρεμβάσεων, αναθεωρούνται, τροποποιούνται, συμπληρώνονται ή καταργούνται σύμφωνα με τη διαδικασία και τις λοιπές προϋποθέσεις που ορίζονται στις διατάξεις των άρθρων 6 έως και 8 και 11 του νόμου αυτού. Εκκρεμείς κατά τη δημοσίευση του νόμου αυτού διαδικασίες τροποποίησης της απόφασης 16/1981 του Εθνικού Συμβουλίου Χωροταξίας και Περιβάλλοντος συνεχίζονται και ολοκληρώνονται σύμφωνα με την παράγραφο 9 του άρθρου 23 του ν. 2300/1995 (ΦΕΚ 69 Α'), εάν για την έκδοση των υπουργικών αποφάσεων που προβλέπονται σε αυτήν έχει ήδη γνωμοδοτήσει το οικείο νομαρχιακό συμβούλιο. 

4. Στο δεύτερο εδάφιο της παραγράφου 6 του άρθρου 4 του ν. 1650/1986, όπως αυτό συμπληρώθηκε με την παράγραφο 2 του άρθρου 6 του ν. 2242/1994 (ΦΕΚ 162 Α') διαγράφεται, αφ' ης στιγμής ίσχυσε, η φράση "και κατ' ανώτατο χρονικό διάστημα τριών (3) ετών από της ενάρξεως ισχύος του παρόντος." 

5. Κατά την πρώτη εφαρμογή του νόμου αυτού, η κατάρτιση και έγκριση Ειδικών και Περιφερειακών Πλαισίων Χωροταξικού Σχεδιασμού και Αειφόρου Ανάπτυξης χωρεί ανεξάρτητα από το αν έχουν εκδοθεί οι προβλεπόμενες στην παράγραφο 3 του άρθρου 7 αποφάσεις της Επιτροπής ή αντίστοιχα οι προδιαγραφές του τελευταίου εδαφίου της παραγράφου 1 του άρθρου 8 και μπορεί να διενεργείται και χωρίς την ύπαρξη εγκεκριμένου Γενικού Πλαισίου Χωροταξικού Σχεδιασμού και Αειφόρου Ανάπτυξης. Κατά τα λοιπά εφαρμόζονται τα όσα ορίζονται στα άρθρα 7 και 8 του νόμου αυτού. 

6. Κατά την πρώτη εφαρμογή του νόμου αυτού η κατάρτιση του Γενικού Πλαισίου Χωροταξικού Σχεδιασμού και Αειφόρου Ανάπτυξης χωρεί ανεξάρτητα από το αν έχει εκδοθεί η προβλεπόμενη στην παράγραφο 2 του άρθρου 6 απόφαση της Επιτροπής. Κατά τα λοιπά εφαρμόζονται οι διατάξεις της παραγράφου 3 του άρθρου 6. 

7. α. Φορείς διαχείρισης προστατευόμενων περιοχών που έχουν συσταθεί μέχρι τη δημοσίευση του νόμου αυτού υποχρεούνται να προσαρμοσθούν στις διατάξεις του άρθρου 15 μέσα σε προθεσμία τριών (3) ετών από της ενάρξεως ισχύος του παρόντος. 

β. Εκκρεμείς κατά τη δημοσίευση του νόμου αυτού διαδικασίες ίδρυσης φορέων διαχείρισης συνεχίζονται και ολοκληρώνονται σύμφωνα με τις παραγράφους 1 και 2 του άρθρου 21 του ν. 1650/1986, εάν για την έκδοση του προεδρικού διατάγματος που προβλέπεται σε αυτές έχει ήδη γνωμοδοτήσει το οικείο νομαρχιακό συμβούλιο. 

'Αρθρο 19 

Τροποποίηση του άρθρου 24 του ν. 2508/1997 

1. Η παράγραφος 2 του άρθρου 24 του ν. 2508/1997 (ΦΕΚ 124 Α') αντικαθίσταται ως εξής: 

"2. Η εδαφική έκταση που καθορίζεται ως ΠΕΡΠΟ πρέπει να είναι ενιαία και να έχει ελάχιστη επιφάνεια εκατό (100) στρέμματα. Δεν θεωρείται ενιαία η έκταση που διακόπτεται από εγκεκριμένες εθνικές, επαρχιακές, δημοτικές ή κοινοτικές οδούς. Δεν συνυπολογίζονται στην επιφάνεια της έκτασης που καθορίζεται ως ΠΕΡΠΟ τα ρέματα, οι εκτάσεις που απαγορεύεται να χρησιμοποιηθούν για οικιστικούς σκοπούς (ιδίως δασικές εκτάσεις, αρχαιολογικοί χώροι, βιότοποι) και οι οποίες παραμένουν εκτός σχεδίου και οι μη εγκεκριμένες οδοί που τυχόν περιλαμβάνονται στην έκταση αυτή." 

2. Στο τέλος του πρώτου εδαφίου της παραγράφου 16 του άρθρου 24 του ίδιου νόμου προστίθεται η φράση: "η οποία για τις περιπτώσεις αυτές ισχύει για τρία (3) έτη από τη δημοσίευσή της στην Εφημερίδα της Κυβερνήσεως." 

3. Η λέξη "διετία" του δεύτερου εδαφίου της παραγράφου 16 του άρθρου 24 του ίδιου νόμου αντικαθίσταται με τη λέξη "τετραετία". 

'Αρθρο 20 

Τροποποίηση διατάξεων του ν. 960/1979 

Από το πρώτο εδάφιο της παραγράφου 1 του άρθρου 6 του ν. 960/1979 (ΦΕΚ 194 Α'), όπως αυτή αντικαταστάθηκε με την παράγραφο 1 του άρθρου 5 του ν. 1221/1981 (ΦΕΚ 292 Α'), απαλείφεται η φράση: "προς εξυπηρέτηση της περιοχής της υπαγόμενης εις τα διοικητικά όρια των δήμων ή κοινοτήτων εξ ων προέρχεται..." 

'Αρθρο 21 

Καθορισμός ορίων ζωνών προστασίας του 'Ορους Αιγάλεω, καθώς και των χρήσεων και όρων 

δόμησης σε αυτές - Καθορισμός ειδικών χρήσεων και όρων δόμησης ζωνών στην περιφέρεια του ορεινού όγκου 

Ι. Αντικείμενο της ρύθμισης 

Καθορίζονται τα όρια, οι χρήσεις γης και οι όροι δόμησης του 'Ορους Αιγάλεω., το οποίο έχει κηρυχθεί ως τόπος ιδιαίτερου φυσικού κάλλους με την 25683/27.3.1969 απόφαση του Υφυπουργού Προεδρίας της Κυβερνήσεως "Περί κηρύξεως ορέων Υμηττού, Πεντελικού, Πάρνηθας, Κορυδαλλού και Αιγάλεω ως τόπων χρηζόντων ειδικής προστασίας" (ΦΕΚ 236 Β') και βρίσκεται στην εκτός σχεδίου περιοχή των Δήμων Περάματος, Κερατσινίου, Νίκαιας, Κορυδαλλού, Αγίας Βαρβάρας Χαϊδαρίου, Περιστερίου, Πετρουπόλεως, Νέων Λιοσίων, Καματερού, 'Ανω Λιοσίων, Φυλής, Ασπροπύργου, όπως τα όρια αυτά φαίνονται με διακεκομμένη μαύρη γραμμή και το γράμμα Δ (-Δ-) στα δεκαέξι (16) τοπογραφικά διαγράμματα σε κλίμακα 1:5.000, που δημοσιεύονται μαζί. 

Καθορίζονται επίσης ζώνες ειδικών χρήσεων και όροι δόμησης στην περιφέρεια του ορεινού όγκου, όπως φαίνεται στα έξι (6) τοπογραφικά διαγράμματα, καθώς και σε ένα πρόσθετο που συνοδεύει το παρόν. 

ΙΙ. Καθορισμός ορίων ζωνών 

Μέσα στα όρια του 'Ορους Αιγάλεω, όπως καθορίζονται στην προηγούμενη παράγραφο, ορίζονται ζώνες προστασίας αυτού, όπως φαίνονται με τα στοιχεία Α, Α1, Β, Γ, Δ και Ζ (Ζ1, Ζ2, Ζ3) στα διαγράμματα της προηγούμενης παραγράφου και καθορίζονται κατά ζώνη ειδικές χρήσεις γης, ως εξής: 

1. Ζώνη Α: 

Η ζώνη αυτή καθορίζεται ως περιοχή απόλυτης προστασίας και αποκατάστασης του φυσικού περιβάλλοντος, στην οποία επιτρέπεται μόνο η εγκατάσταση υπαίθριων ή ημιυπαίθριων καθιστικών (περίπτερα αναψυχής). 

Στο χώρο της πρώην χωματερής του Σχιστού, που εμπίπτει στην παραπάνω ζώνη, επιτρέπονται ελαφρές εγκαταστάσεις αναψυχής και αθλητισμού, μετά από έγκριση του Οργανισμού Ρυθμιστικού Σχεδίου Αθήνας (στο εξής, για συντομία Ο.Ρ.Σ.Α.). 

Εγκαταστάσεις, που εξυπηρετούν την εθνική άμυνα και υφίστανται στη ζώνη αυτή διέπονται από το δικό τους νομικό καθεστώς. 

Ζώνη Α1: 

Η ζώνη αυτή καθορίζεται ως περιοχή εγκατάστασης μονής, στην οποία επιτρέπεται η ανέγερση καθολικού, καταλυμάτων μοναχών και λοιπών χώρων απαραίτητων για τη λειτουργία της μονής. 

2. Ζώνη Β: 

Η ζώνη αυτή καθορίζεται ως περιοχή περιαστικού πάρκου με λειτουργίες αναψυχής, αθλητισμού, ελευθέρου και οργανωμένου πρασίνου και πολιτιστικών εκδηλώσεων. Στην παραπάνω ζώνη επιτρέπεται η ανέγερση κτιρίων αναψυκτηρίων, καφενείων, εστιατορίων, πολιτιστικών χρήσεων, περιβαλλοντικής εκπαίδευσης και μικρών αθλητικών εγκαταστάσεων. 

Η χωροθέτηση των κτιρίων και εγκαταστάσεων γίνεται μετά από έγκριση του Ο.Ρ.Σ.Α.. Για την έγκριση αυτή ζητείται η γνώμη της αρμόδιας υπηρεσίας του Υπουργείου Γεωργίας. 

3. Ζώνη Γ: 

Η ζώνη αυτή καθορίζεται ως περιοχή γεωργικής χρήσης, στην οποία επιτρέπεται μόνο η ανέγερση γεωργικών αποθηκών και αντλιοστασίων. 

4. Ζώνη Δ: 

Η ζώνη αυτή καθορίζεται ως περιοχή του περιαστικού πάρκου της Βορειοδυτικής Πύλης της Αθήνας με λειτουργίες αναψυχής, παιδικής αναψυχής, αθλητισμού, ελευθέρου πρασίνου και πολιτιστικών εκδηλώσεων. Στη ζώνη αυτή επιτρέπεται η ανέγερση αναψυκτηρίων, καφενείων, εστιατορίων, μικρών αθλητικών εγκαταστάσεων, κτιρίων πολιτιστικών χρήσεων και περιβαλλοντικής εκπαίδευσης, καθώς και εγκαταστάσεις ζωολογικού κήπου. Επίσης επιτρέπονται οι διαμορφώσεις του χώρου με αισθητικές επεμβάσεις, που διευκολύνουν τη δημιουργία αδιάκοπης πορείας σύνδεσης του αστικού χώρου του Λεκανοπεδίου με το Ποικίλο 'Oρος και στη συνέχεια με την Πάρνηθα. 

Οι εγκαταστάσεις αυτές χωροθετούνται ύστερα από ειδική μελέτη που εγκρίνεται από τον Ο.Ρ.Σ.Α.. Για την έγκριση αυτή ζητείται γνώμη της αρμόδιας υπηρεσίας του Υπουργείου Γεωργίας. 

5. Ζώνη Ζ: 

Η ζώνη αυτή καθορίζεται ως περιοχή του περιαστικού πάρκου της Δυτικής Πύλης της Αθήνας, στην οποία, περιλαμβάνονται οι υποζώνες Ζ1, Ζ2, Ζ3 ως εξής: 

α. Υποζώνη Ζ1: 

Η ζώνη αυτή καθορίζεται ως περιοχή περιαστικού πάρκου με λειτουργίες αναψυχής υπαίθριων πολιτιστικών εκδηλώσεων, ελευθέρου πρασίνου, εκπαιδευτικών κατασκηνώσεων χωρίς μόνιμες εγκαταστάσεις και χώρων αθλοπαιδιών μικρής κλίμακας, στην οποία επιτρέπεται η ανέγερση περιπτέρων αναψυχής, περιπτέρων ιστορικής και περιβαλλοντικής ενημέρωσης για την περιοχή, καθώς και αναψυκτήρια. 

β. Υποζώνη Ζ2: 

Η ζώνη αυτή καθορίζεται ως περιοχή οργανωμένων τουριστικών κατασκηνώσεων και επιτρέπονται οι εντελώς απαραίτητες εγκαταστάσεις για τη λειτουργία τους σύμφωνα με τις προδιαγραφές του Ελληνικού Οργανισμού Τουρισμού (Ε.Ο.Τ.). 

γ. Υποζώνη Ζ3: 

Η ζώνη αυτή καθορίζεται ως περιοχή του "Διομήδειου Βοτανικού Κήπου", μέσα στην οποία επιτρέπεται η ανέγερση θερμοκηπίων, εργαστηρίων, χώρων ερευνών, μικρή ανθαγορά, καθώς και όλα τα κτίρια, έργα υποδομής και εγκαταστάσεις που είναι απαραίτητα για τη λειτουργία του και συνάδουν αυστηρά με το χαρακτήρα του Ιδρύματος αυτού. 

δ. Οι εγκαταστάσεις, που επιτρέπονται στις υποζώνες Ζ1, Ζ3, χωροθετούνται ύστερα από ειδική μελέτη, που εγκρίνεται από τον Ο.Ρ.Σ.Α.. Για την έγκριση αυτή ζητείται η γνώμη της αρμόδιας υπηρεσίας του Υπουργείου Γεωργίας. 

6. Σε όλες τις παραπάνω ζώνες επιτρέπονται επίσης: 

α. 'Εργα κοινής ωφέλειας, αναγκαία για την εξασφάλιση και προστασία της χλωρίδας και της πανίδας, καθώς και φυτώρια. 

β. Τα απαραίτητα έργα τεχνικής υποδομής, δηλαδή έργα και εγκαταστάσεις ενέργειας (Δ.Ε.Η. - Δ.ΕΠ.Α.), τηλεπικοινωνιών (Ο.Τ.Ε.), ύδρευσης (Ε.ΥΔ.Α.Π. - Δήμοι), μεταφορών (Ο.Σ.Ε., οδικά έργα), πεζοδρομήσεις και τις απαραίτητες για την εξυπηρέτηση του κοινού εγκαταστάσεις υγιεινής. 

γ. Τα απαραίτητα έργα και εγκαταστάσεις για την αποκατάσταση του χώρου της πρώην χωματερής Σχιστού. 

δ. Χώροι στάθμευσης και εξυπηρέτησης φορτηγών αυτοκινήτων σε κατάλληλα επιλεγμένες θέσεις, εκτός της Ζώνης Α και εκτός δασικών ή αναδασωτέων εκτάσεων, μετά από έγκριση της Εκτελεστικής Επιτροπής του Ο.Ρ.Σ.Α. και σύμφωνη γνώμη του οικείου οργανισμού τοπικής αυτοδιοίκησης (Ο.Τ.Α.). 

ε. Υπόγειες υδατοδεξαμενές και υπόγεια αντλιοστάσια για την εξυπηρέτηση των εγκαταστάσεων, μετά από έγκριση της αρμόδιας υπηρεσίας του Υπουργείου Γεωργίας, ως προς την αναγκαιότητα και τη χωρητικότητά τους σε περίπτωση ιδιωτικών κατασκευών και μετά από έγκριση αρμόδιων φορέων Ν.Π.Δ.Δ. και Ο.Τ.Α. στις λοιπές περιπτώσεις και εφόσον προβλέπεται από εγκεκριμένες μελέτες. 

στ. Επιτρέπονται επίσης κατά προτίμηση στη Ζώνη Α εγκαταστάσεις κεραιών τηλεπικοινωνιών, ραδιοφωνίας και τηλεόρασης, σύμφωνα με τις διατάξεις του άρθρου 24α του ν. 2075/1992 (ΦΕΚ 129 Α'), όπως τροποποιήθηκε και ισχύει, με τις διατάξεις του άρθρου 41 του ν. 2145/ 1993 (ΦΕΚ 88 Α'), του άρθρου 34 του ν. 2166/1993 (ΦΕΚ 137 Α') και του άρθρου 5 του ν. 2181/1994 (ΦΕΚ 10 Α'). 

ζ. Ειδικότερα στις ζώνες Α, Β και Γ επιτρέπονται και εγκαταστάσεις μετεωρολογικών και γεωδυναμικών σταθμών, οι οποίες εγκρίνονται με κοινή απόφαση του Υπουργού Περιβάλλοντος, Χωροταξίας και Δημόσιων 'Εργων και του συναρμόδιου Υπουργού. 

7. Δημόσιες εκτάσεις, που βρίσκονται μέσα στα όρια της Ζώνης Β και έχουν παραχωρηθεί μέχρι τη δημοσίευση του παρόντος νόμου από αρμόδιο δημόσιο φορέα για την ανέγερση κτιρίων κοινωφελών λειτουργιών, δηλαδή νοσοκομείων, θεραπευτηρίων, εκπαιδευτηρίων, ασύλων και ορφανοτροφείων, μπορούν να διατηρήσουν τη χρήση, που προβλέπεται από την πράξη παραχώρησης. Οι εκτάσεις αυτές δομούνται με τις μέχρι την έκδοση του παρόντος νόμου ισχύουσες διατάξεις, χωρίς όμως τις παρεκκλίσεις του συντελεστή δόμησης, που ισχύουν στις περιοχές εκτός σχεδίου. 

ΙΙΙ. Ελάχιστα όρια εμβαδού και λοιποί όροι και περιορισμοί δόμησης 

1. Τα ελάχιστα όρια εμβαδού και οι λοιποί όροι και περιορισμοί δόμησης των γηπέδων, που βρίσκονται στις παραπάνω ζώνες Α, Β, Γ, Δ και Ζ, με εξαίρεση τα γήπεδα, που προορίζονται για τις χρήσεις, που αναφέρονται στην περίπτωση 6 της παραγράφου ΙΙ του παρόντος άρθρου, καθορίζονται ως εξής: 

α. Ελάχιστο εμβαδό είκοσι χιλιάδων (20.000) τ.μ.. 

β. Μέγιστη επιφάνεια των κτιρίων: 

- Περιπτέρων αναψυχής και περιπτέρων ιστορικής και περιβάλλοντικής ενημέρωσης, τριάντα (30) τ.μ. ανά ελάχιστο εμβαδό αρτίου γηπέδου είκοσι χιλιάδων (20.000) τ.μ.. Σε περίπτωση μεγαλύτερων γηπέδων επιβάλλεται διάσπαση του όγκου των κτιρίων ανά τριάντα (30) τ.μ. κάθε είκοσι χιλιάδες (20.000) τ.μ. με μέγιστη συνολική επιφάνεια εκατόν πενήντα (150) τ.μ.. 

- Εστιατορίων, αναψυκτηρίων, καφενείων, αθλητικών εγκαταστάσεων, πολιτιστικών χρήσεων και περιβαλλοντικής εκπαίδευσης εκατόν εξήντα (160) τ.μ.. 

- Σε κάθε άρτιο, σύμφωνα με τα προηγούμενα, γήπεδο είναι δυνατή η δόμηση περισσότερων του ενός κτιρίων διαφορετικής χρήσης το καθένα, σύμφωνα με τις διατάξεις αυτής της παραγράφου. Στην περίπτωση αυτή το άθροισμα των επιφανειών των κτιρίων για κάθε άρτιο γήπεδο δεν πρέπει να είναι μεγαλύτερο των διακοσίων (200) τ.μ.. 

- Γεωργικών αποθηκών είκοσι (20) τ.μ.. 

- Αντλιοστασίων δέκα (10) τ.μ.. 

- Μονής (στο σύνολο των κτιρίων) τετρακοσίων (400) τ.μ. με μέγιστο ποσοστό κάλυψης τέσσερα τοις εκατό (4%). 

γ. Μέγιστο επιτρεπόμενο ύψος των κτιρίων (που μετριέται από το γύρω φυσικό έδαφος): 

- Περιπτέρων αναψυχής και περιπτέρων ιστορικής και περιβαλλοντικής ενημέρωσης, τρία και μισό (3,50) μέτρα, 

- Εστιατορίων, αναψυκτηρίων, καφενείων, κτιρίων αθλητικών εγκαταστάσεων, πολιτιστικών χρήσεων, περιβαλλοντικής εκπαίδευσης, τέσσερα (4) μέτρα. 

- Γεωργικών αποθηκών, αντλιοστασίων, μόνο στη Ζώνη Γ, τρία (3) μέτρα. 

- Μονής: οκτώ (8) μέτρα. 

δ. Πάνω από το μέγιστο επιτρεπόμενο ύψος των κτιρίων επιτρέπεται η κατασκευή στέγης με κεραμίδια βυζαντινού τύπου. Το ύψος της στέγης δεν επιτρέπεται να υπερβαίνει το ένα και μισό (1,50) μέτρο. 

ε. Για τη χορήγηση οικοδομικής άδειας ανέγερσης γεωργικών αποθηκών και αντλιοστασίων απαιτείται η προηγούμενη έγκριση της αρμόδιας υπηρεσίας του Υπουργείου Γεωργίας. 

στ. Για την κοπή δένδρων απαιτείται η άδεια της αρμόδιας δασικής υπηρεσίας του Υπουργείου Γεωργίας. 

ζ. Για κάθε απαιτούμενη αλλαγή του φυσικού ανάγλυφου εφαρμόζονται οι διατάξεις του άρθρου 40 παρ. 1 του ν. 1337/1983 (ΦΕΚ 33 Α'). 

η. Στις περιπτώσεις των ανενεργών λατομείων επιβάλλεται είτε η αποκατάσταση του φυσικού ανάγλυφου και η αναδάσωσή του, ύστερα από σχετική μελέτη (η οποία αποκατάσταση και αναδάσωση είναι υποχρεωτική για τη Ζώνη Α) είτε η μερική αποκατάσταση και διαμόρφωση του ανάγλυφου συγχρόνως με τη χωροθέτηση των επιτρεπόμενων χρήσεων (στις Ζώνες Β και Δ), ύστερα από σχετική μελέτη. 

θ. Κατά τα λοιπά εφαρμόζονται οι διατάξεις των από 24.5.1985 (ΦΕΚ 270 Δ') και από 5.12.1979 (ΦΕΚ 707 Δ') προεδρικών διαταγμάτων χωρίς καμιά παρέκκλιση. 

ι. Οι αρχιτεκτονικές μελέτες των κτιρίων, που πρόκειται να ανεγερθούν, εγκρίνονται από την οικεία Επιτροπή Πολεοδομικού και Αρχιτεκτονικού Ελέγχου (Ε.Π.Α.Ε.), η οποία εγκρίνει επίσης τη θέση των κτιρίων μέσα στο γήπεδο. 

2. Τα κτίρια, που υφίστανται σήμερα νόμιμα και τα οποία, σύμφωνα με τις διατάξεις του παρόντος, δεν επιτρέπονται, είναι δυνατόν να διατηρούν τη χρήση τους για τριάντα (30) έτη μετά τη δημοσίευση του παρόντος νόμου. Σε αυτά τα κτίρια και τις εγκαταστάσεις επιτρέπονται επισκευές, διαρρυθμίσεις και προσθήκες, οι οποίες είναι απολύτως απαραίτητες για τη λειτουργία τους, σύμφωνα με τις σχετικές διατάξεις και εγκρίνονται από την Ε.Π.Α.Ε.. 

Από το χρονικό αυτόν περιορισμό εξαιρούνται τα κτίρια και οι εγκαταστάσεις, που έχουν σχέση με την Εθνική 'Αμυνα. 

3. Σε περίπτωση γηπέδου, που εμπίπτει σε περισσότερες της μιας ζώνης ή τέμνεται από το όριο προστασίας του 'Ορους Αιγάλεω, η αρτιότητα υπολογίζεται σε ολόκληρο το γήπεδο, το κτίριο, όμως κατασκευάζεται σε εκείνο το τμήμα του γηπέδου, που είναι δυνατή η ανέγερση κτιρίου και σύμφωνα με τις χρήσεις και τους όρους δόμησης της περιοχής, που εμπίπτει αυτό. 

IV. 'Ορια ζωνών ειδικών χρήσεων στην περιφέρεια του ορεινού όγκου. 

1. Στην περιφέρεια του ορεινού όγκου καθορίζονται τα όρια ζωνών ειδικών χρήσεων, που βρίσκονται στην εκτός σχεδίου περιοχή των Δήμων Περάματος, Κερατσινίου, Πετρουπόλεως, 'Ανω Λιοσίων, Νίκαιας, Κορυδαλλού, όπως τα όρια αυτά φαίνονται με διακεκομμένη μαύρη γραμμή και το γράμμα Ε στα 7 διαγράμματα της παραγράφου Ι, που φέρουν στη σχετική διανομή τους αριθμούς 6453,2, 6444,1, 6444,3, 6444,4, 6444,7, 6445,1, 6454,3, όπως αναγράφεται στο υπόμνημά τους. 

2. Μέσα στα όρια, που καθορίζονται με το προηγούμενο εδάφιο, ορίζονται ζώνες, όπως φαίνονται με τα στοιχεία Ε, Ε1, Ε2, Ε3, Ε4 στα παραπάνω διαγράμματα και καθορίζονται κατά ζώνη ειδικές χρήσεις γης, ως εξής: 

α. Ζώνη Ε: 

Η ζώνη αυτή καθορίζεται ως χώρος υγειονομικής ταφής απορριμμάτων (Χ.Υ.Τ.Α.), ανακύκλωσης και επεξεργασίας απορριμμάτων, μέσα στην οποία επιτρέπονται οι εγκαταστάσεις, που εξυπηρετούν τις χρήσεις αυτές. 

β. Ζώνη Ε1: 

Η ζώνη αυτή καθορίζεται ως περιοχή νεκροταφείου, μέσα στην οποία επιτρέπονται μόνο εγκαταστάσεις, που εξυπηρετούν τη χρήση αυτή. 

γ. Ζώνη Ε2: 

Η ζώνη αυτή καθορίζεται ως βιομηχανική περιοχή Σχιστού, σύμφωνα με τις διατάξεις της κοινής υπουργικής απόφασης των Υπουργών Περιβάλλοντος Χωροταξίας και Δημόσιων 'Εργων και Βιομηχανίας, Ενέργειας και Τεχνολογίας Β 2671/48224.1.1988 (ΦΕΚ 100 Β'). 

δ. Ζώνη Ε3: 

Η ζώνη αυτή καθορίζεται ως περιοχή εγκαταστάσεων σταθμού μεταφόρτωσης απορριμμάτων και κτηνιατρείου. 

ε. Ζώνη Ε4: 

Η ζώνη αυτή καθορίζεται ως περιοχή για τις εγκαταστάσεις της Δημόσιας Επιχείρησης Αερίου (Δ.ΕΠ.Α.). 

στ α. Ζώνη Η: 

Η περιοχή Δήμου Κορυδαλλού και Νίκαιας, που οριοθετείται στα συνοδευτικά διαγράμματα ως Ζώνη Η, χαρακτηρίζεται ως περιοχή ήπιας ανάπτυξης πρώτης κατοικίας με πυκνότητα που δεν θα υπερβαίνει τα 60 άτομα σε κάθε εκτάριο. 

στ. β. Ζώνη Η1: 

Η περιοχή του Δήμου Νίκαιας, που οριοθετείται στο συνοδευτικό διάγραμμα ως Ζώνη Η1, χαρακτηρίζεται ως περιοχή ανάπτυξης οργανωμένων προγραμμάτων στέγασης για πρώτη κατοικία με πυκνότητα που δεν θα υπερβαίνει τα 100 άτομα σε κάθε εκτάριο. 

V. 'Οροι και περιορισμοί δόμησης ζωνών στην περιφέρεια του ορεινού όγκου Οι όροι και περιορισμοί δόμησης των ζωνών, που αναφέρονται στην προηγούμενη παράγραφο, καθορίζονται ως εξής: 

α. Ζώνη Ε: 

Μέσα στη ζώνη αυτή ισχύουν οι διατάξεις του από 31.3.1987 προεδρικού διατάγματος (ΦΕΚ 303 Δ'), που αφορούν στις βιομηχανικές εγκαταστάσεις. 

β. Ζώνες Ε1 και Ε3: 

Οι όροι και περιορισμοί δόμησης των ζωνών αυτών καθορίζονται με την έγκριση τοπικού ρυμοτομικού σχεδίου σύμφωνα με τις διατάξεις του άρθρου 26 του ν. 1337/1983. 

γ. Ζώνη Ε2: 

Οι όροι και περιορισμοί δόμησης στη ζώνη αυτή καθορίζονται με την έγκριση της πολεοδομικής μελέτης, σύμφωνα με τις διατάξεις του ν. 2545/1997 (ΦΕΚ 254 Α'). 

δ. Ζώνη Ε4: 

Οι όροι και περιορισμοί δόμησης στη ζώνη αυτή καθορίζονται από τις σχετικές ειδικές διατάξεις για τις εγκαταστάσεις της Δ.ΕΠ.Α.. 

ε. Τα ελάχιστα όρια εμβαδού και οι λοιποί όροι και περιορισμοί δόμησης των γηπέδων, που βρίσκονται στη Ζώνη Η, καθορίζονται ως εξής: 

ε.α. μέγιστος συντελεστής δόμησης μηδέν κόμμα τέσσερα (0,4) στο σύνολο της έκτασης, 

ε.β. μέγιστο επιτρεπόμενο ύψος επτά και μισό (7,5) μέτρα, 

ε.γ. οι οικίες θα πρέπει να καλύπτονται με στέγη μέγιστου ύψους ενός και μισού (1,5) μέτρου, 

ε.δ. μέγιστη επιτρεπόμενη επιφάνεια όλων των ορόφων ανά κτίριο διακόσια (200) τ.μ.. 

Κατά τα λοιπά ισχύει ο Γενικός Οικοδομικός Κανονισμός (Γ.Ο.Κ.). 

στ. Τα ελάχιστα όρια εμβαδού και οι λοιποί όροι και περιορισμοί δόμησης των γηπέδων, που βρίσκονται στη Ζώνη Η1, καθορίζονται ως εξής: 

στ.α. μέγιστος επιτρεπόμενος συντελεστής δόμησης μηδέν κόμμα οκτώ (0,8) στο σύνολο της έκτασης, 

στ.β. μέγιστο επιτρεπόμενο ύψος δέκα και μισό (10,5) μέτρα, 

στ.γ. μέγιστη επιτρεπόμενη επιφάνεια ανά κτίριο τριακόσια (300) τ.μ., 

Κατά τα λοιπά ισχύει ο Γενικός Οικοδομικός Κανονισμός (Γ.Ο.Κ.). 

VI. Μεταβατικό καθεστώς 

1. Οικοδομικές άδειες, που έχουν εκδοθεί μέχρι τη δημοσίευση του παρόντος νόμου, ή άδειες για τις οποίες έχει υποβληθεί ο πλήρης φάκελος στην αρμόδια πολεοδομική υπηρεσία μέχρι την ημερομηνία κατάθεσης του παρόντος, εκτελούνται, όπως εκδόθηκαν, ή εκδίδονται μέχρι το πολύ έξι (6) μήνες από τη δημοσίευση του παρόντος, σύμφωνα με τις προϊσχύουσες διατάξεις και με βάση τα στοιχεία που έχουν υποβληθεί. Για τις άδειες αυτές έχουν εφαρμογή και οι διατάξεις του άρθρου 6 του π.δ. 8.7.1993 (ΦΕΚ 795 Δ') "Τρόπος έκδοσης οικοδομικών αδειών και έλεγχος των ανεγειρόμενων οικοδομών", όπως ισχύει. 

2. Ως προς τη χρήση των κτιρίων του προηγούμενου εδαφίου εφαρμόζεται η διάταξη της περίπτωσης 2 της παραγράφου ΙΙΙ του παρόντος. 

3. Οι λοιποί όροι, η διαδικασία εφαρμογής και η οικιστική οργάνωση των Ζωνών Η και Η1 θα γίνει με προεδρικό διάταγμα, μετά από πρόταση του Υπουργού Περιβάλλοντος, Χωροταξίας και Δημόσων 'Εργων και του Υπουργού Γεωργίας και γνώμη του Ο.Ρ.Σ.Α.. 

'Αρθρο 22 

Φορολόγηση χρηματιστηριακών συναλλαγών 

Ο συντελεστής του φόρου που προβλέπεται από την παράγραφο 2 του άρθρου 9 του ν. 2579/1998 (ΦΕΚ 31 Α') και την παράγραφο 2 του άρθρου 27 του ν. 2703/1999 (ΦΕΚ 72 Α') αυξάνεται από τρία τοις χιλίοις (3%ο. ) σε έξι τοις χιλίοις (6%ο.). 

Οι διατάξεις αυτής της παραγράφου εφαρμόζονται για πωλήσεις μετοχών που διενεργούνται από την επόμενη ημέρα της δημοσίευσης του παρόντος στην Εφημερίδα της Κυβερνήσεως. 

'Αρθρο 23 

Ρύθμιση θεμάτων Ειδικών Υπηρεσιών Χωροταξίας, Οικισμού και Περιβάλλοντος 

Οι διατάξεις των παραγράφων 1 και 4 του άρθρου 8 του ν. 679/1977 (ΦΕΚ 245 Α'), όπως ισχύουν μετά το άρθρο τέταρτο του ν. 2445/1996 (ΦΕΚ 274 Α'), την παράγραφο 3 του άρθρου 5 του ν. 2229/1994 (ΦΕΚ 138 Α') και την περίπτωση η' του άρθρου 31 του ν. 2470/1997 (ΦΕΚ 40 Α'), εφαρμόζονται ανάλογα και στις Ειδικές Υπηρεσίες Χωροταξίας, Οικισμού και Περιβάλλοντος (Ε.Υ.Χ.Ο.Π.), που συνιστώνται σύμφωνα με την παράγραφο 1 του άρθρου 9 του ν. 1032/1980 (ΦΕΚ 57 Α'). 'Οπου στις διατάξεις αυτές προβλέπεται γνώμη Τεχνικού Συμβουλίου, αρμόδιο είναι το Κεντρικό Συμβούλιο Χωροταξίας, Οικισμού και Περιβάλλοντος. 

'Αρθρο 24 

'Ιδρυση Εθνικού Κέντρου Περιβάλλοντος 

και Αειφόρου Ανάπτυξης 

1. Ιδρύεται νομικό πρόσωπο ιδιωτικού δικαίου με την επωνυμία Εθνικό Κέντρο Περιβάλλοντος και Αειφόρου Ανάπτυξης. Το Κέντρο εδρεύει στην Αθήνα, είναι κοινωφελούς χαρακτήρα, έχει πλήρη διοικητική και οικονομική αυτοτέλεια και εποπτεύεται από τον Υπουργό Περιβάλλοντος, Χωροταξίας και Δημόσιων 'Εργων. 

2. Σκοποί του Κέντρου είναι: 

- Η παροχή αντικειμενικών, αξιόπιστων και συγκρίσιμων πληροφοριών για το περιβάλλον, η ταξινόμηση και η επεξεργασία τους. 

- Η επιστημονική συμβολή στην επεξεργασία, εφαρμογή και αξιολόγηση πολιτικών, προγραμμάτων και μέτρων που αφορούν το περιβάλλον και τη βιώσιμη ανάπτυξη, σε συνάρτηση και με τις διεθνείς και ευρωπαϊκές δραστηριότητες της χώρας, η αντίστοιχη επιστημονική υποστήριξη της διοίκησης και η υποβολή προτάσεων στους αρμόδιους φορείς. 

- Η ευρεία διάδοση των περιβαλλοντικών πληροφοριών και η παροχή ελεύθερης πληροφόρησης του κοινού. 

3. Με προεδρικό διάταγμα, που εκδίδεται μετά από πρόταση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Περιβάλλοντος, Χωροταξίας και Δημόσιων 'Εργων, καθορίζονται: 

α. Οι ειδικότεροι σκοποί και οι αρμοδιότητες του Κέντρου. 

β. Η ειδικότερη νομική μορφή, τα όργανα της διοίκησης, η συγκρότησή τους, οι αρμοδιότητες κάθε οργάνου ή μέλους οργάνου διοίκησης, η σύνθεση των οργάνων διοίκησης και η εποπτεία του πιο πάνω νομικού προσώπου. 

γ. Οι πόροι. 

δ. Το προσωπικό και η διάρθρωση των υπηρεσιών του Κέντρου. Οι θέσεις του προσωπικού επιτρέπεται να καλύπτονται με απόσπαση προσωπικού που υπηρετεί με οποιαδήποτε σχέση στο Δημόσιο και τον ευρύτερο δημόσιο τομέα, ύστερα από αίτηση του ενδιαφερομένου και κοινή απόφαση του Υπουργού Περιβάλλοντος, Χωροταξίας και Δημόσιων 'Εργων και του οικείου Υπουργού, χωρίς γνώμη του υπηρεσιακού συμβουλίου. 

ε. Τα όργανα, ο χρόνος και ο τρόπος άσκησης οικονομικού ελέγχου. 

στ. Η διαδικασία σύνταξης και έγκρισης του εσωτερικού κανονισμού, του οργανισμού και των λοιπών κανονισμών, όπως προσλήψεων, προμηθειών, ανάθεσης έργων κ.λπ.. 

ζ. Κάθε άλλη αναγκαία ρύθμιση ή λεπτομέρεια. 

'Αρθρο 25 

Αποκατάσταση περιβάλλοντος ανενεργών 

λατομείων στο Νομό Αττικής 

1. Η αποκατάσταση του περιβάλλοντος των ανενεργών λατομείων που βρίσκονται σε δημόσιες, δημοτικές, κοινοτικές ή ιδιωτικές δασικές ή χορτολιβαδικές εκτάσεις στο Νομό Αττικής γίνεται από το Δημόσιο και περιλαμβάνει τη διαμόρφωση του ανάγλυφου και την αναδάσωση, όπου η τελευταία επιβάλλεται από τις κείμενες διατάξεις. Η αποκατάσταση αυτή γίνεται σύμφωνα με ειδικές μελέτες αποκατάστασης, που εγκρίνονται από τον Οργανισμό Ρυθμιστικού Σχεδίου και Προστασίας Περιβάλλοντος Αθήνας με Απόφαση της Εκτελεστικής Επιτροπής του, μετά από σύμφωνη γνώμη των αρμόδιων Υπηρεσιών του Υπουργείου Γεωργίας. Για το σκοπό αυτόν μπορεί να χρησιμοποιούνται και υλικά, που προέκυψαν από κατάρρευση ή κατεδάφιση κτιρίων, που επλήγησαν από το σεισμό της 7ης Σεπτεμβρίου 1999. 

2. Η ευθύνη του έργου της κατά τα ανωτέρω αποκαταστάσεως του περιβάλλοντος ανήκει στον Οργανισμό Ρυθμιστικού Σχεδίου και Προστασίας Περιβάλλοντος Αθήνας. 

3. Τα ανενεργά λατομεία του Νομού Αττικής, πριν από την αποκατάσταση του περιβάλλοντός τους, καθορίζονται ως χώροι υποδοχής υλικών εκσκαφών και στείρων υλικών καθαιρέσεως κτιρίων. 

5. Κάθε λεπτομέρεια για την εφαρμογή του παρόντος καθορίζεται με απόφαση του Υπουργού Περιβάλλοντος, Χωροταξίας και Δημόσιων 'Εργων. 

'Αρθρο 26 

Ρύθμιση θεμάτων κατασκευής υπόγειου χώρου στάθμευσης και βρεφονηπιακού σταθμού Βουλής 

Στον ανάδοχο του έργου "Μελέτη - κατασκευή πενταόροφου υπόγειου χώρου στάθμευσης οχημάτων κάτω από το προαύλιο της Βουλής", θα καταβληθεί και ειδικό πρόσθετο αντάλλαγμα, πέραν του προβλεπομένου από τη διάταξη του άρθρου 32 παρ. 2 του ν. 2664/1998, εκ τριάντα εκατομμυρίων (30.000.000) δραχμών, εφόσον παραδοθεί μέχρι και την 4η Οκτωβρίου 1999 σε λειτουργία το νότιο και ανατολικό τμήμα του χώρου στάθμευσης οχημάτων με τον ανατολικό ανελκυστήρα επιφανείας και πλήρως περαιωμένος ο περιβάλλων χώρος του Κοινοβουλίου, εκτός της πλευράς επί της προσόψεώς του και εξ είκοσι οκτώ εκατομμυρίων (28.000.000) δραχμών, εφόσον παραδοθεί μέχρι 30 Οκτωβρίου 1999 ένας ακόμη ανελκυστήρας και μέχρι και την 15η Νοεμβρίου 1999, πλήρως περαιωμένος ο βρεφονηπιακός σταθμός και ο ανελκυστήρας του. 

'Αρθρο 27 

Τροποποίηση του άρθρου 25 του ν. 1337/1983 

1. Το άρθρο 25 του ν. 1337/1983, όπως τροποποιήθηκε με το άρθρο 5 παρ. 8 του ν. 2052/1992, αντικαθίσταται ως εξής: 

"'Αρθρο 25 

1. Οικόπεδα εντός εγκεκριμένων σχεδίων πόλεων, που δεν καλύπτουν όλες τις προϋποθέσεις αρτιότητας κατά τον κανόνα ή την παρέκκλιση της περιοχής και που έχουν δημιουργηθεί πριν από την ισχύ του ν. 651/1977 "περί καταργήσεως του ν.δ/τος 349/1974 κ.λπ.", μπορεί κατ' εξαίρεση να οικοδομηθούν εφόσον: 

α. 'Εχουν μια πλευρά τους τουλάχιστον 5 μ. σε κοινόχρηστο χώρο. 

β. Μέσα σε αυτά, βάσει του ισχύοντος Σ.Δ. της περιοχής και μετά την αφαίρεση των υποχρεωτικά ακάλυπτων χώρων, εγγράφεται κτίριο εμβαδού τουλάχιστον 50 τ.μ. και ελάχιστης πλευράς 5 μ.. 

Αν δύο ή περισσότερα γειτονικά οικόπεδα της παραγράφου αυτής συνενωθούν, το οικόπεδο που θα προκύψει από τη συνένεωση εμπίπτει στις διατάξεις της παραγράφου αυτής. Το ίδιο ισχύει και για τα οικόπεδα που καθίστανται μη άρτια λόγω ρυμοτομίας, ανεξάρτητα από το χρόνο ρυμοτόμησής τους. 

2.α. Ο συντελεστής δόμησης των οικοπέδων της παραγράφου 1 καθορίζεται με βάση το εμβαδόν της κατά παρέκκλιση αρτιότητας οικοπέδων ή του κανόνα όπου δεν ορίζεται παρέκκλιση, ως εξής: 

- Για οικόπεδα που υπολείπονται της παραπάνω αρτιότητας σε ποσοστό μέχρι 20%, ο συντελεστής δόμησης μειώνεται κατά 10%. 

- Για οικόπεδα που υπολείπονται μέχρι 40%, ο συντελεστής δόμησης μειώνεται κατά 20%. 

- Για οικόπεδα που υπολείπονται άνω του 40%, ο συντελεστής δόμησης μειώνεται κατά 30%. 

β. Η οικοδομική άδεια στα οικόπεδα της παραγράφου 1 χορηγείται μόνο ύστερα από έγκριση της αρμόδιας Επιτροπής Πολεοδομικού και Αρχιτεκτονικού Ελέγχου, που μπορεί να επιβάλλει περιορισμούς στον αριθμό των ορόφων ή στον όγκο και γενικά στη διαμόρφωση του κτιρίου σε περίπτωση που βλάπτεται εμφανώς το περιβάλλον. 

γ. Η δόμηση στα παραπάνω οικόπεδα γίνεται κατά τα λοιπά σύμφωνα με τους όρους και περιορισμούς δόμησης που ισχύουν στην περιοχή." 

2. Οικοδομικές άδειες που εκδόθηκαν μέχρι την ισχύ του παρόντος νόμου μέσα στο χρόνο ισχύος τους εκτελούνται όπως εκδόθηκαν και αναθεωρούνται με τις προϊσχύουσες διατάξεις, εφόσον δεν αυξάνεται η επιφάνεια και ο όγκος του κτιρίου. 

'Αρθρο 28 

Ρύθμιση θεμάτων ζωνών ενεργού πολεοδομίας 

1. Στο τέλος του άρθρου 14 του ν. 998/1979 (ΦΕΚ 289 Α') προστίθεται νέα παράγραφος 5 ως εξής: 

"5. Εκτάσεις, οι οποίες κρίθηκε ότι δεν αποτελούν δάσος ή δασική έκταση με αμετάκλητη δικαστική απόφαση, που εκδόθηκε κατά τη διαδικασία των άρθρων 12 επ. του ν. 248/1976 (ΦΕΚ 6 Α'), οι οποίες ανήκουν σε καθορισμένες ζώνες ενεργού πολεοδομίας και για τις οποίες έχει ήδη εγκριθεί η σχετική πολεοδομική μελέτη, δεν μπορεί να χαρακτηρισθούν δασικές από το δασάρχη ή τις επιτροπές επιλύσεως δασικών αμφισβητήσεων του άρθρου 10 παρ. 3 του παρόντος νόμου ή από άλλο όργανο της διοίκησης. Τούτο ισχύει και για τις υποθέσεις που εκκρεμούν ενώπιον των πιο πάνω επιτροπών." 

2. Στο τέλος του άρθρου 23 του ν. 2508/1997 (ΦΕΚ 124 Α') προστίθεται νέα παράγραφος 6 ως εξής: 

"6. 'Εργα υποδομής που κατά τη δημοσίευση του παρόντος έχουν εκτελεσθεί από επιχειρήσεις μικτής οικονομίας σε καθορισμένες ζώνες ενεργού πολεοδομίας, για τις οποίες έχει ήδη εγκριθεί η σχετική πολεοδομική μελέτη, οι οποίες ανήκουν στις ίδιες τις επιχειρήσεις μικτής οικονομίας που εκτέλεσαν τα έργα ή στους οργανισμούς τοπικής αυτοδιοίκησης που είναι μέτοχοι των επιχειρήσεων αυτών, θεωρείται ότι εκτελέσθηκαν νόμιμα, ακόμα και αν της εκτελέσεώς τους δεν είχε προηγηθεί η σύναψη συμβάσεως αναθέσεως του έργου αναμόρφωσης ή ανάπτυξης της ζώνης ενεργού πολεοδομίας μεταξύ της επιχειρήσεως και του Υπουργού Περιβάλλοντος, Χωροταξίας και Δημόσιων 'Εργων, σύμφωνα με τις διατάξεις των νόμων 947/1979 (ΦΕΚ 169 Α'), 1337/ 1983 (ΦΕΚ 33 Α') και 1892/1990 (ΦΕΚ 101 Α'). Οι οικοδομικές άδειες στις περιοχές αυτές εκδίδονται με βάση την εγκεκριμένη πολεοδομική μελέτη και τις κτιριακές μελέτες που έχουν εκπονηθεί από την οικεία επιχείρηση μικτής οικονομίας." 

'Αρθρο 29 

'Eναρξη ισχύος 

<+>Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως. 

Σελίδα 1164 
Η σελίδα σε PDF 

Σελίδα 1165 
Η σελίδα σε PDF 

Σελίδα 1166 
Η σελίδα σε PDF 

Σελίδα 1167
Η σελίδα σε PDF 

Σελίδα 1168 
Η σελίδα σε PDF 

Σελίδα 1169 
Η σελίδα σε PDF 

Σελίδα 1170 
Η σελίδα σε PDF 

Σελίδα 1171 
Η σελίδα σε PDF 

Σελίδα 1172 
Η σελίδα σε PDF 

Σελίδα 1173 
Η σελίδα σε PDF 

Σελίδα 1174 
Η σελίδα σε PDF 

Σελίδα 1175 
Η σελίδα σε PDF 

Σελίδα 1176 
Η σελίδα σε PDF 

Σελίδα 1177 
Η σελίδα σε PDF 

Σελίδα 1178 
Η σελίδα σε PDF 

Σελίδα 1179 
Η σελίδα σε PDF 

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Εισερχόμεθα στο νομοσχέδιο του Υπουργείου Εθνικής Οικονομίας: "Ρυθμίσεις θεμάτων της Εταιρείας Υδρεύσεως και Αποχετεύσεως Πρωτευούσης (Ε.ΥΔ.Α.Π.) και άλλες διατάξεις". 

Για το νομοσχέδιο αυτό θα διατεθεί η σημερινή συνεδρίαση -για την αρχή του νομοσχεδίου- και η αυριανή συνεδρίαση. 

Κοινοβουλευτικός Εκπρόσωπος της Νέας Δημοκρατίας έχει ορισθεί ο Βουλευτής Επικρατείας κ. Γεώργιος Αλογοσκούφης και του Κομμουνιστικού Κόμματος Ελλάδος ο κ. Χαράλαμπος Αγγουράκης. 

Καλείται στο Βήμα ο εισηγητής του ΠΑ.ΣΟ.Κ. κ. Μηνάς Σταυρακάκης. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

ΜΗΝΑΣ ΣΤΑΥΡΑΚΑΚΗΣ: Κύριε Πρόεδρε, κύριοι συνάδελφοι, συζητάμε το νομοσχέδιο που αφορά τις ρυθμίσεις θεμάτων της Εταιρείας Υδρεύσεως και Αποχετεύσεως, της Ε.ΥΔ.Α.Π. 

Επιθυμώ να παρατηρήσω, αρχίζοντας την επί της αρχής εισήγησή μου, ότι οι υπηρεσίες που παρέχει η Ε.ΥΔ.Α.Π. αναφέρονται στη διαχείριση κοινωνικού αγαθού. 

Είναι καθολικές υπηρεσίες ως προς τον αποδέκτη και απευθύνονται στο σύνολο του πληθυσμού. 

Το νερό εθεωρείτο πάντοτε και είναι στρατηγικό αγαθό. 

Η αποχέτευση αποκτά ολοένα και μεγαλύτερη σημασία, λόγω της ηυξημένης ευαισθησίας για το περιβάλλον που σταδιακά παίρνει και νομική μορφή με κοινοτικές οδηγίες. 

Λόγω της στρατηγικής σημασίας που έχουν αυτές οι υπηρεσίες, το δημόσιο συμφέρον είναι ισχυρό. Ταυτόχρονα όμως, γίνεται αναγκαία η βελτίωση της αποτελεσματικότητας στην παροχή αυτών των υπηρεσιών. Ο συνδυασμός αυτών των παραγόντων έχει οδηγήσει σε μία μεγάλη διαφοροποίηση στα σχήματα διαχείρισης και λειτουργίας των οργανισμών που παρέχουν αυτές τις υπηρεσίες. 

Κύριος αντικειμενικός σκοπός του νέου φορέα, μετά τη συγχώνευση του 1980, που προικοδοτήθηκε με όλα τα περιουσιακά στοιχεία της Ελληνικής Εταιρείας Υδάτων και του Οργανισμού Αποχέτευσης, είναι η άσκηση μιας ενιαίας και ολοκληρωμένης πολιτικής στον κύκλο υδροδότησης-αποχέτευσης-αντιρρύπανσης, μέσα από την αποτελεσματικότερη διαχείριση και ορθολογικότερη ανάπτυξη των δικτύων ύδρευσης και αποχέτευσης προς όφελος των καταναλωτών και γενικότερα του κοινωνικού συνόλου. 

Για διάφορους λόγους, η εταιρεία ποτέ δεν μπόρεσε να ασκήσει πλήρη εξουσία σε ολόκληρη την οριζόμενη από τον ιδρυτικό της νόμο περιοχή αρμοδιότητάς της, με ανεπιθύμητες συνέπειες τόσο στο σχεδιασμό μιας ολοκληρωμένης πολιτικής ύδρευσης-αποχέτευσης-αντιρρύπανσης για το σύνολο της Αττικής, όσο και στην οικονομική της κατάσταση. 

Σήμερα η λειτουργία της ΕΥΔΑΠ παρουσιάζει σοβαρά προβλήματα που αποτυπώνονται στους δείκτες παραγωγικότητας, στα οικονομικά αποτελέσματα, όπως και στην υλοποίηση του επενδυτικού προγράμματός της. Συμπύκνωση όμως της κατάστασής της είναι η διερεύνηση της σχέσης των συντελεστών της παραγωγής. 

Ας δούμε κάποια πράγματα λίγο πιο κοντά. 

Η σχέση της εταιρείας με τους ΟΤΑ και το ελληνικό δημόσιο. 

Οι σχέσεις με τους ΟΤΑ είναι ιδιαίτερα περιπεπλεγμένες και η κατάσταση ιδιαίτερα βεβαρυμένη. Η εταιρεία ποτέ δεν ήσκησε το δικαίωμα εξαγοράς επιχειρήσεων ύδρευσης. Η εταιρεία δεν μπόρεσε να καθορίσει και να εισπράξει τα τιμολόγια που αφορούσαν χρήστες καταναλωτές των ΟΤΑ. Οι ΟΤΑ αρνούνται να αποπληρώσουν τους λογαριασμούς υδροληψίας. Ενώ το ίδιο ισχύει και με το τέλος 22%. 

Η ΕΥΔΑΠ δεν άσκησε σε πλήρη έκταση τα δικαιώματα που έχει ως προς τη δυνατότητα εξαγοράς των εταιρειών ύδρευσης που λειτουργούσαν στην περιοχή αρμοδιότητάς της, στην επίβλεψη της κατασκευής και παραλαβής όσων δικτύων αποχέτευσης κατασκευάστηκαν από τους ΟΤΑ, με συνέπεια να εμφανιστούν πολλά προβλήματα όπως: Αδυναμία σχεδιασμού ολοκληρωμένης πολιτικής ύδρευσης και αποχέτευσης. Χαμηλή ποιότητα και ελλιπής τεχνική αρτιότητα των έργων που κατασκευάζουν οι ΟΤΑ και τα οποία στη συνέχεια η εταιρεία οφείλει να παραλάβει, με σκοπό να λειτουργήσει και να συντηρήσει, με αυξημένο συνήθως κόστος, συντήρησης και λειτουργίας. Η απώλεια σημαντικού ύψους εσόδων για την εταιρεία, λόγω της μη απευθείας τιμολόγησης των καταναλωτών των ΟΤΑ, των οποίων όμως το δίκτυο ενισχύει η ΕΥΔΑΠ. Και η απώλεια εσόδων όπως ήδη περιγράφηκε παραπάνω. 

'Οσο τα ανωτέρω προβλήματα δεν επιλύονται οι αρνητικές τους επιπτώσεις στην εταιρεία θα διογκώνονται δεδομένων των μεγάλων πληθυσμιακών μεταβολών και μετακινήσεων που συντελούνται και θα συντελεστούν στο Νομό Αττικής, ώστε βασίμως να εκτιμάται -και το υπογραμμίζει η έκθεση της ΕΤΕΒΑ- ότι ένας σημαντικός αριθμός υφισταμένων πελατών της εταιρείας θα απωλεστεί. 

'Οσον αφορά τη σχέση της εταιρείας με το δημόσιο. Το ελληνικό δημόσιο, παρά την ευχέρεια που παρέχει ο ιδρυτικός νόμος της ΕΥΔΑΠ για την είσοδο των ΟΤΑ στο μετοχικό κεφάλαιο -ΟΤΑ της περιοχής αρμοδιότητας της ΕΥΔΑΠ- παραμένει μοναδικός μέτοχος. Παραμένει όμως και ο μεγαλύτερος πελάτης. 'Εχει όμως δυσχερανθεί από αυτήν τη σχέση η οικονομική θέση της εταιρείας, από την αδυναμία της να εισπράξει έσοδα τα οποία ορθά θεωρεί ότι δικαιούται να εισπράξει. Και αναφέρομαι στο περίφημο 3%. 

Σήμερα, αυτή η απαίτηση της ΕΥΔΑΠ προς το ελληνικό δημόσιο ανέρχεται σε 62-63 δισεκατομμύρια δραχμές, ποσό το οποίο εμφανίζεται στον ισολογισμό της εταιρείας. 

Ως προς την τιμολογιακή πολιτική, η τελευταία αναπροσαρμογή έλαβε χώρα το 1992. Στην Αθήνα τα τιμολόγια μετά το 1995 δεν έχουν αυξηθεί. Πρέπει να σημειωθεί ότι οι τιμές είναι στην Ελλάδα και ιδιαίτερα στην Αθήνα από τις χαμηλότερες στην Ευρώπη, πλην της Ιταλίας και της Νορβηγίας, όπως φαίνεται από την έκθεση του Μαϊου 1999 των συμβούλων Hyder, Rothschild και Allen and Overy στις σελίδες 11 και 12 που σας παραδίδω για φωτοτύπηση. 

(Στο σημείο αυτό ο Βουλευτής κ. Σταυρακάκης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Ατυχώς, είναι στα αγλλικά και δεν μπόρεσα να το επεξεργαστώ περαιτέρω. 

Σημειώνεται ακόμη ότι η επιβάρυνση της προσφοράς ύδατος στους ΟΤΑ είναι κάτω του κόστους. Η επιβάρυνση, όπως είπαμε, είναι από τις χαμηλότερες στην Ευρωπαϊκή 'Ενωση. Και με βεβαιότητα εκτιμάται ότι το κόστος λειτουργίας της Ψυτάλλειας, που από το 2007 θα διαχειρίζεται από την ΕΥΔΑΠ, καθώς και άλλες αναβαθμισμένες ή υπό βελτίωση αποχετευτικές υποδομές δεν καλύπτονται ούτε θα καλύπτονται από τις υπάρχουσες επιβαρύνσεις -τιμολόγια- σήμερα. 

Ως προς τη διοικητική δομή και οργάνωση η ΕΥΔΑΠ θα μπορούσε να χαρακτηριστεί σαν μια εταιρία με συγκεντρωτική διοικητική οργάνωση. 'Εχει έλλειψη ικανοποιητικού συστήματος εφαρμογής διαδικασιών, η υπηρεσία εσωτερικού ελέγχου υστερεί, ενώ η τεχνολογική της υποδομή είναι παρωχημένη. 'Εχουν γίνει εξάλλου παρατηρήσεις και από τους ορκωτούς λογιστές στη χρήση του 1997. 

'Οσον αφορά την οικονομική κατάσταση, πρέπει να σημειωθεί ότι αν και η σχέση εσόδων αποχέτευσης-εσόδων ύδρευσης έχει βελτιωθεί από 0,24 προς 1 το 1992 σε 0,31 προς 1 το 1997, απέχει από τη σχέση 0,55 προς 1 που αντικατοπτρίζει καλύτερα τη σχέση παγίων και απασχολούμενου προσωπικού μεταξύ των δύο τομέων. 

Η εικόνα της εταιρίας επιβαρύνεται περαιτέρω από τη σχέση προσωπικού προς την παραγωγικότητα, ενώ τα επενδυτικά προγράμματά της παρουσιάζουν στην υλοποίησή τους προβληματικότητα. Στην ύδρευση, για παράδειγμα, ενώ υπήρχε πρόγραμμα επενδύσεων 1993-1997 περίπου 99,5 δισεκατομμύρια τελικά υλοποιήθηκαν έργα ύψους σαράντα πέντε δισεκατομμυρίων, αλλά το υψηλότερο ποσοστό απόκλισης από τα προγραμματισμένα έργα σημειώθηκε στα έργα βιολογικού καθαρισμού, όπου επί προϋπολογισθεισών επενδύσεων 4,5 δισεκατομμυρίων πραγματοποιήθηκαν τελικά επενδύσεις ύψους τετρακοσίων εβδομήντα έξι εκατομμυρίων. 

Σημαντικό μέρος των επενδυτικών προγραμμάτων χρηματοδοτείται από εξωεπιχειρηματικά κονδύλια από το Πρόγραμμα Δημοσίων Επενδύσεων και το Ταμείο Συνοχής της Ευρωπαϊκής 'Ενωσης. Για την επόμενη δεκαετία, σύμφωνα με το master plan της εταιρίας, εκτιμάται σε μερικές εκατοντάδες δισεκατομμύρια το πρόγραμμα περίπου μέχρι το 2010 στα οκτακόσια επτά δισεκατομμύρια. 

Υπάρχουν προβλήματα και η κατάσταση πρέπει να αντιμετωπιστεί. 'Οπως είπαμε εισαγωγικά, υπάρχει μεγάλη διαφοροποίηση διεθνώς στα σχήματα διαχείρισης και λειτουργίας των οργανισμών. Οι προϋποθέσεις οι οποίες θα πρέπει να καλυφθούν και να ικανοποιηθούν στο άμεσο μέλλον, είναι να κοστολογεί ορθολογικά και να τιμολογεί ανάλογα με τις δραστηριότητές της η εταιρία, να ορίζει σαφώς το πεδίο της αρμοδιότητάς της και να μην επιδοτεί δραστηριότητες τρίτων, όπως συμβαίνει σήμερα, να διεκδικεί και να επιτυγχάνει την εξόφληση των απαιτήσεών της έναντι οποιουδήποτε οφειλέτη της, είτε είναι ιδιώτης είτε είναι το δημόσιο, να λαμβάνει αποφάσεις μακροπρόθεσμων σχεδίων επιχειρηματικής δράσης, τα οποία θα συντάσσονται με γνώμονα το ρόλο της ΕΥΔΑΠ ως επιχείρησης κοινής ωφέλειας και τη μακροπρόθεσμη ανάπτυξή της. 

Τέλος, να επιτυγχάνει την καλύτερη δυνατή απορροφητικότητα τυχόν ενισχύσεων από εξωεπιχειρηματικές πηγές, επιχορηγήσεις της Ευρωπαϊκής 'Ενωσης κλπ. Αυτές είναι οι προϋποθέσεις βελτίωσης των επιδόσεων και των οικονομικών μεγεθών της, ώστε η μετοχοποίησή της να έχει προοπτικές επιτυχίας. 

Αντιμετωπίζετε, κατά την άποψή μας, με το συζητούμενο νομοσχέδιο όλα τα θέματα, τα οποία επέσυραν μέχρι αυτού του σημείου την κριτική μας. Αυτό το σχέδιο νόμου επιδιώκει να εξυπηρετήσει την αναδιοργάνωση της ΕΥΔΑΠ με τη βελτίωση των προσφερομένων υπηρεσιών, σε συνδυασμό με την εισαγωγή της εταιρίας στο Χρηματιστήριο Αξιών Αθηνών. 

Ως κύρια σημεία του συζητούμενου νομοσχεδίου είναι τα ακόλουθα. Κατ' αρχήν, με την τροποποίηση του ιδρυτικού νόμου διευρύνονται οι σκοποί της εταιρίας και κατά ουσιαστικό τρόπο η περιοχή ευθύνης της, αφού μπορεί να εξυγιανθεί η σημερινή αρνητική σχέση με τους ΟΤΑ. Αν συμβεί αυτό, διευρύνεται ουσιαστικά και πραγματικά η περιοχή ευθύνης της και να επεκτείνει τις δραστηριότητές της σε άλλες περιοχές. 

Με τη διεύρυνση των σκοπών της η εταιρία μπορεί να λειτουργεί σε ευρύτερο περιβάλλον, πέρα των εθνικών ορίων. Η ΕΥΔΑΠ πέραν των αδυναμιών της ενσωματώνει αξιολογότατη τεχνογνωσία. Δεν πρέπει να υποτιμηθεί η δυνατότητα ανάληψης συγκεκριμένων έργων στη Βαλκανική, όπως και άλλες ευρωπαϊκές εταιρίες κάνουν αλλού. Αυτή η διεύρυνση των σκοπών ενισχύεται με τον προβλεπόμενο στο νομοσχέδιο περιορισμό των δράσεων, που δεν θα πρέπει να αναλαμβάνει και που αν θα το κάνει, θα θέτουν εν κινδύνω τη βασική της αποστολή, ενθαρρύνοντας την πολυδιάσπασή της. 

Με τις προβλέψεις του νομοσχεδίου, η ΕΥΔΑΠ θα αναλαμβάνει δραστηριότητες με συνδεδεμένες επιχειρήσεις και κεφαλαιουχικές εταιρίες, στο κεφάλαιο των οποίων μετέχει, ενώ αναδιαρθρώνεται η κεφαλαιακή διάρθρωση της εταιρίας. 

Προβλέπεται η δυνατότητα διάθεσης μετοχών μέχρι ποσοστού 49%. 'Ετσι η ΕΥΔΑΠ διατηρεί το δημόσιο χαρακτήρα της, ενώ η πρόβλεψη αυτή της μετοχοποίησης με 100% διατήρηση της ιδιοκτησίας των παγίων στρατηγικής σημασίας εξασφαλίζει τη διατήρηση του δημοσίου ελέγχου και της ιδιοκτησίας στους φυσικούς πόρους και στα περιουσιακά στοιχεία της ΕΥΔΑΠ. 

Με το συζητούμενο νομοσχέδιο παρέχεται το αποκλειστικό δικαίωμα παροχής υπηρεσιών ύδρευσης και αποχέτευσης στην ΕΥΔΑΠ με σύμβαση μεταξύ του ελληνικού δημοσίου και της εταιρείας προς την οποία διαθέτει ακατέργαστο νερό, ενώ μεριμνά το δημόσιο για την έρευνα και συλλογή του ύδατος αυτού, καθώς και για την κατασκευή και λειτουργία των νέων απαιτούμενων έργων που θα εξασφαλίζουν επάρκεια ύδατος και απρόσκοπτη λειτουργία της στην παροχή υπηρεσιών προς τους καταναλωτές και χρήστες. Το δημόσιο αναλαμβάνει την υποχρέωση να καταβάλει προς την ΕΥΔΑΠ επιχορήγηση από το γ' Κοινοτικό Πλαίσιο Στήριξης σε ποσοστό που δεν θα υπερβαίνει το 60% του επενδυτικού της προγράμματος, ενώ αναλαμβάνει ακόμη την ενίσχυση με δεκαπέντε δισεκατομμύρια (15.000.000.000) ετησίως και για τα τρία πρώτα χρόνια μέσω της ΔΕΚΑ, της Δημοσίας Επιχειρήσεως Κινητών Αξιών, για την περίπτωση πάντοτε της εισαγωγής της εταιρείας στο Χρηματιστήριο και ανάλογα με την πορεία της με στόχο την προσαρμογή της στις νέες συνθήκες και τη μικρότερη επιβάρυνση του καταναλωτικού κοινού. 

Ρυθμίζονται τα χρέη των ΟΤΑ και προβλέπονται νέοι έγκυροι και αξιόπιστοι και αποτελεσματικοί μηχανισμοί είσπραξης των ληξιπρόθεσμων οφειλών από τους ΟΤΑ. Παράλληλα επανακαθορίζεται το μείζον ζήτημα των σχέσεων με τους ΟΤΑ, ιδιαίτερα σε ό,τι αφορά την ανάληψη της υποχρέωσης παροχής των υπηρεσιών ύδρευσης και αποχέτευσης με την αντίστοιχη εκχώρηση των δικτύων των ΟΤΑ στην ΕΥΔΑΠ. 

Με το νέο πλαίσιο αίρεται κίνητρο της αυθαίρετης δόμησης, ενώ θα επιτευχθεί εξοικονόμηση της πρώτης ύλης -λόγω απωλειών είναι περίπου της τάξεως του 20%- ενώ αναβαθμίζονται οι υπηρεσίες της. Εξίσου σημαντικό όμως όπως ήδη και στο πρώτο σκέλος της εισήγησης έχει αναφερθεί, είναι ότι παρέχεται η δυνατότητα διεύρυνσης του χώρου ευθύνης της Εταιρείας. 

Κύριε Πρόεδρε, υπήρξε ιδιαίτερη επιμονή των αξιότιμων κυρίων συναδέλφων στην επιτροπή για το τι συμβαίνει αλλού, στο εξωτερικό. Υπάρχουν πέντε βασικοί τύποι διαχειριστικών δομών εν λειτουργία στην επιτροπή: 

Πρώτον, καθεστώς κατευθείαν δημόσιας διαχείρισης που ισχύει στη Δανία, Ιταλία, Λουξεμβούργο και Πορτογαλία και είναι περίπου το 37% στην Ευρωπαϊκή 'Ενωση. 

Δεύτερον, καθεστώς διαδημοτικής διαχείρισης με συνεργασία αυτόνομων φορέων. Αυτό ισχύει κυρίως στη Σκωτία και σε πολλές άλλες περιοχές θύλακες άλλων ευρωπαϊκών χωρών και είναι το 11% στην Ευρωπαϊκή 'Ενωση. 

Τρίτον, κατ'εξουσιοδότηση εντεταλμένη δημόσια διαχείριση με ανάθεση σε δημόσιας ιδιοκτησίας συνεργαζόμενες επιχειρήσεις. Αυτό ισχύει στο Βέλγιο, την Ολανδία και είναι το 15,5%. 

Τέταρτον, εξουσιοδοτημένες ιδιωτικές και μεικτές επιχειρήσεις. Αυτή η κατάσταση ισχύει στη Γαλλία όπου σχεδόν όλα τα νοικοκυριά εξυπηρετούνται με αυτόν τον τρόπο και αυτό είναι το 20%-25%. 

Πέμπτον, καθεστώς ιδιωτικής διαχείρισης, όπου περιλαμβάνει διάφορες περιοχές και την περίπτωση της Αγγλίας και της Ουαλίας και είναι το 16%. 

Υπάρχουν χώρες που έχουν εκχωρήσει το σύνολο των δραστηριοτήτων στον ιδιωτικό τομέα καθώς επίσης και τα πάγια, τα δίκτυα και τις εγκαταστάσεις. Σ'αυτές τις χώρες ιδρύθηκαν παράλληλα εποπτικοί μηχανισμοί για την προστασία του δημοσίου συμφέροντος. Τέτοια είναι η περίπτωση της Βρετανίας. Σε άλλες χώρες έχει εκχωρηθεί με συμβόλαιο η διαχείριση της λειτουργίας, η συντήρηση των εγκαταστάσεων και γενικότερα η διοίκηση του συνόλου των υπηρεσιών χωρίς μεταβίβαση ιδιοκτησίας. Αυτός είναι ο επικρατέστερος τρόπος εμπλοκής του ιδιωτικού τομέα στην παροχή υπηρεσιών στον τομέα ύδρευσης και αποχέτευσης. 

Η εμπλοκή του ιδιωτικού τομέα βοήθησε σε πολλές περιπτώσεις στο να βελτιωθεί η λειτουργία και στο να αναπτυχθούν νέες δραστηριότητες. 

'Οσον αφορά το πρώτο οι τιμές μειώνονται σε πραγματικούς όρους σημαντικά και οι υπηρεσίες βελτιώνονται. Στη Βρετανία ο ανεξάρτητος εποπτικός οργανισμός που αξιολογεί τη λειτουργία των ιδιωτικοποιημένων εταιρειών ύδρευσης, εκτιμά ότι από το 2000 θα υπάρξουν μειώσεις στις τιμές και στις είκοσι εννέα επιχειρήσεις. Ταυτόχρονα οι επενδύσεις που πραγματοποιούν είναι υψηλότερες από την εποχή που ήταν κρατικές εταιρείες, γιατί τώρα είναι σε θέση να αντλήσουν φθηνά κεφάλαια από το Χρηματιστήριο. 

Οι επενδύσεις αναβάθμισης του δικτύου αποχέτευσης αυτήν τη στιγμή στη Μεγάλη Βρετανία είναι διακόσια τριάντα εκατομμύρια (230.000.000) λίρες, δηλαδή, εκατόν δεκαπέντε δισεκατομμύρια (115.000.000.000) δραχμές το χρόνο. 

Επίσης οι εταιρείες επεκτείνονται συνεχώς σε νέους τομείς και ιδιαίτερα με συμβόλαια διαχείρισης έργων και υπηρεσιών τόσο στο εσωτερικό, όσο και στο εξωτερικό. Η Thames Water υλοποιεί σήμερα έργα τριών δισεκατομμυρίων (3.000.000.000) δολαρίων στο εξωτερικό, ενώ η γαλλική GENERAL DES EUX υλοποιεί έργα ενάμισι δισεκατομμυρίου (1.500.000.000) δολαρίων στο εξωτερικό, ενώ παράλληλα διαχειρίζεται χίλιους οκτακόσιους βιολογικούς καθαρισμούς στη Γαλλία. 

Οι πολυεθνικές αυτές εταιρείες έχουν προσανατολιστεί στις αναπτυσσόμενες χώρες και στις χώρες της Ανατολικής Ευρώπης. Η πρόταση για μετοχοποίηση της ΕΥΔΑΠ παίρνει υπόψη της τη διεθνή εμπειρία. Στοχεύει στη διασφάλιση της βέλτιστης διαχείρισης και στην παροχή υπηρεσιών στους καταναλωτές. Με τη δημιουργία της εταιρείας παγίων, 100% ιδιοκτησίας του δημοσίου εξασφαλίζεται η διατήρηση του δημόσιου ελέγχου και της ιδιοκτησίας στους φυσικούς πόρους και στα περιουσιακά στοιχεία της ΕΥΔΑΠ. Ταυτόχρονα επιδιώκει το νομοσχέδιο να εισάγει μια ισχυρή επιχειρηματική διάσταση τόσο στη διαχείριση όσο και στην επέκταση των δραστηριοτήτων σε νέους τομείς. 

Η ΕΥΔΑΠ θα συνεχίσει να έχει σαν αντικείμενό της τη λειτουργία συντήρηση και εκμετάλλευση των δικτύων και την προσφορά υπηρεσιών αποχέτευσης και αντιρρύπανσης όπου παρέχει σήμερα υπηρεσίες τιμολογώντας απευθείας τους καταναλωτές. Επίσης, θα μπορεί να επεκταθεί σε νέες δραστηριότητες όπως πρότζεκτ μάνατζμεντ έργων, διαχείριση βιολογικών καθαρισμών σε άλλες πόλεις της Ελλάδος ανάληψη έργων σε Βαλκανικές και παρευξείνιες χώρες. 

Με την προτεινόμενη λύση το ελληνικό δημόσιο θα παραμείνει κύριος των ταμιευτήρων, των υδραγωγίων και διυλιστηρίων νερού ελέγχοντας πλήρως τα στρατηγικής σημασίας τμήματα της διαδικασίας συλλογής και διαχείρισης του νερού. Στο αντικείμενο της εμπορικής δραστηριότητας θα εμπλακούν ιδιώτες επενδυτές διευκολύνοντας στη συγκέντρωση κεφαλαίων για επενδύσεις στον ευαίσθητο τομέα εξυπηρέτησης των καταναλωτών. 

Τα ασφαλιστικά και εργασιακά δικαιώματα των εργαζομένων είναι πλήρως εξασφαλισμένα αφού δεν πρόκειται να μεταβληθεί το υφιστάμενο καθεστώς. Αντίθετα από το προϊόν της μετοχοποίησης θα ενισχυθεί και το επικουρικό ταμείο τους, ενώ θα έχουν τη δυνατότητα απόκτησης μετοχών με προνομιακούς όρους. Προτρέπω την Κυβέρνηση να αποδεχθεί να ισχύσει εδώ η διάταξη της παραγράφου 4 του άρθρου 3 του ν.2374/96 που αφορά τη μετοχοποίηση του ΟΤΕ προβλέποντας ότι το προσωπικό της εταιρείας δύναται να μετατάσσεται σε θυγατρικές της εταιρείας που θα συσταθούν σε άλλες εταιρείες στις οποίες θα συμμετέχει. Το προσωπικό αυτό συνεχίζει να διέπεται από τις διατάξεις του κανονισμού προσωπικού της ΕΥΔΑΠ, οι οποίες αφορούν τις εργασιακές του σχέσεις αποκλειομένης της μεταβολής του προς το χειρότερο. 

'Εχω πληροφορηθεί ότι υπάρχει ένας διάλογος διοίκησης και εργαζομένων. Προτείνω λοιπόν, κύριε Υπουργέ, να δείτε θετικά την υπόθεση της απασχόλησης και της ένταξης του προσωπικού των δικτύων με την επέκταση της ζώνης ευθύνης της ΕΥΔΑΠ στα δίκτυα των νέων ΟΤΑ. Επίσης προτείνω από την εκποίηση πεπαλαιωμένου υλικού το 100% των εσόδων να πάει υπέρ του προσωπικού με τρόπο που μαζί με τη διοίκηση μπορείτε να βρείτε. Επίσης, να υπάρξει μια επέκταση του καθεστώτος των φορολογικών απαλλαγών όπως ίσχυσε και στην περίπτωση της μετοχοποίησης του ΟΤΕ. Βεβαίως θα πρέπει να ενισχυθεί και το ασφαλιστικό ταμείο των εργαζομένων όπως έγινε πάλι στον ΟΤΕ. Ο πρόεδρος της εταιρείας μας πληροφόρησε ότι γίνεται σχετικός διάλογος εργαζομένων - διοίκησης. 

Είναι ορθές και αποτελούν αναγκαίο εκσυγχρονισμό οι βελτιώσεις που επέρχονται στο προεδρικό διάταγμα 51/92 που αφορά το Χρηματιστήριο Αθηνών. Με την αντικατάσταση των παραγράφων 1 και 2 του άρθρου 5 του εν λόγω προεδρικού διατάγματος καθίσταται το πλαίσιο εποπτείας αυτών των μετοχών αυστηρότερο διότι πλέον οι συναλλαγές με τη βελτίωση των τεχνολογικών εξελίξεων αναβαθμίζονται. Δεν υπάρχει πλέον λόγος διατήρησης του πενθημέρου και σωστά καθιερώνεται αφού υπάρχει ταχύτατη εκκαθάριση και αποϋλοποίηση σε είκοσι τέσσερις ώρες. 

Είναι σημαντικότατη η τροποποίηση - συμπλήρωση που επιφέρει το νομοσχέδιο στο θεσμικό πλαίσιο συγχωνεύσεων και εξαγωγών στον τομέα των πιστωτικών ιδρυμάτων, αφού παρέχει την εξουσιοδότηση αναμόρφωσης του κανονισμού για της επιθετικές εξαγωγές. Μ' αυτές τις ρυθμίσεις και με τη δημοσίευση του κανονισμού κεφαλαιαγοράς πλησιάζουμε τα ευρωπαϊκά δεδομένα και ενισχύουμε την ασφάλεια μικρών επενδυτών, αλλά και τη φερεγγυότητα του τραπεζικού συστήματος στο σύνολό του. 

Προτείνω στην Κυβέρνηση αφού αυτές οι τελευταίες ρυθμίσεις αφορούν τη βελτίωση της λειτουργίας του χρηματιστηρίου, την επέκταση του χρόνου των συναλλαγών ώστε οι μέτοχοι επενδυτές να έχουν τη δυνατότητα να πληροφορούνται το τι συμβαίνει στα άλλα χρηματιστήρια. Επίσης, η Κυβέρνηση πρέπει να εγκύψει με προσοχή για να μεταβάλει το καθεστώς και τον τρόπο της τιμής της μετοχής. Προτείνω να ισχύσει ο μέσος όρος της τελευταίας μισής ώρας. Γνωρίζω ότι αυτό προϋποθέτει τεχνολογική αναβάθμιση των εταιρειών που λειτουργούν στα πλαίσια του χρηματιστηρίου. 'Ομως, έχουν πολλά κέρδη και μπορούν να το χρηματοδοτήσουν. 

Κύριοι συνάδελφοι, το συζητούμενο νομοσχέδιο κάνει μια ήπια νομοθετική παρέμβαση στη συνέχεια ενός προγράμματος που υλοποιεί σταδιακά ένα σχέδιο αναδιάρθρωσης, βελτιώνει τους κανόνες λειτουργίας της εταιρείας στο ευρύτερο πλαίσιο της αγοράς με την οποία συνδέεται επιβάλει υποχρεώσεις έναντι του κοινού, χρηστών, καταναλωτών. Εξασφαλίζει ροή ηλεγμένης ενημέρωσης, πόρους χρηματοδότησης, επενδυτικών προγραμμάτων, βοηθά στην εξαγωγή τεχνογνωσίας, ωθεί στην αναβάθμιση υπηρεσιών και θα επηρεάσει καταλυτικά και επ' ωφελεία τις οκτακόσιες περίπου δημοτικές επιχειρήσεις που θα παρουν το know how της εταιρείας. 

Πιστεύοντας ότι αυτό το νομοσχέδιο είναι για το καλό της εταιρείας αυτής καθεαυτής και για το καλό των καταναλωτών και των εργαζομένων προτείνω την υπερψήφισή του. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Ανδρεουλάκος εχει το λόγο. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριοι συνάδελφοι, πρόκειται για ένα ψευδεπίγραφο σχέδιο νόμου. Ο τίτλος που του πρέπει είναι "Περί μετοχοποίησης και εισαγωγής της ΕΥΔΑΠ στο Χρηματιστήριο Αξιών Αθηνών" αφού οι ρυθμίσεις του σε αυτό στοχεύουν. Για την Κυβέρνηση προέχει η χρηματιστηριακή εισπρακτική πλευρά του πράγματος και όχι η μέριμνα για τα δύο ύψιστης σημασίας αγαθά της ύδρευσης και της αποχέτευσης. 

Και μόνο το γεγονός ότι ο Υφυπουργός των Οικονομικών το εισηγείται και όχι ο Υπουργός ΠΕΧΩΔΕ είναι τρανή απόδειξη των προθέσεων και προτεραιοτήτων της Κυβέρνησης και πλήρης απόδειξη του αληθούς του λόγου. Η Κυβέρνηση με τις προτεινόμενες ρυθμίσεις εισάγει το φυσικό κοινωνικό αγαθό του νερού στο χώρο της χρηματιστηριακής κερδοσκοπίας. Αυτή η πολιτική μας βρίσκει ριζικά αντίθετους. 

Υπό το ισχύον καθεστώς του ιδρυτικού νόμου 1068/80 της ΕΥΔΑΠ, οι υπηρεσίες ύδρευσης και αποχέτευσης είναι εκτός κερδοσκοπίας, αφού κατά την ρητή διάταξη του άρθρου 19 "τα εκ των τελών και δικαιωμάτων των υπηρεσιών υδρεύσεως και αποχετεύσεως έσοδα δέον υποχρεωτικώς να καλύπτουν απάσας τας αναγκαίας δαπάνας προσωπικού, λειτουργίας και συντηρήσεως των δικτύων ως και τας αποσβέσεις παγίων εγκαταστάσεων και τοκοχρεωλυσίων των συναφθέντων δανείων. Τα ανωτέρω έσοδα επιτρέπεται να υπερβαίνουν τας ανωτέρω δαπάνας προς εκτέλεσιν έργων συμφώνως προς το σκοπό της εταιρείας". 

Δηλαδή, δεν επιτρέπεται και δεν προβλέπεται κέρδος εκ των εσόδων αυτών. Αυτή η διάταξη ρητώς καταργείται από την παράγραφο 1 του άρθρου 3 και ευλόγως αφού η Κυβέρνηση μετοχοποιεί την ΕΥΔΑΠ και την εισάγει στο χρηματιστήριο καθιστώντας αναπόφευκτα την ύδρευση και την αποχέτευση αντικείμενα χρηματιστηριακής κερδοσκοπίας. 

Το σχέδιο νόμου έχει τη δική του ιστορία, δύο περίπου ετών. Η αρχική σκέψη ήταν να μείνει η ΕΥΔΑΠ ως έχει και να ιδρυθεί μια θυγατρική εταιρεία με αποκλειστικό αντικείμενο τον εμπορικό τομέα ώστε ως εμπορεύσιμη και επενδυτικά ελκυστική να εισαχθεί επιτυχώς στο χρηματιστήριο. 

Αυτή η σκέψη εγκαταλείφθηκε διότι η Κυβέρνηση και η διοίκηση της ΕΥΔΑΠ μέτρησαν τις πιθανές αντιδράσεις κυρίως των εργαζομένων. 'Ετσι κατέληξαν στο σημερινό σχέδιο νόμου με το οποίο η σημερινή ΕΥΔΑΠ απογυμνώνεται από τα πάγια ακίνητα στρατηγικής σημασίας, περιορίζεται κατ' αντικείμενο και μεταλλάσσεται ουσιαστικά σε θυγατρική εταιρεία, η οποία έχει ως αποκλειστικό αντικείμενο την εμπορική κερδοσκοπική διαχείριση των δικτύων ύδρευσης και αποχέτευσης. 

Παράλληλα συνιστάται νέο νομικό πρόσωπο δημοσίου δικαίου με την επωνυμία "Εταιρεία Παγίων ΕΥΔΑΠ" και με σκοπό τη διαχείριση των ακινήτων που θα μεταβιβαστούν σ' αυτό. Θα μεταβιβαστεί περίπου το σύνολο των ακινήτων της σημερινής ΕΥΔΑΠ, όπως τα φράγματα και οι ταμιευτήρες του Μόρνου και του Μαραθώνα, τα έργα και οι εγκαταστάσεις της Υλίκης. 

Επίσης, με απόφαση του Υπουργού Περιβάλλοντος, Χωροταξίας και Δημοσίων 'Εργων, μεταβιβάζεται το φράγμα και ο ταμιευτήρας του Ευήνου. Δημιουργείται, λοιπόν, ένα διχαστικό σχήμα, αφού η σημερινή εταιρεία διχοτομείται σε δυο νέες εταιρείες. Με το προτεινόμενο νομοθετικό πλαίσιο στο ελληνικό δημόσιο περιέρχονται όλες οι υποχρεώσεις και στη νέα ΕΥΔΑΠ το ψαχνό, αφού μετοχοποιείται και εισάγεται στο χρηματιστήριο, δοθέντος ότι ένα ποσοστό έως 49% του εκάστοτε μετοχικού της κεφαλαίου διατίθεται από το δημόσιο σε επενδυτές. 

Το δημόσιο διαθέτει ακατέργαστο ύδωρ στην ΕΥΔΑΠ. Το Υπουργείο Ανάπτυξης μεριμνά για την έρευνα και συλλογή του ύδατος αυτού. Το ΥΠΕΧΩΔΕ μεριμνά για μελέτη, κατασκευή και λειτουργία νέων έργων και για τη λειτουργία, συντήρηση και επέκταση υφισταμένων έργων προς το σκοπό εκπλήρωσης της υποχρεώσεώς του αυτής. 

Η Εταιρεία Παγίων της ΕΥΔΑΠ, έχει την ευθύνη για τη λειτουργία και συντήρηση των παγίων που θα μεταβιβαστούν σε αυτή. Κατ'εξαίρεση, για τη λειτουργία και συντήρηση υδραγωγείων ή άλλων εκ των παγίων τα οποία ενδεχομένως θα μεταβιβαστούν στην Εταιρεία Παγίων, είναι υπεύθυνη η ΕΥΔΑΠ, εφόσον η τελευταία όμως ευαρεστηθεί να ζητήσει να αναλάβει και να συντηρήσει με δικές της δαπάνες αυτά τα έργα. 

Και ενώ το δημόσιο αναλαμβάνει ουσιαστικώς όλες τις υποχρεώσεις, γεννάται το ερώτημα: Τι είδους αποκρατικοποίηση είναι αυτή, όπου το κράτος έχει όλες τις υποχρεώσεις και η αποκρατικοποιούμενη εταιρεία της ΕΥΔΑΠ, θα έχει μόνο την εμπορική εκμετάλλευση, δηλαδή το ψαχνό; 

'Ετσι λοιπόν, το νομοσχέδιο στο άρθρο 7 φθέγγεται όλως περιέργως ότι το δημόσιο επιχορηγεί τη νέα ΕΥΔΑΠ, είτε από κοινοτικούς πόρους είτε από το πρόγραμμα δημοσίων επενδύσεων. Οι επιχορηγήσεις αυτές για το διάστημα 2000-2008 μπορούν να εξιχθούν μέχρι το 60% του επενδυτικού προγράμματός της για τις δραστηριότητές της και μάλιστα της πάσης φύσεως δραστηριότητές της, αφού διάκριση δεν γίνεται. Θα μιλήσω για της πάσης φύσεως δραστηριότητες παρακάτω. Επιπροσθέτως και για μια τριετία, η νέα ΕΥΔΑΠ του χρηματιστηρίου ενισχύεται και από τη Δημόσια Επιχείρηση Κινητών Αξιών (Δ.Ε.Κ.Α.-Α.Ε.) με το ποσό των δεκαπέντε δισεκατομμυρίων (15.000.000.000) δραχμών κατ'έτος. 

Πρόκειται για σκανδαλώδεις νομοθετικές ρυθμίσεις υπέρ μιας αποκρατικοποιημένης ΕΥΔΑΠ, η οποία θα εισαχθεί στο χρηματιστήριο και το 49% του μετοχικού της κεφαλαίου θα περιέλθει σε ιδιώτες επενδυτές. Δηλαδή επιχορηγείται από το ελληνικό δημόσιο, από το φορολογικό αίμα του ελληνικού λαού, η ιδιωτική κερδοσκοπία. Αυτή είναι η αλήθεια. 

Κύριοι συνάδελφοι, το νερό αποτελεί αγαθό για την ικανοποίηση κοινωνικών αναγκών. Αυτό φθέγγεται και ο ν.1739/1987. Είναι νόμος που είχε εισηγηθεί στη Βουλή των Ελλήνων ο κ. Πεπονής. Και η διαχείρισή του για το γεωγραφικό διαμέρισμα της Αττικής συνιστά εκ των πραγμάτων φυσικό μονοπώλιο, το οποίο αναντίρρητα πρέπει να ανήκει στο κράτος. Το ίδιο ισχύει και για τις υπηρεσίες αποχέτευσης, η σημασία των οποίων μέρα με τη μέρα μεγιστοποιείται, λόγω της μεγάλης ευαισθησίας απέναντι στο περιβάλλον. 

Η εκτίμησή μας είναι ότι το νερό και η αποχέτευση θα γίνουν αντικείμενο κερδοσκοπίας. Ο κόσμος θα πει το νερό νεράκι και λόγω της υψηλής τιμής και λόγω της υποβάθμισης της ποιότητός του. Και δεν μας καθησυχάζουν οι διαβεβαιώσεις του Υφυπουργού ότι την εποπτεία της ΕΥΔΑΠ εξακολουθεί να την έχει το δημόσιο, το οποίο και θα καθορίζει την τιμολογιακή πολιτική. Και τούτο, διότι σειρά διατάξεων αναιρούν την αξία των κυβερνητικών διαβεβαιώσεων. 

Ενδεικτικώς, το άρθρο 1 στην παράγραφο 11, ομιλεί για διανομή κερδών. 

Το άρθρο 3 στην παράγραφο 2, κάνει λόγο για μηχανισμό τιμολογιακής πολιτικής, ώστε να διασφαλίζεται η εύλογη απόδοση των επενδύσεων και η χρηματοδότηση των δραστηριοτήτων της με ορθολογικό τρόπο. 

Στο άρθρο 8 παράγραφος 4, προβλέπεται η δυνατότητα επέκτασης της δραστηριότητας της ΕΥΔΑΠ και σε άλλες περιοχές. Η επέκταση όμως αυτή, συνεπάγεται υποχρεώσεις της ΕΥΔΑΠ για επενδύσεις μόνο εφόσον εξασφαλίζει εύλογη απόδοση κεφαλαίου. 

Αλλά, κύριοι συνάδελφοι του ΠΑ.ΣΟ.Κ., δυοίν θάττερον. 'Ενα από τα δύο. 'Η ευνοείς την κερδοσκοπία επί των φυσικών κοινωνικών αγαθών της ύδρευσης και της αποχέτευσης, για να σταδιοδρομήσει η νέα εταιρεία στο χρηματιστήριο, ώστε και το Δημόσιο να εισπράξει και να καλύψει "μαύρες τρύπες" του κρατικού προϋπολογισμού και η εταιρεία να εξασφαλίσει φθηνά κεφάλαια για την ανάπτυξή της ή ασκείς στενή εποπτεία και παρεμβατική πολιτική προστασίας του καταναλωτικού κοινού, οπότε η μετοχοποίηση και η εισαγωγή στο χρηματιστήριο της ΕΥΔΑΠ είναι προκαταβολικά καταδικασμένη σε αποτυχία. Δεν χωρούν δύο καρπούζια στην ίδια μασχάλη. Δεν μπορεί να είσαι και με την κερδοσκοπία και με την προστασία του κοινωνικού συνόλου. 

'Ερχομαι τώρα σε ένα άλλο κεφάλαιο, το οποίο προβληματίζει ιδιαίτερα και γεννά ερωτηματικά, στο κεφάλαιο των δραστηριοτήτων της νέας ΕΥΔΑΠ. Ενώ περιορίζεται στον τομέα της εμπορικής εκμετάλλευσης των δικτύων ύδρευσης και αποχέτευσης η νέα εταιρεία και της αφαιρείται η ευθύνη για την αποχέτευση των ομβρύων υδάτων και την αντιπλημμυρική προστασία, δραστηριοποιείται -και εδώ είναι το περίεργο- στα πλαίσια του σκοπού της, εκτός της γεωγραφικής περιοχής της, στην Ελλάδα ή στο εξωτερικό, μόνο μέσω συνδεδεμένων επιχειρήσεων ή κεφαλαιουχικών εταιρειών, στο κεφάλαιο το οποίο συμμετέχει με οποιοδήποτε ποσοστό, άρα και ασήμαντο, ή μέσω κοινοπραξιών των ανωτέρω επιχειρήσεων και εταιρειών με άλλες εταιρείες ή φορείς. 

Μάλιστα, δύναται να χορηγεί δάνεια ή να παρέχει εγγυήσεις υπέρ των επιχειρήσεων και εταιρειών αυτών προς τρίτους!! Δηλαδή, θα βάλει την τεχνογνωσία της η ΕΥΔΑΠ και το καλό της όνομα, θα μπει παραδείγματος χάρη στη Βουλγαρία με τη μορφή κάποιας συνδεδεμένης επιχείρησης ή κεφαλαιουχικής εταιρείας, στο κεφάλαιο της οποίας θα συμμετέχει με ένα ασήμαντο ποσοστό και θα πλουτίζουν πίσω και μέσω της ΕΥΔΑΠ οι αετονύχηδες της ιδιωτικής πρωτοβουλίας! 

Το εξοργιστικό είναι ότι αυτές τις δραστηριότητές της θα τις επιχορηγεί το ελληνικό δημόσιο και η Ευρωπαϊκή 'Ενωση, όπως προβλέπει το άρθρο 7 του συζητούμενου νομοσχεδίου. Δηλαδή επαναλαμβάνεται η αποτυχημένη πατέντα επιχειρηματικών δραστηριοτήτων του Ο.Τ.Ε στο εξωτερικό. 

Οι προτεινόμενες ρυθμίσεις, αναπόδραστα δημιουργούν πλεονάζον προσωπικό, αφού η ΕΥΔΑΠ διασπάται σε δύο εταιρείες και η νέα ΕΥΔΑΠ περιορίζεται στην εμπορική εκμετάλλευση των δικτύων ύδρευσης και αποχέτευσης. 

Τι θα γίνει το πλεονάζον προσωπικό, κύριοι συνάδελφοι του ΠΑ.ΣΟ.Κ.; Δεν προβλέπεται απολύτως τίποτε. Να ισχύσουν αναλόγως οι ρυθμίσεις που έγιναν για το προσωπικό των Ναυπηγείων Ελευσίνας, να θεσπίσουμε κίνητρα εθελουσίας εξόδου και να προβλέψουμε εκούσιες μετατάξεις. Δεν προβλέπεται τίποτε στο νομοσχέδιο. 

Για πληρέστερη προστασία του προσωπικού που θα διασωθεί, πρέπει να προστεθεί στην τελευταία φράση της παραγράφου 4 του άρθρου 9, που αναφέρεται στις τροποποιήσεις των κανονισμών της παραγράφου 1 του άρθρου 2, του ν. 1068/1980, η λέξη "μισθοδοτικά". Δηλαδή η φράση να γίνει: "...και χωρίς να θίγονται τα εργασιακά, ασφαλιστικά, μισθοδοτικά και συνταξιοδοτικά δικαιώματα των εργαζομένων". 

Κύριοι συνάδελφοι, είμεθα ριζικά αντίθετοι με την αρχή του σχεδίου νόμου. Η ΕΥΔΑΠ έχει επιτελέσει τεράστιο αναπτυξιακό και κοινωνικό έργο στους τομείς ύδρευσης και αποχέτευσης και το σημαντικότερο, δεν είναι ζημιογόνος. Απεναντίας, το κράτος απέναντι στην ΕΥΔΑΠ είναι οφειλέτης και μάλιστα αρκετών δισεκατομμυρίων. Σε λίγες πρωτεύουσες του κόσμου ανοίγεις τη βρύση και έχεις πόσιμο νερό και μάλιστα, φθηνό νερό. Με τις νέες ρυθμίσεις η τιμή θα εκτοξευθεί αναπόφευκτα στα ύψη και η ποιότητα ασφαλώς θα υποβαθμισθεί. 

Η διάσπαση της ΕΥΔΑΠ σε δύο εταιρείες και η αποκρατικοποίηση της νέας ΕΥΔΑΠ αναπόφευκτα θα προκαλέσουν σύγχυση αρμοδιοτήτων, δυσλειτουργίες, κενά, έλλειψη συντονισμού, διάσταση συμφερόντων, με φυσικό επακόλουθο τη χειροτέρευση των παρεχομένων υπηρεσιών ύδρευσης και αποχέτευσης. 

Κύριε Υπουργέ, δε συγχωρείται για τις ανάγκες της χρηματιστηριακής κερδοσκοπίας και για τις μαύρες τρύπες του κρατικού προϋπολογισμού, να προβείτε στην αποκρατικοποίηση της ΕΥΔΑΠ και να καταστήσετε αντικείμενο κερδοσκοπίας το νερό και την αποχέτευση με ό,τι αυτό συνεπάγεται. 

Αποσύρατε το νομοσχέδιο. Προβείτε σε εκσυγχρονισμό και αναδιοργάνωση του σημερινού φορέα. Αξιοποιείστε το σύνολο του προσωπικού. Καταργείστε το ψυγείο, που έχετε θεσπίσει για κομματικούς λόγους. Περιορίστε τη δράση των εργολάβων, οι οποίοι λυμαίνονται τουλάχιστον το 70% των έργων, ενώ σχολάζει έμπειρο και ικανό προσωπικό, για να κερδοσκοπούν οι υμέτεροι. Εφαρμόστε την προτεινόμενη λύση για τον τρόπο είσπραξης των οφειλών των ΟΤΑ υπέρ της σημερινής ΕΥΔΑΠ. 

Αυτά και μόνο αρκούν και δεν χρειάζονται οι καπιταλιστικές ακρότητες του συζητούμενου νομοσχεδίου, το οποίο και καταψηφίζουμε. Και είμεθα απόλυτα συνεπείς και με την ιδεολογία μας και με το πρόγραμμά μας, διότι σεβόμεθα το φυσικό αγαθό του νερού και δεν έχουμε στο πρόγραμμά μας την αποκρατικοποίηση της ΕΥΔΑΠ. 

Απεναντίας, ως παράταξη, έχουμε το νόμο-καύχημα, τον ιδρυτικό νόμο 1068/80, ιδρυτικό νόμο της ΕΥΔΑΠ, που είναι μνημείο νομοτεχνικής αρτιότητας και που πράγματι διευκόλυνε τον οργανισμό της ΕΥΔΑΠ να επιτελέσει σπουδαίο αναπτυξιακό και κοινωνικό έργο. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χαράλαμπος Αγγουράκης, Κοινοβουλευτικός Εκπρόσωπος του Κομμουνιστικού Κόμματος Ελλάδας έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριοι Βουλευτές, καλούμαστε σήμερα να συζητήσουμε ένα καίριας σημασίας σχέδιο νόμου, κατά τη γνώμη μας, ένα σχέδιο νόμου που είναι απόλυτα ενταγμένο στην αντιλαϊκή πολιτική της Κυβέρνησης, ένα σχέδιο νόμου που εντάσσεται στην εξυπηρέτηση των στόχων της ένταξης της χώρας μας στην Οικονομική και Νομισματική 'Ενωση, ένα σχέδιο νόμου που στην πραγματικότητα είναι δέσμευση της Κυβέρνησης του ΠΑ.ΣΟ.Κ. απέναντι στην Ευρωπαϊκή 'Ενωση σε σχέση με την υποτίμηση της δραχμής και την ένταξή της στο Ευρώ. 'Ολοι θα θυμόμαστε ότι όταν η Κυβέρνηση πριν από κάποιο χρονικό διάστημα προχώρησε στη συγκεκριμένη ενέργεια, στον κατάλογο των υπό ιδιωτικοποίηση επιχειρήσεων ήταν βεβαίως και η ΕΥΔΑΠ. 

Στην προκειμένη περίπτωση όμως, κύριοι Βουλευτές, πρόκειται για ένα πραγματικό έγκλημα, γιατί γίνεται λόγος για την ιδιωτικοποίηση μιας επιχείρησης, που καλείται να διαχειριστεί, να αξιοποιήσει ένα φυσικό αγαθό. Με το σχέδιο νόμου η Κυβέρνηση θέλει να υποτάξει στους νόμους της κερδοσκοπίας αυτό το βασικό ανθρώπινο δικαίωμα. 

Εμείς πιστεύουμε ότι το μόνο που μπορεί να κάνει η Κυβέρνηση αυτήν τη στιγμή, είναι να αποσύρει το σχέδιο νόμου και να υιοθετήσει τις προτάσεις που επανειλημμένα έχουν προβάλλει οι εργαζόμενοι, έτσι ώστε η ΕΥΔΑΠ να εξακολουθεί να επιτελεί το κοινωνικό της έργο, έτσι ώστε η ΕΥΔΑΠ να βελτιώσει πραγματικά το επίπεδο των υπηρεσιών της, έτσι ώστε η ΕΥΔΑΠ να μπορέσει να αναπτύξει δραστηριότητες σε νέες υπηρεσίες. Είναι προτάσεις που αντιμετωπίζουν τα όποια ελάχιστα, κατά τη γνώμη μας, λειτουργικά προβλήματα της δημόσιας υπηρεσίας αυτής. 

Προτάσεις, οι οποίες αξιοποιούν και όχι περιθωριοποιούν το ανθρώπινο δυναμικό, την εμπειρία και το μεράκι των ανθρώπων και των εργαζομένων της ΕΥΔΑΠ. Προτάσεις, οι οποίες κυρίως αναδεικνύουν και αναβαθμίζουν τις προσπάθειες και τους κόπους που έκαναν οι εργαζόμενοι αυτοί τουλάχιστον από το 1980 και μετά. Προτάσεις που αναβαθμίζουν τις επενδύσεις που έχει κάνει ο ελληνικός λαός στη συγκεκριμένη επιχείρηση. Προτάσεις που πιστεύουμε ότι μπορούν πραγματικά να οδηγήσουν σε μια σύγχρονη και αποτελεσματική ΕΥΔΑΠ. 

Φυσικά ανεξάρτητα από την τοποθέτηση του ίδιου του κυρίου Υφυπουργού στην επιτροπή, όπως επίσης ανεξάρτητα και από τον τίτλο του σχεδίου νόμου το ζητούμενο είναι η ιδιωτικοποίηση της ΕΥΔΑΠ. Αυτό είναι το ζητούμενο, βέβαια διανθισμένο και με ένα ιδεολογικό περίβλημα, όπως το παρουσίασε ο κύριος Υφυπουργός των Οικονομικών στην αντίστοιχη επιτροπή, ούτε πολύ ούτε λίγο λέγοντας ότι εν πάση περιπτώσει οι μέτοχοι θα είναι αυτοί οι οποίοι θα διασφαλίζουν τη διαφάνεια, τον εκσυγχρονισμό, την υλοποίηση της κοινωνικής αποστολής της ΕΥΔΑΠ. Παραβλέποντας το γεγονός ότι και το μέγεθος των επενδύσεων και ο κοινωνικός ρόλος της συγκεκριμένης επιχείρησης και η φύση του αγαθού αυτού πουθενά και ποτέ δεν έχει εκχωρηθεί σε τέτοια έκταση και σε τέτοιο βαθμό, όπως στη χώρα μας, στην δικτατορία των μετόχων ή, αν θέλετε, στην δικτατορία των θεσμικών επενδυτών, για να είμαστε ακόμα πιο συγκεκριμένοι. 

Φυσικά δεν είναι τυχαίο ότι όλα τα παραδείγματα για τα σχήματα που υπάρχουν σε εταιρείες ύδρευσης όπως είναι της ΕΥΔΑΠ, παραδείγματα που φαίνονται και από μια πρόσφατη έκθεση Ροτσάιλντ -μια έκθεση, η οποία ονομάζεται "Πρόταση συζήτησης" με ημερομηνία Μάιος 1999- βεβαίως δείχνουν τη σημαντική συμμετοχή του ιδιωτικού τομέα στις συγκεκριμένες επιχειρήσεις. Δεν είναι τυχαίο αυτό. Είναι γνωστή η σύγκλιση σοσιαλιστών και συντηρητικών στα ζητήματα των ιδιωτικοποιήσεων. Εμάς δεν μας κάνει εντύπωση γιατί πραγματικά η επίθεση απέναντι σε βασικά κοινωνικά δικαιώματα και κοινωνικές κατακτήσεις είναι γενικευμένη πρώτα απ' όλα στην Ευρωπαϊκή 'Ενωση. 

Αυτό όμως που έχει ενδιαφέρον, αξιότιμοι κύριοι Βουλευτές είναι το γεγονός ότι σε καμία από τις χώρες που εξετάζει η Ροτσάιλντ -και εξετάζει τη Βρετανία, τη Γαλλία, την Τσεχία, τη Γερμανία (το Βερολίνο), τη Ρουμανία, τη Χιλή και νομίζω κανά δυό άλλες χώρες- δεν έχει εκχωρηθεί η εκμετάλλευση και τα δικαιώματα της υπηρεσίας ύδρευσης για εκατό χρόνια όπως κάνει η Κυβέρνηση του ΠΑΣΟΚ. Πουθενά δεν συμβαίνει αυτό. Μόνο στην περίπτωση της Μεγάλης Βρετανίας το συνολικό δίκτυο και οι πηγές έχουν εκχωρηθεί στην ιδιωτική πρωτοβουλία. Σε καμία άλλη περίπτωση δεν έχει εκχωρηθεί το σύνολο του δικτύου ή μέρος, αν θέλετε, του δικτύου ύδρευσης στο ιδιωτικό κεφάλαιο, όπως προτείνει το συγκεκριμένο σχέδιο νόμου. 

Αυτό το φέρνω ως ένα επιμέρους παράδειγμα για να πω ότι πράγματι το μέγεθος της επίθεσης ενάντια στην ΕΥΔΑΠ και αν θέλετε και σε αυτό το αγαθό είναι πάρα πολύ μεγάλο. Και δεν είναι τυχαίο αυτό γιατί όλα τα στοιχεία δείχνουν αυτό παρά τη συγκεκριμένη κυβερνητική πολιτική που ασκήθηκε όλα αυτά τα χρόνια από το 1980 και μετά σε βάρος, θα έλεγα, της επιχείρησης, μια κυβερνητική πολιτική η οποία παραδείγματος χάρη δεν ανταποκρινότανε στις υποχρεώσεις του δημοσίου απέναντι στην ΕΥΔΑΠ όσον αφορά το πρόγραμμα επενδύσεων. 

Μία κυβερνητική πολιτική η οποία ουδέποτε ανταποκρίθηκε απέναντι στη ρύθμιση του νόμου που προέβλεπε την καταβολή συγκεκριμένων τελών από τον προϋπολογισμό δημοσίων έργων υπέρ της ΕΥΔΑΠ. Μία πολιτική η οποία οδήγησε την ΕΥΔΑΠ σ' αυτήν τη συγκεκριμένη σχέση με τους ΟΤΑ. Μία κυβερνητική πολιτική που οδήγησε το δημόσιο πραγματικά να χρωστάει αυτήν τη στιγμή στην ΕΥΔΑΠ, ενώ ταυτόχρονα αυτή η ίδια η κυβερνητική πολιτική έσπρωχνε την ΕΥΔΑΠ σε δανεισμό για να μπορέσει να λειτουργήσει και μέσω των μηχανισμών των τραπεζών και των επιτοκίων βεβαίως να δημιουργηθεί η όποια οικονομική κατάσταση η οποία πρέπει να σημειώσουμε μπορεί να ξεπερασθεί με δεδομένο ότι τα χρέη των διάφορων φορέων προς την ΕΥΔΑΠ είναι πολύ μεγαλύτερα απ' ό,τι οι υποχρεώσεις της ΕΥΔΑΠ προς το δημόσιο. 

Λέμε ότι παρά το ότι ασκήθηκε μια τέτοια πολιτική, παρά το ότι ασκήθηκε μία συγκεκριμένη πολιτική κομματικοποίησης της ΕΥΔΑΠ με διάφορες διαδικασίες προσλήψεων και διάφορα που είναι γνωστά στα χρόνια που στην κυβέρνηση βρίσκεται το ΠΑ.ΣΟ.Κ., πράγματι οι εργαζόμενοι της ΕΥΔΑΠ έχουν να παρουσιάσουν ένα αξιόλογο έργο. 

Είναι γεγονός ότι από τότε που ιδρύθηκε η ΕΥΔΑΠ έχει ως αντικείμενό της την ύδρευση, την αποχέτευση, την αντιπλημμυρική προστασία του Νομού Αττικής, δηλαδή του 40% του πληθυσμού της χώρας. Το προσωπικό της σήμερα είναι περίπου τεσσεράμισι χιλιάδες άτομα. Η ύδρευση έχει ένα εκατομμύριο εξακόσιες χιλιάδες πελάτες και το 1980 είχε μόνο ένα εκατομμύριο. Το δίκτυο είναι επτά εκατομμύρια μέτρα, δηλαδή επτά χιλιάδες χιλιόμετρα. Οι ανάγκες ύδρευσης έχουν καλυφθεί κατά 90% και μένουν εκτός ακόμα ορισμένες περιοχές που είναι εκτός σχεδίου πόλης. Τα ανατολικά παράλια παίρνουν νερό από την ΕΥΔΑΠ αλλά το δίκτυο λειτουργεί και συντηρείται από τους δήμους. Τα μεγάλα έργα συλλογής νερού, τα φράγματα και οι λίμνες, έγιναν από το ΥΠΕΧΩΔΕ και δόθηκαν για λειτουργία στην ΕΥΔΑΠ. 

Η αποχέτευση, ένας άλλος σημαντικός τομέας της ΕΥΔΑΠ έχει ένα εκατομμύριο πεντακόσιες πενήντα χιλιάδες πελάτες, το δίκτυό της είναι πεντέμισι χιλιάδες χιλιόμετρα ενώ το 1980 ήταν πέντε φορές πιο μικρό. 

Το δευτερεύον δίκτυο από το 1980 κατασκευάζεται από τους δήμους και παραδίδεται στην ΕΥΔΑΠ για λειτουργία και συντήρηση. Οι ανάγκες αποχέτευσης έχουν καλυφθεί από την ΕΥΔΑΠ κατά 70% περίπου. Η επεξεργασία των λυμμάτων γίνεται από την ΕΥΔΑΠ στα κέντρα Μεταμόρφωσης και Ψιττάλειας που λειτουργούν δυστυχώς εργολάβοι. Δεν έχει ακόμα ολοκληρωθεί από το ΥΠΕΧΩΔΕ το δεύτερο στάδιο καθαρισμού των λυμμάτων στην Ψιττάλεια. Δεν υπάρχει βιολογικός καθαρισμός τοξικών αποβλήτων δυστυχώς ακόμα. 

Μεγάλες ελλείψεις βιολογικού καθαρισμού υπάρχουν στο Θριάσιο, στα βόρεια προάστια και στην ανατολική Αττική. Το κόστος των βιολογικών καθαρισμών φθάνει στις 5,5 δισ. δραχμές. 

Πρέπει να σημειωθεί ότι η διοίκηση της ΕΥΔΑΠ ζητά να ανεβεί από 40% στο 60% το ποσοστό επί της τιμής του νερού για την αποχέτευση, λόγω των εξόδων του βιολογικού καθαρισμού. Tα έσοδα της ΕΥΔΑΠ για το 1998 ήταν ενενήντα έξι δισεκατομμύρια εκ των οποίων τα εξήντα πέντε δισεκατομμύρια είναι από τους λογαρισμούς. 

Η αντιπλημμυρική προστασία ήταν από το 1980 επίσης στην ευθύνη της ΕΥΔΑΠ, λόγω όμως της μη ανταποδοτικότητας των έργων, οι κυβερνήσεις δεν προχώρησαν στην αντιπλημμυρική θωράκιση της Αττικής. Οι ανάγκες στην περιοχή ευθύνης της ΕΥΔΑΠ έχουν καλυφθεί κατά 25%. 'Εχει εκτιμηθεί ότι για την κάλυψη αναγκών της πρωτεύουσας απαιτούνται περίπου διακόσια πενήντα δισεκατομμύρια δραχμές. 

Από το 1998 με νόμο το δευτερεύον δίκτυο και ο καθαρισμός των κεντρικών φρεατίων πέρασε στην ευθύνη των δήμων και του ΥΠΕΧΩΔΕ, η δε ΕΥΔΑΠ εγκρίνει τις μελέτες με το σκοπό αυτό. Η ΕΥΔΑΠ είναι σημαντικό να σημειώσουμε, συμμετέχει στην επιτροπή που δημιούργησε ο νόμος για τον κεντρικό σχεδιασμό. 

Θα ήθελα σύντομα να αναφερθώ στο γεγονός ότι από το 1995 η ΕΥΔΑΠ δεν είναι ελλειμματική παρά τα σοβαρά προβλήματα διαχείρισης και κακοδιοίκησης, παρά και το γεγονός ότι τα τιμολόγια νερού όπως είναι γνωστό, δεν έχουν αλλάξει. 

Υπάρχουν όμως μεγάλα χαράτσια, όπως παραδείγματος χάρη τα δέκα χιλιάρικα στην υποχρεωτική αλλαγή του μετρητή, η τιμή της νέας σύνδεσης, οι τιμές για άλλες υπηρεσίες. Και όμως τα κέρδη της επιχείρησης αυξήθηκαν και από εννέα δισεκατομμύρια το 1996 προβλέπεται να φθάσουν τα είκοσι δισεκατομμύρια το 1999. 

Δυστυχώς, επενδύσεις δεν υπήρχαν και ουσιαστικά όποιες έγιναν, έγιναν χωρίς σχεδιασμό και χωρίς οικονομικές μελέτες. Πρόσφατα έγινε κάποιο σχέδιο, ένας προγραμματισμός αναγκών μέχρι το 2010, χωρίς όμως κι εδώ να έχουν ολοκληρωθεί οι μελέτες. 

'Εχει σημασία να δούμε και το πώς έχουν κινηθεί οι επενδύσεις. Το 1995 είχαν φθάσει στα 8,5 δισεκατομμύρια, το 1996 τα 10,5 δισεκατομμύρια και το 1999 προβλέπεται για δεκαέξι δισεκατομμύρια. Παρ' όλα αυτά, το ύψος των επενδύσεων είναι πάρα πολύ μικρό, σε σχέση βέβαια πάντα με τις ανάγκες. 

Αρκεί να σας αναφέρω ότι, πάλι με βάση τα στοιχεία της μελέτης της Ροτσάιλντ, απαιτούνται επενδύσεις του ύψους των τετρακοσίων περίπου δισεκατομμυρίων δραχμών για το χρονικό διάστημα από το 2000 μέχρι το 2006. 

Αυτή είναι σε γενικές γραμμές η εικόνα της επιχείρησης. Και θα περίμενε κανείς ένα σχέδιο νόμου το οποίο να θέσει, ποια είναι τα πραγματικά προβλήματα που αντιμετωπίζει ο καταναλωτής, πώς θα μπορέσει παραπέρα να βελτιωθεί η ποιότητα του δικτύου της ΕΥΔΑΠ, πώς θα μπορέσει η ποιότητα του νερού που παρέχει η ΕΥΔΑΠ να μείνει στο επίπεδο που είναι, πώς θα μπορέσει η τιμή του νερού να μείνει χαμηλή στη χώρα μας. Διότι βεβαίως δεν μπορούμε να δεχθούμε το επιχείρημα που λέει ότι το νερό στην Ελλάδα έχει το χαμηλότερο κόστος απ' όλη την Ευρωπαϊκή 'Ενωση. Σ' αυτό μπορούμε να απαντήσουμε ότι και οι μισθοί και το βιοτικό επίπεδο της χώρας μας είναι από τα χαμηλότερα που υπάρχουν στην Ευρωπαϊκή 'Ενωση. 

Επίσης, πρέπει να αναρωτηθεί κανείς, τι σημαίνουν ευρωπαϊκά στάνταρτς για την ποιότητα του νερού, όταν είναι δεδομένο ότι το νερό στη Βρετανία, στη Γερμανία, στη Γαλλία, απ' ό,τι γνωρίζω, δεν είναι της ποιότητας του ελληνικού, πολύ απλά γιατί ο κόσμος εκεί δεν το πίνει. 

Επίσης, θα έπρεπε να περιλαμβάνει, ποιοι συντονισμοί είναι αναγκαίο να γίνουν παραδείγματος χάρη για την επιτάχυνση του αντιπλημμυρικού έργου και μια σειρά άλλα θέματα που αφορούν την καλύτερη δυνατή διαχείριση του υδάτινου πόρου της χώρας. 

Αντί, λοιπόν, να συμβούν όλα αυτά, έρχεται η Κυβέρνηση με ένα σχέδιο νόμου, το οποίο στην πραγματικότητα δεν κάνει τίποτε άλλο, παρά να προσαρμόζει και να αλλάζει τη δομή και λειτουργία της ΕΥΔΑΠ με σκοπό την εισαγωγή της στο χρηματιστήριο. 

Θα μου επιτρέψετε να ξεκινήσω με δύο, κατά την άποψή μου, καίριες διαπιστώσεις. 

Η πρώτη αφορά το γεγονός ότι το σχήμα της ΕΥΔΑΠ χωρίζεται σε δύο τμήματα. Δημιουργείται η εταιρεία παγίων, η οποία έχει τους μεγάλους ταμιευτήρες, τα φράγματα και μια σειρά από άλλα έργα και η εμπορική, ας το πούμε έτσι, ΕΥΔΑΠ η οποία εισάγεται στο χρηματιστήριο. 

Η Κυβέρνηση βέβαια ισχυρίζεται ότι κάνει αυτόν το διαχωρισμό, μαζί με το γεγονός ότι η έρευνα και η μεταφορά του νερού παραμένουν στο δημόσιο -όταν λέμε διαχωρισμό, εννοούμε τα μεγάλα έργα να μείνουν υπό το δημόσιο έλεγχο, γιατί είναι έργα στρατηγικής σημασίας κι έτσι διασφαλίζεται ο κρατικός έλεγχος στην όλη διαδικασία- η πραγματικότητα όμως είναι διαφορετική, αν αληθεύουν τα λεγόμενα του προέδρου του διοικητικού συμβουλίου της ΕΥΔΑΠ, του κ. Παπαβασιλείου, ο οποίος κατέθεσε στην αρμόδια επιτροπή της Βουλής τα εξής: "Πιστεύω ότι το θέμα της ίδρυσης του Οργανισμού Παγίων, που θα ελαφρώσει την επιχείρηση από τις μεγάλες ιδιοκτησίες μπορεί να κάνει πιο ευέλικτα τα οικονομικά μεγέθη της ΕΥΔΑΠ για να είναι ελκυστική η μετοχή και να καλύψει το πρόβλημα, αντιμετωπίζεται όμως με τη μεταφορά των πάγιων στρατηγικής σημασίας στον συνιστώμενο Οργανισμό". 

'Αρα, δηλαδή, ο διαχωρισμός αυτός διόλου δεν αποσκοπεί στην εξασφάλιση του δημόσιου χαρακτήρα της ΕΥΔΑΠ. 

Με το σχέδιο νόμου επίσης φεύγει από την αρμοδιότητα της ΕΥΔΑΠ, η αρμοδιότητα των αντιπλημμυρικών έργων, η αρμοδιότητα της φύλαξης των ρεμάτων και μια σειρά από άλλες τέτοιες δραστηριότητες. 

Επίσης πρέπει και εμείς να σημειώσουμε ότι η ιδιωτικοποιημένη πλέον ΕΥΔΑΠ θα επιχορηγείται μέχρι το 2006 κατά 60% από επενδύσεις του δημοσίου ή από ευρωπαϊκούς πόρους και αν θέλετε εδώ είναι και το μεγάλο ερώτημα προς τι η εισαγωγή της ΕΥΔΑΠ στο χρηματιστήριο, της οποίας υποτίθεται ένας από τους λόγους ήταν η άντληση κεφαλαίων για να μπορέσει να προχωρήσει στον εκσυγχρονισμό της, από τη στιγμή που ένα μεγάλο μέρος των κεφαλαίων αυτών της ΕΥΔΑΠ είναι ήδη εξασφαλισμένα από τη μέχρι τώρα πολιτική, από το πρόγραμμα δημοσίων επενδύσεων και από την Ευρωπαϊκή 'Ενωση. 

Θα ήθελα επίσης να σημειώσω το γεγονός ότι αυτός ο διαχωρισμός που γίνεται -έργα ας τα πούμε στρατηγικής σημασίας, δίκτυο ΕΥΔΑΠ- θα θέσει και άλλα πάρα πολύ σοβαρά προβλήματα. 

Ερώτημα πρώτο: Με ποιο τρόπο και με ποιες διαδικασίες θα γίνει απόσβεση των μεγάλων επενδύσεων που απαιτούνται για στρατηγικής σημασίας έργα. Αυτά παραμένουν στο Υ.ΠΕ.ΧΩ.Δ.Ε., κανείς δεν γνωρίζει μέσω ποιων μηχανισμών αυτές οι επενδύσεις θα αποσβεστούν, πότε, πώς και με ποιο τρόπο. 

Δεύτερο μεγάλο ερώτημα: Πώς είναι δυνατό να υπάρχει μία αποδοτική μοντέρνα, για να μιλήσω με όρους του κυρίου Υπουργού, σύχρονη αντιμετώπιση των προβλημάτων της ύδρευσης, όταν διαχωρίζεται και οργανωτικά το θέμα των ομβρίων υδάτων, το θέμα της αντιπλημμυρικής προστασίας από το συνολικό πρόβλημα της ύδρευσης, όπως προωθεί το συγκεκριμένο σχέδιο νόμου. 

Τρίτο και καίριας σημασίας ερώτημα είναι φυσικά το θέμα της τιμολογιακής πολιτικής. Εδώ ο νομοθέτης μας λέει ότι θα καθορίζεται η τιμολογιακή πολιτική σε συνεργασία των αρμόδιων υπουργείων και με την ΕΥΔΑΠ μέχρι το 2004, η οποία -λέει- πρέπει να ανταποκρίνεται στους στόχους της Κυβέρνησης. 'Οχι στους κοινωνικούς στόχους της ΕΥΔΑΠ, στους στόχους της Κυβέρνησης. Από το 2004 και μετά δεν προβλέπεται ούτε καν αυτό, αλλά γίνεται λόγος για κάποιους μηχανισμούς καθορισμού τιμολογιακής πολιτικής. 

Να πούμε επίσης ότι όσον αφορά τα τιμολόγια γίνεται λόγος για τιμολόγια διαφόρων κατηγοριών καταναλωτών. Και εδώ πάλι τίθεται ένα θέμα με βάση ποια κριτήρια -και είναι σαφές ότι θα είναι το κέρδος- θα καθορισθούν αυτά τα κριτήρια των διαφόρων κατηγοριών των καταναλωτών με ό,τι αυτό συνεπάγεται, όπου όπως μπορεί κανείς να φανταστεί για καταναλωτές που είναι πιο μακριά, για καταναλωτές που είναι πιο κοντά, για καταναλωτές που έχουν μια άλφα ποιότητα νερού, βήτα ποιότητα κλπ. Το μέχρι πού μπορεί να φθάσουν τα πράγματα με τα τιμολόγια το βλέπουμε με τις εταιρείες κινητής τηλεφωνίας, δεν είναι ανάγκη να σας πω τίποτα παραπάνω. 

Είναι επίσης γεγονός ότι όπως σημειώνει η έκθεση Ροτσάιλντ η εισαγωγή -επί λέξει- της ΕΥΔΑΠ στο χρηματιστήριο, πρέπει οπωσδήποτε να γίνει με αύξηση της τιμής του νερού. Μάλιστα οι κύριοι αυτοί εκτιμούν ότι μία αύξηση 10% από το 2000 δεν είναι και τίποτα σοβαρό, δεν πρόκειται να επηρεάσει τον τιμάριθμο στη χώρα μας. 

Θα πούμε και άλλα πράγματα στην κατ'άρθρο συζήτηση, κυρίως όσον αφορά και ένα ρόλο διείσδυσης που δίνεται στην ΕΥΔΑΠ για επιχειρήσεις, κοινοπραξίες και εταιρείες στο εξωτερικό. Θα ήθελα, όμως, να τελειώσω με το γεγονός ότι βεβαίως οι εργαζόμενοι πρέπει να ανησυχούν για τα δικαιώματά τους. 'Ολες οι εκθέσεις και της ΕΤΕΒΑ και της Ροτσάιλντ μιλάνε για πλεονάζον προσωπικό. Είναι γεγονός ότι καμία ιδιωτικοποίηση δεν γίνεται εάν δεν υπάρχει συμπίεση στο κόστος εργασίας, γι'αυτό κιόλας και η διάταξη που υπάρχει στο σχέδιο νόμου και μιλά για το ότι θα διατηρηθούν τα δικαιώματα των εργαζομένων, πιστεύουμε ότι έχει μπει απλώς για να κάνουν οι εργαζόμενοι αποδεκτή την ιδιωτικοποίηση της ΕΥΔΑΠ, πολύ περισσότερο που τα εργασιακά τους ζητήματα και μια σειρά από άλλες ρυθμίσεις θα καθορίζονται και από το καταστατικό και από άλλες διαδικασίες, υπουργικές αποφάσεις κλπ. Γι'αυτόν το λόγο επιμένουμε ότι πρέπει η Κυβέρνηση να αποσύρει το σχέδιο νόμου, αλλιώς και η ποιότητα του νερού θα χειροτερεύσει και η τιμή του θα αυξηθεί και το πρόβλημα του δικτύου θα αυξηθεί ακόμα περισσότερο. Πρέπει να το αποσύρει, πρέπει να πάρει υπόψη της τις προτάσεις των εργαζομένων, για να μπορέσει πραγματικά η πρόσβαση στο νερό να αποτελέσει και δικαίωμα, αλλά και παράγοντα για μία οικονομική και κοινωνική ανάπτυξη που έχει ανάγκη η χώρα. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Δραγασάκης έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, για να είναι εύληπτα αυτά που έχουμε να πούμε, θα τα θέσω υπό τη μορφή ερωτημάτων και απαντήσεων. 

Το πρώτο ερώτημα είναι ποιος είναι ο πραγματικός σκοπός του νομοσχεδίου που συζητάμε. Είναι ο εκσυγχρονισμός της ΕΥΔΑΠ; Είναι η προσπάθεια να βρούμε κεφάλαια για την ΕΥΔΑΠ; Είναι η αναβάθμιση των υπηρεσιών προς τον καταναλωτή, όπως μας είπε ο Υφυπουργός κ. Χριστοδουλάκης; Κατά την άποψή μας ο σκοπός του νομοσχεδίου αυτού ο κύριος στόχος του είναι η ιδιωτικοποίηση της ΕΥΔΑΠ μέχρι ποσοστού 49% και η εισαγωγή της στο χρηματιστήριο. 'Ολα τα άλλα υποτάσσονται σ' αυτό το στόχο. Και αυτό έχει τη σημασία του, διότι εδώ προκύπτει ότι πράγματι υπήρχαν μέτρα και τρόποι για την οικονομική εξυγίανση της ΕΥΔΑΠ, υπάρχουν πτυχές εκσυγχρονισμού της και οργανωτικού και τεχνολογικού και θεσμικού όλα αυτά μπορούσαν να είχαν γίνει και παλαιότερα, μπορούν να γίνουν, αλλά η Κυβέρνηση τα υποτάσσει αποκλειστικά στο θέμα της εισαγωγής της στο χρηματιστήριο. 

ΙΩΑΝΝΗΣ ΚΕΦΑΛΟΓΙΑΝΝΗΣ: Νεοφιλελεύθερη. 

ΙΩΑΝΝΗΣ ΔΡΑΓΑΣΑΚΗΣ: 'Ισως και κάτι χειρότερο. Διότι αν μιλούσαμε για τσιγάρα και για ποτά θα ήταν μια ιδιωτικοποίηση, μια νεοφιλελεύθερη πολιτική. 'Οταν μιλάμε για νερό όμως είναι κάτι περισσότερο. Εγώ το ονόμασα τριτοκοσμικό θατσερισμό, αλλά θα έλθω σ' αυτά αργότερα. 

ΙΩΑΝΝΗΣ ΚΕΦΑΛΟΓΙΑΝΝΗΣ: Είναι κοινωνικό αγαθό αυτό. 

ΙΩΑΝΝΗΣ ΔΡΑΓΑΣΑΚΗΣ: Το δεύτερο ερώτημα που προκύπτει είναι πού παίρνονται οι αποφάσεις. Ας υποθέσουμε ότι η ΕΥΔΑΠ πρέπει να ιδιωτικοποιηθεί και να γίνουν αυτά που λέει το νομοσχέδιο. Ποιος θα το αποφασίσει αυτό; Η Βουλή; Μα ήδη έχουν αποφασιστεί. Διαβάζουμε στις εφημερίδες, στο ΥΠΕΘΟ έγιναν συσκέψεις, ορίστηκαν τα ποσοστά μετοχοποίησης, έχουν βρεθεί οι ανάδοχοι. Η Κυβέρνηση από πέρυσι έχει πληροφορήσει την Ευρωπαϊκή 'Ενωση ότι προτίθεται να ιδιωτικοποιήσει την ΕΥΔΑΠ. Προχθές που το χρηματιστήριο είχε πρόβλημα το ΥΠΕΘΟ διέρρεε στον Τύπο πληροφορίες ότι ανάμεσα στα μέτρα στήριξης του χρηματιστηρίου είναι ότι θα μπει η ΕΥΔΑΠ στο χρηματιστήριο, μετά από όλα αυτά η Βουλή τι θα κάνει απόψε εδώ; Θα εξετάσουμε τις νομοτεχνικές ρυθμίσεις που θα διευκολύνουν μια προειλημμένη απόφαση; Αυτόν το ρόλο επιφυλάσσει η Κυβέρνηση στο Κοινοβούλιο; Δεν θέλει η Κυβέρνηση, το Κοινοβούλιο κέντρο συζήτησης, διαλόγου και λήψης αποφάσεων; Βεβαίως το θέμα ούτε καινούριο είναι ούτε πρωτότυπο. Αλλά εν πάση περιπτώσει είναι κραυγαλέα αυτή η αντίθεση. Δηλαδή καλείται το Κοινοβούλιο να επικυρώσει ή όσοι διαφωνούμε να εκφράσουμε τη διαφωνία μας και σε δυο μέρες να τελειώσουμε. 

Τρίτο ερώτημα. Γιατί είμαστε αντίθετοι με το νομοσχέδιο και ειδικότερα με την ουσία του, που όπως είπα είναι η ιδιωτικοποίηση της ΕΥΔΑΠ; Για τέσσερις λόγους. 

Πρώτον, ανησυχούμε για την ποιότητα του νερού. Δεύτερον, ανησυχούμε για την τιμή του νερού. Τρίτον, ανησυχούμε για την επάρκεια του νερού σε όσους το έχουν ανάγκη και τέταρτον ανησυχούμε για την τύχη των εργαζομένων του πολύτιμου αυτού ανθρώπινου δυναμικού με την τεράστια εμπειρία που υπάρχει στην ΕΥΔΑΠ. Το ερώτημα είναι αν οι ανησυχίες μας αυτές είναι εύλογες, βάσιμες ή στηρίζονται σε κάποια αντιπολιτευτική προδιάθεση. 

Σε ό,τι αφορά την ποιότητα του νερού κατ' αρχήν ακούστηκε από το Βήμα της Βουλής και πιστεύω και άλλους συναδέλφους εδώ ότι η Αθήνα είναι μία από τις λίγες πρωτεύουσες του κόσμου, που μπορούμε να πίνουμε το νερό από τη βρύση άφοβα ή σχετικά άφοβα. Αυτό αρχίζει και γίνεται μια πολύτιμη εξαίρεση για όσους -και όλοι- ταξιδεύουμε στο εξωτερικό. Στις περισσότερες πρωτεύουσες του κόσμου η πρώτη προειδοποίηση που παίρνει κανείς, πηγαίνοντας στο ξενοδοχείο του, είναι ότι το νερό δεν είναι πόσιμο. 

Διασφαλίζουμε αυτό το πολύτιμο αγαθό που έχουμε με την ιδιωτικοποίηση; Κατά τη γνώμη μας όχι. Γιατί; Βασικό στοιχείο για την ποιότητα του νερού είναι η κατάσταση των δικτύων. Δηλαδή, κατά πόσο τα δίκτυα, αυτός που έχει την ευθύνη τους, τα διαχειρίζεται σωστά, τα φροντίζει, τα επισκευάζει κλπ. 

Σήμερα με το νομοσχέδιο αυτό τα δίκτυα και η ευθύνη αυτών που είπα ανατίθεται στην εταιρεία που θα είναι στο χρηματιστήριο. Αναρωτιέμαι όμως μια εταιρεία που ενδιαφέρεται για την τιμή της μετοχής της... 

ΑΝΑΣΤΑΣΙΟΣ ΠΕΠΟΝΗΣ: Δεν είναι έτσι.... 

ΙΩΑΝΝΗΣ ΔΡΑΓΑΣΑΚΗΣ: Να το διευκρινίσουμε αυτό, κύριε Πεπονή, διότι είναι βασικό, δηλαδή ποιος έχει την ευθύνη της συντήρησης, της επέκτασης, κλπ. των δικτύων. 

Μήπως θα μπορούσε ο κύριος Υπουργός να μας απαντήσει; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα απαντήσω στην ομιλία μου. 

ΙΩΑΝΝΗΣ ΔΡΑΓΑΣΑΚΗΣ: Εντάξει. 

Σ' ό,τι αφορά, λοιπόν, την ποιότητα του νερού υπάρχει πρόβλημα. Μια εταιρεία που είναι στο χρηματιστήριο, δεν λέω ότι ενδιαφέρεται να καταστραφεί το δίκτυο, αλλά δεν είναι το κύριο μέλημά της πώς θα εξασφαλίσει την καλύτερη ποιότητα νερού. Την ενδιαφέρουν άλλα πράγματα, πως θα ανέβει η μετοχή της, πώς θα αυξηθούν τα έσοδά της κλπ. 

Δεύτερον, σ' ό,τι αφορά την τιμή του νερού θα υπάρξουν ανατιμητικές τάσεις. Το πόσες θα είναι κλπ. εξαρτάται από διάφορους παράγοντες, το στόχο του πληθωρισμού και άλλα. Αλλά σίγουρα οι τάσεις εδώ θα είναι ανατιμητικές, λόγω του κερδοσκοπικού χαρακτήρα της νέας ΕΥΔΑΠ. 

Τρίτον, η επάρκεια σε όσους το έχουν ανάγκη. Κάναμε μία μεγάλη συζήτηση στην επιτροπή και ο Υπουργός εδώ είχε δίκιο ότι η τιμή της μετοχής δεν θα εξαρτάται μόνο από το τιμολόγιο και την κερδοφορία που είναι συνάρτηση του τιμολογίου, αλλά και από άλλους παράγοντες. Εγώ συμφωνώ σ' αυτό. 'Ενας άλλος, λοιπόν, παράγοντας θα είναι η έκταση της πελατείας. Αυτή η εταιρεία, δηλαδή, μπορεί να αυξάνει τα κέρδη της επεκτείνοντας το δίκτυό της. Πού όμως; Σε μια γειτονιά απομακρυσμένη; 'Οχι βεβαίως. Πρώτη προτεραιότητα θα είναι οι μαζικοί καταναλωτές όπως Λούτσα και άλλα προάστεια. Δηλαδή μια με τέτοια χρηματιστηριακά κριτήρια λειτουργούσα επιχείρηση δεν θα είχε το άγχος και την αγωνία αν ένας απομακρυσμένος καταναλωτής έχει νερό, αλλά κατά πόσο οι κινήσεις θα έχουν αντίκτυπο στη μετοχή της. 

Τέλος, σ' ό,τι αφορά τους εργαζόμενους το άρθρο 9 δίνει την εικόνα ότι δεν υπάρχει πρόβλημα. Ωστόσο η διεθνής εμπειρία από ιδιωτικοποιήσεις, η επισήμανση της έκθεσης της ΕΤΕΒΑ που έγινε για λογαριασμό του ΥΠΕΘΟ για την ΕΥΔΑΠ ότι υπάρχει πλεονάζον προσωπικό και η εμπειρία μας από τον ΟΤΕ ο οποίος άρχισε με είκοσι έξι χιλιάδες προσωπικό και τώρα είναι είκοσι μία χιλιάδες μας δείχνουν ότι υπάρχει ο κίνδυνος και για τους εργαζόμενους. Βεβαίως, εμείς διευκρινίζουμε από την αρχή ότι δεν είμαστε αντίθετοι με αναγκαίες αναδιαρθρώσεις προσωπικού... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εφυγαν φυσιολογικά. Δεν απελύθησαν. Δεν είναι κακό αυτό. 

ΙΩΑΝΝΗΣ ΔΡΑΓΑΣΑΚΗΣ: Μας ενδιαφέρει όμως, κύριε Πρόεδρε, η απασχόληση. Και αν η κάθε επιχείρηση απλώς ορθολογικοποιεί το κόστος απολύοντας κόσμο, κάπου πρέπει να δούμε πού θα απασχοληθεί και αυτός ο κόσμος. 

Εμείς πιστεύουμε ότι ειδικά η ΕΥΔΑΠ έχει τέτοιο φάσμα αντικειμένων, γιατί δεν είναι μόνο το νερό, είναι και η αποχέτευση, είναι και μέτρα αντιπλημμυρικής προστασίας τα οποία πρέπει να δούμε πώς θα γίνονται τώρα, πώς θα υλοποιούνται, όπου πραγματικά υπάρχουν περιθώρια απασχόλησης, ίσως και νέου προσωπικού. 

Τι απαντά η Κυβέρνηση στις ανησυχίες μας αυτές; 

Πρώτον, ότι το δημόσιο εγγυάται. 

Δεύτερον, ότι η διεθνής εμπειρία είναι θετική. 

Τρίτον, πως ό,τι έγινε με ΟΤΕ, ΕΛ.ΠΕ στη χώρα μας είναι επίσης θετικά. 'Αρα δεν υπάρχει λόγος καμιάς ανησυχίας. 

Ας τα δούμε ένα ένα. Τι θα πει "το δημόσιο εγγυάται"; Τι εγγυάται το δημόσιο; Την ποιότητα του νερού; Την τιμή του νερού; Την ασφάλεια του καταναλωτή; 'Οχι. Το δημόσιο εγγυάται την ελκυστικότητα της μετοχής η οποία θα μπει στο χρηματιστήριο. 'Αρα όσο πιο ελκυστική θα πρέπει να είναι αυτή η μετοχή, τόσο πίσω από αυτό το αποτέλεσμα θα βρίσκονται ενέσεις του δημοσίου με διάφορους τρόπους προκειμένου αυτή η εταιρεία να είναι κερδοφόρα. Πρόκειται, δηλαδή, για μια ιδιόμορφη κρατοδίαιτη στην ουσία επιχείρηση χωρίς ανταγωνισμό, της οποίας το δημόσιο θα εγγυάται την κερδοφορία της και επομένως με αυτήν την έννοια θα εγγυάται και τα μερίσματα των μετόχων. 

Δεύτερον η διεθνής εμπειρία. Εδώ θα μου επιτρέψετε να πω ότι έχω ένα πρόβλημα διότι και σέβομαι και εκτιμώ τον κ. Χριστοδουλάκη και από παλιά και τώρα παρά τα όσα ως Υπουργός αυτής της Κυβέρνησης κάνει. Είμαι όμως υποχρεωμένος να σημειώσω το εξής γεγονός. Παραπληροφόρησε την επιτροπή μας. Εκτός και αν πιστεύει αυτά που είπε. 'Εδωσε λάθος πληροφόρηση. Τον ρώτησα συγκεκριμένα. "Κύριε Υπουργέ, τι λέγει η διεθνής εμπειρία σε ό,τι αφορά τις ιδιωτικοποιήσεις στα θέματα του νερού;" Σας διαβάζω από τα πρακτικά της Διαρκούς Επιτροπής Οικονομικών Υποθέσεων: 

"ΧΡΙΣΤΟΔΟΥΛΑΚΗΣ: Θέλω να πληροφορήσω την επιτροπή ότι οι μετοχοποιημένες εταιρείες ύδρευσης είναι ένα καθεστώς που ισχύει σε όλες τις ανεπτυγμένες χώρες του κόσμου". 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι σε όλες. Σε πολλές. 

ΙΩΑΝΝΗΣ ΔΡΑΓΑΣΑΚΗΣ: Τι λέγει η έκθεση που συνέταξε η ΕΤΕΒΑ για λογαριασμό του ΥΠΕΘΟ, σελίδα 60. "Η υλοποίηση της πλήρους ιδιωτικοποίησης των υπηρεσιών ύδρευσης αποχέτευσης έλαβε χώρα στο Ηνωμένο Βασίλειο αποτελώντας τη μοναδική περίπτωση στον κόσμο, όπου το σύνολο των δικτύων πέρασε στον ιδιωτικό τομέα". 

Ποια είναι η πραγματικότητα; Υπάρχουν φυσικά διάφορες εμπειρίες και εθνικές ιδιομορφίες. Στη Γαλλία για παράδειγμα υπάρχει ένα καθεστώς από το χίλια οκτακόσια τόσο. 'Εχουν εδραιωθεί συστήματα εποπτείας των ιδιωτών. Υπάρχει ενδεχομένως μία αποτελεσματικότητα. Δεν γνωρίζω την εμπειρία και αποφεύγω να την αξιολογήσω. Αλλά το κύριο γνώρισμα της αγοράς του νερού δεν είναι η ιδιωτικοποίηση. Το παράδοξο είναι η ιδιαιτερότητα, είναι η μη ιδιωτικοποίηση, ότι οι ιδιωτικοποιήσεις αποτελούν εξαιρέσεις. Σας επισημαίνω το παράδειγμα των ΗΠΑ. Το λέγει η ίδια η έκθεση. Είναι η χώρα των ιδιωτικοποιήσεων, του ιδιωτικού τομέα. 'Ομως μόνο το 20% των καταναλωτών υδρεύεται από εταιρείες του ιδιωτικού τομέα. Το 80% υδρεύεται από εταιρείες δημοσίου χαρακτήρα που τις έχουν οι ΟΤΑ. 

Δεύτερο ερώτημα που υποβάλαμε στον κύριο Υπουργό: 

"ΔΡΑΓΑΣΑΚΗΣ: Κύριε Υπουργέ, μας ενδιαφέρουν οι εμπειρίες όσον αφορά την εξυπηρέτηση του καταναλωτή. 

ΧΡΙΣΤΟΔΟΥΛΑΚΗΣ: 'Ολες οι πόλεις που σας ανέφερα έχουν να επιδείξουν ένα πολύ θετικό κατάλογο βελτίωσης των υπηρεσιών τόσο από την άποψη της παραγωγής και τεχνικής επεξεργασίας του νερού, αλλά και από άποψη ορθολογικότερης διανομής του νερού". 

Ο άλλος αξιόλογος συνάδελφος ο εισηγητής κ. Σταυρακάκης, μίλησε και για μείωση της τιμής. Μακάρι να είναι έτσι. Μάλιστα εδώ προκύπτει και ένα κενό και θα ήθελα να το δει και το Προεδρείο της Βουλής. Τι γίνεται σε αυτές τις περιπτώσεις; Εμάς μας ενδιαφέρει η αλήθεια, η πραγματικότητα. 'Εχει η Βουλή τη δυνατότητα να παραγγείλει κάπου να μας έρθει κάποια έκθεση των πραγματικών καταστάσεων; Σε ό,τι αφορά το συγκεκριμένο πάντως, εκείνο το οποίο εγώ διάβασα και συγκεκριμένα στην "ΕΛΕΥΘΕΡΟΤΥΠΙΑ" 23.5.1998 και μου έκανε εντύπωση είναι το εξής, για τη Βρετανία που είναι το παράδειγμα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είναι το παράδειγμα. Μη διαστρεβλώνετε τα πράγματα. Εάν διαβάζατε όλα αυτά που ανέφερα στην επιτροπή θα βλέπατε ότι είναι εντελώς διαφορετικά τα πράγματα. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, παρακαλώ μη διακόπτετε. Θα πάρετε το λόγο στη συνέχεια και θα απαντήσετε. 

ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, με συγχωρείτε. Εδώ δεν είμαστε διαφορετικών βαθμών ευαισθησίας. Πριν από λίγο σας ζήτησα μια πληροφορία και αρνηθήκατε να απαντήσετε. Και τώρα έχετε την απαίτηση, επειδή είστε Υπουργός, να σηκώνεστε και να διακόπτετε όποτε θέλετε; Να τα αφήσουμε αυτά. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ετσι είναι. 

ΙΩΑΝΝΗΣ ΔΡΑΓΑΣΑΚΗΣ: Και εν πάση περιπτώσει, δεν έχω κανένα λόγο να διαστρεβλώσω αυτά που λέτε, ούτε κίνητρο ούτε όφελος. Αυτό που με ενδιαφέρει είναι η αλήθεια. Εσείς έχετε ανάγκη από τεχνάσματα. 

Διαβάζω, λοιπόν: από την "ΕΛΕΥΘΕΡΟΤΥΠΙΑ": "'Οπως αποκάλυψε έρευνα ανεξάρτητου οργανισμού, ο μέσος λογαριασμός νερού αυξήθηκε σε πραγματικές τιμές κατά 42% περίπου στα επτά χρόνια της ιδιωτικοποίησης. 

'Οσον αφορά τις επενδύσεις, τα αποτελέσματα είναι τόσο άθλια ώστε ακόμα και η κυβέρνηση Μπλερ αναγκάστηκε να καταδικάσει την ανυπαρξία επενδύσεων και υποσχέθηκε να επιβάλει υποχρεωτικούς στόχους για την ετήσια μείωση των διαρροών των δικτύων". Βέβαια, όταν δεν γίνονται επενδύσεις, υπάρχουν και διαρροές. "Ενδεικτικά το 1994-1995 τα κέρδη ανήλθαν σε 1,7 δισεκατομμύρια στερλίνες, ενώ οι επενδύσεις μόλις έφτασαν τα τετρακόσια εξήντα εκατομμύρια. 'Ολα αυτά παράλληλα, με μαζικές απολύσεις". 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό το λέει ποιος; 

ΙΩΑΝΝΗΣ ΔΡΑΓΑΣΑΚΗΣ: Αυτό το γράφει ο κ. Τάκης Φωτόπουλος στις 23.5.98 σε ένα άρθρο του στην "ΕΛΕΥΘΕΡΟΤΥΠΙΑ". Παραπέμπει σε μελέτες τις οποίες δεν μπορώ να ελέγξω. Αν πρόσεχε ο Υπουργός, θα διαπίστωνε ότι αυτό είπα. 'Εγκυρη πληροφόρηση και για μας και για το Κοινοβούλιο, για να κρίνουμε. Δεν ξεκινάμε από κάποιες δογματικές θέσεις, αλλά δεν μπορούμε και να αφήνουμε αναπάντητα ορισμένα πράγματα που "χτυπούν στο μάτι". 

Τρίτον, είναι αυτό που είπα, η ιδιαιτερότητα της αγοράς νερού. Σε όλο τον κόσμο είναι "της μόδας" τώρα οι ιδιωτικοποιήσεις. Η Ευρωπαϊκή 'Ενωση βγάζει οδηγίες, απελευθερώνει την αγορά τηλεπικοινωνιών, απελευθερώνει την αγορά της ενέργειας. Γιατί στο νερό, λοιπόν, έχουμε μια τόσο ιδιόμορφη διεθνή εμπειρία; Διότι είναι η φύση του νερού ως δημόσιου αγαθού και είναι η φύση της αγοράς νερού, που είναι ένα φυσικό μονοπώλιο, στο οποίο δεν είναι εύκολο να αναπτυχθεί ο ανταγωνισμός και δεν μπορεί να αναπτυχθεί ο ανταγωνισμός. Αυτές οι ιδιομορφίες θα θέλαμε τουλάχιστον να αναγνωριστούν και να αναζητηθούν οι εναλλακτικές λύσεις, οι οποίες θα διασφάλιζαν αυτό το οποίο θέλω να πιστεύω ότι είναι ευθύνη όλων, δηλαδή την προστασία του καταναλωτή. 

Εμείς λέμε ναι στον εκσυγχρονισμό. Λέμε ναι στην αναζήτηση μοντέλων συνεργασίας και με ιδιωτικούς φορείς για την αύξηση της τεχνογνωσίας, για τη βελτίωση της αποτελεσματικότητας, αλλά ακριβώς λόγω αυτών των ιδιαιτεροτήτων και ιδιομορφιών, που όλες τις κυβερνήσεις τις απασχολούν, θα περιμέναμε η Κυβέρνηση να το αναγνώριζε αυτό, να απέσυρε αυτό το νομοσχέδιο, να γινόταν ένας υπεύθυνος και ουσιαστικός διάλογος -που δεν έγινε- και να βρεθούν λύσεις ευρύτερης αποδοχής. 

Αν η Κυβέρνηση απλά θέλει, όπως έκανε με τα ΚΑΕ, που είναι τσιγάρα, αρώματα κλπ., που τα έβαλε στο χρηματιστήριο, κάπως έτσι ισοπεδωτικά να βάλει και την ΕΥΔΑΠ, εκεί δεν υπάρχει περιθώριο διαλόγου, διότι υπάρχει μία σύγκρουση αξιών και λογικών. Την Κυβέρνηση την ενδιαφέρει ο μέτοχος και η μετοχή κι εμάς μας ενδιαφέρει ο καταναλωτής και η κοινωνία. Πάνω σ' αυτό δεν μπορούμε να συγκλίνουμε. Γι' αυτό λέμε να αποσυρθεί το νομοσχέδιο και εφ' όσον δεν αποσυρθεί, θα το καταψηφίσουμε. 

Θέλω να ολοκληρώσω με δύο ειδικότερα θέματα. Στο νομοσχέδιο αυτό υπάρχουν ορισμένες διατάξεις που αφορούν μετατάξεις προσωπικού από τον Ο.Α.ΔΥ.Κ. και τον Ο.ΑΝ.Α.Κ., δύο πολύ καλούς οργανισμούς στη διαχείριση των υδάτων. Ειδικά ο Ο.Α.ΔΥ.Κ. έχει μεγάλη ιστορία στην Κρήτη. Θα συζητήσουμε τις τροπολογίες, αλλά το θέμα που θέλω να θέσω είναι το εξής. Χθες βράδυ έξω από τη Βουλή ήταν εργαζόμενοι της Εταιρείας Λιπάσματα Δραπετσώνας. Πάρα πολλές κυβερνήσεις τα τελευταία χρόνια είχαν δώσει υποσχέσεις σ' αυτούς τους εργάτες. Οι εργάτες αναγνωρίζουν ότι υπάρχει πρόβλημα. Τους είχε δοθεί όμως η υπόσχεση ότι το κλείσιμο του εργοστασίου θα συνδυαζόταν με μέτρα γενικότερης ανάπλασης της περιοχής, που θα είχαν ως αποτέλεσμα την απορρόφηση του εργατικού τεχνικού δυναμικού, έτσι ώστε να μην υπάρξει ανεργία. Αυτήν τη στιγμή οι άνθρωποι αυτοί μένουν μετέωροι. 

Εμείς καλούμε την Κυβέρνηση, με αφορμή αυτό το νομοσχέδιο, να δει επειγόντως το πρόβλημα. Ο αριθμός τους δεν είναι τεράστιος. Είναι τριακόσιοι ογδόντα εργαζόμενοι, εκ των οποίων οι εκατόν είκοσι περίπου είναι πάνω από πενήντα ή πενήντα πέντε ετών και μπορούν ενδεχομένως να μπουν σε προγράμματα πρόωρης συνταξιοδότησης. Είναι περίπου διακόσιοι ή διακόσιοι πενήντα άνθρωποι σαράντα ή σαράντα πέντε ετών, που έχουν το πρόβλημα. 

Ενδεχομένως υπάρχουν δυνατότητες στη ΔΕΠΑ -φυσικό αέριο- ενδεχομένως και σε άλλους φορείς. Το ένα είναι αυτό. 

Το δεύτερο: Με το χρηματιστήριο έρχονται ορισμένες διατάξεις θετικού χαρακτήρα. Αυξάνουν τη διαφάνεια και την εποπτεία. Θέλω, όμως, να πω, λόγω και των γεγονότων που ζήσαμε και ζούμε, ότι υπάρχουν σοβαρά ερωτήματα γύρω από τις εξελίξεις στο χρηματιστήριο. Ξαφνικά ακούσαμε από το Υπουργικό Συμβούλιο ότι το χρηματιστήριο δεν είναι πολιτικό θέμα. Και ακούσαμε και υποδείξεις από επιχειρηματίες ότι οι πολιτικοί γενικώς ξαφνικά πρέπει να μην ασχολούνται με το χρηματιστήριο. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα λεπτό με την ανοχή σας, κύριε Πρόεδρε. 

Ποιος έκανε όχι πολιτικό αλλά κομματικό το θέμα του χρηματιστηρίου; Ποιος μετέτρεψε την άνοδο του χρηματιστηρίου σε προεκλογικό σύνθημα; Ποιος μετέτρεψε τους επενδυτές του χρηματιστηρίου σε ψηφοφόρους κομμάτων; Αφού, δηλαδή, αγοράζεις μετοχές και βοηθάς την άνοδο του χρηματιστηρίου, είσαι με το τάδε κόμμα. Ποιος τα έκανε όλα αυτά; Οι πολιτικοί γενικώς τα έκαναν; 

Εμείς, λοιπόν, επισημαίνουμε ότι υπάρχει ένα μείζον θέμα. Διεξάγεται μία σύγκρουση συμφερόντων πολιτικών και οικονομικών για τον έλεγχο του Χρηματιστηρίου. Η Κυβέρνηση θέλει να το έχει εργαλείο της, να μπορεί να το ανεβάζει όποτε θέλει. Ενδεχομένως και η Νέα Δημοκρατία θα ήθελε να κάνει το ίδιο... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό να μην το λέτε. 

ΙΩΑΝΝΗΣ ΔΡΑΓΑΣΑΚΗΣ: Ενδεχομένως. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ούτε ενδεχομένως. 

ΙΩΑΝΝΗΣ ΔΡΑΓΑΣΑΚΗΣ: Εμείς λέμε ότι όλη αυτή η προσπάθεια και όλη αυτή η εμπειρία πρέπει να μεταφρασθεί σε μία συγκροτημένη προσπάθεια αναβάθμισης των θεσμικών οργάνων, διότι μόνο μέσω ανεξάρτητων θεσμών με κύρος, με αυτόνομη... 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε σας παρακαλώ. 

ΙΩΑΝΝΗΣ ΔΡΑΓΑΣΑΚΗΣ: ... δυνατότητα παρεμβάσεων, χωρίς εξαρτήσεις κομματικές ή άλλες, μόνο μέσα από τέτοιες θεσμικές λύσεις, μπορεί το χρηματιστήριο να αποκτήσει ένα ισχυρό σύστημα εποπτείας και ρύθμισής του που να αποτρέπει -δεν μπορεί να αποκλείει- κλυδωνισμούς οι οποίοι μπορεί να έχουν βαριές συνέπειες και για τους επενδυτές, αλλά και για ολόκληρη την κοινωνία. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του ΔΗ.Κ.ΚΙ. κ. Δημήτριος Τσοβόλας, έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, αναγκάζομαι να πάρω το λόγο διότι επιμένει ο κύριος Πρόεδρος της Βουλής δυστυχώς ... 

ΠΡΟΕΔΡΕΥΩΝ (Παναγιώτης Ν. Κρητικός): Γνωρίζετε τις ανάγκες του νομοθετικού έργου. Εν πάση περιπτώσει τα έχετε ξαναπεί, πείτε τα άλλη μια φορά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Σας παρακαλώ, κύριε Πρόεδρε. 

Διότι αποκλείετε τα μικρά κόμματα, που στα Τμήματα μάλιστα έχουν ελάχιστο αριθμό Βουλευτών -δύο Βουλευτές και μόνο- από το να συμμετέχουν στις συζητήσεις της Βουλής, όταν βάζετε την ώρα που συνεδριάζει το Τμήμα ή η Ολομέλεια, επιτροπές. 

Ο κ. Ιντζές είναι εισηγητής. Ταυτοχρόνως αυτήν τη στιγμή -είναι τομέας οικονομικών κλπ.- την ίδια στιγμή βάζετε και συνεδριάζει επάνω η επιτροπή για το φορολογικό νομοσχέδιο. Αυτά είναι απαράδεκτα, κύριε Πρόεδρε. Εδώ δεν μας ενδιαφέρει... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί δεν συνεδρίασε το πρωί, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει άλλος λόγος, κύριε Πρόεδρε. Από την επαρχία Τρίτη πρωί δεν είναι εύκολο να έρχονται οι Βουλευτές. Ας μην τα συζητάμε δημόσια αυτά τα πράγματα. Τι να κάνουμε; Υπάρχει αυτή η δυσχέρεια, δεν είναι οι Βουλευτές στην Αθήνα. Τα γνωρίζει και ο κύριος Πρόεδρος. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Ούτε ο τύπος τηρείται ούτε η ουσία. Αυτά δεν είναι σωστά πράγματα. Αυτά δεν αναβαθμίζουν το Κοινοβούλιο. Αυτά το υποβαθμίζουν, υποσκάπτουν τα θεμέλιά του, σε συνδυασμό με μια άλλη πραγματικότητα που έχει σχέση με το νομοσχέδιο. 

Η Κυβέρνηση φέρνει στην κυβερνητική πλειοψηφία να επικυρώσει προειλημμένες αποφάσεις. 'Εχει βρει τους αγοραστές, έχει καθορίσει τις λεπτομέρειες και τώρα καλεί τους Βουλευτές του ΠΑ.ΣΟ.Κ. να μετατραπούν σε βιομηχανία επικύρωσης των αποφάσεων που παίρνονται έξω από τη Βουλή. Να χαίρεσθε αυτήν τη δημοκρατία! Να χαίρεσθε αυτόν τον εκσυγχρονισμό! Πραγματικά με παρουσίες των Βουλευτών δεν αναβαθμίζεται το Κοινοβούλιο, όταν το Κοινοβούλιο λειτουργεί κατ' αυτόν τον τρόπο με ευθύνη της Κυβέρνησης και με συνενοχή του Προεδρείου. Διότι εδώ επιτέλους ή θα αποφασίσουμε να αντιμετωπίσουμε τα ουσιαστικά προβλήματα στη λειτουργία του Κοινοβουλίου ή αλλιώς ας μην κοροϊδεύουμε ούτε τον εαυτό μας ούτε τον ελληνικό λαό. 

ΠΡΟΕΔΡΕΥΩΝ (Παναγιώτης Ν. Κρητικός): Το κοινοβουλευτικό έργο, κύριε Πρόεδρε, ασκείται κατά τους κανόνες του Συντάγματος και του Κανονισμού της Βουλής. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σας παρακαλώ. Δεν επιτρέπω να με διακόψετε. Μετά, να πάρετε το λόγο και να πείτε ό,τι θέλετε. 

ΠΡΟΕΔΡΕΥΩΝ (Παναγιώτης Ν. Κρητικός): Και η φράση την οποία αναφέρατε για "συνενοχή του Προεδρείου", είναι ανεπίτρεπτη. Γνωρίζετε ότι ούτε ενοχή υπάρχει ούτε φυσικά και συνενοχή. Να μιλήσουμε τη γλώσσα της ειλικρινείας εδώ μέσα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οσον αφορά το πρώτο σκέλος που ανέφερα, κύριε Πρόεδρε, η Κυβέρνηση, ενώ ισχυρίζεται από την πρώτη στιγμή που ο κ. Σημίτης και οι συνεργάτες του, ήλθαν στη Βουλή ότι θα είναι το νέο ΠΑΣΟΚ που θα εκσυγχρονίσει την πολιτική ζωή του τόπου, τους δημοκρατικούς, τους κοινοβουλευτικούς θεσμούς, τελικά κάθε μέρα που περνάει, υποβαθμίζει τους θεσμούς και μετατρέπει το Κοινοβούλιο σε ένα διεκπεραιωτή των αποφάσεων που παίρνονται από την εκτελεστική εξουσία έξω από τη Βουλή. Και μετά διερωτώμαστε γιατί δεν έρχονται οι Βουλευτές; Να κάνουν τι, όταν τελικά τα πάντα ρυθμίζονται έξω από το Κοινοβούλιο; Και μετά θα μιλήσουμε για τις ευθύνες των Μέσων Μαζικής Επικοινωνίας και για το ότι αναγκάζονται τελικά οι Βουλευτές τις απόψεις τους να τις πουν στα παράθυρα των Μέσων Μαζικής Επικοινωνίας; 

Επιτέλους, ας αντιληφθεί η Κυβέρνηση ότι κάνει μεγάλη ζημιά στη δημοκρατία, αλλά και στην πολιτική ζωή αυτού του τόπου, όταν και με αυτό το νομοσχέδιο, φέρνει απλά να επικυρώσει προειλημμένες αποφάσεις της, οι οποίες μάλιστα έχουν λύσει ακόμη και τις λεπτομέρειες. 

Κυρίες και κύριοι συνάδελφοι, με αυτό το νομοσχέδιο, από πλευράς ουσίας, αποδεικνύεται ότι το νέο ΠΑΣΟΚ είναι δεξιότερο της δεξιάς. 

Θυμάμαι -και είναι εδώ ο επίτιμος Πρόεδρος της Νέας Δημοκρατίας- όταν την περίοδο 1990-1993 ήταν στην Κυβέρνηση η Νέα Δημοκρατία -και δεν το κρύβει η Νέα Δημοκρατία, είναι ο παραδοσιακός συντηρητικός χώρος στη χώρα μας- και πήγε να ιδιωτικοποιήσει το 10% του ΟΤΕ, εδώ έγιναν "επαναστάσεις". Το ΠΑΣΟΚ ωρύετο για το 10%. Και δίνει σε ιδιωτικοποίηση το 49% του ΟΤΕ! 

Και τώρα, με αυτό το νομοσχέδιο, αφού έγινε μια σειρά άλλων ιδιωτικοποιήσεων, πάει και το φυσικό προϊόν, το νερό του Θεού να το δώσει στο χρηματιστήριο και να το ιδιωτικοποιήσει. 

Και η Κυβέρνηση αυτή και ο κύριος Πρωθυπουργός και Πρόεδρος του ΠΑΣΟΚ έχει το σθένος να βγαίνει και να μιλάει στον ελληνικό λαό για προοδευτικό κόμμα και προοδευτική παράταξη! Να μιλάει για συνέχεια αγώνων των δημοκρατών, των προοδευτικών Ελλήνων πολιτών, όταν φθάνει στο σημείο να ιδιωτικοποιεί ακόμη και την ΕΥΔΑΠ και να κάνει εμπόρευμα και να παραδίδει στην εκμετάλλευση των ιδιωτών, ακόμα και το νερό, που είναι το μόνο ή από τα μόνα τελικά που απέμειναν στα λαϊκά στρώματα που έχουν ξεζουμιστεί όλα αυτά τα χρόνια, στα πλαίσια μιας απάνθρωπης και κοινωνικά άδικης οικονομικής πολιτικής. 

Μας είπαν οι κυβερνώντες και όχι μόνο και από τη Νέα Δημοκρατία ότι επιβάλλεται η ιδιωτικοποίηση των πάντων, η άκριτη ιδιωτικοποίηση, γιατί τάχα με αυτήν την ιδιωτικοποίηση θα έχουμε καλύτερες υπηρεσίες για τον πολίτη. Τα ίδια μας έλεγαν και επί Νέας Δημοκρατίας για την ιδιωτικοποίηση του "μπον φιλέ" της Νέας Δημοκρατίας, δηλαδή, της κινητής τηλεφωνίας. Και δεν άργησε ο ελληνικός λαός να αντιληφθεί με την ευκαιρία του σεισμού που έγινε στις 7 Σεπτεμβρίου 1999 στο λεκανοπέδιο της Αττικής, ότι ήταν άνθρακες ο θησαυρός! 'Οπως θα καταλάβει ο ελληνικός λαός και οι εργαζόμενοι ότι είναι άνθρακες γενικά ο θησαυρός της άκριτης ιδιωτικοποίησης των πάντων: Φυσικών πόρων, πολιτισμού και των πάντων. 

Και διαπίστωσε ο ελληνικός λαός ότι και οι δύο ιδιωτικές εταιρείες, μεγάλες υποτίθεται, που θα εκσυγχρόνιζαν την τηλεφωνία για να υπηρετήσουν τον πολίτη, στους σεισμούς αυτούς black out υπέστησαν. Και δεν κουνάει το δακτυλάκι της η Κυβέρνηση. 

Απουσιάζει ο Υπουργός ΠΕΧΩΔΕ ο κ. Λαλιώτης. 'Αλλα έχει να κάνει ο άνθρωπος στο παρασκήνιο. Εδώ νομοσχέδιο που είναι δικό του δεν έρχεται. Είναι γνωστή τακτική, που οδηγεί και αυτή μαζί με όλα τα υπόλοιπα στην υποβάθμιση του Κοινοβουλίου και των θεσμών. Και δεν μας λένε: 'Ελεγξαν αυτές τις δύο εταιρείες; Τήρησαν τα συμφωνηθέντα; Τήρησαν έστω εκείνα που υπέγραψαν στα πλαίσια αυτής της ιδιωτικοποίησης; Γιατί δεν βγαίνετε να τα πείτε στον ελληνικό λαό; Κέρδισαν εκατοντάδες δισεκατομμύρια από την τσέπη του πολίτη επιβαρύνοντας και το κόστος παραγωγής, που αν έπαιρνε αυτά τα πάγια ο κρατικός ΟΤΕ και όλες τις άλλες διευκολύνσεις -ο οποίος λειτούργησε αποτελεσματικά στην κρίσιμη εκείνη περίοδο- θα είχε κέρδη εκατοντάδων δισεκατομμυρίων επιπλέον. 

Λοιπόν, εδώ τι περιμένετε από την ιδιωτικοποίηση της ΕΥΔΑΠ; Περιμένετε η ποιότητα του νερού να βελτιωθεί στον καταναλωτή; Είστε σοβαροί όταν λέτε -και άκουσα και τον εισηγητή να λέει- ότι θα μειωθεί η τιμή; Αν πάει στον ιδιώτη -που το νερό δεν είναι αντικείμενο παραγωγής, ούτε τεχνολογίας, είναι φυσικό προϊόν- θα είναι μονοπωλιακό. 

Για ποιο ανταγωνισμό μας μιλάτε; Είστε σοβαροί; Κύριοι, πέστε ότι ξεπουληθήκατε πολιτικά σε κάποιους συγκεκριμένους και ότι ξεπουλάτε τα πάντα προκειμένου να σας δώσουν ως αντάλλαγμα -μάταια το επιδιώκετε- την προπαγάνδα υπέρ σας για να παραμείνετε στην καρέκλα της εξουσίας. Τελειώσατε κύριοι όσο και αν προσπαθούν τα γνωστά μεγάλα κανάλια του κέντρου. Τελειώσατε, σας το λέω εγώ και σημειώστε το όπως σας το είχα πει στις νομαρχιακές εκλογές και στις ευρωεκλογές -κοιτάξτε τα Πρακτικά της Βουλής- γιατί υποτιμάτε τη νοημοσύνη του ελληνικού λαού και γιατί έχετε μετεξελιχθεί συνειδητά με ευθύνη της συλλογικής σας ηγεσίας σε ένα σκληρό συντηρητικό βάρβαρο, απάνθρωπο κόμμα το οποίο δεν έχει καμία σχέση με τον απλό 'Ελληνα πολίτη. Και απ' αυτό το νομοσχέδιο φαίνεται πλέον πεντακάθαρα κύριοι. 

Λέτε ότι θέλετε και με την ιδιωτικοποίηση της ΕΥΔΑΠ να μειώσετε τα ελλείμματα. Δηλαδή εσείς επιδιώκετε -και αυτό το θεωρείτε οικονομικά ορθόδοξο τρόπο- να μειώνετε τα ελλείμματα με ξεπούλημα δημόσιας περιουσίας. Αυτό δεν είναι υγιής τρόπος μείωσης των ελλειμμάτων κύριοι. Διότι όταν μια ιδιωτική επιχείρηση -σε μικρογραφία είναι το παράδειγμα και έχει την αναλογία του και με το δημόσιο- πουλιέται για να εξοφλήσει τα χρέη, είναι ξοφλημένοι και οι επιχειρηματίες που την έχουν. Και ασφαλώς η ΕΥΔΑΠ ξέρουμε πολύ καλά ότι την προηγούμενη χρονιά είχε κέρδη, αποτελέσματα χρήσης 1998, οκτώ δισεκατομμύρια (8.000.000.000). 'Αρα ούτε αυτός ο ισχυρισμός πιάνει. Είναι πρόσχημα αυτά που λέτε. 

Αλλά και πέρα απ' αυτό μας είπε ο Υπουργός Εθνικής Οικονομίας στο τέλος του προηγούμενου έτους ότι πουλήσατε δημόσιες επιχειρήσεις και περιουσίες που είχαν αξία περίπου ένα τρισεκατομμύριο σαράντα δισεκατομμύρια. Το είπε εδώ στη Βουλή και επαίρετο γι' αυτό. 

Τι κατόρθωμα ήταν αυτό! Και έτσι είπε ότι νοιώσαμε το έλλειμμα. Ποιο έλλειμμα; Το πρωτογενές. Το ακαθάριστο όμως πού πήγε; Το ακαθάριστο πληρώνει -όχι μόνο το πρωτογενές- ο απλός 'Ελληνας πολίτης. Πού πήγατε το δημόσιο χρέος; Δεν κάνατε καμία κουβέντα στη Βουλή και στον ελληνικό λαό διαφημίζοντας προεκλογικά τη μείωση του πληθωρισμού. Πού πήγατε το χρέος της κεντρικής διοίκησης, που όπως λέτε στην έκθεση του προϋπολογισμού του 1999 και του 1988, ήταν το 1989 έξι τρισεκατομμύρια (6.000.000.000.000) δραχμές και τώρα έχει φθάσει στα σαράντα τρία τρισεκατομμύρια (43.000.000.000.000) δραχμές, δηλαδή επτά φορές πάνω σε απόλυτους αριθμούς; 

Και αυτό παρά το γεγονός ότι ξεπουλήσατε τόση δημόσια περιουσία αδιαφορώντας για τους εργαζόμενους. Από 61% που ήταν το δημόσιο χρέος ως ποσοστό του Α.Ε.Π. το 1989, το πήγατε στο 117% του Α.Ε.Π. Και μιλάω όχι μόνο σύμφωνα με τον ορισμό του Μάαστριχτ που το βγάζετε αφαιρώντας τα άλλα στο 105%. Το λέτε εσείς στην έκθεση του προϋπολογισμού. Στην πραγματικότητα είναι περισσότερα από 117% γιατί δεν συμπεριλαμβάνεται εκεί το χρέος των ασφαλιστικών ταμείων. 

Αν πάρω όμως αυτό που αναφέρετε, έχετε υπερδιπλασιάσει, παρά το γεγονός ότι ξεπουλήσατε τα πάντα και σαν ποσοστό του Α.Ε.Π. το χρέος της κεντρικής διοίκησης. Και μετά μιλάτε για πετυχημένη οικονομική πολιτική και λέτε ότι τάχα μέσα απ'αυτήν θα αντιμετωπίσετε τα οικονομικά προβλήματα. Για τα κοινωνικά προβλήματα δεν συζητάτε. Δεν σας ενδιαφέρουν οι εργαζόμενοι, οι απλοί άνθρωποι. Δίνετε εξετάσεις σε άλλους οικονομικά ισχυρούς προς τους οποίους πηγαίνουν όλες αυτές οι δημόσιες επιχειρήσεις και μάλιστα το μπον φιλέ. 

Εδώ, λοιπόν, και τριάμισι χρόνια που υπάρχει το ΔΗ.Κ.ΚΙ. στο πολιτικό στερέωμα της χώρας, επιμένει ότι το πρόβλημα δεν λύνεται με το να ξεπουλάτε και μάλιστα άκριτα, χωρίς καν να εντάσσετε τις ιδιωτικοποιήσεις σε ένα συγκεκριμένο πρόγραμμα, αλλά λύνεται μέσα από τον εκσυγχρονισμό και την ανάπτυξη της οικονομίας και της πραγματικής οικονομίας και όχι της αεριτζίδικης του χρηματιστηρίου στην οποία θέλετε να πάτε και το νερό, που έχει απομείνει στον απλό 'Ελληνα πολίτη. 

Λέγατε ότι απόδειξη της πετυχημένης οικονομικής πολιτικής σας είναι η συνεχής αύξηση της χρηματιστηριακής αξίας των μετοχών των εταιρειών των εισηγμένων στο χρηματιστήριο. Ο κ. Γιάννος Παπαντωνίου χαμογελώντας πάντα με τη δυστυχία των πολιτών, έλεγε ότι το χρηματιστήριο πάει καλά, γιατί πάει καλά η οικονομία. Τώρα αυτές τις ημέρες το χρηματιστήριο πήρε την κάτω βόλτα, με αποτέλεσμα να χάσουν χρήματα οι μικρομεσαίοι που έδωσαν μπέσα σε αυτά που λέγατε. Μπήκαν στο χρηματιστήριο πιστεύοντας ότι έτσι θα μπουν στον παράδεισο, στην ευημερία, χωρίς παραγωγή, χωρίς εργασία για εύκολο κέρδος. Αλλά είναι δική σας συνειδητή επιλογή, το γεγονός ότι τινάζετε στον αέρα την κοινωνία μας, τα παιδιά μας, τις επερχόμενες γενιές, αλλά και την πραγματική, την παραγωγική οικονομία. Γι'αυτό και αυξήθηκε τρομακτικά η ανεργία στον τόπο μας. Γι'αυτό όπως ανακοινώθηκε επίσημα το 1998, η καταγεγραμμένη ανεργία πήγε στο 11,7% από 9,6% που ήταν το 1996. 

'Ερχεται τώρα η Κυβέρνηση, χωρίς να ντρέπεται πολιτικά και είπε ο κ. Παπαντωνίου προχθές ότι δεν έχει καμία σχέση η πτώση του χρηματιστηρίου με την οικονομία και την πολιτική. Η αντίφαση σε όλο το μεγαλείο, η αναξιοπρέπεια και η αναξιοπιστία φορέων της κρατικής εξουσίας, της Κυβέρνησης, που εκφράζει θεσμούς! 

Βέβαια παρομοίασα προχθές σε μία περιοδεία που έκανα στη βόρειο Ελλάδα, αυτό που κάνετε, καταστρέφοντας την κοινωνία και την πραγματική οικονομία -θα το βρούμε μπροστά μας σε μικρό χρονικό διάστημα- που δημιουργείτε ψευδαισθήσεις, αλλά και κατευθύνετε τη νεολαία και το λαό στο εύκολο κέρδος του τζόγου και του λέτε στην ουσία να εγκαταλείψει την παραγωγική ανάπτυξη της χώρας, αλλά και την εργασία. Γιατί ασφαλώς αυτό περνάτε ακριβώς στη νεολαία. 

Μοιάζει σαν το νέο που τον οδήγησε αυτή η νεοφιλελεύθερη, απάνθρωπη πολιτική στην απαγοήτευση και που πιστεύει ότι δήθεν θα νιώσει ευφορία αν πάρει το ναρκωτικό και οδηγείται στο ναρκωτικό πιστεύοντας λαθεμένα ότι εκεί θα βρει την ευφορία την προσωπική. Και πραγματικά προς στιγμήν αισθάνεται αυτήν την ευφορία. 'Ομως στη συνέχεια οδηγείται στο θάνατο ή στην περιθωριοποίηση. 

'Ετσι κι εδώ συμβαίνει. Το χρηματιστήριο λειτουργεί με τη λογική του τζόγου και όχι του θεσμού, του μηχανισμού. Ακόμη και το ίδιο το καπιταλιστικό σύστημα θέλει χρηματιστήριο με μηχανισμό υγειούς άντλησης κεφαλαίων από τις επιχειρήσεις που είναι εισηγμένες σ' αυτό, προκειμένου να πάρουν χρήματα και να κάνουν παραγωγικές επενδύσεις και να συμβάλουν, κερδίζοντας κι αυτοί στην ανάπτυξη της χώρας, αλλά και να δημιουργήσουν θέσεις απασχόλησης, πράγμα που δεν γίνεται εδώ. 

Τελικά οδηγείτε τη νεολαία μας, οδηγείτε το λαό, οδηγείτε την κοινωνία σε καταστροφή και γι' αυτό θα λογοδοτήσετε πολιτικά όσο κι αν σας στηρίζουν τα Μέσα Μαζικής Επικοινωνίας, με τα οποία έχετε τις ισχυρές διαπλοκές. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Κυρίες και κύριοι συνάδελφοι, πριν από μερικές μέρες κάναμε μία συζήτηση εδώ για τους σεισμούς. 'Ηταν ο κ. Λαλιώτης εδώ, ο Υπουργός Περιβάλλοντος και του έθεσα τρία καίρια ερωτήματα. 

Ποιος πληρώνει τα εκατοντάδες δισεκατομμύρια των διαφημίσεων που κάνετε στις εφημερίδες -όλες της προ-προηγούμενης Κυριακής- με τίτλο "Θα τα καταφέρουμε", που ήταν διαφήμιση του κόμματός σας. Τα πληρώνει ή όχι ο κρατικός προϋπολογισμός, για να κάνετε εσείς κομματική προπαγάνδα; Πόσο είναι το ύψος των χρημάτων που καταβάλατε; 

Ποιος πληρώνει επί δέκα και πλέον μέρες ραδιοφωνικές και τηλεοπτικές διαφημίσεις -που ξέρουμε ότι στοιχίζουν πανάκριβα- για το λογαριασμό που ανοίξατε σαν Υπουργείο Οικονομικών τάχα για να δοθούν χρήματα για τους σεισμόπληκτους, που σεις τα παίρνετε και τα δίνετε σε εκείνους που σας προβάλλουν και κάνουν την προπαγάνδα σας σε βάρος του λαού; 

Σας καλώ αυτήν τη στιγμή εδώ, να δώσετε απάντηση. 

Κι ενώ έκανα αυτήν την καταγγελία και αναφέρθηκα συγκεκριμένα -ακούστε, κύριοι συνάδελφοι, επιτέλους ας αντισταθούμε σ' αυτόν τον ξεπεσμό!- την ίδια και την επόμενη ημέρα κανένας ραδιοφωνικός ή τηλεοπτικός σταθμός, μα και καμία εφημερίδα δεν είπαν ούτε έγραψαν το παραμικρό. 

Να χαίρεσθε τη δημοκρατία σας και τον εκσυγχρονισμό σας! Είστε το χειρότερο παράδειγμα προς αποφυγή. 

ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Οικονομικών, κ. Νικόλαος Χριστοδουλάκης, έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κυρίες και κύριοι, ο βασικός και αποκλειστικός στόχος της μετοχοποίησης της ΕΥΔΑΠ είναι η αναβάθμιση των υπηρεσιών τις οποίες παρέχει προς τον καταναλωτή. 

Το κλειδί για να γίνει αυτό είναι η απόφαση της Κυβέρνησης να εισάγει ένα σημαντικό ποσοστό των μετοχών της ΕΥΔΑΠ, που θα αφορά τη διαχείριση και εκμετάλλευση του δικτύου, στο χρηματιστήριο. 

Η αναβάθμιση αυτή των υπηρεσιών προς τον καταναλωτή θα γίνει με τρεις πολύ συγκεκριμένους και αδιαμφισβήτητους τρόπους. Ο πρώτος είναι η άντληση επιχειρηματικών κεφαλαίων μέσω της μετοχοποίησης, με τα οποία θα χρηματοδοτηθούν οι νέες επενδύσεις υποδομών οι οποίες θα γίνουν. Ο δεύτερος τρόπος είναι η ρυθμιστική πολιτική επί των τιμολογίων, αρμοδιότητα την οποία διατηρεί απολύτως το κράτος και διαφυλάσσει έτσι τους καταναλωτές από ενδεχόμενη μονοπωλιακή συμπεριφορά της επιχείρησης στο μέλλον. Ο τρίτος τρόπος είναι η ευρεία διανομή των μετοχών τόσο στους καταναλωτές γενικά και στους επενδυτές, όσο και στο ίδιο το προσωπικό της επιχείρησης. Κατ' αυτόν τον τρόπο η επιχείρηση τίθεται σε διαρκή παρακολούθηση και έλεγχο από το ευρύ καταναλωτικό κοινό και το επενδυτικό. Επίσης παρέχονται συγκεκριμένα κίνητρα στους εργαζόμενους της επιχείρησης, οι οποίοι ωφελούνται πλέον όχι μόνο ως μισθωτοί, αλλά και ως μέτοχοι της επιχείρησης. 

Tα όσα λέω δεν αποτελούν ένα καινοφανές θεωρητικό σχήμα, αλλά αποτελούν πλέον μία αποδεδειγμένη πρακτική του τρόπου με τον οποίο η Κυβέρνηση σχεδίασε και πραγματοποίησε τις αποκρατικοποιήσεις, σε αντίστοιχες στρατηγικής σημασίας επιχειρήσεις του δημόσιου τομέα. 

Και στον Ο.Τ.Ε. και στα Ελληνικά Πετρέλαια και σε άλλες περιπτώσεις αποκρατικοποίησης, έχουμε αποδείξει ότι, ακολουθώντας αυτό το τριπλό πρότυπο, έχουμε πετύχει να διευρύνουμε τόσο τις παραγωγικές δυνατότητες των επιχειρήσεων, να ενισχύσουμε τους εργαζόμενους, αλλά να ενισχύσουμε επίσης και την ποιότητα των παρεχόμενων υπηρεσιών προς τον πολίτη. 

Κατ' αρχήν θα έπρεπε εδώ να ξεκαθαρίσουμε ορισμένα πράγματα. Πιστεύω ότι με κατάλληλους όρους και προϋποθέσεις δεν υπάρχει τομέας των κρατικών επιχειρηματικών δραστηριοτήτων, ο οποίος να μην μπορεί να συνεργαστεί ή να υποδεχθεί μία λογική συμμετοχή του επιχειρηματικού κεφαλαίου. Μπορούμε, με κατάλληλους όρους και κατάλληλα πλαίσια να προσκαλέσουμε το επιχειρηματικό κεφάλαιο, να συμμετάσχει σε μια σειρά δραστηριοτήτων, οι οποίες δεν απειλούν και δεν υπονομεύουν το στρατηγικό χαρακτήρα του κράτους, αλλά αντιθέτως, υπό προϋποθέσεις μπορούν να ενδυναμώσουν τις δυνατότητες και τις προοπτικές που έχει, για να ασκήσει καλύτερα τις ανειλημμένες υποχρεώσεις παροχής υπηρεσιών προς καταναλωτές και πολίτες. 

Πιστεύω ότι η πολιτική μετοχοποιήσεων, την οποία ακολουθεί η Κυβέρνηση, απέδειξε ότι είναι μία πολιτική που μεριμνά για τον πολίτη, προνοεί και προστατεύει τους εργαζόμενους, διασφαλίζει και διευρύνει τα συμφέροντα του ελληνικού λαού και προάγει την ελληνική οικονομία συνολικά. 

'Ενας καταλυτικός παράγων που επιτρέπει να ξεδιπλωθούν αυτές οι δυνατότητες ακόμα και στην περίπτωση που μιλάμε για ένα φυσικό αγαθό, όπως το νερό, είναι η επιλογή της Κυβέρνησης να αποσυζεύξει τα πάγια στοιχεία της εταιρείας, που αφορούν το υδάτινο δυναμικό, από τις δραστηριότητες διαχείρισης, εκμετάλλευσης και διανομής του φυσικού αυτού προϊόντος. 

Ούτε αυτή η πολιτική είναι καινούρια. Ακολουθήσαμε την ίδια πολιτική σε όλες εκείνες τις περιπτώσεις δημοσίων επιχειρήσεων όπου υπήρχαν πολύτιμα φυσικά ή ιστορικά στοιχεία τα οποία για προφανείς λόγους δεν ήταν δυνατόν να εκτεθούν είτε στην προοπτική μιας ιδιωτικοποίησης και ιδιωτικής ιδιοκτησίας είτε να αμφισβητηθεί ο απόλυτος κρατικός χαρακτήρας για το ποιος τα κατέχει. 

Παρόμοια πολιτική εφαρμόσαμε στη Διεθνή 'Εκθεση της Θεσσαλονίκης, στη διώρυγα της Κορίνθου και θα ακολουθήσουν επίσης όταν έρθουν προς μετοχοποίηση οι εταιρείες λιμένων. 

ΑΝΑΣΤΑΣΙΟΣ ΠΕΠΟΝΗΣ: Το τσιμέντο και η 'Εκθεση Θεσσαλονίκης είναι φυσικά αγαθά; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η 'Εκθεση Θεσσαλονίκης έχει ορισμένα στοιχεία ιστορικού χαρακτήρα τα οποία έχουν μια μοναδικότητα. 

ΙΩΑΝΝΗΣ ΚΕΦΑΛΟΓΙΑΝΝΗΣ: Ιδιωτικοποιούμε την παράδοση και την ιστορία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και η διώρυγα της Κορίνθου δεν είναι μόνο τσιμέντο, είναι και ένα πολύτιμο ιστορικό στοιχείο το οποίο συμβολίζει όλη την ιστορία. 

ΑΝΑΣΤΑΣΙΟΣ ΠΕΠΟΝΗΣ: Σας ρώτησα αν το τσιμέντο και η 'Εκθεση Θεσσαλονίκης είναι φυσικά αγαθά. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Διαχωρίζεται, λοιπόν, η εταιρεία σε μια εταιρεία παγίων και σε μια εταιρεία εκμετάλλευσης. Η εταιρεία παγίων υπάγεται στο σκληρό πυρήνα του κράτους σε απόλυτη κρατική ιδιοκτησία και κρατικό έλεγχο. Από εκεί και πέρα μετά τα πάγια στοιχεία απελευθερώνονται οι υπηρεσίες και οι διαδικασίες συντήρησης κατασκευής διανομής ποιοτικού ελέγχου και αναβάθμισης δημιουργώντας την εταιρεία εκμετάλλευσης και διανομής η οποία εταιρεία θα εμφορείται από μια σύγχρονη επιχειρηματικότητα θα έχει μια σύγχρονη και διοίκηση για να μπορέσει ακριβώς να εξυπηρετήσει τον πολίτη και τον καταναλωτή καθώς και όσους επίσης αναμειγνύονται και συμμετέχουν στο κύκλωμα τροφοδοσίας και κατανάλωσης του νερού. 

Παρ'όλα αυτά όμως παρά τον απόλυτο αυτό διαχωρισμό που επιχειρείται μεταξύ της εταιρείας παγίων και της εταιρείας εκμετάλλευσης και διανομής η Κυβέρνηση προχωρά σε μια ακόμη στρατηγική διασφάλιση. Διότι και η εταιρεία εκμετάλλευσης και διανομής που δημιουργείται διαθέτει το δίκτυο διανομής το οποίο φυσικά δεν είναι ένα στοιχείο το οποίο μπορεί εύκολα να το ανταγωνισθεί κάποιος άλλος, να δημιουργήσει ένα άλλο δίκτυο και αποτελεί στοιχείο φυσικού μονοπωλίου. Για το λόγο αυτό και στην εταιρεία εκμετάλλευσης και διανομής, το κράτος θα διατηρήσει την απόλυτη πλειοψηφία του 51% όπως έχει κάνει και σε άλλες περιπτώσεις επιχειρήσεων στρατηγικής σημασίας. 

Και μεταξύ της εταιρείας παγίων και της κρατικής πλειοψηφίας εταιρείας εκμετάλλευσης και διανομής θα συνάπτονται συμφωνίες συντήρησης, συμφωνίες κατασκευής έργων, προγραμματισμού επενδύσεων και αξιοποίησης των στοιχείων τα οποία η εταιρεία παγίων θα παρέχει προς χρήση στην εταιρεία εκμετάλλευσης. 

Πιστεύω ότι με τα δύο αυτά στοιχεία εξαλείφεται και απαντάται η κριτική η οποία ακούσθηκε από τους ομιλητές της Αντιπολίτευσης ότι τάχα τίθεται σε αμφισβήτηση η διασφάλιση του νερού, η διασφάλιση της ποιότητάς του, της επάρκειας, ακόμα και η τύχη των εργαζομένων. 

Θα ήθελα να προσγειωθούμε σ'αυτό το οποίο πραγματικά θα συμβεί. Αυτό το οποίο θα συμβεί είναι ότι ενώ το κράτος διασφαλίζει απόλυτα τα συμφέροντα των εργαζομένων και των καταναλωτών και μάλιστα τα αναβαθμίζει, όπως θα εξηγήσω αναλυτικά στη συνέχεια, δημιουργούνται νέες προϋποθέσεις και για μια πιο ενεργό συμμετοχή στη λειτουργία της επιχείρησης για μια μεγαλύτερη άντληση επενδυτικών κεφαλαίων και για μια πολύ πιο προγραμματισμένη και αυστηρή τιμολογιακή πολιτική. 

Κατ'αρχήν, σε όλα αυτά υπάρχουν πρόσφατα προηγούμενα. Στον ΟΤΕ έχει αποκρατικοποιηθεί το 49% του μετοχικού κεφαλαίου και παρ'όλα αυτά η τιμολογιακή πολιτική η οποία ασκείται διατηρεί το φιλοκοινωνικό και φιλοκαταναλωτικό της χαρακτήρα. 

Kαι μάλιστα σε μία επικείμενη αναδιάταξη των τιμολογίων του ΟΤΕ θα ευνοηθεί τελικά ο καταναλωτής, καθώς οι μειώσεις που θα γίνουν στην υπεραστική τιμολόγηση, θα είναι σημαντικά μεγαλύτερες απο τις προσαρμογές ή τις μικρές αυξήσεις, οι οποίες θα γίνουν στην τιμολόγηση της αστικής συνδιάλεξης. Και το χρησιμοποιώ αυτό σαν ένα παράδειγμα για να δείξω πως ακόμα και σε μία μετοχοποιημένη κατά 49% επιχείρηση μπορεί, αν διατηρεί το δικαίωμα της ρυθμιστικής τιμολογιακής πολιτικής το κράτος, η τιμολογιακή πολιτική να αποβαίνει σε όφελος του πολίτη. 

ΕΛΕΥΘΕΡΙΟΣ ΒΕΡΥΒΑΚΗΣ: 'Ολες οι κυβερνήσεις θα το κάνουν κατά τον ίδιο τρόπο; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Νομίζω ότι το έχουμε αποδείξει. 

Παράλληλα με αυτές τις διαδικασίες που προβλέπει το νομοσχέδιο, ρυθμίζονται και μία σειρά άλλα θέματα, τα οποία αποτελούσαν χρόνιες εκκρεμότητες. 'Ενα κρίσιμο θέμα, το οποίο αναφέρθηκε και από έναν ομιλητή προηγουμένως, ήταν οι υποχρεώσεις τις οποίες έχουν οι μεγάλοι καταναλωτές και ιδιαίτερα οι δήμοι απέναντι στην ΕΥΔΑΠ. Μία άλλη εκκρεμότητα ήταν η αδυναμία επαρκούς χρηματοδότησης και συγχρηματοδότησης των έργων του Κοινοτικού Πλαισίου Στήριξης. 

Τα ζητήματα αυτά ρυθμίζονται με έναν απόλυτο και ολοκληρωμένο τρόπο με διατάξεις του νομοσχεδίου. Είναι γνωστό ότι παλαιότερα αυτές οι οφειλές και αυτές οι εκκρεμότητες αντιμετωπίζονταν αρκετά συχνά με τη λογική ότι αφού είναι μία δημόσια υπηρεσία, όλα αφορούν το δημόσιο και αργά ή γρήγορα ενδέχεται να ρυθμιστούν, χωρίς να αποτελεί μία θεμελιώδη υποχρέωση της επιχείρησης να φροντίσει να ρυθμίζονται όλες αυτές οι οφειλές και οι εκκρεμότητες. 

Με τον τρόπο που προβλέπει το νομοσχέδιο θα υπάρχει σαφής μηχανισμός με τον οποίο θα τακτοποιούνται οι υποχρεώσεις τις οποίες έχουν οι δήμοι προς την ΕΥΔΑΠ και με τον τρόπο αυτό θα είναι απόλυτα διασφαλισμένος ο εισπρακτικός μηχανισμός εσόδων της επιχείρησης. 

Με την ευκαιρία αυτή πρέπει να σας πω -θα είμαστε σε θέση να το αναπτύξουμε πολύ περισσότερο αύριο- ότι επέρχεται και μία συνολικότερη ρύθμιση των χρεών των δήμων προς τις ΔΕΚΟ, έτσι ώστε να απαλλαγούμε από τη δημιουργία και συσσώρευση χρονίων εκκρεμοτήτων, οι οποίες πολύ συχνά έφερναν σε δύσκολη θέση και προκαλούσαν προβλήματα στην οικονομική πορεία και αξιολόγηση των δημοσίων επιχειρήσεων. 

Ενδεχομένως να αναρωτηθεί κανείς αν όλα αυτά που κάνουμε, όλα αυτά που ο εισηγητής της Πλειοψηφίας αποκάλεσε "ήπιες" παρεμβάσεις, γίνονται σε ένα κενό διεθνούς εμπειρίας. Και αναφέρθηκε -και το λέω με λύπη μου- και από τον ομιλητή του Συνασπισμού ότι δεν υπήρξα επαρκώς ενημερωτικός όταν μιλούσα στη Διαρκή Επιτροπή για το ποια είναι η διεθνής εμπειρία πάνω στο σχετικό θέμα. Το λέω με λύπη μου, γιατί αν ζητούσε να διαβάσει ολόκληρη την ομιλία μου, την οποία θα αναγκασθώ να επαναλάβω, κύριε Δραγασάκη, θα αντιλαμβανόταν τα όσα είπα καλύτερα, αλλά και το πόσο εκτενής και παρόμοιου τύπου είναι η διεθνής εμπειρία. Είχα αντιδιαστείλει τη συνήθη διεθνή εμπειρία με αυτά τα οποία έγιναν στην Βρετανία, όπου όντως έχει ιδιωτικοποιηθεί πλήρως η εταιρεία ύδρευσης, αλλά αυτό αποτελεί μία ακραία εκδοχή, η οποία δεν ακολουθείται συνήθως από άλλες χώρες. Στις περισσότερες άλλες ανεπτυγμένες χώρες και στις μεγάλες πόλεις, γίνεται μία συνεργασία πολλών φορέων, στρατηγικών επενδυτών, επιχειρηματικών κοινοπραξιών, δήμων και κράτους. 

Σας αναφέρω προς πληρέστερη ενημέρωσή σας, τα εξής: 

Στη Γαλλία, για παράδειγμα, οι εταιρείες ύδρευσης έχουν κάνει συμβάσεις παραχώρησης σε μεγάλες κοινοπραξίες εξ ολοκλήρου. 

Στη Γερμανία, ίσως είναι η πιο χαρακτηριστική περίπτωση της νέας πρωτεύουσας του Βερολίνου, όπου το 51% το έχει ο δήμος και το υπόλοιπο 49% ανήκει σε ιδιώτες και σε στρατηγικούς επενδυτές. 

Στην Ιταλία είναι πολύ διαδεδομένο, όχι μόνο στις μεγάλες, αλλά και σε άλλες πόλεις, το πλαίσιο της κοινοπραξίας στρατηγικών επενδυτών σε συνεργασία με δήμους και ιδιώτες. 

Τα αναφέρω αυτά διότι αυτά είναι υποθέτω τα πρότυπα τα οποία θα πρέπει να παρακολουθούμε, να αξιολογούμε και κατά περίπτωση να εφαρμόζουμε, εάν μας πηγαίνουν και όχι κάποια άλλα μακρινά και ανοίκεια πρότυπα, τα οποία ενδεχομένως μπορεί να έχουν οδηγήσει στο άλφα ή στο βήτα πρόβλημα και φυσικά κανείς δεν συνιστά να υιοθετήσουμε. 

Τέλος, θα ήθελα να σας αναφέρω, κυρίες και κύριοι, πριν απαντήσω συγκεκριμένα σε ορισμένες αιτιάσεις της Αντιπολίτευσης, ορισμένα οικονομικά στοιχεία. 

Σύμφωνα με τις εκτιμήσεις οι οποίες έχουν γίνει, η εταιρεία θα αποτιμηθεί περίπου στα διακόσια δισεκατομμύρια (200.000.000.000) δραχμές, ένα ποσό το οποίο λαμβάνει υπόψη του και την αναμόρφωση του ισολογισμού, έτσι ώστε να ενσωματωθούν τα πάγια περιουσιακά στοιχεία, όπως επίσης την προοπτική και τον τρόπο με τον οποίο θα ασκηθεί η τιμολογιακή πολιτική. Θα ενσωματωθεί το πρόγραμμα της επόμενης πενταετίας, η εξάλειψη των παλαιών υποχρεώσεων, στις οποίες αναφέρθηκα και επίσης η προοπτική χρηματοδότησης και συγχρηματοδότησης η οποία περιέχεται στο Κοινοτικό Πλαίσιο Στήριξης. 

Σύμφωνα με τις πρώτες εκτιμήσεις του συμβούλου μετοχοποίησης, υπολογίζουμε ότι το ποσοστό το οποίο θα εισαχθεί στο χρηματιστήριο θα κυμαίνεται μεταξύ 20% και 30% της επιχείρησης. 

Με την ευκαιρία αυτή θα ήθελα να απαντήσω στην προφανώς πρόχειρη κατηγορία, η οποία εκτοξεύτηκε πριν από λίγα λεπτά, ότι έχουν βρεθεί οι αγοραστές. Κάτι τέτοιο δεν υπάρχει, διότι η εταιρεία θα εισαχθεί στο χρηματιστήριο, όπου είναι βεβαία η διασπορά της μετοχής. 

Θα ήθελα, κυρίες και κύριοι, στο κλείσιμο της παρουσίασης του νομοσχεδίου, να κάνω ορισμένα σχόλια που αφορούν τους φόβους ή τους δήθεν φόβους για την προοπτική των εργαζομένων και θέλω να είμαι απόλυτα ρητός και κατηγορηματικός. 'Οχι μόνο δεν θα θιγούν εργασιακά δικαιώματα των εργαζομένων, όχι μόνο δεν θα επέλθει καμία επί τα χείρω μεταβολή της εργασιακής τους θέσης, των αμοιβών τους, των προοπτικών εξέλιξης ή οτιδήποτε άλλο, αλλά αντίθετα, μπορώ βάσιμα να επιχειρηματολογήσω ότι θα βελτιωθούν σημαντικά οι εργασιακές σχέσεις, οι αμοιβές, η θέση των στελεχών και των εργαζομένων μέσα στην επιχείρηση και οι προοπτικές που έχουν. 

Αυτό θα γίνει με πολλούς τρόπους. Θα γίνει με το νέο πλαίσιο διοίκησης, διαχείρισης και επιχειρηματικής λογικής το οποίο θα επικρατήσει. Θα γίνει με τα κίνητρα τα οποία θα δίδονται για την αυξημένη αποτελεσματικότητα και παραγωγικότητα της επιχείρησης, με τις μετοχές, οι οποίες θα διατεθούν με προνομιακούς όρους στο προσωπικό της επιχείρησης, όπως έχει υπάρξει κατ' αναλογία και στη μετοχοποίηση του ΟΤΕ και σε άλλες επιχειρήσεις. 

'Ολα αυτά θα διαμορφώσουν ένα νέο πλαίσιο εργασίας το οποίο θα ωφελήσει και τους ίδιους τους εργαζόμενους και τους καταναλωτές και την οικονομία συνολικά. Και εκεί το πράγματι υψηλής ποιότητας στελεχιακό δυναμικό της επιχείρησης θα βρει πολύ περισσότερες ευκαιρίες να αναδειχθεί και να πρωτεύσει. 

Αναφέρθησαν στην εισήγηση και ορισμένα άλλα θέματα τα οποία θα διευκόλυναν και θα διαβεβαίωναν σαφέστατα τους εργαζόμενους για την προοπτική αυτή και προτίθεμαι να τα εξετάσω, με θετικό τρόπο και να αναφερθώ με πιο συγκεκριμένες λεπτομέρειες στην αυριανή μου ομιλία, όπως για παράδειγμα η ενίσχυση των ασφαλιστικών ταμείων των εργαζομένων, η διασφάλιση της δυνατότητας να στελεχώνουν τις θυγατρικές επιχειρήσεις της ΕΥΔΑΠ και μία σειρά άλλα θέματα τα οποία ελέχθησαν προηγουμένως. 

Υπάρχει ένα άλλο θέμα το οποίο περιγράφει το νομοσχέδιο και νομίζω ότι είναι χρήσιμο να το γνωρίζουμε. Η μετοχοποίηση της ΕΥΔΑΠ και η συνεργασία η οποία θα επιτευχθεί στον τομέα διανομής και εκμετάλλευσης με επιχειρηματικά κεφάλαια, θα διευκολύνει -γι'αυτό άλλωστε προβλέπεται και στο νομοσχέδιο- τη διεθνή παρουσία της επιχείρησης. 

Το νομοσχέδιο προβλέπει τη δυνατότητα σύστασης θυγατρικών επιχειρήσεων, οι οποίες μπορούν να διαδώσουν την τεχνογνωσία -την οποία έχει αποκτήσει και θα συνεχίσει να αποκτά η επιχείρηση- και σε άλλες παρεμφερείς επιχειρήσεις. 

Η συνεργασία με άλλες χώρες δεν θα γίνει βέβαια μ' έναν τρόπο παραγωγικής συνεργασίας με τη σύζευξη των υποδομών, όπως έχει γίνει στο παράδειγμα του ΟΤΕ, αλλά θα μπορεί να γίνει στη βάση της ανταλλαγής τεχνογνωσίας. Θα μπορέσει η ΕΥΔΑΠ να κάνει το σύμβουλο σε άλλες παρεμφερείς επιχειρήσεις και έτσι και με τον τρόπο αυτό θα ενισχύσει τόσο την ίδια την επιχείρηση, όσο και το γενικότερο ρόλο τον οποίο η ελληνική οικονομία διαδραματίζει πλέον στο ευρύτερο περιβάλλον. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είσθε ευτυχείς από την εμπειρία του ΟΤΕ, κύριε Υπουργέ; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αρκετά ικανοποιημένοι, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λυπάμαι, αλλά εγώ δεν είμαι καθόλου. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτό είναι δική σας κρίση, δεν μπορώ εγώ να την επηρεάσω ενδεχομένως. 

'Ολα αυτά τα οποία ανέφερα, αποτελούν ένα παράδειγμα, μία νέα πτυχή του μοντέλου διαρθρωτικών αλλαγών, μετοχοποιήσεων, αύξησης της αποτελεσματικότητας και βελτίωσης των προοπτικών της ελληνικής οικονομίας, το οποίο επανειλημμένα έχουμε ακολουθήσει. Είναι ένα πρότυπο, το οποίο αναβαθμίζει, παρέχει κίνητρα και ανοίγει νέες προοπτικές στον εργαζόμενο. Είναι ένα πλαίσιο, το οποίο βελτιώνει τις υπηρεσίες προς τους καταναλωτές και ένα πλαίσιο το οποίο διευρύνει τις δυνατότητες και τις ευκαιρίες της ελληνικής οικονομίας. 

Στο κλείσιμο της ομιλίας μου, κυρίες και κύριοι, θα ήθελα να απαντήσω σε ορισμένα συγκεκριμένα θέματα, τα οποία έθεσαν οι αγορητές της Αντιπολιτεύσεως. 

Ανεφέρθη ο ομιλητής της Νέας Δημοκρατίας και του έκανε εντύπωση το κριτήριο της εύλογης απόδοσης των επενδύσεων. Αυτή είναι μία αναφορά, η οποία είναι συνήθης σε ανάλογες περιπτώσεις. Θέλω να ενημερώσω το Τμήμα ότι ανάλογης εφαρμογής κριτήρια έχουν υπάρξει και στην περίπτωση του ΟΤΕ και η εύλογη απόδοση υπολογίζεται με ένα στατιστικό τρόπο, είτε συγκρίνοντας την παρελθούσα δραστηριότητα της επιχείρησης είτε συγκρίνοντας τις δραστηριότητες και τις επιδόσεις παρεμφερών επιχειρήσεων σε άλλες χώρες, αφού γίνει η αναγωγή των κατάλληλων χαρακτηριστικών της επιχείρησης. 

'Ετσι, με αυτό το κριτήριο της ευλόγου απόδοσης, μπορεί να διαχωρίζεται σε ποιες περιπτώσεις αυτονοήτως γίνεται επέκταση του δικτύου και σε ποιες μπορεί η επιχείρηση να διαπραγματεύεται την επιδότηση ή την επιχορήγηση από τον κρατικό προϋπολογισμό. 

Ανάλογες περιπτώσεις, γιατί δεν είναι η πρώτη φορά που θα εφαρμοστεί αυτό το πλαίσιο, ισχύουν και στην περίπτωση του ΟΤΕ και λειτουργεί το σύστημα πολύ καλά και αποτελεσματικά, χωρίς να έχει υπάρξει η παραμικρή απώλεια ή ανεπάρκεια υποδομής για την παροχή υπηρεσιών σε περιοχές, οι οποίες ενδεχομένως θα μπορούσαν να θεωρηθούν απομακρυσμένες ή ασύμφορες για την εγκατάσταση υποδομών. 

Ανεφέρθη από τον ομιλητή του ΚΚΕ ότι θα εκχωρηθούν τα περιουσιακά στοιχεία της επιχείρησης για εκατό χρόνια και του έκανε κατάπληξη, επειδή αυτό δεν γίνεται πουθενά αλλού. Μα, ούτε εδώ γίνεται. Δεν αναφέρεται πουθενά η εκατονταετής εκχώρηση παγίων στοιχείων. Κατά συνέπεια, μπορείτε να περιλάβετε την ΕΥΔΑΠ στον ίδιο ακριβώς κανόνα, τον οποίο έχετε κατά νου, όταν αναφερόσαστε σε άλλες χώρες. 

Εκφράσατε το φόβο σας επίσης, ότι θα αναγκαστούμε να εφαρμόσουμε τις ευρωπαϊκές προδιαγραφές για την ποιότητα του νερού, τις προδιαγραφές της Ευρωπαϊκής 'Ενωσης, η οποία γνωρίζω ότι για σας αποτελεί κάτι το τρομερά καταστροφικό ενδεχομένως και ανησυχείτε για το ότι αυτό θα επηρεάσει, δυσμενώς προφανώς, την ποιότητα του νερού. Σας πληροφορώ ότι αυτές οι προδιαγραφές ισχύουν και σήμερα. Είναι οι προδιαγραφές της αντίστοιχης Διεύθυνσης Περιβάλλοντος, τις οποίες είναι υποχρεωμένη να εφαρμόζει και η ΕΥΔΑΠ, έτσι όπως λειτουργεί σήμερα. 

Είπατε επίσης ότι ενδέχεται η επιχείρηση να αρχίσει να τιμολογεί ανάλογα με την απόσταση και αυτό βέβαια θα έπληττε ενδεχομένως απομακρυσμένους καταναλωτές. 

Αυτό δεν γίνεται, ούτε πρόκειται να γίνει στην ΕΥΔΑΠ. Η ΕΥΔΑΠ ακολουθεί και σήμερα ειδική τιμολογιακή πολιτική, αλλά η εξειδίκευση του τιμολογίου δεν γίνεται με βάση την απόσταση, αλλά γίνεται με βάση το είδος του καταναλωτή, αν είναι νοικοκυριό, βιομηχανία ή οτιδήποτε άλλο και έτσι θα συνεχίσει να γίνεται. 

Ο ομιλητής του Συνασπισμού, πέρα από το ατυχές περιστατικό το οποίο ανέφερε και τη μερική επίκληση αυτών που δήθεν είχα πει, αναφέρθηκε επίσης στο εάν θα χρηματοδοτηθεί από το Κοινοτικό Πλαίσιο Στήριξης. 

Βεβαίως και θα χρηματοδοτηθεί από το Κοινοτικό Πλαίσιο Στήριξης και μάλιστα η μετοχοποίηση η οποία θα γίνει, θα διευρύνει τις δυνατότητες χρηματοδότησης από το Κοινοτικό Πλαίσιο Στήριξης διότι θα αυξήσει τη συγχρηματοδοτική ικανότητα της επιχείρησης. Και ενώ στο δεύτερο Κοινοτικό Πλαίσιο Στήριξης τα έργα υποδομής είχαν εστιαστεί κυρίως στην ενίσχυση της παροχετευτικότητας, τα έργα τα οποία θα χρηματοδοτηθούν από το τρίτο Κοινοτικό Πλαίσιο Στήριξης θα εστιαστούν κυρίως στη βελτίωση και επέκταση του δικτύου, πράγμα το οποίο πιστεύω, κυρίες και κύριοι, αποτελεί το διαυγέστερο επιχείρημα για το εάν και κατά πόσο φροντίζει και προνοεί η Κυβέρνηση για την καλύτερη εξυπηρέτηση των καταναλωτών στο μέλλον. 

Ο Πρόεδρος του ΔΗ.Κ.ΚΙ. αναφέρθηκε σε όλα τα θέματα βέβαια, αλλά θα ήθελα τουλάχιστον σε ένα να σταθώ. 

Πιστεύω ότι είναι ασύμφορο για τη χώρα να παρουσιάζουμε μία πολύ διαφορετική εικόνα κρισίμων μεγεθών, όπως αυτό του δημόσιου χρέους, με όρους και με αριθμούς οι οποίοι καμία απολύτως σχέση δεν έχουν, κύριε Πρόεδρε, με την πραγματικότητα. Είναι γεγονός αναντίρρητο, αδιαμφισβήτητο και, εν πάση περιπτώσει, επισημοποιημένο από πάρα πολλές αναλύσεις και εκθέσεις διεθνών οργανισμών ότι τα τελευταία χρόνια στη χώρα μας γίνεται μία δραστική μείωση του δημόσιου χρέους. Αυτός είναι και ο κύριος λόγος για τον οποίο υπάρχει μία αισθητή μείωση του κόστους χρήματος, αυτός είναι ο κύριος λόγος για τον οποίο έχουν ενισχυθεί κατά πολύ οι αναπτυξιακές δυνατότητες της ελληνικής οικονομίας και επίσης επιταχύνεται και συντελείται η σύγκλιση της χώρας μας προς το ευρώ. 

Κλείνοντας, κυρίες και κύριοι, θα ήθελα να πω επιγραμματικά ότι με το νομοσχέδιο αυτό η Κυβέρνηση δεν δημιουργεί αδιέξοδα. Με το νομοσχέδιο αυτό η Κυβέρνηση δεν στερεί από κανέναν τις προοπτικές, την εξυπηρέτηση ή την ποιότητα την οποία έχει. Αντίθετα με το νομοσχέδιο αυτό διευρύνονται και αναβαθμίζονται οι υπηρεσίες που παρέχονται στους καταναλωτές, διευρύνονται οι προοπτικές των εργαζομένων μέσα στην ίδια την επιχείρηση... 

ΙΩΑΝΝΗΣ ΚΕΦΑΛΟΓΙΑΝΝΗΣ: Ποια είναι η γνώμη των εργαζομένων γι' αυτό, κύριε Υπουργέ; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): ... διευρύνονται και ανοίγονται νέες προοπτικές συνεργασίας με την Τοπική Αυτοδιοίκηση και με όλους τους μεγάλους καταναλωτές και πιστεύω ότι το τελικό αποτέλεσμα θα είναι μία σύγχρονη επιχείρηση ύδρευσης μέσα σε μία σύγχρονη και δυναμική οικονομία. 

Σας ευχαριστώ πολύ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ο κατελθών του Βήματος Υπουργός εν γνώσει του, εκτός εάν δεν ξέρει τι περιλαμβάνουν οι εκθέσεις των προϋπολογισμών που καταθέτει η ηγεσία του Υπουργείου Οικονομικών στη Βουλή, είπε ανακρίβειες. 

Τον παραπέμπω στις σελίδες 130 και 180 των εκθέσεων των προϋπολογισμών 1998 και 1999 που κατατέθηκαν από την Κυβέρνηση -και ψηφίστηκαν από τη Βουλή- με την υπογραφή του τότε και σήμερα Υπουργού Εθνικής Οικονομίας και Οικονομικών του κ. Γιάννου Παπαντωνίου. 

Εκεί θα δει την εξέλιξη του δημόσιου χρέους και θα δει ότι τα στοιχεία που είπα, είναι από αυτές τις εκθέσεις του κ. Γιάννου Παπαντωνίου. Απλά για να δούμε τη σοβαρότητα με την οποία απαντάει η Κυβέρνηση στη Βουλή αναιρώντας στον ίδιο τον εαυτόν της. 

Τόνισα στην ομιλία μου επί της αρχής -και θέλω να το επαναλάβω- ότι εμείς τουλάχιστον ζητάμε από την Κυβέρνηση να αποσύρει το νομοσχέδιο. 

Ασφαλώς, αν δεν αποσύρει το νομοσχέδιο, θα το καταψηφίσει το ΔΗΚΚΙ, γιατί αυτά το επιχειρήματα δεν επιβεβαιώθηκαν στην πράξη από άλλες ιδιωτικοποιήσεις. 

Για τον ΟΤΕ παραδείγματος χάρη που ανέφερε, οι πρόσφατες ανακοινώσεις αυξήσεων στα τιμολόγια στην αστική τηλεφωνία ήταν αυξήσεις της τάξεις του 16,7%. Εκεί, δηλαδή, που αφορά τη συντρηπτική πλειοψηφία των καταναλωτών και κυρίως τα χαμηλά και μεσαία εισοδηματικά στρώματα έχουμε αύξηση 16,7%, για να εξυπηρετηθούν βέβαια άλλες σκοπιμότητες και άλλα συμφέροντα. 

Τελειώνοντας θέλω να κάνω μία παρατήρηση. Πολλοί συνάδελφοι από τους παριστάμενους απόψε στη συνεδρίαση θα θυμούνται ότι την προηγούμενη εβδομάδα έθεσα κάποια ερωτήματα στον Υπουργό Περιβάλλοντος κ. Λαλιώτη για το πόσα λεφτά πληρώθηκαν και από ποιο προϋπολογισμό για τις δισέλιδες διαφημίσεις σε όλες τις κυριακάτικες εφημερίδες της προπερασμένης Κυριακής με τον τίτλο "θα τα καταφέρουμε". Επίσης ήθελα να ξέρω πόσες εκατοντάδες εκατομμύρια πληρώθηκαν για τις παρατεταμένες, πάνω από δέκα μέρες, διαφημίσεις τηλεοπτικές, ραδιοφωνικές και άλλες που δίνουν τον αριθμό λογαριασμού που άνοιξε το Υπουργείο Οικονομικών στην Τράπεζα Ελλάδος και καλεί τους 'Ελληνες πολίτες και τους φορείς να δώσουν χρήματα για τους σεισμόπληκτους. 

Δεν μπορείτε να μην απαντάτε και σήμερα. Δεν είναι τσιφλίκι σας το δημόσιο χρήμα. Αυτό είναι αγένεια, είναι ασέβεια προς τους θεσμούς. Δεν μπορεί για δεύτερη φορά να τίθεται το θέμα αυτό στην Αίθουσα της Βουλής. Πού πρέπει να το βάλουμε; Στα "παράθυρα" πρέπει να το βάλουμε για να απαντήσει ο κατεξοχήν αρμόδιος Υφυπουργός που έχει τον προϋπολογισμό των δαπανών; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, παρακαλώ να μου δώσετε μετά το λόγο. 

ΠΡΟΕΔΡΕΥΩΝ (Νικόλαος Κατσαρός): Ολοκληρώστε, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μα, δεν είναι πράγματα αυτά, κύριε Πρόεδρε. 

Επαναλαμβάνω το ερώτημα. Από ποιο προϋπολογισμό καταβάλλονται, αν καταβάλλονται από τον προϋπολογισμό -αν δεν καταβάλλονται από τον προϋπολογισμό να μας το πείτε- ή από ποιο λογαριασμό, τα χρήματα των διαφημίσεων στα Μέσα Μαζικής Επικοινωνίας και σε διαφημιστές; Πόσο είναι το ποσό που καταβλήθηκε, αν καταβλήθηκε από τον κρατικό προϋπολογισμό ή τον όποιο λογαριασμό; Τελικά από αυτά θέλουμε να βγάλουμε το συμπέρασμα, αν τα λεφτά που καλούνται οι πολίτες να δώσουν για τους σεισμόπληκτους πάνε στους σεισμόπληκτους ή πάνε σε εκείνους που σας στηρίζουν και σας φτιάχνουν το προφίλ εν όψει των εκλογών. 

'Εχει υποχρέωση, κύριε Πρόεδρε, η Κυβέρνηση να απαντήσει και ο κ. Χριστοδουλάκης, γιατί είναι ο κατεξοχήν αρμόδιος Υφυπουργός. 

ΠΡΟΕΔΡΕΥΩΝ (Νικόλαος Κατσαρός): Κύριε Υφυπουργέ, έχετε ζητήσει το λόγο; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε. 

Δεν προτίθεμαι να ακολουθήσω φυσικά τον Πρόεδρο του ΔΗΚΚΙ σε όλη αυτήν την ατέρμονη ερωτηματολογία. 

Θα ήθελα όμως να κάνω μια συγκεκριμένη αναφορά για το λογαριασμό ο οποίος έχει ανοίξει με ευθύνη του Υπουργείου Οικονομικών στην Τράπεζα Ελλάδος για να εκφράζεται εκεί από χρηματικής άποψης η αλληλεγγύη της κοινωνίας υπέρ των σεισμοπαθών. Δεν θα ήθελα να μείνει η παραμικρή σκιά αμφιβολίας, επειδή θέλετε και αυτήν την πρωτοβουλία της Κυβέρνησης να την περιβάλετε με μία σκιά, έτσι ώστε να αντλήσετε και από εκεί αντιπολιτευτικά επιχειρήματα. 

Σας διαβεβαιώ, λοιπόν, ρητά και κατηγορηματικά ότι ο λογαριασμός αυτός λειτουργεί με απόλυτη διαφάνεια, με καθημερινή ενημέρωση και τήρηση των στοιχείων, με αποδείξεις οι οποίες παρέχονται σε όλους τους καταθέτες. 

(Θόρυβος από την πτέρυγα της Νέας Δημοκρατίας) 

ΙΩΑΝΝΗΣ ΚΕΦΑΛΟΓΙΑΝΝΗΣ: 'Αλλο σας ρώτησε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εγινε κεντρικός λογαριασμός ακριβώς για να μπορέσουμε να δώσουμε και συνολικό, διαφανή και πλήρη απολογισμό για το πώς αξιοποιήθηκαν τα χρήματα. 

Ως προς τις άλλες ερωτήσεις που έχετε, εκεί που τις υποβάλατε, να μείνετε ήσυχος ότι θα λάβετε απάντηση. Σας ευχαριστώ. 

(Θόρυβος από την πτέρυγα της Νέας Δημοκρατίας) 

ΙΩΑΝΝΗΣ ΚΕΦΑΛΟΓΙΑΝΝΗΣ: 'Εχει μείνει ένα αναπάντητο ερώτημα, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, κατ' αρχάς παίρνοντας αφορμή από την τελευταία παρατήρηση του κυρίου Υφυπουργού, καταθέσαμε τροπολογία για την απαλλαγή των ιδιωτικών εισφορών υπέρ των σεισμοπαθών σε μη κερδοσκοπικά ιδρύματα και η Kυβέρνηση μέχρι τώρα κωφεύει. 

Η κοινωνική αλληλεγγύη δεν εκφράζεται μόνο με εισφορές σε λογαριασμούς που θα διαχειριστεί το δημόσιο, δηλαδή οι Υπουργοί, η κοινωνική αλληλεγγύη εκφράζεται και με καταθέσεις ιδιωτών, σε λογαριασμούς μη κερδοσκοπικών ιδρυμάτων και αυτά επιτελούν πολύ μεγάλο έργο αυτή τη στιγμή για την αποκατάσταση των σεισμοπαθών. Και καλώ τον Υπουργό, μετά το τέλος της ομιλίας μου, να μας απαντήσει, αν η Κυβέρνηση θα δεχτεί αυτή την τροπολογία, που έχουμε καταθέσει, διότι πράγματι είναι μεγάλο θέμα η ενίσχυση της κοινωνικής αλληλεγγύης υπέρ των σεισμοπαθών και περιμένω έργα από την Κυβέρνηση και όχι μόνο λόγια. 

Τώρα έρχομαι στο νομοσχέδιο, που συζητάμε. Ακούγοντας την ομιλία του Υφυπουργού και παρακολουθώντας τις αντιδράσεις από τα έδρανα των συναδέλφων της Πλειοψηφίας, των συναδέλφων του ΠΑΣΟΚ, αντιλαμβάνομαι προσωπικά πλήρως το μεγάλο πρόβλημα, που αντιμετωπίζει η Κυβέρνηση, με αυτό το νομοσχέδιο. 

Υπάρχει, κυρίες και κύριοι συνάδελφοι, πλήρης διάσταση και πλήρης αναντιστοιχία μεταξύ της πολιτικής, που εκφράζει αυτό το νομοσχέδιο, τόσο με το προεκλογικό πρόγραμμα του ΠΑΣΟΚ του 1996, όσο και με τις προγραμματικές δηλώσεις της Κυβέρνησης Σημίτη σ' αυτήν εδώ την Αίθουσα πάλι το 1996. Δικαίως διαμαρτύρονται οι συνάδελφοι της Πλειοψηφίας, δικαίως αντιδρούσαν κατά τη διάρκεια της ομιλίας του κυρίου Υφυπουργού, διότι όταν εκλήθησαν να δώσουν ψήφο εμπιστοσύνης στην Κυβέρνηση Σημίτη άλλα ψήφιζαν. Ψήφιζαν ένα πρόγραμμα και προγραμματικές δηλώσεις, που απέκλειαν την ιδιωτικοποίηση και τη μετοχοποίηση των υπηρεσιών κοινής ωφέλειας και των επιχειρήσεων "στρατηγικής σημασίας", διότι αυτό ήταν το πρόγραμμα, με το οποίο πήγε το ΠΑΣΟΚ στις εκλογές του 1996 και ζήτησε την ψήφο του ελληνικού λαού και αυτό ήταν το πρόγραμμα, με το οποίο ήρθε εδώ η Κυβέρνηση Σημίτη και ζήτησε την ψήφο εμπιστοσύνης της Βουλής. Πλήρης διάσταση και πλήρης αναντιστοιχία, πλήρης αναξιοπιστία. Διότι η αναξιοπιστία του κυβερνώντος κόμματος δεν περιορίζεται βεβαίως μόνο σ' αυτό. 

Θα σας υπενθυμίσω ότι προεκλογικά ο κ. Σημίτης έλεγε δεν θα βάλω νέους φόρους και ήρθε βροχή φόρων μεταξύ 1996 και 1999. Προεκλογικά η Κυβέρνηση Σημίτη έλεγε, θα μπούμε εγκαίρως στην ΟΝΕ, και βεβαίως χάσαμε το τραίνο στην πρώτη του στάση, ενώ οι άλλοι έντεκα, που ήθελαν να μπουν στην ΟΝΕ μπήκαν κι εμείς περιμένουμε τώρα να πιάσουμε το τραίνο στην επόμενη στάση. Η Κυβέρνηση Σημίτη έλεγε ότι οι υπηρεσίες κοινής ωφέλειας θα μείνουν στο δημόσιο και βεβαίως η Κυβέρνηση Σημίτη ήρθε μετά το 1998, όταν έκανε μια πλήρη στροφή στην οικονομική της πολιτική, να αρχίσει για εισπρακτικούς λόγους -και θα εξηγήσω ποιοι είναι οι στόχοι αυτής της πολιτικής, που καλείται να υλοποιήσει αυτό το νομοσχέδιο- να μετοχοποιήσει και να πουλήσει στο χρηματιστήριο μετοχές επιχειρήσεων, όπως η ΕΥΔΑΠ. 

Βέβαια, για κάποιον που βλέπει τα πράγματα στη λογική του άσπρου και του μαύρου, η θέση της Νέας Δημοκρατίας στο συγκεκριμένο νομοσχέδιο θα φαινόταν παράδοξη. Πώς ήταν δυνατόν το κόμμα που κατ' εξοχήν υποστηρίζει την ελεύθερη αγορά και τους θεσμούς της, να αντιτίθεται σε μία προσπάθεια μετοχοποίησης. Αυτό είναι ένα ερώτημα υπαρκτό. Κι εδώ υπάρχουν πολλές απαντήσεις, διότι τα πράγματα δεν είναι άσπρα και μαύρα. Βεβαίως είμαστε το κόμμα που υποστηρίζει την ελεύθερη αγορά. Το ερώτημα είναι, μπορεί να λειτουργήσει η ελεύθερη αγορά στον τομέα του νερού; Είναι ένα ζήτημα, στο οποίο θα απαντήσω. Βεβαίως είμαστε το κόμμα, που υποστηρίζει τους θεσμούς της ελεύθερης αγοράς. Τι απέδωσε η πολιτική της μετοχοποίησης για τις άλλες επιχειρήσεις τις δημόσιες, που μετοχοποιήθηκαν; 'Αλλαξε τίποτα; 

Την ώρα που μιλούσε ο Υφυπουργός, τον ρώτησε ο κ. Μητσοτάκης για τον ΟΤΕ, αν είναι ικανοποιημένος με την εμπειρία του ΟΤΕ. Θα πρέπει να δούμε την εμπειρία του ΟΤΕ. Τι απέδωσε; Τα παράδοξα, λοιπόν, δεν είναι και δυσεξήγητα. 

Και το τρίτο. Περιλαμβάνει το πρόγραμμα της Νέας Δημοκρατίας ως πρώτη προτεραιότητα τη μετοχοποίηση της ΕΥΔΑΠ; 

Και εδώ μπορώ να σας πω ευθαρσώς ότι δεν την περιλαμβάνει, όχι γιατί αποκλείουμε οποιαδήποτε μετοχοποίηση, αλλά διότι έχουμε ιεραρχήσει τις προτεραιότητές μας βάσει μιας συγκεκριμένης λογικής. Τα πιο απαραίτητα θα πρέπει να γίνουν πρώτα και σ' αυτά δίνουμε τη μεγαλύτερη έμφαση. Η Κυβέρνηση έχει άλλους στόχους, έχει άλλη πολιτική. 'Ολα αυτά νομίζω ότι πρέπει να εξηγηθούν στο Κοινοβούλιο. Και θα τα εξηγήσω ξεκινώντας από το θέμα που συζητάμε, με το θέμα της ΕΥΔΑΠ. 

Ποια είναι η φύση της δραστηριότητας που συζητάμε; Είναι η παραγωγή και η διανομή του νερού, ενός πραγματικά φυσικού αγαθού, είναι μια πρώτη ύλη, είναι ένα αγαθό της φύσης, ένα αγαθό που βρίσκεται σε ανεπάρκεια, διότι δεν πρέπει να ξεχνάμε ότι είμαστε μια χώρα κατ' εξοχήν άνυδρη. Υπάρχει, δηλαδή, πρόβλημα υδάτινων πόρων στη χώρα μας. Δεν υπάρχει αμφιβολία περί αυτού. Μιλάμε για μια δραστηριότητα, όπως είναι η δραστηριότητα της ΕΥΔΑΠ, κατ' εξοχήν δικτύου διανομής μέσω ενός συγκεκριμένου δικτύου. 

Οι δραστηριότητες δικτύου, κυρίες και κύριοι συνάδελφοι, είναι τα κατ' εξοχήν μονοπώλια, διότι δεν μπορείς να έχεις πολλά δίκτυα σε πολλούς κλάδους. Και έχω εδώ την πρόσφατη έκθεση του ΟΟΣΑ του 1998, η οποία εξετάζει το θέμα των δημοσίων επιχειρήσεων και οργανισμών και αναγνωρίζει το χαρακτήρα των φυσικών μονοπωλίων στην παραγωγή και διανομή του νερού. 

Η αντιμετώπιση των φυσικών μονοπωλίων απαιτεί ιδιαίτερη προσοχή και το έχουμε δει αυτό και σε άλλες περιπτώσεις που έγινε μετοχοποίηση. Και ιδιαίτερα όταν πρόκειται για ένα ευαίσθητο αγαθό όπως είναί το νερό. 

'Ερχομαι στη δεύτερη εξήγηση. Δεν το περιλαμβάνουμε, λοιπόν, στο πρόγραμμά μας και είμαστε συνεπείς με το πρόγραμμά μας, συνεπείς με τα όσα λέμε μέσα και έξω από τη Βουλή στον ελληνικό λαό, όταν ερχόμαστε να μην υποστηρίξουμε αυτό το νομοσχέδιο, διότι ακριβώς θεωρούμε ότι οι προτεραιότητες πρέπει να είναι άλλες. 

Ποιοι είναι οι στόχοι της πολιτικής; Γιατί η Κυβέρνηση βιάζεται να φέρει το νομοσχέδιο για την ΕΥΔΑΠ ενώπιον της Εθνικής Αντιπροσωπείας λίγους μήνους πριν από την αίτηση της ένταξης της χώρας μας στην ΟΝΕ; Προς τι η βιασύνη; Θα καταρρεύσει το δίκτυο της ΕΥΔΑΠ αν δεν προχωρήσει η μετοχοποίηση; 'Οχι. Αυτό που θα καταρρεύσει είναι τα έσοδα του δημοσίου. Αυτό το οποίο θα έχει πρόβλημα θα είναι ο προϋπολογισμός του επόμενου έτους στον οποίο η Κυβέρνηση λογαριάζει, λόγω των γνωστών αλχημειών, να εντάξει τα έσοδα από τη μετοχοποίηση της ΕΥΔΑΠ για να παρουσιάσει χαμηλότερα τα ελλείμματα. Ο λόγος είναι απλά και μόνο εισπρακτικός. Δεν έχει να κάνει ούτε με την εξυπηρέτηση των καταναλωτών, δεν έχει να κάνει ούτε με την αναδιοργάνωση της εταιρείας, δεν έχει να κάνει ούτε με τις επενδύσεις. 'Ολα αυτά είναι τα προσχήματα. Ο λόγος είναι απλά και μόνο να εισπράξουμε μερικά δισεκατομμύρια από τους δυστυχείς που παίζουν στο χρηματιστήριο, από εκείνους που αυτές τις μέρες δοκιμάζονται, από τις επιπολαιότητες της κυβερνητικής πολιτικής. Θα τους κοροϊδέψουμε και πάλι να μπουν σε μια δημόσια επιχείρηση, να πάρουμε τα χρήματά τους για να κλείσουμε τις τρύπες του προϋπολογισμού. Αυτός είναι ο μόνος λόγος, άλλος λόγος δεν υπάρχει. 

Και βέβαια ένας τρίτος λόγος, για τον οποίο εμείς είμαστε αντίθετοι με την εσπευσμένη εισαγωγή αυτού του νομοσχεδίου, είναι οι επιδόσεις αυτής της Κυβέρνησης στις άλλες προσπάθειες μετοχοποίησης μεγάλων δημοσίων επιχειρήσεων. Και έχουμε τις δύο "ναυαρχίδες" αυτής της πολιτικής της Κυβέρνησης, τον ΟΤΕ και τα Ελληνικά Πετρέλαια, όπου και οι οικονομικές τους επιδόσεις είναι πολύ κατώτερες αυτών που είχαν υποσχεθεί οι διοικήσεις, αλλά και οι αυξήσεις των τιμολογίων, ειδικά στη περίπτωση του ΟΤΕ, ήταν πολύ παραπάνω απ' αυτά που περίμεναν οι καταναλωτές. Κάθε χρόνο έχουμε αυξήσεις οι οποίες μάλιστα παρουσιάζονται και ως μεσοσταθμικές μειώσεις. Και όχι μόνο δεν αυξάνουν τον τιμάριθμο, τον μειώνουν κιόλας. Ενώ στην ουσία πρόκειται για αυξήσεις των τιμολογίων, από τις οποίες αυξήσεις -συγκεκριμένα στην περίπτωση του ΟΤΕ- ο ΟΤΕ προσδοκά αύξηση των κερδών. Παρ' όλα αυτά τα κέρδη του είναι κάτω από τις προβλέψεις. 

Επίσης, όσον αφορά τα Ελληνικά Πετρέλαια, πάλι έγινε μετοχοποίηση, αλλά δεν εξομαλύνθηκε η αγορά πετρελαίου, διότι η αγορά πετρελαίου δεν είναι μια αγορά που χαρακτηρίζεται ως φυσικό μονοπώλιο. Εκεί υπάρχει ένα ολιγοπώλιο. 

Το ολιγοπώλιο δεν άλλαξε από το γεγονός ότι μετοχοποιήθηκαν τα Ελληνικά Πετρέλαια. 

Κυρίες και κύριοι συνάδελφοι, αν δει κανείς την πορεία των μετοχών και του ΟΤΕ και των Ελληνικών Πετρελαίων στα οποία εκλήθησαν και συμμετείχαν πράγματι χιλιάδες μικροεπενδυτές σε σχέση με το υπόλοιπο χρηματιστήριο, η πορεία αυτών των μετοχών υπήρξε απογοητευτική. 

Αναγκάσθηκε δε η Κυβέρνηση, γιατί πρέπει να μιλήσουμε και γι' αυτό το θέμα εδώ, για να στηρίξει αυτές τις μετοχές να κάνει παρεμβάσεις μέσω των κρατικών ταμείων και τον Αύγουστο και το Σεπτέμβριο, διότι ακριβώς οι μέτοχοι αυτών των επιχειρήσεων, βλέποντας τα απογοητευτικά αποτελέσματα, είχαν αρχίσει και διαμαρτύρονταν τι γίνεται μ' αυτές τις μετοχές. Και όταν η Νέα Δημοκρατία στην προσπάθειά της να καταδείξει το πόσο εκτεταμένη ήταν η κρατική παρέμβαση στο χρηματιστήριο, ζήτησε στοιχεία γι' αυτές τις δύο συγκεκριμένες μετοχές, γίναμε στόχος διαφόρων παρεπιδημούντων περί το χρηματιστήριο ότι προσπαθούσαμε να ρίξουμε τις μετοχές. Καθόλου δεν προσπαθούσαμε να ρίξουμε τις μετοχές. Προσπαθήσαμε να καταδείξουμε την τεχνητή υποστήριξη αυτών των μετοχών από την Κυβέρνηση, η οποία είχε αναγάγει αυτές τις μετοχές σε πολιτικό θέμα. Και δεν πρέπει και η τιμή της μετοχής της ΕΥΔΑΠ να έχει αυτήν τη μεταχείριση. 

Η Κυβέρνηση, λοιπόν, πρέπει πρώτα να αποδείξει ότι η πολιτική της μετοχοποίησης είναι μία πολιτική που βοηθά την εξυγίανση των επιχειρήσεων. Δεν θα βοηθήσει αυτή η πολιτική την εξυγίανση ούτε και της ΕΥΔΑΠ, όπως δεν είχαμε εξυγίανση στον ΟΤΕ όπου αλλάζουν συνεχώς οι διοικήσεις. 'Εχουμε αυτές όλες τις διοικητικές φαγωμάρες μεταξύ διευθύνοντος συμβούλου και προέδρου του διοικητικού συμβουλίου, ο οργανισμός στην ουσία δεν διοικείται, στόχοι οικονομικοί δεν επιτυγχάνονται και επιβαρύνεται ο καταναλωτής. Γιατί η μετοχοποίηση δεν είναι ο τρόπος για να πετύχεις την εξυγίανση της οικονομίας, δεν είναι ο τρόπος για να προστατεύσεις τον καταναλωτή, δεν είναι ο τρόπος για να πετύχεις την εξυγίανση των επιχειρήσεων. 

Ποαά είναι η δική μας πολιτική; Εμείς έχουμε ένα ολοκληρωμένο πρόγραμμα το οποίο το φέραμε εδώ -για τις αποκρατικοποιήσεις μιλώ και τις δημοσίες επιχειρήσεις- στη Βουλή ως πρόταση νόμου. Συζητήθηκε δε, και κατά διαβολική σύμπτωση ο Υπουργός που είχε έρθει τότε στο Κοινοβούλιο ήταν ο κ. Χριστοδουλάκης, ο οποίος απέρριψε το πρόγραμμα. Είπε τα καλά του λόγια και είπε ότι η Κυβέρνηση έχει τη δικιά της πολιτική. Τη βλέπουμε τη δικιά της πολιτική. Δεν υπάρχει αρχή, μέση και τέλος στην πολιτική της Κυβέρνησης. Μόνο οι εισπρακτικοί λόγοι. Ποια είναι η δικιά μας πολιτική; Εμείς έχουμε θέσει συγκεκριμένες προτεραιότητες στην πολιτική της αποκρατικοποίησης. Για μας η πρώτη προτεραιότητα είναι να προχωρήσει η αποκρατικοποίηση στους τομείς όπου υπάρχουν δυνατότητες ενίσχυσης του ανταγωνισμού. 'Οχι ότι αποκλείουμε την αποκρατικοποίηση οπουδήποτε αλλού, αλλά πρέπει να θέσουμε τις σωστές προτεραιότητες. Γιατί όπου υπάρχει η δυνατότητα ενίσχυσης του ανταγωνισμού μπορούν να γίνουν νέες επενδύσεις, να μπουν καινούριες επιχειρήσεις, να υπάρξει πραγματική εξυγίανση, να υπάρξουν καινούριες θέσεις εργασίας, να υπάρξει ανάπτυξη. 

'Ακουσα τους συναδέλφους της αριστεράς να κακολογούν την περίπτωση της κινητής τηλεφωνίας. Και όμως αυτή είναι παράδειγμα που πρέπει να ακολουθήσουμε και σε άλλες περιπτώσεις. Διότι ανεξάρτητα με το τι έγινε στους σεισμούς, που και αυτό οφείλεται εν μέρει στην παράβαση των όρων του διαγωνισμού, στο ότι δεν λειτούργησε ελεγκτικός μηχανισμός, ο κυβερνητικός, εδώ έχουμε έναν κλάδο στον οποίο υπήρξε εξαιρετική ανάπτυξη, καινούριες θέσεις εργασίας, υπήρξε καινούριο προϊόν, εισόδηματα δημιουργήθηκαν, ακόμη και φόροι για το δημόσιο, ακόμη και φόροι για να κλείσουν τα ελλείμματα του κ. Χριστοδουλάκη, δημιουργήθηκαν απ' αυτήν την ανάπτυξη. Γι' αυτό και έχουμε βάλει προτεραιότητα την αποκρατικοποίηση σ' αυτούς τους τομείς. Τα φυσικά μονοπώλια μπορούν να περιμένουν. Δεν είναι εισπρακτικοί οι λόγοι για τους οποίους εμείς προτείνουμε την πολιτική της αποκρατικοποίησης. Είναι λόγοι αναπτυξιακοί, είναι λόγοι ενίσχυσης της απασχόλησης, είναι λόγοι προστασίας του καταναλωτού. Χρειάζεται, λοιπόν, να επικεντρωθούμε σ' αυτούς τους τομείς που η κυβέρνηση έχει τραγικές καθυστερήσεις. 'Εχει τραγικά καθυστερήσει την απελευθέρωση της αγοράς του ηλεκτρισμού. 'Εχει τραγικά καθυστερήσει την απελευθέρωση της αγοράς των τηλεπικοινωνιών. Αγορές για τις οποίες έχουμε και συμβατικές υποχρεώσεις απέναντι στην Ευρωπαϊκή 'Ενωση. Το νερό τη μάρανε; Ο μόνος λόγος που τη μάρανε το νερό είναι εισπρακτικός. 

Είναι εύκολη περίπτωση. Να πάρουμε μια εταιρεία, η οποία είναι κατ' αρχήν κερδοφόρα, και να κοιτάξουμε να την ξεπουλήσουμε στο χρηματιστήριο να πουλήσουμε ορισμένες μετοχές για να κλείσουμε τις τρύπες. 

Ούτε εξυγίανση γίνεται, ούτε εφαρμογή σωστού μάνατζμεντ. 

Εν κατακλείδι η Κυβέρνηση δεν έχει ολοκληρωμένο πρόγραμμα. Το μόνο που έχει είναι το άγχος το εισπρακτικό, όπως εκφράζεται και στη φορολογική πολιτική και στην πολιτική των μετοχοποιήσεων. 

Εμείς, έχουμε ένα ολοκληρωμένο πρόγραμμα αποκρατικοποίησης. Το φέραμε εδώ στη Βουλή και ξεχωρίσαμε μεταξύ τριών κατηγοριών δημοσίων επιχειρήσεων, επιχειρήσεων στις οποίες πρέπει άμεσα να προωθηθεί η αποκρατικοποίηση, επιχειρήσεων που πρέπει να αποκρατικοποιηθούν μετά από εξυγίανση, μέσω στρατηγικού επενδυτή ή μέσω εξυγίανσης στα χέρια του δημοσίου και επιχειρήσεων που σε πρώτη φάση τουλάχιστον, πρέπει να μείνουν υπό από τον έλεγχο του δημοσίου. 

Το πρόγραμμά μας είναι συγκεκριμένο, ξεκάθαρο, το έχουμε πει στον ελληνικό λαό και δεν πρόκειται να αποκλίνουμε απ' αυτό. Την πολιτική της Κυβέρνησης άλλα να λέμε προεκλογικά και άλλα να κάνουμε μετεκλογικά, δεν πρόκειται να την υιοθετήσουμε. Γι' αυτό και σε ορισμένους που βλέπουν τα πράγματα άσπρο-μαύρο, φαίνεται ως παράδοξο, ενώ είναι απόλυτα συνεπές με τις αρχές μας. 'Εχουμε πει πού θέλουμε να προχωρήσει η αποκρατικοποίηση, που θέλουμε να προχωρήσει ο ανταγωνισμός και πού δεν είναι για μας πρώτη προτεραιότητα η αποκρατικοποίηση. Και σ' αυτά μένουμε συνεπείς. 

Η Κυβέρνηση, ας κοιτάξει να προστατεύσει την αξιοπιστία και τη δική της, αλλά και του πολιτικού κόσμου, με το να μην έχει τέτοια μεγάλη απόσταση μεταξύ λόγων και έργων. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

Θα σας δώσω δυο λεπτά, αλλά παρακαλώ να τελειώσετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα τελειώσω πολύ νωρίτερα. 

Ο κ. Αλογοσκούφης ο οποίος εμφανίστηκε και ως υπερασπιστής του προγράμματος του ΠΑΣΟΚ και ανησυχεί μήπως και παρεκκλίνει, έκανε νομίζω ένα θεμελιώδες λάθος, όταν επιχείρησε να εμφανίσει την αποκρατικοποίηση της ΕΥΔΑΠ ως μέτρο εισπρακτικού χαρακτήρα. 

Ανέφερα προηγουμένως ότι η αποτίμηση της εταιρείας, είναι γύρω στα διακόσια δισεκατομμύρια και θα μετοχοποιηθεί γύρω στο 20% με 30%. Δηλαδή η προσδοκόμενη πρόσοδος, θα είναι γύρω στα σαράντα με εξήντα δισεκατομμύρια δραχμές. Και άρθρο του νομοσχεδίου περιγράφει ρητά ότι θα καταβάλλονται σε τρεις ετήσιες δόσεις ποσά δεκαπέντε δισεκατομμυρίων δραχμών για να ενισχυθεί η επενδυτική δραστηριότητα της ΕΥΔΑΠ. 

Αν πάρει κανείς τη διαφορά, που στην καλύτερη περίπτωση θα είναι γύρω στα δεκαπέντε δισεκατομμύρια, αντιλαμβάνεται, νομίζω, το ρηχό του επιχειρήματος, ότι τάχα αυτή η διαφορά θα σώσει τα ελλείμματα του προϋπολογισμού, την ένταξη και οτιδήποτε άλλο. Σας ευχαριστώ. 

ΧΑΡΑΛΑΜΠΟΣ ΑΓΓΟΥΡΑΚΗΣ: Παρακαλώ το λόγο, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Μα, έχετε μιλήσει. 

ΧΑΡΑΛΑΜΠΟΣ ΑΓΓΟΥΡΑΚΗΣ: Είμαι και Κοινοβουλευτικός. 

ΠΡΟΕΔΡΕΥΩΝ (Νικόλαος Κατσαρός): 'Οταν έλθει η ώρα της δευτερολογίας, θα σας δοθεί ο λόγος για να δευτερολογήσετε. 

Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριοι συνάδελφοι, το προκείμενο σχέδιο νόμου, είναι χαρακτηριστικό της πολιτικής νοοτροπίας της Κυβέρνησης Σημίτη. Και όταν τελειώσει η συζήτηση, θα κρίνει ο καθένας από μας αν είναι και χαρακτηριστικό της πολιτικής νοοτροπίας του ΠΑΣΟΚ. 

Το γεγονός ότι κρατώ αυτήν την επιφύλαξη, ελπίζω να καταλάβετε ότι κάτι σημαίνει. Λέω ότι είναι χαρακτηριστικό της νοοτροπίας της Κυβέρνησης Σημίτη για τον εξής λόγο: Αναγκασμένο από τα πράγματα, αναγκασμένο από την αλλαγή της παγκόσμιας πολιτικής και οικονομικής συγκυρίας, το πάλαι ποτέ διαλάμψαν Σοσιαλιστικό Κίνημα, άφησε τους τριτοκοσμικούς οραματισμούς, άφησε την ιδεολογία του κρατισμού και υποχρεώθηκε -το τονίζω αυτό- ν' ακολουθήσει μιαν άλλη νοοτροπία πολιτική, μιαν οδό πολιτική, την οδό η οποία οδηγεί στην οικονομία της αγοράς και στις αρχές του φιλελευθερισμού. 

Η πορεία αυτή του ΠΑΣΟΚ ήταν και είναι ως σήμερα αναγκαστική. Είναι δε χαρακτηριστικό και του ιδίου του κυρίου Υπουργού που μόλις απέρχεται, ο οποίος ιδεολογικά έχει ακολουθήσει όλα τα πολιτικά χρώματα της ίριδας και όλη του η ιδεολογία, αν διαβάσει κανείς τα γραπτά του, είναι ένα μωσαϊκό κυριολεκτικά, το οποίο δεν έχει την παραμικρή συνέπεια. 

ΓΕΩΡΓΙΟΣ ΔΡΥΣ (Υφυπουργός Οικονομικών): Σε μένα αναφέρεστε; 

ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, κύριε Δρυ. Δεν ξέρω τι έχετε γράψει, λυπούμαι, αλλά δεν έχω διαβάσει πολλά δικά σας. 'Εχω διαβάσει μερικά πράγματα του κ. Χριστοδουλάκη και από εκεί κρίνω. 

(Θόρυβος στην Αίθουσα) 

Κύριε Καψή, ξέρετε πολύ καλά ότι δεν έχω αφήσει άρθρο που έχετε γράψει και να μην το έχω διαβάσει. 

'Οταν όμως, όπως αντιλαμβάνεστε, κυρίες και κύριοι συνάδελφοι, ένα κόμμα ή ένα κομμάτι ενός κόμματος ακολουθεί αυτήν την πορεία, είναι φανερό ότι αφού σύρεται προς μια ορισμένη κατεύθυνση, πρώτα-πρώτα δεν γνωρίζει τι είναι εκείνο το οποίο πρέπει να υπερασπισθεί. Διότι εάν δεν έχεις μάθει ορισμένα πράγματα, όταν αναγκάζεσαι να τα κάνεις, είναι φυσιολογικό να μην τα γνωρίζεις. Και πολύ περισσότερο σήμερα, η Κυβέρνηση Σημίτη, αυτά τα οποία κάνει, δεν τα πιστεύει. Δεν υπάρχει ιδεολογία ιδιωτικοποίησης σε αυτήν την Κυβέρνηση. Είναι αναγκασμένη να κάνει ορισμένα πράγματα. Γι' αυτό και βλέπετε ότι οδηγείται εδώ που οδηγείται, σε τέτοιου είδους κατασκευάσματα σαν και αυτό που έχουμε μπροστά μας. Η ιδιωτικοποίηση της ΕΥΔΑΠ είναι ένα πολιτικό ιβρίδιο, ένας θεσμικός καρνάβαλος. Και εξηγούμαι γιατί. Πρώτα-πρώτα μιλάει για μετοχοποίηση της εταιρείας στο πλαίσιο της οποίας το 49% μπορεί να ανήκει ακόμη και σε ιδιώτες και το 51% παραμένει πάντοτε στο δημόσιο. Θα έλεγε κανείς τι καλύτερο από μία ιδιωτικοποίηση μιας συγκεκριμένης επιχείρησης προς αυτήν την κατεύθυνση; Ξεχνάει η Κυβέρνηση -μάλλον δεν το ξεχνάει το παραγνωρίζει- ότι όταν μιλάμε για ιδιωτικοποίηση, σε καμία περίπτωση δεν μπορεί να γίνει μόνο με τη μετοχοποίηση. Η μετοχοποίηση είναι μία μέθοδος διαχείρισης του κεφαλαίου, σε καμία περίπτωση όμως από μόνη της δεν οδηγεί σε ιδιωτικοποίηση. Γι' αυτό βλέπετε ότι και από την άλλη πλευρά το Δ.Σ. το οποίο διοικεί την εταιρεία εξακολουθεί να διορίζεται από την Κυβέρνηση με τις ίδιες αδιαφανείς διαδικασίες και με τα ίδια κομματικά κριτήρια που ξέραμε. Η πραγματική ιδιωτικοποίηση προϋποθέτει διοίκηση μιας εταιρείας που έχει στοιχειώδη ανεξαρτησία, ώστε να μπορεί να λειτουργεί με τους νόμους της οικονομίας της αγοράς. Δεν νοείται σε καμία περίπτωση ιδιωτικοποίηση μιας επιχείρησης η οποία παίρνει άνωθεν εντολές και η οποία κινείται μόνο με βάση κομματικά κριτήρια. 

Από τη μια πλευρά, λοιπόν, ιδιωτικοποίηση, από την άλλη έρμαιο του κρατισμού και των άνωθεν εντολών. Γι' αυτό είπα ότι η Κυβέρνηση ό,τι κάνει αυτήν τη στιγμή, δεν το κάνει από κάποια ιδεολογία ιδιωτικοποίησης. Το είπε ο κ. Αλογοσκούφης προηγουμένως, το επαναλαμβάνω και εγώ, αν το είχε προγραμματίσει και το είχε στο μυαλό της, θα το είχε και στο πρόγραμμά της. Κάθε άλλο. Το πρόγραμμα του ΠΑ.ΣΟ.Κ. το αποκλείει ρητώς αυτό το πράγμα. Γιατί το κάνει τώρα; Μα, είναι απλό, το κάνει καθαρά για ταμιευτικούς λόγους, το κάνει καθαρά για να εισπράξει χρήματα και δεν την διαφέρει τίποτε άλλο. Το κάνει καθαρά διότι βλέπει ότι η συγκυρία, ιδίως του χρηματιστηρίου είναι τέτοια, που της επιτρέπει να βρει άλλη μία ιερή αγελάδα του δημόσιου τομέα για να μπορέσει να την αρμέξει κατά τον καλύτερο δυνατό τρόπο, προκειμένου να αποκομίσει κέρδη και προκειμένου να συγκαλύψει ελλείμματα, τα οποία υπάρχουν αλλού. Είναι δε χαρακτηριστικό, ότι υπάρχουν τρία σημεία τα οποία δείχνουν, όχι μόνο την προχειρότητα, αλλά και τα προβλήματα συνταγματικότητας, τα οποία θα εγερθούν στην πορεία. 

Πρώτο σημείο είναι το σημείο του 49%, το οποίο είναι δυνατόν να διατεθεί από πλευράς μετοχικού κεφαλαίου από την Κυβέρνηση, όπως εκείνη νομίζει. 

Ρωτώ, κυρίες και κύριοι συνάδελφοι του ΠΑ.ΣΟ.Κ.: Ας αφήσουμε το κομμάτι εκείνο, το οποίο θα πάει μέσω χρηματιστηρίου και εκεί πράγματι θα υπάρξει διασπορά μετοχών. Αν και όπως λειτουργεί σήμερα το χρηματιστήριο, ούτε και εκεί υπάρχουν εγγυήσεις διαφάνειας. Κανείς δεν εγγυάται ότι το 20%, το οποίο θα διασπαρεί μέσα από το χρηματιστήριο, θα διασπαρεί κάτω από διαφανείς διαδικασίες ή θα γίνει ό,τι γίνεται με άλλες εταιρείες που ξέρουμε πώς τις χειρίζονται οι κρατικές τράπεζες, όπως είναι π.χ. η Εθνική Τράπεζα. Και ξέρουμε τι έχει συμβεί στο χρηματιστήριο, με παρέμβαση της Εθνικής Τράπεζας σήμερα. Αλλά το υπόλοιπο του 20%; Να δεχθώ, δηλαδή ότι στο χρηματιστήριο, εν πάση περιπτώσει, μπορεί να λειτουργήσει ο νόμος της αγοράς. Το υπόλοιπο με ποια κριτήρια θα το διαθέσει το ελληνικό δημόσιο; Να μην αναγράφεται στο νόμο ούτε ένα κριτήριο για τον τρόπο διαχείρισης του μετοχικού κεφαλαίου; Και τι είναι η ΕΥΔΑΠ; Τσιφλίκι της Κυβέρνησης; Προσωπική της περιουσία; Δεν είναι η ΕΥΔΑΠ μία δημόσια υπηρεσία καίριας σημασίας; Το λέει το ίδιο το Σύνταγμα, το λέει το ίδιο το Συμβούλιο της Επικρατείας με τη νομολογία του. 

Είναι μία δημόσια υπηρεσία, η οποία έχει παραχωρηθεί σε νομικό πρόσωπο ιδιωτικού δικαίου. Μία δημόσια υπηρεσία που, εκ των πραγμάτων, ακόμα και όταν ιδιωτικοποιείται, πρέπει να τελεί υπό την εποπτεία του κράτους και να τηρεί τις τρεις βασικές αρχές: Την αρχή της συνέχειας, την αρχή της ισότητας και την αρχή της προσαρμογής. Πώς είναι δυνατόν, λοιπόν, να μην υπάρχουν κριτήρια στην παραχώρηση του 49% και να μιλάμε για εφαρμογή των αρχών αυτών; 

Σημείο δεύτερο στο άρθρο 2, παράγραφος 1 και θα επανέλθουμε όταν έρθει η ώρα να μιλήσουμε γι' αυτό. Λέει ότι το προνόμιο παραχωρείται στην Ε.ΥΔ.Α.Π., αλλά η διάρκεια και οι λοιποί όροι θα κριθούν και θα καθορισθούν από τη σύμβαση που θα υπογραφεί μεταξύ Ε.ΥΔ.Α.Π. και ελληνικού δημοσίου. Και το επισημαίνει η έκθεση της Επιστημονικής Υπηρεσίας της Βουλής. 

Είναι δικαίωμα, νομίζετε, του δημοσίου να έρχεται αυτήν την υπηρεσία που έχει η Ε.ΥΔ.Α.Π. να την παραχωρεί όπως εκείνο νομίζει; Και θεωρείτε, κύριε Υπουργέ, σοβαρό ότι δια συμβάσεως καθορίζεται -δηλαδή με διμερή συμφωνία του δημοσίου και ενός νομικού προσώπου ιδιωτικού δικαίου- η έννοια του προνομίου μιας δημόσιας επιχείρησης η οποία παρέχει αγαθά, τα οποία κατά το Σύνταγμα είναι ζωτικά για το κοινωνικό σύνολο; 

Γνωρίζετε πολύ καλά ότι μόνον ο νομοθέτης μπορεί να τα ρυθμίζει αυτά. Και απο εκεί και πέρα η εκτελεστική εξουσία είτε μονομερώς είτε διά συμβάσεως μπορεί αυτά τα πράγματα να τα ρυθμίζει εις εκτέλεση νόμου. Αλλά εσείς δεν έχετε κανένα κριτήριο. 

Λέτε ότι η διάρκεια του προνομίου αλλά και οι όροι στη συνέχεια θα καθορισθούν από τη σύμβαση. Ούτε και εκεί έχετε κανένα κριτήριο. Ούτε για το 49% ούτε, βεβαίως, για τους όρους του προνομίου. 

Τρίτο σημείο: Ξεχάσατε, προφανώς στη βιασύνη σας, να βρείτε χρήματα με τον τρόπο αυτό, να μας πείτε τι θα γίνει στην περίπτωση κατά την οποία λήγει η σύμβαση που έχει υπογραφεί. Και αυτό σας το επισημαίνει η Επιστημονική Υπηρεσία της Βουλής. Δεν θα πει ο νόμος εκ των προτέρων τι θα γίνει; Δηλαδή θ' αφήσετε το δημόσιο, την εκτελεστική εξουσία μόνη της και την Ε.ΥΔ.Α.Π. να καθορίσουν τους όρους του τι θα γίνει στην περίπτωση κατά την οποία το προνόμιο αυτό θα πάψει να υπάρχει; Και μπορεί να πάψει να υπάρχει αυτό το προνόμιο; Μελετήσατε τη νομολογία του Συμβουλίου της Επικρατείας, εάν αυτό μπορεί να γίνει; Βάλτε μία στοιχειώδη εγγύηση, τι γίνεται μετά. 

Τα τρία αυτά σημεία είναι καίρια. Και δεν άπτονται μόνο μιας αδιαφανούς πολιτικής, αλλά είναι σημεία τα οποία παραβιάζουν συλλήβδην και κατά συρροήν το Σύνταγμα. 

Γι' αυτό, λοιπόν, κυρίες και κύριοι συνάδελφοι της κυβερνητικής Πλειοψηφίας, ρίξτε μια ματιά, σας παρακαλώ. Ξέρω πολύ καλά τις πολιτικές δεσμεύσεις του ότι δεν μπορείς να φέρεις σε δύσκολη θέση μια κυβέρνηση. Σκεφθείτε πού οδηγούμεθα όμως μέσα από αυτές τις διαδικασίες. Δεν είμαστε σε καμία περίπτωση αντίθετοι με ιδιωτικοποιήσεις. Οι ιδιωτικοποιήσεις όμως δεν σημαίνουν αναρχία σε ό,τι αφορά τη σχετική πολιτική. Σημαίνουν προγραμματισμό, σημαίνουν ορθολογική διαχείριση, σημαίνουν, σε κάθε περίπτωση, ότι πρέπει να σέβεται κανείς θεμελιώδεις αρχές που απορρέουν από το Σύνταγμα και αφορούν βασικές ανάγκες του κοινωνικού συνόλου. 

Ο φιλελευθερισμός και η οικονομία της αγοράς, κυρίες και κύριοι συνάδελφοι -και δεν απευθύνομαι στην Κυβέρνηση, γιατί έχει μάλλον πάρει τις αποφάσεις της- έχουν κανόνες, δεν είναι ζούγκλα. Αυτό φαίνεται ότι το αγνοεί η Κυβέρνηση που θυσιάζει τα πάντα στο βωμό της εύκολης εξοικονόμησης χρήματος. 

Τελειώνω, λέγοντάς σας, κύριε Υπουργε, ότι έχει λεχθεί για την ελευθερία ότι θέλει αρετή και τόλμη. Θα έλεγα ότι και η διαχείριση του δημόσιου χρήματος και η διαχείριση του δημόσιου τομέα θέλει και τόλμη και αρετή. 'Οπως αποδεικνύει αυτό το νομοσχέδιο, ούτε τόλμη έχετε -γιατί σύρεσθε να κάνετε ιδιωτικοποιήσεις και τις κάνετε τυχαία- ούτε όμως πολιτική αρετή. Διότι αυτό το νομοσχέδιο όζει αδιαφάνειας, η οποία αποτελεί ένα στοιχείο το οποίο διακρίνει την πολιτική της Κυβέρνησης. Είναι ακριβώς η νοοτροπία του χρηματιστηρίου που ζήσαμε τον τελευταίο καιρό. Της αναρχίας εκείνης που θέτει σε κίνδυνο και την εθνική οικονομία και τους μικροεπενδυτές. Είναι χαρακτηριστικό μιας κυβέρνησης που ούτε ήξερε ούτε ξέρει και, πολύ φοβούμαι, ποτέ δεν θα μάθει τι σημαίνει οικονομία της αγοράς, υγιής ανταγωνισμός, κράτος δικαίου. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο αυτό εισάγεται υποστηριζόμενο από έναν απολύτως αναρμόδιο Υφυπουργό. Και προσωπικά λυπάμαι, διότι υπονοώ τον κ. Νίκο Χριστοδουλάκη, που έχω πολύ συγκεκριμένους λόγους να τον εκτιμώ ιδιαιτέρως για την κατάρτισή του, για την εργατικότητά του και για το ήθος του. 

Ακριβολογώντας, όμως, υποστηρίζω ότι δεν πρόκειται καν για ένα νομοσχέδιο, αλλά πρόκειται για μία σύμβαση. Μία σύμβαση μεταξύ του ελληνικού δημοσίου και κάποιων ιδιωτών. Ιδιωτών που αποδέχομαι απολύτως ότι είναι άγνωστοι. Διότι εάν οι ιδιώτες αυτοί ήσαν γνωστοί εκ των προτέρων, δεν θα επρόκειτο απλώς για εσφαλμένη ρύθμιση, αλλά θα επρόκειτο για σκάνδαλο. 

Δεν είναι σκάνδαλο, διότι δεν έχω την παραμικρή αμφιβολία ότι με ακρίβεια ο κ. Χριστοδουλάκης εβεβαίωσε ότι είναι άγνωστοι οι μελλοντικοί μέτοχοι της ΕΥΔΑΠ. Είναι μία σύμβαση η οποία είναι απολύτως επαχθής για το δημόσιο, το ελληνικό κράτος, τον ελληνικό λαό και τον 'Ελληνα φορολογούμενο και επαχθής επίσης για τον καταναλωτή της περιοχής της Αττικής. 

Οι περισσότερες από τις διατάξεις των άρθρων έως και το 5 δεν έχουν καμία απολύτως πρακτική αξία. Η ουσία του νομοθετήματος είναι το άρθρο 6. Και με το άρθρο 6, όποιος το διαβάσει προσεκτικά, αποκαλύπτεται ότι αυτοί οι μέτοχοι δεν θα πληρώνουν τίποτα και για τίποτα και μόνο θα εισπράττουν. Θα εισπράττουν από τους καταναλωτές και θα εισπράττουν και από το δημόσιο. Είναι ανακριβής η εντύπωση ότι τάχα η νέα εταιρεία θα προβαίνει σε επενδύσεις και θα αντλεί κεφάλαια για επενδυτική δραστηριότητα. 

Η διάταξη του άρθρου 6, την οποία εάν είχαν κάνει δικηγόροι αντισυμβαλλομένων, θα έλεγα ότι είναι πάρα πολύ ευφυής, ορίζει τα εξής: "Το Υπουργείο Ανάπτυξης μεριμνά για την έρευνα και τη συλλογή του ύδατος." 'Εξω λοιπόν η νέα ΕΥΔΑΠ. "Το Υπουργείο Περιβάλλοντος, Χωροταξίας και Δημοσίων 'Εργων για τη μελέτη, κατασκευή και λειτουργία νέων έργων...". Και όχι μόνο για την κατασκευή και λειτουργία νέων έργων, αλλά επιπλέον "για τη λειτουργία, συντήρηση και επέκταση των ήδη υφισταμένων έργων". Με άλλα λόγια το δημόσιο, ο ελληνικός λαός, θα δαπανούν και θα επενδύουν για όλα όσα απαιτούν πράγματι την άντληση κεφαλαίων, όσα απαιτούν πράγματι επενδυτικό κεφάλαιο, επενδυτική χρηματοδότηση. 

Αλλά δεν είναι μόνον αυτό. Βεβαίως, εκχωρείται, μεταβιβάζεται στη νέα εταιρεία, ο δευτερεύουσας σημασίας εξοπλισμός, τα δευτερεύουσας σημασίας πάγια, που είναι το δίκτυο. 

Ακούσατε όμως τι συμβαίνει και για το δίκτυο. "Η "Εταιρεία Παγίων Ε.ΥΔ.Α.Π." -δηλαδή το κράτος- "έχει την ευθύνη για τη λειτουργία και συντήρηση των παγίων που θα μεταβιβαστούν". Δηλαδή θα μεταβιβαστούν πάγια στη νέα εταιρεία, αλλά η νέα εταιρεία δεν θα ξοδεύει μία δεκάρα για τη συντήρηση αυτών των παγίων. Δηλαδή θα έχουν το δίκτυο, θα το εκμεταλλεύονται το δίκτυο και άλλοι θα πληρώνουν. Και αυτοί οι άλλοι είναι ο ελληνικός λαός διά μέσου της Κυβερνήσεως. 

Αλλά, ακούσατε και παρακάτω: Εάν όμως αναλάβει αυτήν τη συντήρηση των μεταβιβαζόμενων η νέα Εταιρεία Παγίων, αυτή η νέα εταιρεία θα τα αναλάβει έναντι εύλογης αμοιβής. Δηλαδή θα εισπράττουμε από τον καταναλωτή, αλλά θα εισπράττουμε και από το κράτος. Εάν δεν θα εισπράττουμε από το κράτος, τότε το κράτος θα μας δίδει όλον τον εξοπλισμό, θα προβαίνει σε όλες τις επενδυτικές δαπάνες, ώστε η νέα εταιρεία απλώς να εισπράττει. 

Ακούσατε και παρακάτω, σε ό,τι αφορά την αποχέτευση: Το Υπουργείο Δημοσίων 'Εργων μεριμνά για τη μελέτη, κατασκευή, συντήρηση και επέκταση του δικτύου ομβρίων υδάτων, καθώς και των έργων αντιπλημμυρικής προστασίας. Το Υπουργείο Περιβάλλοντος μπορεί να αναθέτει το σύνολο ή τμήμα των ανωτέρω εργασιών έναντι εύλογης αμοιβής. 

'Αρα, εδώ πρόκειται για το εξής καταπληκτικό, το οποίο δεν έχει καμία σχέση ούτε με τον Ο.Τ.Ε. ούτε με τα Ελληνικά Πετρέλαια. Πρόκειται για την εξής καταπληκτική ρύθμιση. Αυτή η νέα εταιρεία εισπράττει από δύο πηγές. Δεν έχει καμία υποχρέωση να ξοδεύει. Αλλά, εάν ξοδέψει, αυτό το έξοδο θα υπολογίζεται μέσα σε μια αμοιβή ή, όπως πολύ ευθέως αποκαλείται, από ένα τίμημα εύλογο. 

Και ερωτώ: Τελικά τι θα προσφέρει αυτή η νέα εταιρεία; Αυτή η νέα εταιρεία θα προσφέρει μόνο κέρδη στους μετόχους, οι οποίοι τελικά θα φθάσουν βεβαίως στο 49%, όπως έγινε και με τον Ο.Τ.Ε., που ξεκίνησε από μικρά ποσοστά για να φτάσουμε στο ακραίο προβλεπόμενο από το νόμο όριο. 

Αλλά σε ό,τι αφορά τον Ο.Τ.Ε., ο Ο.Τ.Ε. αυτοχρηματοδοτείται. Ο Ο.Τ.Ε. αντλεί, για να κάνει επενδύσεις. Εδώ αντλούνται κεφάλαια για να μη γίνει τίποτα. 

Είπε ο κ. Χριστοδουλάκης ότι δεν έχει εισπρακτικό χαρακτήρα. 

Και βεβαίως έχει εισπρακτικό χαρακτήρα υπέρ των ιδιωτών μετόχων, κύριε Υφυπουργέ. Αυτόν τον εισπρακτικό χαρακτήρα έχει. Και δευτερευόντως έχει εισπρακτικό χαρακτήρα σε ό,τι αφορά την άντληση κάποιων κεφαλαίων, τα οποία δεν θα πάνε για ταμιευτήρες, δεν θα πάνε για αγωγούς, δεν θα πάνε για δίκτυα. Για τι θα πάνε; 

Για να χρηματοδοτηθεί ο άγνωστος διαχειριστής και διοικητής της νέας εταιρείας; Γιατί μου κάνει εντύπωση ότι δεν αναφέρεται ποιος θα έχει τη διαχειριστική και διοικητική ευθύνη αυτής της νέας εταιρείας. 

Ακόμη μου έκανε εντύπωση και κάτι άλλο, το οποίο λέω με πόνο και ως Βουλευτής του ΠΑΣΟΚ και ως Βουλευτής Αθηνών, αλλά προπαντός ως ο Υπουργός που έτυχε να εισηγηθώ τον πρώτο νόμο τον οποίο απέκτησε η χώρα για τη διαχείριση του υδατικού δυναμικού. Δεν αναφέρεται πουθενά ο ν.1739/198. Και ο νόμος αυτός δεν ήταν δογματικός της δημοσιοποίησης. Βέβαια όριζε ότι το νερό είναι φυσικό αγαθό για την ικανοποίηση κοινωνικών αναγκών. Προέβλεπε βέβαια και περιπτώσεις ιδιωτικής δραστηριότητας. Πώς τις προέβλεπε όμως; 'Ελεγε ότι ο ιδιώτης, με τις προϋποθέσεις που όριζε ο νόμος, με τους ελέγχους που όριζε ο νόμος, μπορεί να προβεί σε έργα, αλλά με επιβάρυνση του ιδίου. Σε έργα τα οποία ξεκινούν από την έρευνα και την αξιοποίηση των υδατικών πόρων. 

Εκεί βέβαια όπου κρίνεται ότι δεν χρειάζεται, ότι δεν είναι αναγκαία η ανάθεση σε δημόσιο φορέα, να έρθει ο ιδιώτης, υπό τις προϋποθέσεις του νόμου για τη διαχείριση των υδατικών πόρων και εφόσον αυτός ο ιδιώτης θα προβεί γνησίως σε επενδυτικές δαπάνες για τον εντοπισμό των κοιτασμάτων και για την αξιοποίησή τους. 

Εδώ όμως δεν πρόκειται περί αυτού. 'Ολα θα τα πληρώνει ο 'Ελληνας φορολογούμενος. Και βέβαια θα υπάρξει αύξηση της τιμής του ύδατος. Εκτός εάν λιγοστέψουν τα έξοδα, γιατί όλα θα τα αναλάβει ο 'Ελληνας φορολογούμενος μέσω της εταιρείας παγίων και μέσω των δύο Υπουργείων τα οποία ανέφερα. 

Αρκεί λοιπόν το άρθρο 6, αγαπητοί συνάδελφοι, για να αντιληφθούμε ποιο είναι το νομοθέτημα. 'Ολα τα άλλα τα οποία γράφονται για τους ενδεχόμενους σκοπούς της εταιρείας είναι φιλολογία και είναι αντιγραφή τυποποιημένων διατάξεων που βρίσκουμε στα βασικά άρθρα των νόμων -των ειδικών νόμων εννοώ- για τις ανώνυμες εταιρείες ή στα καταστατικά των ανωνύμων εταιρειών. 

Λυπούμαι, αλλά εμένα μου είναι αδύνατο να ψηφίσω αυτό το νομοσχέδιο, εκτός εάν απαλειφθεί το άρθρο 6, που το θεωρώ απίθανο. Εφόσον όμως το άρθρο 6 θα υπάρχει μέσα, εγώ δεν μπορώ να το ψηφίσω. Δεν λέω ότι θα το καταψηφίσω. Είμαι σαφής. Δεν καταψηφίζω. Είμαι Βουλευτής του ΠΑΣΟΚ. Αλλά αδυνατώ να δώσω θετική ψήφο γι' αυτό το νομοσχέδιο, εφόσον θα παραμείνει το άρθρο 6 το οποίο επιβαρύνει κατά τρόπο απαράδεκτο και προκλητικό το σύνολο του ελληνικού λαού ως φορολογούμενους και τους καταναλωτές της περιοχής της Αττικής. 

ΠΡΟΕΔΡΕΥΩΝ (Νικόλαος Κατσαρός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, πραγματικά και εγώ έψαχνα να βρω την ανάγκη -μέσα απο τις διατάξεις του νομοσχεδίου- που οδήγησε την Κυβέρνηση να φέρει το συγκεκριμένο νομοσχέδιο. Θα ήταν λογικό να αναζητηθούν με τη μετοχοποίηση κεφάλαια, για να ενισχυθεί η κεφαλαιουχική βάση της επιχείρησης, της ΕΥΔΑΠ, για την ανάπτυξή της. Είναι όμως προφανές, από όσα ανέφερε προηγούμενα ο συνάδελφος Πεπονής ότι αυτό δεν γίνεται. Επίσης θα ήταν λογικό να αναζητηθούν κεφάλαια, εάν επρόκειτο η επιχείρηση να αντιμετωπίσει έναν έντονο ανταγωνισμό, όπως για παράδειγμα συνέβη πριν από λίγο καιρό με τον ΟΤΕ ή όπως θα συμβεί αύριο με τη ΔΕΗ. 'Ομως ούτε αυτό γίνεται, γιατί είναι γνωστό ότι συνεχίζεται το μονοπωλιακό καθεστώς και δεν υπάρχει ουσιαστικός λόγος να γίνει αυτή η μετοχοποίηση. 

Εάν υπήρχε εξάλλου και ουσιαστικός λόγος, θα υπήρχε -πιστεύω- και οδηγία από την Ευρωπαϊκή 'Ενωση η οποία θα προέβλεπε την απελευθέρωση και αυτού του δικτύου, όπως υπάρχει οδηγία για την απελευθέρωση του δικτύου της ηλεκτρικής ενέργειας, του δικτύου των τηλεπικοινωνιών και του δικτύου των σιδηροδρομικών μεταφορών. 

Για να πετύχει όμως η μετοχοποίηση θα πρέπει να αναζητηθεί από τους ιδιώτες που θα επενδύσουν, είτε μέσω χρηματιστηρίου είτε μέσα από τη διαδικασία των πακέτων, η προοπτική της κερδοφορίας. 

'Αρα θα πρέπει αυτή η κερδοφορία να προέλθει είτε από αύξηση των τιμολογίων -ο Υπουργός είπε ότι δεν πρόκειται να γίνει, γιατί υπάρχει η ελέγχουσα εποπτική επιτροπή που θα ελέγχει τα τιμολόγια- είτε από αύξηση της κατανάλωσης, πράγμα που θα έχει έμμεση επίπτωση στα αποθέματα, αφού είναι γνωστό ότι τα αποθέματα είναι ένα κρίσιμο ζήτημα. Μέχρι πρότινος είχαμε περάσει μεγάλες κρίσεις λειψυδρίας και παίρναμε ένα σωρό μέτρα για να αντιμετωπίσουμε αυτήν την ανεπάρκεια. 

Η ΕΥΔΑΠ εκ των πραγμάτων κάνει και άλλα έργα, όπως έργα αναβάθμισης της ζωής, δηλαδή βιολογικούς καθαρισμούς, έργα αντιπλημμυρικής προστασίας. Αυτά τα έργα ανατίθενται στο ελληνικό δημόσιο. Αυτό είναι αναπόφευκτο, γιατί ποιoς θα έδινε χρήματα για να αναπτυχθούν τέτοια έργα που δεν είναι ανταποδοτικά. Είναι λογικό ο κάθε ιδιώτης επενδυτής να αναζητά την ανταπόδοση, την προσδοκία κέρδους. 

Επιπλέον πρέπει να σχολιάσω το γεγονός ότι δεν υπήρξε επαρκής διάλογος. Δεν έγινε διάλογος με τους εργαζόμενους. Τουλάχιστον αυτό αναφέρεται από την ομοσπονδία των εργαζομένων στο χώρο της ΕΥΔΑΠ. Δεν έγινε διάλογος ούτε με τη Γενική Συνομοσπονδία Εργατών Ελλάδος. Ενημερώθηκα από ένα σχετικό δελτίο Τύπου της Γενικής Συνομοσπονδίας, που έχει λόγο να εκφράζει και τους εργαζόμενους και τους καταναλωτές. Στη διαδικασία παρενέβη και το Εργατικό Κέντρο Αθήνας ζητώντας διάλογο και παραπέρα διασάφηση αυτών των ρυθμίσεων. Ούτε οι φορείς της Τοπικής Αυτοδιοίκησης συμμετείχαν στο διάλογο, παρά το γεγονός της συμμετοχής της Τοπικής Αυτοδιοίκησης στο διοικητικό συμβούλιο της εταιρείας. 

Το νομοσχέδιο αυτό έρχεται βεβιασμένα, διότι οι σύμβουλοι στους οποίους είχε ανατεθεί να διερευνήσουν αυτό το θέμα για να δούμε τα πορίσματά τους και τις προτάσεις τους δεν έχουν τελειώσει ακόμα την εργασία τους. Είναι προφανές ότι κανένας σε αυτήν την Αίθουσα δεν μπορεί να μην υποστηρίξει ότι δεν πρέπει να γίνει εκσυγχρονισμός της ΕΥΔΑΠ, ότι δεν πρέπει να αλλάξουν τα κακώς κείμενα, ότι δεν πρέπει να τύχει εφαρμογής ο ν.2414/96 για τον εκσυγχρονισμό των δημοσίων επιχειρήσεων και τη βελτίωση των παρεχομένων υπηρεσιών. 

'Ομως δεν πείστηκα, κύριε Υπουργέ, ότι αυτό το νομοσχέδιο είναι προς την κατεύθυνση της αναβάθμισης των υπηρεσιών και προς την αναμόρφωση επί τα βελτίω των εργασιακών σχέσεων με τη χορήγηση μάλιστα με ευνοϊκούς όρους μετοχών, όπως είπε ο κ. Χριστοδουλάκης. Αυτό μου θυμίζει ότι όταν ήμουν μικρός με κυνηγούσαν πολλές φορές, να μου δώσουν δυναμωτικό φάρμακο -μουρονόλαδο- που δεν είχε καλή γεύση. Αυτό, όμως, είχε και ευεργετικές επιπτώσεις. Εδώ μάλλον περί άλλου ελαίου πρόκειται στο συγκεκριμένο νομοσχέδιο. Γι'αυτό, από τη δική μου πλευρά δεν έχω πειστεί ότι αυτό το νομοσχέδιο είναι αναγκαίο. Κατά συνέπεια δεν πρόκειται να δώσω θετική ψήφο. 

ΠΡΟΕΔΡΕΥΩΝ (Νικόλαος Κατσαρός): Ο κ. Βαρβιτσιώτης έχει το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, περίμενα την αγόρευση του κυρίου Υφυπουργού Οικονομικών με πολύ καλή διάθεση για να ακούσω τα επιχειρήματά του. Να ακούσω γιατί η Κυβέρνηση προχωράει σε αυτό το σχεδιασμό και γιατί φέρνει για ψήφιση αυτό το σχέδιο νόμου. Λυπάμαι, αλλά ο κύριος Υφυπουργός δεν έπεισε κανέναν, αλλά και δημιούργησε μεγαλύτερα ερωτηματικά για την ορθότητα της ρυθμίσεως που εισηγείται. 

Δύο ήταν τα χαρακτηριστικά της αγορεύσεως του κυρίου Υφυπουργού. Πρώτον, η αοριστολογία. Δεν είπε τίποτα και απολύτως τίποτα για το μέλλον και την προστασία του προσωπικού. Μεγάλες κουβέντες, ωραίες φράσεις, στην ουσία όμως τίποτα. Δεν ήταν όμως μόνο η αοριστολογία το χαρακτηριστικό της αγορεύσεως του κυρίου Υφυπουργού. 'Ηταν η προσπάθεια αποπροσανατολισμού της Αιθούσης αυτής, αφού προσπάθησε να μας πείσει ότι ο ΟΤΕ με τις νέες ρυθμίσεις που κάνει, δεν αυξάνει τα τέλη. Μα, πού ζείτε, κύριε Υφυπουργέ των Οικονομικών; Είπαμε να προσπαθείτε να αποπροσανατολίσετε την κοινή γνώμη, αλλά όχι μέχρι αυτού του σημείου. Διότι και ο τελευταίος 'Ελλην πολίτης γνωρίζει ότι με τις ρυθμίσεις που εξήγγειλε ο ΟΤΕ η αύξηση των τηλεφωνικών είναι πολύ μεγάλη. 

Θα ξεκινήσω με δύο παραδοχές και ελπίζω, ή μάλλον είμαι βέβαιος, ότι θα συμφωνήσουμε σ' αυτές. Η πρώτη είναι ότι το νερό είναι κύρια πηγή ζωής στον πλανήτη μας. Είναι κοινωνικό αγαθό και μάλιστα αγαθό σε ανεπάρκεια. 

Πριν από λίγες μέρες διάβασα μία δήλωση ενός κατ' εξοχήν ειδικού πάνω στο νερό, εννοώ για την παγκόσμια κατανάλωση, του κ. Ισμαήλ Σεραγκέλντιν, ο οποίος είναι αντιπρόεδρος της παγκόσμιας τράπεζας και πρόεδρος της παγκόσμιας επιτροπής για το νερό. Αναφέρει ότι σήμερα στον πλανήτη μας ένα δισεκατομμύριο διακόσια εκατομμύρια άνθρωποι δεν έχουν πρόσβαση σε πόσιμο νερό και μέχρι το 2025 ο αριθμός αυτός θα διπλασιαστεί και θα φθάσει περίπου τα δύο δισεκατομμύρια τριακόσια εκατομμύρια ανθρώπους. 

Στην ίδια ανακοίνωση που σας ανέφερα μνημονεύεται ότι το κόστος αποκτήσεως της πρόσβασης σε πόσιμο νερό μέχρι το 2010 υπολογίζεται σε παγκόσμια κλίμακα σε τριάντα πέντε δισεκατομμύρια δολάρια ετησίως. Με τα στοιχεία αυτά γίνεται φανερό πόσο σημαντικό είναι το πόσιμο νερό και μάλιστα αγαθό σε ανεπάρκεια. Γι' αυτό αφενός σωστή οργάνωση, σωστή διακίνηση, σωστή χρήση και σε καμία περίπτωση δεν μπορεί συμφωνήσει κανείς ότι αυτό το κοινωνικό αγαθό πρέπει να περάσει στη λογική της υπερκατανάλωσης και της κερδοσκοπίας. 

Θυμίζω ότι όταν ήμασταν εμείς στην κυβέρνηση στην περίοδο 1990-1993 αντιμετωπίσαμε ένα έντονο πρόβλημα λειψυδρίας και σκεπτόμασταν στην κυβερνητική επιτροπή ακόμη τη μεταφορά νερού με πλωτά μέσα, τάνκερς και ευτυχώς υπήρξε η παρέμβαση του τότε Υπουργού Δημοσίων 'Εργων κ. Αχιλλέα Καραμανλή, ο οποίος έκανε το μεγάλο έργο εμπλουτισμού της Υλίκης με τα νερά από τον Εύηνο. Και έτσι λύθηκε το μεγάλο αυτό πρόβλημα. 

Δεν είναι μόνο η ποσότητα που λείπει από τον πλανήτη μας είναι και η ποιότητα που πρέπει να υπάρχει. Αυτή είναι η πρώτη παραδοχή και νομίζω ότι σ' αυτή συμφωνούμε όλοι. Η δεύτερη είναι ότι κάθε ανώνυμος εταιρεία έχει σαν κύριο στόχο τη δημιουργία των προϋποθέσεων για τη διανομή κερδών στο μέλλον. Εφόσον λοιπόν υπάρχει μια πολυμετοχική ανώνυμη εταιρεία, ο μέτοχος που θα επενδύσει τα κεφάλαιά του ή το κομπόδεμά του ή τις οικονομίες του είναι βέβαιο ότι θα προσδοκά ένα κέρδος απ' αυτήν την επένδυση. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Το κέρδος δε, πρέπει να είναι τουλάχιστον ίσο με το επιτόκιο το καταβαλλόμενο από το ταμιευτήριο. Αλλιώς γιατί θα επενδύσει; Κατά συνέπεια είναι βέβαιο ότι θα μετατραπεί, με τη μετοχοποίηση της ΕΥΔΑΠ, το φυσικό αγαθό σε εμπορεύσιμο είδος. 

Και θα ήθελα επίσης να πω ότι αν συμφωνήσουμε σε αυτές τις δύο παραδοχές, που νομίζω ότι είναι παραδοχές που δεν επιδέχονται αμφισβήτηση, θα πρέπει να καταλήξουμε στο συμπέρασμα ότι ο μέτοχος ο οποίος θα τοποθετήσει τα κεφάλαιά του σε αυτήν ή θα παραπλανηθεί τοποθετώντας τα ή θα οδηγηθεί η επιχείρηση στην αύξηση της τιμής του νερού. Δεν υπάρχει άλλη λύση. Πως ο μέτοχος θα πάρει το κέρδος του; Πώς ο μέτοχος θα ικανοποιηθεί για την επένδυσή του; Μόνο με το κέρδος. Πώς θα πραγματοποιηθεί το κέρδος; Μόνο με την αύξηση της τιμής του νερού, εκτός εάν θέλετε και αυτόν το μέτοχο να τον παραπλανήσετε, ώστε να τοποθετήσει την περιουσία του, την επένδυσή του, στην ΕΥΔΑΠ, χωρίς να έχει καμία αναμενόμενη απόδοση. 

Διερωτάται λοιπόν κανείς, αφού αυτές οι παραδοχές είναι απολύτως σωστές, γιατί λοιπόν η Κυβέρνηση προχωρεί σε αυτήν τη μετοχοποίηση του 49%; Ποια είναι η σκέψη της Κυβερνήσεως; Θέλει να μας κάνει η Κυβέρνηση να πιστέψουμε ότι προχωρεί σε αποκρατικοποιήσεις; Μα, δεν είναι αποκρατικοποίηση. Είναι ένα σύστημα το οποίο βρήκατε και το οποίο βεβαίως δεν περπατάει, όπως δεν περπατάει και στις άλλες μετοχοποιούμενες εταιρείες. Φοβάμαι ότι ο μόνος στόχος της Κυβερνήσεως είναι να προσποριστεί και να αποκομίσει χρήματα τα οποία θα κλείσουν μαύρες τρύπες του προϋπολογισμού ή θα διατεθούν για προεκλογικές παροχές, δρόμο τον οποίο ακολουθείτε συνεχώς. 

Θα έλεγα επίσης ότι είναι πάρα πολύ πονηρή η διάταξη του άρθρου 10. Επεσήμανε ο κ. Πεπονής το άρθρο 6. Εγώ επισημαίνω τη διάταξη του άρθρου 10. Τι λέει η διάταξη του άρθρου 10; Με το άρθρο αυτό προβλέπεται μεταξύ άλλων η δυνατότητα εισαγωγής στο Χρηματιστήριο Αξιών Αθηνών δημοσίων επιχειρήσεων και οργανισμών με ελεγμένη μία μόνο, την τελευταία, πριν την εισαγωγή της στο Χρηματιστήριο Αθηνών χρήση. 'Οταν οποιαδήποτε ιδιωτική επιχείρηση θέλει τρεις τουλάχιστον χρήσεις ηλεγμένες και με κέρδη, εσείς εισάγετε στο Χρηματιστήριο Αξιών Αθηνών με μόνο μία χρήση, η οποία είναι σαφώς παραπλανητική για τον επενδυτή. 

Κυρίες και κύριοι, αυτή είναι η πλευρά του νερού. Μήπως η αποχέτευση έχει λιγότερη σημασία; Η αποχέτευση και των ομβρίων και των ακαθάρτων υδάτων αποτελούν και αυτές μια προσφορά στο σύνολο και πρέπει να προσφέρονται χωρίς κέρδος, αν θέλουμε να ζούμε σε ένα ευνομούμενο κράτος. Και παραχωρείτε όλα αυτά σε μια εταιρεία στην οποία θα έχετε εμπλέξει τον ατυχή μέτοχο, για να τοποθετήσει τα χρήματά του. 

Φοβάμαι, κυρίες και κύριοι, ότι η τακτική αυτή είναι τελείως λανθασμένη. Και φοβάμαι -για την Κυβέρνηση, εγώ το ελπίζω- ότι δεν θα ανταποκριθεί το επενδυτικό κοινό σε αυτό το φιάσκο που του ετοιμάζετε. Διότι θα είναι παράλογο να μπει σε μια περιπέτεια το επενδυτικό κοινό, όταν εσείς του λέτε ότι εγώ σαν Κυβέρνηση θα κρατήσω την τιμή του νερού σταθερή. 

Το ξέρετε, κύριε Υφυπουργέ, ότι η τιμή του νερού τα τελευταία χρόνια είναι σταθερή; Γνωρίζετε ότι αυτό το κοινωνικό αγαθό προσφέρεται στην ίδια τιμή τα τελευταία τουλάχιστον δέκα χρόνια; Εσείς τι θα κάνετε; Πώς θα δώσετε τα κέρδη; Αυξάνοντας την τιμή του νερού ή κρατώντας την τιμή του νερού σταθερή οπότε όμως θα παραπλανήσετε το μικροεπενδυτή, τον οποίον άλλωστε έχετε πολύ ταλαιπωρήσει τον τελευταίο καιρό με τις παρεμβάσεις σας, επεμβάσεις σας στο Χρηματιστήριο Αθηνών. 

Είναι αδιανόητο για μένα να ψηφιστεί αυτό το νομοσχέδιο. Κατά συνέπεια συντάσσομαι απολύτως με την εισήγηση του εισηγητού της Μειοψηφίας και θα καταψηφίσω το νομοσχέδιο. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο συνάδελφος, κ. Τσούρας έχει το λόγο. 

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, θα ήθελα να τοποθετηθώ σε ορισμένα θέματα που η ομιλία του κυρίου Υφυπουργού δεν με κάλυψε. Και πραγματικά λυπάμαι που ο Υφυπουργός δεν ενδιαφέρεται να ακούσει τις απόψεις των Βουλευτών, αφού μετά την έναρξη των ομιλιών των Βουλευτών απεχώρησε. 

Πρώτο θέμα, θεσμικό καθεστώς. 

Η μόνιμη θέση του ΠΑΣΟΚ πριν το 1981 και μετά το 1981 ήταν πως η ΕΥΔΑΠ έπρεπε να παραχωρηθεί στην Τοπική Αυτοδιοίκηση, όπως συμβαίνει παντού σε όλην την Ελλάδα, με τις δημοτικές επιχειρήσεις ύδρευσης και αποχέτευσης, που οι κυβερνήσεις μας όλα αυτά τα χρόνια τις ενίσχυσαν, τις έδωσαν νέες τεχνολογίες και υποδομές. Η ΕΥΔΑΠ δεν προχωρούσε -και αυτό λέγαμε- γιατί δεν υπήρχε αυτός ο φορέας που να συνέδεε όλους τους δήμους του Λεκανοπεδίου. Και αν σήμερα η Νομαρχιακή Αυτοδιοίκηση, που ήδη έχει ζωή, δεν μπορεί να είναι αυτός ο φορέας, ας περιμέναμε την ανασυγκρότηση της Αυτοδιοίκησης και στο Λεκανοπέδιο, τον "ΚΑΠΟΔΙΣΤΡΙΑ 2", γιατί όπως ξέρετε με τον πρώτο εξαιρέθηκε το Λεκανοπέδιο, και τότε να καταλήγαμε πού θα παραχωρείτο. Ουδέποτε είπαμε ότι θα παραμείνει για πάντα στο κράτος, ουδέποτε είπαμε ότι θα ιδιωτικοποιείτο, ουδέποτε είπαμε ότι θα υπήρχε μεικτό καθεστώς κράτους και ιδιωτικοποίησης. Και μάλιστα πρώτη φορά βλέπω εγώ σε νομοσχέδιο της Κυβέρνησης του ΠΑΣΟΚ να υπάρχουν ρητές καταργούμενες διατάξεις συμμετοχής των ΟΤΑ στη διοίκηση και στο κεφάλαιο. 

Ούτε καν αυτό δεν κρατήθηκε. Και πραγματικά θα ήθελα να ακούσω από τον κύριο Υφυπουργό την πολιτική του εξήγηση γι' αυτήν την αλλαγή θέσης, στάσης και άποψης. 

Δεύτερον, διαδικασία. 

Η Κυβέρνησή μας και θεσμικά και ουσιαστικά για κάθε τέτοιας σημασίας και μορφής αλλαγές ακολουθεί και προωθεί το διάλογο ως πολιτική της. Σ' αυτήν την περίπτωση τι έγινε; Δε υπήρξε καμία συζήτηση με τους εκπροσώπους των εργαζομένων, εκτός από τις 8 Σεπτεμβρίου, τη δεύτερη μέρα των σεισμών, όταν τους είπε ότι κατατίθεται αυθημερόν το νομοσχέδιο. Γιατί; Υπάρχει πολιτική και θεσμική υποχρέωση να δίνονται τέτοια νομοσχέδια στην ΟΚΕ για την έκφραση γνώμης της. Και πάντοτε γίνεται. Σ' αυτό το νομοσχέδιο δεν υπάρχει. Γιατί; Η ΓΣΕΕ και το εργατικό κέντρο Αθήνας ομόφωνα έλαβαν αρνητική θέση για το σχέδιο νόμου και ζήτησαν συνάντηση με το Υπουργείο. Ούτε η απόφασή τους ελήφθη υπόψη ούτε συνάντηση έγινε. Γιατί; Η ΕΥΔΑΠ, όπως είπα και πριν, σε θεσμικό επίπεδο αφορά πρώτα και κύρια τους ΟΤΑ, Νομαρχιακή Αυτοδιοίκηση, δήμους του Λεκανοπεδίου. Οι πρώτοι με τους οποίους έπρεπε να συνεργαστεί το Υπουργείο ήταν η Αυτοδιοίκηση και η ΤΕΔΚΝΑ. Ουδέποτε έγινε, ουδέποτε εκλήθησαν έστω και μετά τη σύνταξη του νομοσχεδίου. Γιατί; 

Θα ήθελα να ακούσω από τον κύριο Υφυπουργό γιατί καταστρατηγήθηκαν όλες απολύτως οι διαδικασίες διαλόγου με όλους τους φορείς που έπρεπε να είχαν πρωταρχικό και αποφασιστικό λόγο γι' αυτό το νομοσχέδιο. 

Τρίτον, αναγκαιότητα λόγω ανταγωνισμού. 

Είναι φανερό ότι τις μερικές μετοχοποιήσεις των ΔΕΚΟ τις κατανοεί κανείς. Θα έλεγα εδώ ότι θα ήταν και ωφέλιμες για τις επιχειρήσεις και για τον πολίτη-καταναλωτή, όταν τις βοηθούν να αποκτήσουν παραγωγικές δυνατότητες που θα βελτιώσουν τις υπηρεσίες από τη μία, αλλά και θα αντισταθούν ταυτόχρονα σε συμφέροντα παρόμοιων ιδιωτικών επιχειρήσεων, ιδιαίτερα μετά τις απελευθερώσεις μέσω Ευρωπαϊκής 'Ενωσης. 

Είναι γνωστοί και δεδομένοι οι λογαριασμοί για κάθε νοικοκυριό, το περίφημο τρίπτυχο, φως, νερό, τηλέφωνο. Ο ΟΤΕ έπρεπε να προχωρήσει σε μερική μετοχοποίηση για να μπορέσουμε να αντλήσουμε κεφάλαια, όπως γίνεται ήδη, για να ανταπεξέλθει στον ανταγωνισμό σε επίπεδο υποδομών και τεχνολογιών. Το ίδιο στα πετρέλαια, το ίδιο στη ΔΕΗ. Και πραγματικά άκουσα με φοβερή περιέργεια σε πάρα πολλές περιπτώσεις ο κύριος Υφυπουργός από το Βήμα να συγκρίνει αυτήν τη μετοχοποίηση με τον ΟΤΕ. Του υπενθυμίζω ότι ο ΟΤΕ είναι ένας ολόκληρος οργανισμός, όπου το 49% μετοχοποιείται. Εδώ μιλάμε, πρώτον, για ένα μέρος που είναι καθαρά κρατικό, αυτό το περίφημο νομικό πρόσωπο που θα κρατήσει τα φράγματα και τους ταμιευτήρες, μία άλλη εταιρεία, δεύτερη εταιρεία, η οποία θα είναι στο χρηματιστήριο και, τρίτον -το χρησιμοποίησε πάλι ο κ. Χριστοδουλάκης αυτό- η πολιτική τιμολογίου θα γίνεται από το κράτος με κοινή υπουργική απόφαση. 

Τι συγκρίνουμε λοιπόν τον ΟΤΕ, που είναι ένα πράγμα σε όλα αυτά τα επίπεδα, με αυτό το περίεργο κατασκεύασμα που αναφέρετε τώρα; 

Θα έρθω τώρα στο θέμα του ανταγωνισμού. Είπαμε ποιος μπορεί να συναγωνιστεί τη ΔΕΗ, τον ΟΤΕ, τα πετρέλαια κλπ. Την ΕΥΔΑΠ ποιος μπορεί να τη συναγωνιστεί; Υπάρχουν και δεν το γνωρίζω εγώ, ιδιωτικές λίμνες, ιδιωτικά ποτάμια, ιδιωτικά φράγματα στην Ελλάδα; 

Υπάρχουν και δεν το γνωρίζω -αυτό είναι το δεύτερο, κύριε Πιπεργιά- όχι μόνο εγώ αλλά κανείς στην υφήλιο, επιστημονικές ανακαλύψεις παραγωγής νερού εκτός από τη συλλογή του με το φυσικό φαινόμενο της βροχής; Γιατί βέβαια η αφαλάτωση ή άλλες τέτοιες τεχνικές δεν μπορεί να έχουν εφαρμογή σε έναν πληθυσμό τεσσάρων εκατομμυρίων ανθρώπων. Το νερό είναι φυσικό μονοπώλιο. Οποιουδήποτε ιδιοκτησιακού καθεστώτος και αν είναι η εταιρεία συλλογής και εκμετάλλευσής του, είναι φυσικό μονοπώλιο. Θα ήθελα λοιπόν να μας εξηγήσει ο κύριος Υπουργός, ποιον αντίπαλο, λόγω ανταγωνισμού, έχει στο μυαλό του και προωθεί αυτήν τη λύση. 

Οικονομικά στοιχεία και μελέτες προοπτικής. Θα ήθελα να ρωτήσω: Υπάρχουν τέτοια στοιχεία και τέτοιες μελέτες, που να δείχνουν και να πείσουν και εμάς πως πρέπει, για όποιους λόγους, να προχωρήσουμε στη λύση του νομοσχεδίου; 

Εγώ γνωρίζω πως το 1998 υπήρξε θετικός ισολογισμός στην ΕΥΔΑΠ της τάξεως των δεκαέξι δισεκατομμυρίων (16.000.000.000) δραχμών. Εγώ γνωρίζω πως επίσημα ο διευθύνων σύμβουλος της εταιρείας είπε πως η πρόβλεψη για το 1999 είναι της τάξεως των είκοσι ένα δισεκατομμυρίων (21.000.000.000), όταν ταυτόχρονα το δημόσιο με τις διάφορες εκφράσεις του οφείλει εξήντα πέντε δισεκατομμύρια (65.000.000.000) στην ΕΥΔΑΠ, όταν ταυτόχρονα το τιμολόγιο μένει κολλημένο από την 1η Ιουλίου 1992 και ως συμβολή -και σωστά κάνει- προς την αποπληθωριστική πολιτική, αλλά και ως συμβολή -και σωστά κάνει- στην ενίσχυση του κοινωνικού μισθού των Αθηναίων πολιτών. 

Τώρα, για το μέλλον και το χρέος, αυτό εξοφλείται ουσιαστικά προς τη μετοχοποιημένη εταιρεία και επιδοτείται από κοινοτικούς πόρους αλλά και το πρόγραμμα δημοσίων επενδύσεων. Ερωτώ: Γιατί αυτήν την επιδότηση να την έχει η μετοχοποιημένη επιχείρηση και όχι η δημόσια και κοινωνικού χαρακτήρα επιχείρηση; 

Μετά από αυτά, πραγματικά θα ερωτούσα τον κύριο Υπουργό, ποια είναι τέλος πάντων όλα αυτά τα οικονομικά στοιχεία που οδηγούν στη μετοχοποίηση και δεν γνωρίζουμε. Ακούσαμε ότι υπάρχουν τέσσερις τουλάχιστον μελέτες, που ανατέθηκαν σε εταιρείες συμβούλων και αφορούν το μέλλον της εταιρείας. Εάν αυτές έχουν ολοκληρωθεί, γιατί δεν μας τις καταθέτουν εδώ να τις μελετήσουμε; Εάν δεν έχουν ολοκληρωθεί, πώς προωθείται το νομοσχέδιο, όταν αυτές οι μελέτες υποτίθεται ότι θα βοηθήσουν να έχουμε καλύτερη εικόνα για τις προοπτικές κάθε μορφής εταιρείας της ΕΥΔΑΠ; Θα ήθελα κι εδώ μια απάντηση. 

'Ερχομαι στο επόμενο θέμα, που είναι η κοινωνική πολιτική και το τιμολόγιο. Το νερό, στο Λεκανοπέδιο ιδιαίτερα, είναι φυσικό αγαθό σε ανεπάρκεια. Θυμίζω πως το 1988-1989 οι λίμνες ήταν γεμάτες και το 1990 έως το 1994 είχαμε λειψυδρία. Νομίζω ότι όλοι μας έχουμε εμποτιστεί με το σύνθημα της ΕΥΔΑΠ "προσέχουμε για να έχουμε". Η μετοχοποίηση συνδέεται αναγκαστικά με το τιμολόγιο και την κατανάλωση και μάλιστα με αυτήν την περίεργη ιστορία που σας είπα με τη σύνδεση κρατικής ΕΥΔΑΠ διά του νομικού προσώπου, μετοχοποιημένης ΕΥΔΑΠ και κρατικής τιμολογιακής πολιτικής. 

Ο κ. Χριστοδουλάκης αναφέρθηκε στην Αγγλία. Να του υπενθυμίσω ότι στο Λονδίνο είναι η μόνη ιδιωτική επιχείρηση. Ο ίδιος ανέφερε ότι σε όλην την υπόλοιπη Ευρώπη αυτές οι επιχειρήσεις είναι δημοτικές κατά κύριο λόγο επιχειρήσεις, συνεργαζόμενες με τους άλλους. Εδώ ξεχάσαμε ότι υπάρχει Τοπική Αυτοδιοίκηση. 

Εάν υπάρχει λειψυδρία λοιπόν, τι σενάρια θα υπάρχουν; Θα υπάρχουν τρία σενάρια. 

Πρώτον, πιθανόν να υπάρξει περιορισμός της κατανάλωσης με αύξηση του τιμολογίου. Τι σημαίνει αυτό; Κερδοφορία των μετόχων και ταυτόχρονα οικονομική επιφόρτιση των καταναλωτών με υψηλές τιμές. 

Δεύτερον, πιθανόν να υπάρξει περιορισμός της κατανάλωσης, χωρίς αύξηση του τιμολογίου. 'Αρα, λόγω φυσικού φαινομένου θα υπάρχει δραστική πτώση της αξίας της μετοχής. 

Και, τρίτον, πιθανόν να μην υπάρξει περιορισμός της κατανάλωσης, οπότε θα υπάρξει έλλειψη των αναγκαίων ποσοτήτων με δραματικές πια συνέπειες για τους κατοίκους του Λεκανοπεδίου. 'Αρα, κάποιοι, ακριβώς λόγω της μετοχοποίησης, θα τιμωρηθούν ακριβά και σκληρά. Γιατί να γίνει αυτό; 

Και βέβαια, μετά το 2004, όταν το τιμολόγιο θα διαμορφώνεται με βάση την ανταποδοτικότητα, θα είναι πολύ πιο ακραία τα φαινόμενα. 

Κλείνοντας, κύριε Πρόεδρε, θέλω να πω πως η ΕΥΔΑΠ, κατά τη γνώμη μου, όλα αυτά τα χρόνια έχει ένα σημαντικό έργο στο ενεργητικό της. Σοβαρά έργα υποδομής, δεκαπλασιασμός των καταναλωτών, διπλασιασμός του δικτύου χωρίς προβλήματα, με χαμηλό τιμολόγιο και με πολύ καλή ποιότητα νερού. 

Bέβαια πρέπει να υπάρξει σχέδιο ανάπτυξης, εκσυγχρονισμού, αναδιοργάνωσης προσφερομένων υπηρεσιών, αλλά δεν κατανοώ γιατί η λύση που αποτυπώνει το σχέδιο νόμου οδηγεί προς αυτήν την κατεύθυνση. Θα ήθελα πραγματικά να ακούσω τις απόψεις του κυρίου Υφυπουργού για όλα όσα επεσήμανα ανάμεσα σε άλλα ζητήματα, που λόγω χρόνου δεν προλαβαίνω να αναλύσω, για να μπορέσω να πειστώ και να ψηφίσω το νομοσχέδιο, γιατί δυστυχώς με αυτές τις διατάξεις και με αυτήν την ομιλία του δεν έχω πειστεί. 

(Χειροκροτήματα) 

ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, και το συζητούμενο νομοσχέδιο είναι ένα νομοσχέδιο που εντάσσεται σε μια πολιτική της Κυβέρνησης, των ιδιωτικοποιήσεων. Είναι μια πολιτική που υλοποιεί ανειλημμένες υποχρεώσεις προς την Ευρωπαϊκή 'Ενωση, που είχαν εξαγγελθεί όταν η δραχμή μπήκε στο σύστημα των συναλλαγματικών ισοτιμιών της Ευρώπης το Μάρτιο του 1998. 

Το νερό, κυρίες και κύριοι συνάδελφοι, είναι ένα αγαθό πρώτιστα ζωτικό και μετά κοινωνικό. Πολλά αγαθά κοινωνικά μπορούμε να τα στερηθούμε και να μη στερηθούμε τη ζωή. Αν στερηθούμε του νερού, στερούμεθα της ζωής. Επομένως είναι πρώτιστη φροντίδα του κράτους η εξασφάλιση νερού στο λαό. Γι' αυτό και οι εταιρείες υδάτων ήταν όλες εταιρείες που ανήκαν στο δημόσιο και κυρίως, αν εξαιρέσουμε τη Θεσσαλονίκη και την Αθήνα, ανήκαν στην Τοπική Αυτοδιοίκηση και ανήκουν. 

Κυρίες και κύριοι συνάδελφοι, η αιτιολογία της μετοχοποίησης, ιδιωτικοποίησης της ΕΥΔΑΠ είναι ότι πρέπει να εξευρεθούν κεφάλαια για να εκσυγχρονιστεί το δίκτυο, να βελτιωθεί η ποιότητα του νερού και να μπορέσει να εξασφαλίσει την ύδρευση του λεκανοπεδίου της Αττικής. 'Ολες αυτές οι αιτιολογίες είναι αναληθείς. 

Η κύρια και η αληθής αιτιολογία είναι ότι έχει εισπρακτικό χαρακτήρα, αφ' ενός γιατί είναι μια προσαρμογή της πολιτικής της Κυβέρνησης στη φιλελευθεροποίηση της οικονομίας και αφ' ετέρου έχει καθαρά εισπρακτικούς λόγους. Και τα δύο επιτυγχάνονται, αλλά δεν επιτυγχάνεται η ύδρευση των Αθηνών. Και οι λόγοι τους οποίους επικαλείται η Κυβέρνηση, είναι ψευδείς. 

'Οταν κατέθετε ενώπιον της Επιτροπής Οικονομικών ο νυν πρόεδρος της ΕΥΔΑΠ, σε ερώτησή μου απάντησε ότι τα τελευταία τρία χρόνια η ΕΥΔΑΠ είχε κέρδη. Ενώ ήταν πράγματι ελλειμματική, το 1997 είχε οκτώ δισεκατομμύρια δραχμές (8.000.000.000) κέρδη. Το 1998 είχε δεκαέξι δισεκατομμύρια (16.000.000.000) δραχμές κέρδη και το 1999 μέχρι τώρα έχει δεκαεννέα δισεκατομμύρια δραχμές (19.000.000.000) κέρδη. 

Τώρα να δούμε και τις επενδύσεις. Το 1998 έγιναν 14,5 δισεκατομμύρια δραχμές επενδύσεις από την ΕΥΔΑΠ για την ύδρευση. Το 1999 είναι προγραμματισμένα σαράντα πέντε δισεκατομμύρια (45.000.000.000) και το 2000 είναι εβδομήντα τέσσερα (74.000.000.000) δισεκατομμύρια δραχμές. 

Τι σημαίνει αυτό; 'Οτι η ανάγκη εξεύρεσης επενδυτών για να εκσυγχρονιστεί και να λειτουργήσει αποδοτικότερα η ΕΥΔΑΠ και να τροφοδοτεί το λαό της Αττικής με νερό, είναι αναληθής. 

Αλλά ας πάμε τώρα και σ' ένα άλλο επιχείρημα, που επικαλείται η Κυβέρνηση και δεν είναι αληθές. 

Είναι ότι θέλει η Κυβέρνηση να καταστήσει και την ΕΥΔΑΠ μια επιχείρηση που να λειτουργεί με τους κανόνες της αγοράς και να εισαχθεί και στο χρηματιστήριο. 

'Ομως, κυρίες και κύριοι συνάδελφοι, εδώ είναι η μεγάλη αδυναμία του επιχειρήματος του παρισταμένου Υφυπουργού ότι μπορεί η μετοχή της ΕΥΔΑΠ να εισαχθεί στο χρηματιστήριο. Στην Επιτροπή ο κύριος Υπουργός, για να απαντήσει στο ερώτημά μου πώς θα διαμορφώνεται στο χρηματιστήριο η μετοχή της ΕΥΔΑΠ, είπε "όπως και του ΟΤΕ". Λησμονεί όμως ο κύριος Υπουργός ότι στις τηλεπικοινωνίες υπάρχει η απελευθέρωση της αγοράς. Το 2001 ή 2002 ή 2003 τηλεφωνική εταιρεία θα μπορώ να κάνω και εγώ, ο κάθε ιδιώτης. 'Οπως συμβαίνει σήμερα στην κινητή τηλεφωνία θα μπορεί να συμβεί και στη συμβατική, κάτι που και με τις προδιαγραφές του υπό συζήτηση νομοσχεδίου δεν υπάρχει για την ΕΥΔΑΠ, διότι μονοπωλιακή θα είναι η επιχείρηση και τώρα που μετοχοποιείται. 

Το θέμα είναι πώς θα υπάρχει ανταγωνισμός για να διαμορφώνεται η τιμή της μετοχής της ΕΥΔΑΠ στο χρηματιστήριο. Εάν τα κέρδη της εταιρείας θα προσδιορίζονται από το τιμολόγιο που θα καθορίζει κάθε φορά η Κυβέρνηση, τότε στρεβλώνει και την έννοια του χρηματιστηρίου, την έννοια της αγοράς, προσφοράς και ζήτησης και προσδοκίας κερδών ή με τα οικονομικά αποτελέσματα της επιχείρησης της οποίας η μετοχή θα είναι στο χρηματιστήριο διαπραγματεύσιμη. 

Εδώ είμαι βέβαιος ότι και σήμερα δεν θα απαντήσει ο κύριος Υπουργός, διότι δεν μπορεί να απαντήσει και ότι κάνει συγκρίσεις ανομοίων πραγμάτων. 

Και η μετοχή της ΔΕΗ, αν εισαχθεί στο χρηματιστήριο, θα μπορεί να λειτουργεί με τους όρους της αγοράς διότι θα υπάρχουν και άλλες εταιρείες που θα παράγουν ρεύμα, ενώ καμία εταιρεία -δεν προβλέπει το νομοσχέδιο- δεν θα υπάρχει, που να διανέμει νερό, και καλώς γίνεται αυτό, για να μπορεί να υπάρχει ανταγωνισμός των δύο επιχειρήσεων, της ΕΥΔΑΠ και της άλλης που θα γίνει, για να πούμε, ναι, υπάρχει απελευθέρωση της αγοράς και ανταγωνισμός και διαμόρφωση της τιμής. 

Επομένως πού καταλήγουμε; Καταλήγουμε στο γεγονός ότι την τιμολογιακή πολιτική της ΕΥΔΑΠ θα την ορίσει η Κυβέρνηση. 'Αρα, τα κέρδη των ιδιωτών, των μετόχων θα προσδιορίζονται από την Κυβέρνηση. 

Και είπε πολύ σωστά πριν από λίγο ο συνάδελφος -αν θυμάμαι καλά- κ. Βαρβιτσιώτης ότι το πολύ-πολύ η τιμολογιακή πολιτική που θα ορίζεται από την Κυβέρνηση, να είναι αυτή του τρέχοντος επιτοκίου του ταμιευτηρίου. Αν είναι διαφορετική, θα είναι χαριστική. 

Και το ερώτημα είναι πώς θα σταθεί αυτή η εταιρεία μέσα στο χρηματιστήριο. Αυτή είναι μια παρατήρηση που θα δείτε ότι και με τους κανόνες της ελεύθερης αγοράς δεν θα μπορεί να λειτουργήσει αυτή η επιχείρηση. Θα είναι κρατικοδίαιτη δηλαδή, και κάθε φορά που θα διαμορφώνεται το τιμολόγιο, θα γίνονται ενστάσεις ότι είναι χαριστική αυτή η τιμολόγηση του νερού, διότι θα λέμε "με ποιο κριτήριο;", εάν συμβεί αυτό που είπαμε, το κέρδος του επενδεδυμένου κεφαλαίου είναι μεγαλύτερο από το τρέχον επιτόκιο του ταμιευτηρίου. 

Κυρίες και κύριοι συνάδελφοι, πράγματι το σχέδιο νόμου είναι ένα εξάμβλωμα ιδιωτικοποίησης. Θυμίζει πράγματι ετεροβαρή σύμβαση. Από τη μια όλες τις υποχρεώσεις τις αναλαμβάνει το κράτος -και στο άρθρο 6 και στο άρθρο 4- και η συνιστωμένη "ΕΥΔΑΠ Α.Ε." το μόνο που αναλαμβάνει είναι η διανομή του νερού. Ακόμα και τα έργα υποδομής του δικτύου που δεν θα ανήκουν στο νομικό πρόσωπο δημοσίου δικαίου ΕΥΔΑΠ -η εταιρεία των παγίων δηλαδή- θα ανήκει στην ΕΥΔΑΠ στην εκμετάλλευση, αλλά τη συντήρηση και την κατασκευή και στην επέκταση προφανώς από το πνεύμα του νόμου εξάγεται ότι θα είναι υποχρέωση του δημοσίου ή της εταιρείας παγίων. 

Το τρίτο που έχω να παρατηρήσω είναι ότι δεν μπόρεσε να μας πείσει ο κύριος Υπουργός ούτε καν να εξηγήσει, γιατί υπάρχει η υποχρέωση στο άρθρο 7 ότι το δημόσιο επιχορηγεί την ΕΥΔΑΠ, είτε από κοινοτικούς πόρους είτε από το πρόγραμμα δημοσίων επενδύσεων από το 2000 έως το 2008, σε ποσοστό 60% των επενδύσεων που θα κάνει η ΕΥΔΑΠ. 

Με ποια αιτιολογία; Δηλαδή θα επενδύει το δημόσιο, ο 'Ελληνας φορολογούμενος και θα αυξάνουν τα κέρδη και του ιδιώτη, του 49% που θα δοθεί στους ιδιώτες; Η εταιρεία, λοιπόν, αυτή που συνιστάται είναι λεόντεια, ετεροβαρής. 

Το άλλο ερώτημα που έκανα στην επιτροπή και δεν απήντησε ο κύριος Υπουργός είναι το εξής. Αυτές οι επενδύσεις που αναλαμβάνει το δημόσιο να κάνει για την ΕΥΔΑΠ θα κεφαλοποιούνται; Αν ναι, η αύξηση αυτών των παγίων πού θα υπολογίζεται; Θα έχουμε αύξηση κεφαλαίου ή θα έχουμε ανάληψη χρέους από την ΕΥΔΑΠ έναντι του δημοσίου και πρέπει να εξοφληθεί; Εκτός αν κάνουμε επενδύσεις και οι ιδιώτες αυξάνουν τα κέρδη τους. Δηλαδή γίνονται επενδύσεις και η εταιρεία δεν εξοφλεί, τα θεωρεί δεδομένα ότι είναι δικά της και έχει μόνο κέρδη. 

'Οταν γίνεται επένδυση σε μια επιχείρηση αμέσως δημιουργείται χρέος, είτε αύξησης του κεφαλαίου είτε δάνεια που πρέπει η επιχείρηση να τα εξοφλήσει. 

Εδώ τι έχουμε; 'Εχουμε επενδύσεις, χωρίς καμία υποχρέωση της "ΕΥΔΑΠ Α.Ε." να εξοφλήσει αυτό το δάνειο ή να αυξήσει το κεφάλαιο της εταιρείας. Επομένως ή οι μετοχές του δημοσίου από πενήντα πρέπει να πάνε εξήντα ή εβδομήντα τοις εκατό, όταν θα έχουμε επί οκτώ χρόνια επενδύσεις της ΕΥΔΑΠ κατά 60%. Θα χρηματοδοτούνται από το δημόσιο ή πρέπει να αναλαμβάνει υποχρέωση εξόφλησης ισόποσου χρέους. 

Κυρίες και κύριοι συνάδελφοι, δεν ξέρω πού οδηγεί αυτή η φρενίτιδα που έχει καταλάβει την Κυβέρνηση στο θέμα των ιδιωτικοποιήσεων. Προφανώς εξηγείται στο ότι θέλει να πετύχει τους στόχους του Μάαστριχτ, ανεξάρτητα από το πού οδηγεί τον τόπο. 

Πράγματι, ουδέποτε το ΠΑ.ΣΟ.Κ. είχε μιλήσει για ιδιωτικοποίηση ή και μετοχοποίηση των εταιρειών ύδρευσης Θεσσαλονίκης και Αθήνας. Το λέω γιατί επίκειται και η κατάθεση νομοσχεδίου για τη Θεσσαλονίκη, για την ΟΥΑΘ. Λέγαμε τότε όλοι ότι θα πρέπει να γίνει δημοτικοποίηση των επιχειρήσεων. Τώρα όχι μόνο δεν γίνεται δημοτικοποίηση, αλλά ρητά αποκλείεται η δυνατότητα να συμμετέχουν οι Οργανισμοί Τοπικής Αυτοδιοίκησης πρώτου και δεύτερου βαθμού στην επιχείρηση αυτή. Δηλαδή γίνεται το άκρως αντίθετο. 

Είμαστε στο ευχάριστο ή το δυσάρεστο φαινόμενο -θα το κρίνετε σεις- να γίνεται κριτική σ' αυτήν την πολιτική της Κυβέρνησης του ΠΑ.ΣΟ.Κ. από τη Νέα Δημοκρατία από τα αριστερά. Η Νέα Δημοκρατία είναι εναντίον της ιδιωτικοποίησης της εταιρείας ύδρευσης -και πολύ σωστά- και το ΠΑ.ΣΟ.Κ. δέχεται κριτική, γιατί ιδιωτικοποιεί μια επιχείρηση, όπως είναι το νερό. Και όχι μόνο αυτό, αλλά και ό,τι σκοπούς είχε η ΕΥΔΑΠ με την παλιά της μορφή, δεν συμπεριλαμβάνονται στις υποχρεώσεις της νέας "ΕΥΔΑΠ Α.Ε.", γιατί τα αντιπλημμυρικά έργα είναι εκτός υποχρεώσεων της ΕΥΔΑΠ και αν τα αναλάβει, θα τα αναλάβει επ' αμοιβή. 

Δηλαδή, τι παίρνει; Παίρνει το φιλέτο, το έτοιμο νερό και θα το φέρει από τα πέρατα της Ελλάδας, από την Φωκίδα, π.χ. η εταιρεία παγίων, διυλισμένο και καθαρισμένο. Δηλαδή θα κάνει τον παλιό νερουλά επί κέρδει η ΕΥΔΑΠ. 

Αυτά είναι, κυρίες και κύριοι συνάδελφοι, απαράδεκτα πράγματα και ακατανόητα όχι μόνο για έναν που κάνει κριτική από τα αριστερά, αλλά και έναν ορθόδοξο συντηρητικό πολιτικό, γιατί πράγματι πουθενά δεν υπάρχει ιδιωτικοποίηση του νερού και όπου υπήρξε ήταν αποτυχία. 'Αλλο το νερό της Αγγλίας, που δεν το πίνει κανείς και άλλο το νερό της Ελλάδας, που είναι ένα αγαθό που μας το χάρισε ο Θεός, η φύση, και που πίνεται. Τα νερά στην Ευρώπη συνήθως είναι μη πόσιμα. Εδώ είναι πόσιμο. Το εμφιαλωμένο νερό είναι πολυτέλεια. Το νερό της Αθήνας είναι συγκρίσιμο με τα εμφιαλωμένα νερά. Παρά ταύτα, κάνουμε συγκρίσεις δύο ανόμοιων πραγμάτων, του Λονδίνου με την Ελλάδα, την Αθήνα. 

Αποφεύγει, όμως, να αναφερθεί ο κύριος Υπουργός στην Ιταλία, όπου σε όλες τις πόλεις υπάρχουν δημοτικές επιχειρήσεις ή μικτές. Πάντως, όχι ιδιωτών. Γιατί εδώ στην ουσία είναι ιδιωτών. 

Τα βάρη που αναλαμβάνει το κράτος να κάνει έργα και να διανέμει μόνο η ΕΥΔΑΠ το νερό είναι κάτι που δεν μπορεί κανείς να το διανοηθεί. Με αυτές τις σκέψεις, κυρίες και κύριοι συνάδελφοι, εμείς καταψηφίζουμε το νομοσχέδιο. 

Προτού κατέλθω από το Βήμα, θέλω να κάνω μία παρατήρηση που πιστεύω ότι θα γίνει κοινή επωδός. Δεν έγινε διάλογος. Κοιτάξτε μία έκκληση της Ομοσπονδίας Προσωπικού 'Υδρευσης Αποχέτευσης Ελλάδος η οποία επιδόθηκε σε όλα τα κόμματα που λέει: Επειδή κατατέθηκε στη Βουλή νομοσχέδιο που αφορά τη μετοχοποίηση της ΕΥΔΑΠ και επειδή η Κυβέρνηση δεν προέβει ούτε στο στοιχειώδη διάλογο, ως είχε χρέος με την Ομοσπονδία μας, ζητούμε από σας να απαιτήσετε την παρουσία εκπροσώπων μας στη διαδικασία της συζήτησης, προκειμένου να καταθέσουμε και σε σας τις απόψεις μας. 

Φανταστείτε ένα χρέος δημοκρατικής αντίληψης και λειτουργίας της πολιτείας και της κοινωνίας και προπαντός του ΠΑ.ΣΟ.Κ. Δεν καταδέχεται να ακροαστεί τους εκπροσώπους της επιχείρησης που αλλάζει τη νομική της και οικονομική μορφή. Αλλά και όταν διεξάγει διαλόγους η Κυβέρνηση, ξέρετε τι διαλόγους κάνει, κυρίες και κύριοι συνάδελφοι; Διαλόγους σαλονιού και κεκλεισμένων των θυρών. Δεν γίνεται διάλογος να διαφωτιστεί η κοινωνία. Γιατί αν γινόταν διάλογος δημόσιος -με κανένα δεν έγινε, αλλά και αν γινόταν μόνο με την Ομοσπονδία, θα το ήξερε η Ομοσπονδία και ο Υπουργός- οι Αθηναίοι ανεξαρτήτως πολιτικής τοποθέτησης θα είχαν ξεσηκωθεί. Τους αφαιρείτε το κυριότερο αγαθό. Είπαμε ζωτικό αγαθό εν ανεπαρκεία, αλλά και κοινωνικό. Γιατί δεν είναι μόνο για τη ζωή, είναι και για την καθαριότητα αλλά και για την υγεία. 'Ολη η Αθήνα θα ήταν στο πόδι, αλλά δεν τολμάει η Κυβέρνηση να κάνει διάλογο και λάθρα περνάει τις δήθεν σωτήριες λύσεις για την ελληνική οικονομία και κοινωνία με αυτά τα νομοσχέδια, που είναι νομοσχέδια ντροπής για ένα σοσιαλιστικό κόμμα. 

Κυρίες και κύριοι συνάδελφοι, και εμείς δηλώνουμε ότι θα καταψηφίσουμε το νομοσχέδιο και θα καλέσουμε τους 'Ελληνες Βουλευτές να ψηφίσουν ονομαστικά, για να αναλάβει ο καθένας την ευθύνη του και να μην έχουν άλλοθι ότι ήταν δήθεν υποχρέωση κομματικής πειθαρχίας. Μερικές φορές έρχεται η ώρα που πρέπει ο καθένας μας και σαν άτομο να αναλάβει τις ευθύνες του και εμείς θα το προκαλέσουμε αυτό. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουλούρης έχει το λόγο. 

ΚΙΜΩΝ ΚΟΥΛΟΥΡΗΣ: Κύριε Πρόεδρε, πίστευα πάντοτε και πιστεύω πολύ περισσότερο σήμερα πως ορισμένα κοινωνικά αγαθά, όπως είναι το νερό -θα έλεγα βεβαίως και η ενέργεια και οι τηλεπικοινωνίες, αλλά είναι κάτι διαφορετικό αυτό- θα πρέπει να εξακολουθήσουν να έχουν το δημόσιο χαρακτήρα τους και να ελέγχονται ασφαλώς από τους κρατικούς φορείς. 

Αυτό υπαγορεύει η διαφύλαξη του κοινωνικού συμφέροντος. Αυτά υπερασπιζόμαστε επί τόσα χρόνια σαν παράταξη. Και αυτό που κάναμε, κύριε Χριστοδουλάκη -γιατί έχω διαβάσει τελευταία ένα σας βιβλίο- δεν αποτελεί χαμένη δεκαετία του ΠΑ.ΣΟ.Κ. και λαϊκισμό. Αποτελεί κορυφαία ιδεολογική πολιτική επιλογή και λυπάμαι που δεν την παρακολουθήσατε τόσα χρόνια. 

Για αυτά τα αγαθά και γι' αυτές τις υπηρεσίες με ευρύτερη και στρατηγική σημασία για την ανάπτυξη του τόπου και την εξασφάλιση των συμφερόντων του λαού μας, του 'Ελληνα καταναλωτή, δεν πιστεύουμε ότι η παραγωγή και προσφορά τους πρέπει να ελέγχονται από ιδιώτες, που κινούνται ασφαλώς με βάση το κριτήριο της ιδιωτικής εκμετάλλευσης, δηλαδή τη μεγιστοποίηση του κέρδους. 

Η ιδιωτικοποίηση, θα έλεγα στη Νέα Δημοκρατία, δεν ταυτίζεται πάντοτε -θα έλεγα περίπου καθόλου, αλλά, εν πάση περιπτώσει, κάνω εδώ υποχώρηση- με αποτελεσματικότερη διαχείριση, που να διασφαλίζει ταυτόχρονα και αυτόματα και χαμηλές τιμές στον καταναλωτή, ποιότητα και καινούριες επενδύσεις. Σε πολλές δε περιπτώσεις η ιδιωτικοποίηση, ιδιαίτερα στην Ευρώπη, οδήγησε στο αντίθετο αποτέλεσμα. Και αν πάρει κανείς το παράδειγμα, κύριε Υφυπουργέ, που εσείς δανειστήκατε, της Μεγάλης Βρετανίας... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οχι, δεν το ανέφερα εγώ. 

ΚΙΜΩΝ ΚΟΥΛΟΥΡΗΣ: Χαίρομαι, διότι δεν φαντάζομαι ποτέ ότι θα είστε εσείς θιασώτης της Θάτσερ, γιατί μόνο η Θάτσερ ιδιωτικοποίησε το νερό. 

ΔΗΜΗΤΡΙΟΣ ΣΙΟΥΦΑΣ: Και το ΠΑ.ΣΟ.Κ. 

ΚΙΜΩΝ ΚΟΥΛΟΥΡΗΣ: Αφήστε το ΠΑ.ΣΟ.Κ. Το ΠΑ.ΣΟ.Κ. 

έχει θέσεις, έχει επιλογές. Η παράταξη αυτή έχει αρχές και θα συνεχίσουμε να τις παλεύουμε μια σειρά από στελέχη αυτές τις αρχές... 

'Ελεγα, λοιπόν, ότι σε πολλές περιπτώσεις, όπως αυτή της Μεγάλης Βρεταννίας, βλέπει κανείς ακριβώς να πλουτίζουν οι ιδιοκτήτες εκείνων των επιχειρήσεων που πριν ανήκαν στο δημόσιο τομέα και να έχουν κυριολεκτικά διαλυθεί αυτές οι επιχειρήσεις, έχουν υποβιβαστεί υπηρεσίες τους και έχουν πλέον ακριβά τιμολόγια. 

Η διαφύλαξη, λοιπόν, του κοινωνικού συμφέροντος σημαίνει για μένα ότι η κρατική διαχείριση των στρατηγικής σημασίας εθνικών επιχειρήσεων θα πρέπει να γίνεται πάντοτε με το ελάχιστο κόστος παραγωγής, το οποίο εξασφαλίζει χαμηλές τιμές για τους καταναλωτές. 

Πίστη μου πάντοτε ήταν, είναι και παραμένει, πως η διαχείριση των επιχειρήσεων πρέπει να εντάσσεται σε έναν ευρύτερο οικονομικό και κοινωνικό σχεδιασμό και να λαμβάνονται υπόψη η ιδιαιτερότητα και τα προβλήματα που έχει η περιφέρεια στη χώρα. 

Τι θέλω να πω εδώ, δηλαδή, για να το πω απλά: Θέλω να πω ότι η παροχή υπηρεσιών, όπως ηλεκτρικού ρεύματος και νερού βεβαίως, σε απομακρυσμένες, ή υποβαθμισμένες περιοχές, που απαιτεί επενδύσεις με αρνητική απόδοση, θα πρέπει να διασφαλίζεται στα πλαίσια ενός εθνικού σχεδιασμού, κάτι που θα άφηνε εντελώς αδιάφορους τους ιδιώτες, γιατί θα ήταν ασφαλώς μεγάλο το κόστος. 

Εξ άλλου, όσον αφορά το νερό, η αστικοποίηση, η υπεράντληση υδάτινων υπόγειων πηγών, η δημογραφική εξέλιξη, οι κλιματολογικές αλλαγές στον πλανήτη μας έχουν περιορίσει σημαντικά την προσφορά του πολύτιμου αυτού αγαθού. 

Βρισκόμαστε λοιπόν σήμερα μπροστά σε μια νομοθετική πρωτοβουλία της Κυβέρνησης. Προχωρά -λέγει- στη μετοχοποίηση μέχρι του 49%, χωρίς -ειλικρινά το λέγω- να με έχει πείσει ποιος είναι ο πραγματικός ρόλος αυτής της πρωτοβουλίας. 

Δεν μας δώσατε, κύριε Χριστοδουλάκη, πειστικές απαντήσεις σε πολλά ερωτήματα. Τουναντίον, θα έλεγα, γεννήσατε καινούρια. Ακούγοντάς σας, δεν απαντήσατε. Βλέπετε το νερό σαν προϊόν ή σαν αγαθό; Και αν ασφαλώς θέλω να πιστέψω πως θα συμφωνήσετε ότι δεν είναι προϊόν αλλά αγαθό, τότε γιατί αυτό το αγαθό μπαίνει στη λογική του κέρδους; 

Δεν ξεκαθαρίσατε, κύριε Χριστοδουλάκη, τι ακριβώς επιδιώκει η Κυβέρνηση -και δεν έγινε αυτό κατανοητό, φαίνεται, και σε πολλούς Βουλευτές του ΠΑ.ΣΟ.Κ.- με αυτήν την πρωτοβουλία που πήρε, για τη μετοχοποίηση της ΕΥΔΑΠ. 

Εάν είναι αυτό που είπατε δηλ. η άντληση κεφαλαίου ή η ίδρυση θυγατρικών επιχειρήσεων ή η δημιουργία κοινοπραξιών και οι συμμαχίες με άλλες επιχειρήσεις, τότε μπαίνει αυτόματα το ερώτημα: Γιατί όλα αυτά δεν μπορεί να τα κάνει η ΕΥΔΑΠ, έτσι όπως είναι σήμερα; Γιατί δεν παίρνετε τέτοιες πρωτοβουλίες μέσα από την υπάρχουσα ΕΥΔΑΠ; Γιατί με αυτήν την ΕΥΔΑΠ δεν μπορούμε να συστήσουμε θυγατρικές εταιρείες, όπως π.χ. εμφιαλώσεως νερού ή εκμετάλλευσης τεχνογνωσίας; 

Αλλά υπάρχουν και άλλα ζητήματα, κύριε Υφυπουργέ -το ξέρω δεν είσθε αρμόδιος να υπερασπισθείτε αυτό το νομοσχέδιο- αλλά θα έλεγα με ποιους κάνατε το διάλογο; Ποιους πείσατε; Με ποιους ήρθατε σε επαφή; Διότι εδώ έχουμε και το ΕΚΑ και τη ΓΣΕΕ και τους εργαζόμενους και τους δήμους που δεν έχουν συμμετάσχει σε κανένα είδος διαλόγου. Μια και ανέφερα τους δήμους, μπαίνει το ερώτημα: Εμείς σαν ΠΑΣΟΚ είχαμε την αρχή και προχωρήσαμε σε πολλούς δήμους της Ελλάδας, να εκμεταλλεύονται το νερό και την αποχέτευση μέσα απο τις εταιρείες ύδρευσης και αποχέτευσης. Τότε γιατί δεν προχωρείτε σ' αυτήν την επιλογή, όπως ισχύει στους άλλους δήμους; 

Είναι σαφές, κύριε Χριστοδουλάκη, πως η λογική πως το νερό είναι ξεκομμένο από το δίκτυο, σωλήνες, βρύσες και ότι μένει στην ιδιοκτησία του κράτους, δεν στέκει. Διότι ασφαλώς θα συμφωνείτε μαζί μου ότι δίκτυο χωρίς νερό είναι άχρηστο. Νερό και δίκτυο θα πρέπει να το δούμε σαν μία ενιαία λειτουργία. 

Αναφερθήκατε στο ζήτημα του ανταγωνισμού. Στην περίπτωση της ΕΥΔΑΠ ασφαλώς και δεν μπορεί να ισχύσει η έννοια του ανταγωνισμού. Η ΕΥΔΑΠ, έχουμε συμφωνήσει τουλάχιστον όλοι σ' αυτό, είναι φυσικό μονοπώλιο και με οποιοδήποτε ιδιοκτησιακό καθεστώς παραμένει από τη φύση της επειδή είναι φυσικό αγαθό, μονοπώλιο. Γιατί λοιπόν σε ένα φυσικό μονοπώλιο θα πρέπει να εισέλθουν ιδιώτες, ενώ μπορεί η ίδια η πολιτεία να ωφεληθεί από αυτό το φυσικό προϊόν, το φυσικό μονοπώλιο, και βεβαίως να ωφεληθεί και ο καταναλωτής; 

Αλλά αναφέρθηκε -δεν θυμάμαι αν το είπατε εσείς- πως υπάρχουν ελλείμματα. Θα πρέπει όμως να γνωρίζετε ότι το 1988 έκλεισε με δεκαέξι δισεκατομμύρια κέρδη και η πρόβλεψη για το 1999 είναι είκοσι ένα δισεκατομμύρια. Δεν είναι αυτά αρκετά για να κάνετε τις αναγκαίες παρεμβάσεις, για να γίνουν οι υπηρεσίες καλύτερες; 

Και θέλω να αναφερθώ στον ανταγωνισμό, γιατί δεν ολοκλήρωσα τη σκέψη μου. Ο ανταγωνισμός δεν μπορεί να υπάρξει, αφού είναι γνωστό πως το νερό δεν είναι προϊόν ούτε της παραγωγής, όπως είναι το ηλεκτρικό ρεύμα, αλλά ούτε και της τεχνολογίας, όπως είναι το τηλέφωνο. Μην μπερδεύουμε λοιπόν το παράδειγμα του ΟΤΕ. Κατά συνέπεια λοιπόν, όπως αντιλαμβανόμαστε όλοι, δεν πρόκειται να υπάρξει ανταγωνιστής και όλοι γνωρίζουμε τι σημαίνει για τον καταναλωτή αλλά και τον εργαζόμενο η λειτουργία μιας μονοπωλιακής επιχείρησης νερού με ιδιωτικοοικονομικά κριτήρια. 

Θα ήθελα να θίξω επίσης ένα ζήτημα που πολλές φορές ακούστηκε στην Αίθουσα. Το νερό είναι φυσικό αγαθό σε ανεπάρκεια. Και μάλιστα οι ειδικοί επιμένουν πως ο επόμενος αιώνας θα είναι ο αιώνας του νερού. Η διαχείρισή του μπορεί να αποτελέσει -και έχουμε πολλά τέτοια μηνύματα- και αιτία πολέμου μεταξύ των λαών, άρα ένα τέτοιο αγαθό σε ανεπάρκεια δεν μπορεί και δεν πρέπει να περάσει στη λογική της υπερκατανάλωσης, που απαιτούν οι κανόνες της αγοράς, γιατί είναι σαφές πως κέρδη θα επιδιώξουν οι ιδιώτες να αυξήσουν. 

Θα ήθελα λοιπόν πριν κλείσω, κύριε Πρόεδρε, να πω πως ακόμα σε αυτό το νομοσχέδιο αλλά και από την ομιλία του κυρίου Υπουργού δεν είδα να γίνεται καμιά δέσμευση σε σχέση με την τύχη των εργαζομένων, δηλαδή για την υγειονομική τους περίθαλψη, σε σχέση με το εφ'άπαξ κλπ. 'Οταν θα έλθει η ώρα των σχετικών άρθρων, θα μιλήσω γύρω από αυτά. Αλλά θα ήταν παράλειψή μου να μην επισημάνω κάτι που θα έπρεπε να γίνει πολύ καθαρό στο Τμήμα της Βουλής. 

Ουσιαστικά, για να προκαλέσετε τη ζήτηση μετοχών διαγράφετε -ας το πω έτσι- τα εβδομήντα δισεκατομμύρια (70.000.000.000) χρέη. Γιατί; Αυτά δεν μπορούν να αξιοποιηθούν για να μπορέσει αυτή η Ε.ΥΔ.Α.Π. να εκσυγχρονισθεί; 

Είναι κορυφαία ερωτήματα και λυπάμαι που θα το πω -είναι η πρώτη φορά που θα κάνω μια πολύ καθαρή δήλωση- αν δεν προχωρήσετε σε πειστικές απαντήσεις γύρω από αυτά τα ζητήματα υπερασπιζόμενος εγώ τη φυσιογνωμία της παράταξής μου, υπερασπιζόμενος τη διαδρομή μας και την ιστορία μας δεν θα συνεργήσω στην ψήφιση αυτού του νομοσχεδίου. 

ΠΡΟΕΔΡΕΥΩΝ (Λουκάς Αποστολίδης): Ο κ. Οικονόμου έχει το λόγο. 

ΠΑΝΤΕΛΗΣ ΟΙΚΟΝΟΜΟΥ: Κυρίες και κύριοι συνάδελφοι, νομίζω ότι για να μπορέσει να υπάρξει μια αμερόληπτη εκτίμηση του περιεχομένου του υπό συζήτηση νομοσχεδίου θα πρέπει να κάνουμε μια πολύ σύντομη αναδρομή στο για ποιο λόγο για πολλές δεκαετίες η παγιωμένη αντίληψη στην Ελλάδα και θα έλεγα αντίληψη η οποία δεν διέκρινε μόνο το ΠΑ.ΣΟ.Κ., αλλά διέκρινε ευρύτερα πολιτικές δυνάμεις, πολύ πέρα του ΠΑ.ΣΟ.Κ., ήταν ότι οι δημόσιες επιχειρήσεις και οργανισμοί και κατ'εξοχήν αυτές που αφορούν τη λεγόμενη κοινή ωφέλεια -κατ'εξοχήν παράδειγμα τέτοιας επιχείρησης είναι η Ε.ΥΔ.Α.Π.- είναι επιχειρήσεις οι οποίες με στόχο την προστασία του εθνικού και δημοσίου συμφέροντος, είναι δημόσιες που συγκροτούνται από άποψη κεφαλαιακής δομής με τέτοιον τρόπο, που να μην είναι ανταγωνίσιμες. Αυτό αφορά κατ'εξοχήν την Ε.ΥΔ.Α.Π. η οποία διαχειρίζεται ένα μονοπωλιακό φυσικό αγαθό, όπως είναι το νερό. 

Είναι γεγονός ότι το κράτος, η πολιτεία, σε πολλές περιπτώσεις φάνηκε ασυνεπής στις υποχρεώσεις της απέναντι στην εταιρεία. Δεν κατέβαλε δηλαδή τις αναγκαίες κεφαλαιακές ενισχύσεις, όπως θα έπρεπε και όπως είχε τη δυνατότητα για να μπορέσει πράγματι σ'αυτό το πλαίσιο να λειτουργήσει η συγκεκριμένη δημόσια επιχείρηση. 

Αυτή η λογική δεν ξεκινούσε ούτε από κρατικισμό ούτε από σοσιαλμανία. Ξεκίναγε από μια πάγια και στέρεη οικονομική λογική. Ακριβώς επειδή υπήρχε αυτή η δυνατότητα της χρηματοδότησης μέσω αυξήσεων κεφαλαίου, ήταν δυνατόν το αγαθό αυτό, το οποίο είναι βασικό και για το κόστος των τιμών αλλά και για την παραγωγή να είναι σε πολύ χαμηλή τιμή και να είναι με εγγυημένη από το κράτος ποιότητα. 

Η μόνη αμφισβήτηση αυτής της μορφής των επιχειρήσεων ύδρευσης σε μαζική έκταση έγινε στη Μεγάλη Βρετανία στο παρελθόν και έγινε για όλες τις επιχειρήσεις κοινής ωφέλειας. Το αποτέλεσμα δε, είναι γνωστό. Απέτυχαν παταγωδώς. Το κορυφαίο παράδειγμα αποτυχίας είναι το βρετανικό αέριο, το οποίο ιδιωτικοποιήθηκε το 1983 και ο ιδιώτης οδήγησε την εταιρεία σε χρεοκοπία, οπότε αναγκάσθηκε το δημόσιο να το αναλάβει και πάλι. 

Απόδειξη του οικονομικού παραλογισμού της ιδιωτικοποίησης δημοσίων επιχειρήσεων κοινής ωφέλειας είναι ότι προσθέτουν στη δομή του κόστους το αναμενόμενο μέρισμα, το κέρδος, το οποίο θα εισπράξει ο ιδιώτης ή οι ιδιώτες μέτοχοι. Αυτό προστίθεται στην τιμή την οποία πληρώνει ο καταναλωτής. 

Σε εποχές όπου ασκείται τόσο σκληρή αντιπληθωριστική πολιτική με κοινωνικό κόστος, δεν μπορεί κανείς να καταλάβει ποιο είναι το νόημα -και αυτή είναι μια απορία που θα περιμένω να εξηγηθεί- για ποιο λόγο επιβαρύνεται εκ των πραγμάτων το τιμολόγιο της Ε.ΥΔ.Α.Π., που θα επιβαρυνθεί με το προσδοκώμενο κέρδος για τους ιδιώτες μετόχους. 

Βεβαίως, παρατηρώ ότι για κάποιο χρονικό διάστημα ένα μέρος αυτού του χρήματος θα καταβληθεί από το δημόσιο κορβανά. Αυτές είναι οι οικονομικές ενισχύσεις. Δηλαδή, από δημόσια χρήματα θα δοθούν στην επιχείρηση τα χρήματα αυτά, δηλαδή οι φορολογούμενοι θα πληρώσουν για να κατορθώσει η άνοδος των τιμών να είναι μικροτέρα από αυτήν που θα έπρεπε να είναι για να υπάρχει ένα λογικό προσδοκώμενο κέρδος. 

Αλλά αυτή η τεράστια αντίφαση δεν απαντά σε ένα πολύ απλό ερώτημα: Γιατί δεν δίδονται τα χρήματα αυτά κατευθείαν στην ΕΥΔΑΠ, όπως είναι σήμερα; Γιατί πρέπει να γίνει όλη αυτή η μεθόδευση η οποία ούτε την άνοδο των τιμών θα αποτρέψει; Δεν απαντά στο ενδεχόμενο του να αντιμετωπίσουμε φαινόμενα λειψυδρίας, όπου η τιμή θα ανέβει εκ των πραγμάτων πολύ περισσότερο. Και βέβαια δεν εξηγεί για ποιο λόγο γίνεται όλη αυτή η περίεργη άσκηση, η οποία ειρήσθω εν παρόδω δεν βελτιώνει και κανένα εθνικό λογαριασμό πέραν αυτού του δημοσίου χρέους, το οποίο ούτως ή άλλως έχει πτωτική πορεία και προ πολλού καλύπτει το κριτήριο το οποίο ορίζεται από τη Συνθήκη του Μάαστριχτ, δεδομένου ότι έχουμε επίδοση καλύτερη από αυτή της Ιταλίας, η οποία ήδη έχει ενταχθεί στη ζώνη του ΕΥΡΩ. Αυτές οι απορίες νομίζω ότι πρέπει να απαντηθούν με έναν πάρα πολύ καθαρό τρόπο, διότι αν δεν υπάρξουν οι ικανοποιητικές απαντήσεις, η μόνη ερμηνεία που υπάρχει είναι ότι κατά παράβαση παγίων θέσεων του ΠΑ.ΣΟ.Κ. επιχειρείται μία ιδιωτικοποίηση μιας εταιρείας χωρίς καμία οικονομική λογική. 

Λοιπόν, αυτές οι απορίες νομίζω ότι πρέπει να λυθούν, αλλιώς χωρίς λόγο ταλαιπωρείται η Εθνική Αντιπροσωπεία και ιδίως οι Βουλευτές της Πλειοψηφίας. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριοι συνάδελφοι, για να μην ξεχνάμε μερικά πράγματα, είμαι υποχρεωμένος να πω δυο-τρεις κουβέντες για τις θέσεις του ΠΑ.ΣΟ.Κ., για το πλαίσιο των προεκλογικών προγραμμάτων του 1993. 

ΙΩΑΝΝΗΣ ΚΕΦΑΛΟΓΙΑΝΝΗΣ: Ποιο ΠΑ.ΣΟ.Κ. στρατηγέ; 

ΚΥΡΙΑΚΟΣ ΣΠΥΡΙΟΥΝΗΣ: Παρακαλώ. Θα πω μετά και δυο-τρεις άλλες κουβέντες που σας ενδιαφέρουν ιδιαζόντως. 

ΙΩΑΝΝΗΣ ΚΕΦΑΛΟΓΙΑΝΝΗΣ: Για το '74 να μας πείτε. 

ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριοι συνάδελφοι. 

ΚΥΡΙΑΚΟΣ ΣΠΥΡΙΟΥΝΗΣ: Σας ενδιαφέρουν ιδιαζόντως αυτά που θα ακούσετε τώρα. 

Τότε, λοιπόν, λέγαμε στο προεκλογικό πρόγραμμα ότι θα μείνουν στο δημόσιο μόνο οι στρατηγικού χαρακτήρα δημόσιες επιχειρήσεις. 

Δεύτερον, στον προϋπολογισμό του 1998 που ψηφίσαμε, το Δεκέμβριο του 1997, καθορίζονταν εκατόν τριάντα ή εκατόν πενήντα επιχειρήσεις, που με διάφορους τρόπους θα αμβλυνόταν ο δημόσιος χαρακτήρας τους. Κάποιες ιδιωτικοποίηση πλήρη, κάποιες μεταχοποίηση κλπ. Μεταξύ αυτών αναφέρονταν σαφώς η Διεθνής 'Εκθεση Θεσσαλονίκης, ένα σωρό άλλες και η ΕΥΔΑΠ. Επομένως το ΠΑ.ΣΟ.Κ. είχε σχεδιάσει την οικονομική του πολιτική. Απόδειξη το ότι έχουμε πετύχει αυτό το οικονομικό θαύμα με θυσίες του λαού. Είναι αυτό που αποτελεί την κραυγαλέα απόδειξη ότι είχε σχεδιαστεί, είχε οργανωθεί και υλοποιήθηκε με έναν τρόπο αποτελεσματικό η συνολική οικονομική πολιτική του ΠΑ.ΣΟ.Κ. 

'Ενα δεύτερο θέμα: Αν δεν έγινε διάλογος, λυπάμαι ειλικρινά, γιατί είναι μέσα στα πιο κεντρικά σημεία της ιδεολογίας μας ο υπολογισμός της άλλης γνώμης και ιδία των ενδιαφερομένων. Και είμαι βέβαιος ότι έγινε διάλογος. Δεν το ρώτησα, αλλά είμαι σίγουρος γιατί το θεωρώ ουκ άνευ. Τον υπολογισμό της άλλης γνώμης, τον υπολογισμό και την εκτίμηση της γνώμης των ενδιαφερομένων, είτε αυτοί είναι εργαζόμενοι είτε αυτοί είναι δήμοι είτε αυτοί είναι άλλες φωνές, αρμόδιοι φορείς που έχουν άποψη στο συγκεκριμένο θέμα. Επομένως μένω με τη βεβαιότητα ότι έγινε ο διάλογος. 

Ο διάλογος, όμως, κάποτε πρέπει να οδηγεί σε ένα αποτέλεσμα, αλλιώς δεν είναι διάλογος. 

ΕΛΕΥΘΕΡΙΟΣ ΒΕΡΥΒΑΚΗΣ: Δεν έγινε στρατηγέ. 

ΚΥΡΙΑΚΟΣ ΣΠΥΡΙΟΥΝΗΣ: Επειδή πολλές φορές ακούγεται αυτές τις ημέρες με τυμπανοκρουσίες, συνθηματοφόρες περισσότερο, για εκλογές, για εκλογικά αποτελέσματα, θα επαναλάβω ό,τι έχω πει. Καλό είναι να μην τις επικαλείσθε οι συνάδελφοι της Νέας Δημοκρατίας τόσο συχνά, γιατί υποπτεύομαι ότι θα αιφνιαδιαστείτε, θα λυπηθείτε πάλι από το εκλογικό αποτέλεσμα. 

Σας περιμένει δηλαδή ένας νέος αιφνιδιασμός, γιατί το ΠΑ.ΣΟ.Κ., εκτιμώ, θα ξανακερδίσει τις εκλογές. Και θα ωριμάσετε στην Αντιπολίτευση πλήρως, ώστε να προετοιμαστείτε για την άλλη τετραετία, για να μπορέσετε και εσείς να αλλάξετε έδρανα. 

ΙΩΑΝΝΗΣ ΚΕΦΑΛΟΓΙΑΝΝΗΣ: Στρατηγέ, αυτά είναι όνειρα θερινής νυκτός! Στο λαό να πάτε να τα πείτε αυτά. 

ΚΥΡΙΑΚΟΣ ΣΠΥΡΙΟΥΝΗΣ: Σε ό,τι αφορά τους κανόνες της λειτουργίας της αγοράς, ότι πρέπει να αναπτύσσεται, να εναρμονίζεται μέσα σε ένα ελεγχόμενο πλαίσιο, θα μου επιτρέψετε να σας πω, κύριε Παυλόπουλε, γιατί το θίξατε ειδικότερα, ότι οι κανόνες της αγοράς είναι ελεγχόμενοι. Συμφωνούμε απολύτως. Μα, αυτό είναι το περιεχόμενο των θέσεών μας, της θέσης μας και της ιδεολογίας μας, διότι εμείς δεν πιστεύουμε στην αχαλίνωτη αγορά. Εμείς πιστεύουμε σε μία αγορά που είναι εναρμονισμένη μέσα σε ένα πλαίσιο που έκαστος παίρνει τη θέση του, τα δικαιώματά του και τις υποχρεώσεις του. 

ΠΡΟΚΟΠΗΣ ΠΑΥΛΟΠΟΥΛΟΣ: Αυτό προκύπτει απ' αυτό το νομοσχέδιο; 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θα σας παρακαλέσω να σταματήσετε τις παρατηρήσεις. 

ΚΥΡΙΑΚΟΣ ΣΠΥΡΙΟΥΝΗΣ: Και κυρίως αυτό το πλαίσιο της αγοράς, της ελεγχόμενης και όχι της αχαλίνωτης, αποτελεί βασικό περιεχόμενο και της ιδεολογίας μας και της οικονομικής μας πολιτικής. 

Στο προκείμενο: Το νομοσχέδιο εξηγεί τους λόγους για τους οποίους επιλέγει αυτή την συνδυασμένη πολιτική. Τη λέω "συνδυασμένη" γιατί έρχεται να εναρμονίσει το δημόσιο χαρακτήρα της Ε.ΥΔ.Α.Π. και την ιδιωτική λειτουργία, ένα μέρος της λειτουργίας της παροχής του νερού και της αποχέτευσης κλπ., των δύο αυτών βασικών λειτουργιών, έτσι που να μπορεί να υπερβεί τα μέχρι τώρα συσσωρευθέντα μειονεκτήματα και να εξασφαλισθεί μία οικονομικότερη και αποτελεσματικότερη λειτουργία στο σύνολο αυτής της διαδικασίας που αποτελεί την υπόθεση του νερού και την υπόθεση της αποχέτευσης, δύο πολύ βασικών λειτουργιών για την επιβίωση και για την ποιότητα της ζωής. 

Εξηγήθηκε ότι τηρείται η ισχύς του ν. 1068/1980 και του ν. 2414/1996 σε ό,τι αφορά τους εργαζόμενους. Και είναι ένα τρίτο βασικό στοιχείο, γιατί είναι απόλυτα σεβαστοί οι εργαζόμενοι από εμάς, από το κόμμα μας. Διότι και εμείς, επιτρέψτε μου να πω, είμαστε λάτρεις, όπως όλοι, της ανθρώπινης υπόστασης, της ανθρώπινης μοίρας. Είναι πρώτο στοιχείο της ιδεολογίας μας ο άνθρωπος. Και επαναλαμβάνω, όπως όλοι. Μη μονοπωλείτε, όμως, μερικοί την ευαισθησία σας για τους εργαζόμενους. Και έχει αποδείξεις το ΠΑ.ΣΟ.Κ. ότι θυσίασε την οικονομική πλευρά πολλές φορές για να μη διαταράξει ακριβώς αυτό το μέγα κεφάλαιο που λέγεται εργαζόμενος. 

ΙΩΑΝΝΗΣ ΚΕΦΑΛΟΓΙΑΝΝΗΣ: Ρώτησε η Κυβέρνηση τους εργαζόμενους για το νομοσχέδιο αυτό; 

ΠΡΟΕΔΡΕΥΩΝ (Λουκάς Αποστολίδης): Κύριε Κεφαλογιάννη, σας παρακαλώ. 

ΚΥΡΙΑΚΟΣ ΣΠΥΡΙΟΥΝΗΣ: Θα μας απαντήσει ο κύριος Υπουργός. 

Εγώ θέλω να πιστεύω, κατά τεκμήριο μάλιστα σχεδόν αμάχητο, ότι έγινε ο διάλογος. Και θέλω με ενδιαφέρον να ακούσω, αν έγινε ή δεν έγινε. 

Τηρείται, λοιπόν, η ισχύς αυτών των δύο θεσμικών πλαισίων σε ό,τι αφορά την προστασία των εργαζομένων. Είναι σημαντικός παράγοντας και πιστεύω ότι και η δική σας ευαισθησία συναντά τη δική μας, αν δεν είναι μεγαλύτερη, κύριε Υπουργέ, και ότι το κρίσιμο αυτό κεφάλαιο στην ιστορία είναι απόλυτα εξασφαλισμένο όπως σαφώς, κατά την προσωπική μου ερμηνεία και τους συνδυασμούς που έκανα μελετώντας το νομοσχέδιο, προκύπτει και από το πνεύμα και από το γράμμα του νομοσχεδίου. 

Τι περιλαμβάνει, τι γίνεται με το νομοσχέδιο αυτό: 'Εχει ορισμένα κύρια χαρακτηριστικά σημεία που δίνουν διάσταση στην προοπτική της επιλογής, διευρύνει το χώρο δράσεως της Ε.ΥΔ.Α.Π. και επεκτείνει την ευθύνη λειτουργίας της. 

Εκείνο δηλαδή που δεν έκανε ο 1068, έρχεται το νομοθέτημα να το εξομαλύνει και να διοχετεύσει αυτήν τη διεύρυνση μέχρι τους Οργανισμούς Τοπικής Αυτοδιοίκησης και μέχρι την ευρύτερη περιοχή -έξω από τη χώρα, στα Βαλκάνια- όπου θα κληθεί και θα δυνηθεί να αναπτύξει ανάλογες δραστηριότητες. 

'Αλλο σημείο: Δεν έχουμε ιδιωτικοποίηση, κύριοι. Πολλά ακούστηκαν, αλλά με συγχωρείτε, μόνο ιδιωτικοποίηση δεν έχουμε. 'Εχουμε μια μετοχοποίηση μέχρι το 49%. Διατηρείται ο δημόσιος χαρακτήρας της επιχείρησης. Και είναι σημαντικό αυτό το στοιχείο. 

Τρίτον, εξασφαλίζεται η προστασία των εργαζομένων άμεσα και έμμεσα, όχι μόνο λόγω της κυοφορούμενης, της εξασφαλιζόμενης, της εκτιμώμενης ανάπτυξης στην ίδια την επιχείρηση.... 

ΙΩΑΝΝΗΣ ΚΕΦΑΛΟΓΙΑΝΝΗΣ: Διαμαρτύρονται οι εργαζόμενοι, κύριε συνάδελφε. 

ΚΥΡΙΑΚΟΣ ΣΠΥΡΙΟΥΝΗΣ: ...αλλά υπάρχει και ειδική πρόνοια: 'Ενα μέρος των μετοχών, το μετοχικό ταμείο των εργαζομένων, το ασφαλιστικό καθεστώς άλλα ιδιαίτερα σημεία κλπ., που είναι εξασφαλισμένο. Δεν αλλάζει τίποτε επί τω τέλει από τον 1068 και από τον 2414. Είναι σημαντικό αυτό το στοιχείο και δεν μπορεί να το παραβλέπουμε, γιατί κάποιες σκοπιμότητες ενεργοποιούν ή ερεθίζουν την αντιπολιτευτική διάθεση. 

Να μην πω τα υπόλοιπα, σεβόμενος το χρόνο. 

Θα ήθελα να πω μόνο τούτο, γιατί έγινε πολλή συζήτηση. Δηλαδή, αυτές οι επιχειρήσεις που θα συμπράξουν δεν θα δώσουν τίποτε; Μόνο κέρδη θα πάρουν; Είναι μία απορία. Αν είναι έτσι, ότι θα πάρουν μόνο κέρδη, τότε όλοι καταψηφίζουμε το νομοσχέδιο. Αλλά δεν θα υποβληθούν σε υψηλής προσφοράς δαπάνες; Δεν θα αγοράσουν μετοχές; Δεν θα συμμετέχουν στις επενδύσεις; Δεν θα έχουν έξοδα λειτουργίας; 'Ολα όσα μαζεύονται, δηλαδή, από τη διανομή του νερού θα είναι κέρδη των επιχειρήσεων; Και είμαστε τόσο ηλίθιοι, για να φέρουμε τους επιχειρηματίες να πάρουν αυτά που θα έδινε η ΕΥΔΑΠ στο κράτος; Πιστεύω ότι τα επιχειρήματα είναι ασθενικά και μπορούν να ερμηνευθούν μόνο από την επιτήδεια επινόηση αντιπολιτευτικής διάθεσης. 

Τέλος, να παρακαλέσω και εγώ τον κύριο Υπουργό. Εξάλλου ο διάλογος στη Βουλή έχει αυτήν τη διαλεκτική σκοπιμότητα. Και στα σημεία που εδώ θα αποδειχθεί, με τη γόνιμη επιχειρηματολογία που θα σωρευθεί ότι επιβάλονται βελτιωτικές αλλαγές, είμαι σίγουρος -όπως επανειλημμένα από την πλευρά της Κυβέρνησης έχει επιδειχθεί- ότι αυτές οι αναγκαίες βελτιώσεις θα γίνουν αποδεκτές. Με τη βεβαιότητα αυτή ψηφίζω επί της αρχής το νομοσχέδιο. 

ΙΩΑΝΝΗΣ ΚΕΦΑΛΟΓΙΑΝΝΗΣ: Διαφορετικά, εάν δεν γίνουν βελτιώσεις; 

ΠΡΟΕΔΡΕΥΩΝ (Λουκάς Αποστολίδης): Πολύ τον "γαργαλάτε" το στρατηγό, κύριε Κεφαλογιάννη. 

ΙΩΑΝΝΗΣ ΚΕΦΑΛΟΓΙΑΝΝΗΣ: Επειδή είναι Μανιάτης. 

ΠΡΟΕΔΡΕΥΩΝ (Λουκάς Αποστολίδης): Είδατε όμως ότι δεν ανταποκρίθηκε. 'Ηταν ευθυγραμμισμένος με το λόγο του. 

ΙΩΑΝΝΗΣ ΚΕΦΑΛΟΓΙΑΝΝΗΣ: Μανιάτης ψύχραιμος. 

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κυρίες και κύριοι συνάδελφοι, ισχυρίστηκε στο τέλος της ομιλίας του ο μόλις κατελθών του Βήματος κύριος συνάδελφος ότι η Αντιπολίτευση μάχεται το υπό συζήτηση νομοσχέδιο. 'Ισως δεν παρηκολούθησε τις ομιλίες των συναδέλφων του Βουλευτών του ΠΑΣΟΚ που προηγήθησαν εκείνου στο Βήμα... 

ΚΥΡΙΑΚΟΣ ΣΠΥΡΙΟΥΝΗΣ: Πάντα παρακολουθώ. 

ΝΙΚΟΛΑΟΣ ΓΚΕΛΕΣΤΑΘΗΣ:...τι καταμαρτύρησαν όχι μόνο για το υπό συζήτηση νομοσχέδιο, αλλά γενικότερα για την ακολουθούμενη πολιτική της Κυβέρνησης του κυρίου Σημίτη. 'Ισως να είναι θέμα εσωκομματικό της κυβερνητικής παράταξης, αλλά πάντως, για το υπό συζήτηση νομοσχέδιο απεδείχθη ότι πολλοί συνάδελφοί σας είχαν την τόλμη να θέσουν τις απόψεις τους στην Εθνική Αντιπροσωπεία κατά τρόπο συνεπή προς τις αρχές τους. Εκείνοι οι οποίοι διέπονται από πρωτοφανή ασυνέπεια είναι η Κυβέρνηση του κυρίου Σημίτη. 

Διότι δεν είναι η πολιτική εξαπάτηση που επιχειρήθηκε σε βάρος των Ελλήνων ψηφοφόρων που εμπιστεύτηκαν την Κυβέρνηση του κυρίου Σημίτη για να εφαρμόσει το πρόγραμμα που είχε παρουσιάσει προεκλογικά ενώπιόν τους, αλλά είναι πρωτοφανές πολιτικό γεγονός να γίνεται αυτή η τεράστια ανακολουθία εξαγγελιών και πράξεων. Αλλά αυτό βέβαια αφορά αυτούς που εμπιστεύτηκαν την Κυβέρνηση και να την κρίνουν ανάλογα. 

Εκείνο, όμως, που αφορά γενικότερα το λαό μας είναι ότι αυτή η 180 μοιρών στροφή της Κυβέρνησης του ΠΑ.ΣΟ.Κ. στην ακολουθούμενη οικονομική πολιτική δεν έδωσε και τη δυνατότητα σε εκείνους που την εφαρμόζουν να ζητήσουν και ένα συγγνώμη από την παράταξη τη δική μας. Και τούτο διότι θυμάμαι αυτήν τη στιγμή, όταν εμείς, η κυβέρνηση της Νέας Δημοκρατίας, προσπαθούσαμε να θεσμοθετήσουμε το πλαίσιο για τη μετοχοποίηση του 49% του ΟΤΕ, τι είχε γίνει και μέσα στην Αίθουσα αυτή αλλά και εκτός της Αιθούσης αυτής: Συνθήματα των ανθρώπων της Κυβέρνησης του κυρίου Σημίτη, πρωτοσταντούντος του ιδίου, για το ξεπούλημα που επιχειρείτο σε βάρος της περιουσίας του ελληνικού λαού και όλα εκείνα τα μολυσμένα πολιτικά συνθήματα, τα οποία χρησιμοποιούνταν για να πολεμήσουν την τακτική μας. Καταλαβαίνετε ποια είναι η τεράστια διαφορά μεταξύ εκείνης της πολιτικής τακτικής και της πολιτικής τακτικής της παρατάξεώς μας. 

Εμείς συμφωνούμε να γίνει προσπάθεια αποκρατικοποίησης, ιδιωτικοποίησης πολλών δημόσιων τομέων, αλλά να γίνει κατά σωστό τρόπο και με έναν προγραμματισμό, με μία προτεραιτότητα. Εδώ, λοιπόν, εκείνες οι δημόσιες επιχειρήσεις και οι κρατικοί οργανισμοί που θα έπρεπε να έχουν προηγηθεί στην προσπάθεια της Κυβέρνησης για να αποκρατικοποιηθούν, δεν αποκρατικοποιούνται και έρχονται προς αποκρατικοποίηση αυτές οι ΔΕΚΟ, οι οποίες θα έπρεπε να είναι οι τελευταίες σε ένα σωστό προγραμματισμό ιδιωτικοποιήσεων. 

"Ρυθμίσεις θεμάτων της Εταιρείας Υδρεύσεως και Αποχετεύσεως Πρωτευούσης (ΕΥΔΑΠ) και άλλες διατάξεις" είναι η ονομασία του υπό συζήτηση νομοσχεδίου. Μα, είναι τελείως ψευδεπίγραφο. Πού αποβλέπει με τις διατάξεις του, σε ποια ρύθμιση θεμάτων, για τη σωστότερη ύδρευση και ιδιαίτερα για τη σωστότερη αποχέτευση της ευρύτερης περιοχής της Αθήνας το υπό συζήτηση νομοσχέδιο; 

Αποβλέπει αποκλειστικά και μόνο στη μετοχοποίηση και εισαγωγή της ΕΥΔΑΠ στο Χρηματιστήριο Αξιών Αθηνών για εισπρακτικούς λόγους, που αναφέρθηκαν προηγουμένως λεπτομερώς από τον Κοινοβουλευτικό μας Εκπρόσωπο, τον αγαπητό συνάδελφο κύριο Γιώργο Αλογοσκούφη και δεν μου επιτρέπει ο χρόνος να αναφερθώ στα θέματα αυτά λεπτομερέστερα. Αλλά θα έχουμε την ευκαιρία στη συζήτηση των άρθρων να αναπτύξουμε τις απόψεις μας και για τον τρόπο που θεσμοθετείται η είσπραξη των οφειλών των ΟΤΑ προς την ΕΥΔΑΠ, για τον τρόπο χρηματοδότησης από το τρίτο Κοινοτικό Πλαίσιο Στήριξης και από το πρόγραμμα δημοσίων επενδύσεων. Αλλά το 49% των μετόχων θα ωφελείται από τις επενδύσεις αυτές που θα πραγματοποιούνται από τον κρατικό προϋπολογισμό και από το τρίτο Κοινοτικό Πλαίσιο Στήριξης. 

Επίσης, δεν επαρκεί ο χρόνος να αναφερθώ στο θέμα της κινητής τηλεφωνίας, που τόσο διαστρεβλώνεται η υπόθεση αυτή, αλλά είχα την ευκαιρία σε άλλες συζητήσεις στην Αίθουσα αυτή να αναφερθώ λεπτομερώς. 

Θέλω, όμως, με την ευκαιρία αυτή, κύριε Υφυπουργέ των Οικονομικών, να φέρω σε γνώση της Βουλής ένα θέμα που απασχολεί την περιφέρεια της Φωκίδας. Σας διαβάζω το έγγραφο της Νομαρχιακής Αυτοδιοίκησης, το οποίο εστάλη προς όλους τους Βουλευτές-μέλη του Τμήματος Διακοπής Εργασιών της Βουλής: "Νομαρχιακή Αυτοδιοίκηση Φωκίδας, Γραφείο Νομάρχη. 'Αμφισσα 27 Σεπτεμβρίου 1999. Αριθμός πρωτοκόλλου 901. Θέμα: Νομοσχέδιο για τη μετοχοποίηση της ΕΥΔΑΠ. Αίτημα της Φωκίδας για την καθιέρωση πάγιου ειδικού τέλους ως αντισταθμιστικού οφέλους για την προσφερόμενη κατ' έτος ποσότητα νερών του Μόρνου προς ύδρευση του λεκανοπεδίου Αττικής. 

Στα πλαίσια της συζήτησης στο Τμήμα Διακοπής Εργασιών της Βουλής (28.9.99) του νομοσχεδίου για τη μετοχοποίηση της ΕΥΔΑΠ, θεωρούμε υποχρέωσή μας να θέσουμε υπόψη σας τα ακόλουθα: 

Ως γνωστόν η Φωκίδα προσφέρει τα νερά του Μόρνου για την ύδρευση της Αθήνας χωρίς κανένα αντισταθμιστικό όφελος για τη στέρηση των υδάτων, για την απομόνωση της βορειοδυτικής Δωρίδας, για τους περιορισμούς που έχουν επιβληθεί στην ευρύτερη περιοχή της λίμνης (με την υπ' αριθμ. Α5/2280/13.12.83 απόφαση των Υπουργών Εσωτερικών και Υγείας και Πρόνοιας) για τις δυσμενείς επιπτώσεις στο οικοσύστημα της περιοχής και τη σεισμικότητα του εδάφους και για την αύξηση του μεταφορικού κόστους επικοινωνίας με την περιοχή, καθ' όσον εξαιτίας του φράγματος της λίμνης αυξήθηκαν οι χιλιομετρικές αποστάσεις κατά πενήντα χιλιόμετρα. 

Απόδειξη της περαιτέρω ερήμωσης που επέφερε στην ευρύτερη περιοχή η κατασκευή της λίμνης αποτελεί η εξέλιξη του μαθητικού πληθυσμού. Συγκεκριμένα οι μαθητές των δημοτικών σχολείων της Φωκίδας ανέρχονταν το 1975 (προ της κατασκευής της λίμνης) σε τέσσερις χιλιάδες, σήμερα ανέρχονται σε χίλιους οκτακόσιους πενήντα, δηλαδή μειώθηκαν κατά 54%. 

Στις δεκατέσσερις όμως κοινότητες της βορειοδυτικής Δωρίδας (γύρω από το φράγμα του Μόρνου) η μείωση των μαθητών ανέρχεται σε 100%, καθ' όσον έχουν κλείσει και τα έξι δημοτικά σχολεία με τους εκατόν δεκαεπτά μαθητές που λειτουργούσαν το 1975. Πρέπει ακόμα να αναφερθεί ότι το Γυμνάσιο-Λύκειο του Λιδορικίου το 1979 είχε τετρακόσιους πενήντα μαθητές και σήμερα έχει μόνο εξήντα τέσσερις. 

Είναι γνωστό ότι η Νομαρχιακή Αυτοδιοίκηση της Φωκίδας διεκδικεί για όλους τους παραπάνω λόγους την καθιέρωση πάγιου ειδικού τέλους προς απόκτηση ιδίων πόρων από την εν λόγω πλουτοπαραγωγική πηγή του νομού μας. 

Συγκεκριμένα με την από την 11.3.96 ομόφωνη απόφαση του Νομαρχιακού Συμβουλίου η Νομαρχιακή Αυτοδιοίκηση απαιτεί: 

Την καθιέρωση πάγιου ειδικού τέλους υπέρ της Νομαρχιακής Αυτοδιοίκησης Φωκίδας ανερχομένου σε ποσοστό 6% επί της κατά κυβικό μέτρο νερού τιμής, σύμφωνα με το εκάστοτε ισχύον τιμολόγιο της ΕΥΔΑΠ, ως αντισταθμιστικού οφέλους για την προσφερόμενη κατ' έτος ποσότητα νερών του Μόρνου, για την ύδρευση του λεκανοπεδίου Αττικής. 

Η Φωκίδα απαιτεί την καθιέρωση του ειδικού αυτού τέλους και για λόγους ίσης μεταχείρισης, δεδομένου ότι με το ν.2446/96 επιβλήθηκε ειδικό τέλος επί του κύκλου εργασιών της ΔΕΗ υπέρ των Νομών Κοζάνης, Αρκαδίας και Φλώρινας για το λιγνίτη που παράγουν. 

Σε μια ευνομούμενη και δημοκρατική πολιτεία δυο μέτρα και δυο σταθμά δεν χωράνε. 

Το αίτημα της Φωκίδας στηρίζεται ακόμη σε μια αναπτυξιακή αρχή με παγκόσμια και διαχρονική ισχύ, σύμφωνα με την οποία οι πλουτοπαραγωγικές πηγές μιας περιοχής πρέπει να αξιοποιούνται πρωταρχικά για την ανάπτυξη της ίδιας της περιοχής. 

Εν προκειμένω, η αρχή αυτή παραβιάζεται απροσχημάτιστα, καθ' όσον η Φωκίδα όχι μόνο δεν ωφελείται από τα νερά του Μόρνου, αλλά αντιθέτως υφίσταται σε μόνιμη βάση τις ανωτέρω αρνητικές συνέπειες της υπάρξεως της τεχνητής λίμνης. 

Σας γνωρίζουμε ότι τη διεκδίκηση της Νομαρχιακής Αυτοδιοίκησης στηρίζουν όλοι οι φορείς του νομού (ΟΤΑ, πολιτιστικοί σύλλογοι, Ενώσεις Αγροτικών Συνεταιρισμών, Εργατικό Κέντρο, Εμπορικό Επιμελητήριο κλπ.) 

Οι πόροι που θα προέλθουν από το ως άνω ειδικό τέλος θα χρηματοδοτήσουν την εκτέλεση έργων υποδομής, ανάπτυξης και προστασίας του περιβάλλοντος και γενικότερα την ανάπτυξη της Φωκίδας, δεδομένου ότι οι πόροι από τα εθνικά και ευρωπαϊκά προγράμματα είναι ως γνωστόν ανεπαρκείς. 

Η Νομαρχιακή Αυτοδιοίκηση Φωκίδας έχει γνωστοποιήσει στην πολιτεία την ανωτέρω απαίτησή της από το 1996, πλην όμως μέχρι σήμερα..." 

Κύριε Υφυπουργέ, με παρακολουθείτε, γιατί θέλω την τοποθέτησή σας σ' αυτό το σοβαρότατο θέμα, που απασχολεί τους κατοίκους της Φωκίδας; 

"...αυτή αρνείται να ικανοποιήσει το απολύτως δίκαιο παμφωκικό αίτημα, αποφεύγοντας και σιωπώντας. 

Στις 17 Αυγούστου 1997 με ομόφωνη απόφαση του Νομαρχιακού Συμβουλίου η Νομαρχιακή Αυτοδιοίκηση..." 

Κύριε Υφυπουργέ, αποχωρείτε της Αιθούσης, μείνετε για δύο λεπτά, να ακούσετε ένα αίτημα των χιλιάδων κατοίκων της Φωκίδας; Κωφεύετε τόσα χρόνια να το ακούσετε, αλλά και αυτήν τη στιγμή θέλετε να απέλθετε της Αιθούσης, για να μη δώσετε μία απάντηση; 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Υπάρχει ειδικός λόγος. 

ΝΙΚΟΛΑΟΣ ΓΚΕΛΕΣΤΑΘΗΣ: Ποιος είναι ο ειδικός λόγος; Να διακόψουμε τη συνεδρίαση να επανέλθει ο κύριος Υφυπουργός Οικονομικών στην Αίθουσα. 

Κύριε Πρόεδρε, διαμαρτύρομαι, διότι κατ' αυτόν τον τρόπο δεν υποβαθμίζεται μόνο η λειτουργία της νομοθετικής εργασίας στη Βουλή, αλλά εξευτελίζεται διαρκώς από τη Κυβέρνηση του κυρίου Σημίτη ... 

ΠΡΟΕΔΡΕΥΩΝ (Λουκάς Αποστολίδης): Μα, μια φυσική ανάγκη του κυρίου Υπουργού την ανάγετε σε πολιτικό ζήτημα και αναφέρεσθε κατ' αυτόν τον τρόπο; Σας παρακαλώ! 

ΝΙΚΟΛΑΟΣ ΓΚΕΛΕΣΤΑΘΗΣ: Να ζητήσει να διακοπεί η συνεδρίαση για λίγα λεπτά. 

ΠΡΟΕΔΡΕΥΩΝ (Λουκάς Αποστολίδης): Σοβαρά μιλάτε, κύριε Γκελεστάθη; 

ΝΙΚΟΛΑΟΣ ΓΚΕΛΕΣΤΑΘΗΣ: Μα, δεν θα είναι η πρώτη φορά που θα διακοπεί η συνεδρίαση για τρια λεπτά, ώστε να επανέλθει ο κύριος Υφυπουργός. 

ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, έχει τελειώσει ο χρόνος σας, πριν καν ξεκινήσετε να ρωτάτε τον κύριο Υπουργό. 

ΝΙΚΟΛΑΟΣ ΓΚΕΛΕΣΤΑΘΗΣ: Ο χρόνος μου δεν τελείωσε κύριε Πρόεδρε. Θα τελειώσει εντός ολίγου μόλις ολοκληρώσω την ανάγνωση του υπομνήματος αυτού της Νομαρχιακής Αυτοδιοίκησης Φωκίδας, που είναι ένα σοβαρότατο πρόβλημα για τόσες χιλιάδες συμπατριώτες μου στο Νομό Φωκίδας. 

Η Νομαρχιακή Αυτοδιοίκηση Φωκίδας έχει γνωστοποιήσει στη κυβέρνηση το θέμα αυτό και απάντηση δεν έχει πάρει μέχρι στιγμής και θα περιμένω να επανέλθει ο κύριος Υφυπουργός Οικονομικών στην Αίθουσα, για να τοποθετηθεί στο θέμα αυτό. 

Στις 17 Αυγούστου 1997 με ομόφωνη απόφαση του Νομαρχιακού Συμβουλίου η Νομαρχιακή Αυτοδιοίκηση διοργάνωσε παμφωκικό συλλαλητήριο στο φράγμα του Μόρνου. Το συλλαλητήριο πραγματοποιήθηκε με απόλυτη επιτυχία. Λαός και φορείς με μια μαζική και δυναμική παρουσία εξέφρασαν τη συμπαράστασή τους στο διεκδικητικό αγώνα της Νομαρχιακής Αυτοδιοίκησης, απαίτησαν την καθιέρωση του εν λόγω ειδικού τέλους και διαδήλωσαν την αποφασιστικότητά τους για δυναμική και αγωνιστική διεκδίκηση της ικανοποίησης του δικαίου αιτήματος της Φωκίδας. 

Με την παρούσα επιστολή μας: Πρώτον, θέλουμε να εκφράσουμε τη βεβαιότητα ότι θα κατανοήσετε το δίκαιο του παραπάνω παμφωκικού αιτήματος και εμπράκτως θα στηρίξετε τη διεκδίκηση του νομού μας με την κατάθεση και ψήφιση τροπολογίας κατά την αυριανή συζήτηση του νομοσχεδίουγια τη μετοχοποίηση της ΕΥΔΑΠ, με την οποία θα καθιερωθεί το ως άνω πάγιο ειδικό τέλος". 

Είπα ότι το έγγραφο αυτό απευθύνεται προς όλους τους Βουλευτές μέλη του Τμήματος Διακοπής που συζητούμε το νομοσχέδιο αυτό. 

"Δεύτερον, θέλουμε να δηλώσουμε προς κάθε κατεύθυνση ότι η Φωκίδα δεν θα επιτρέψει στον οποιονδήποτε ιδιώτη και μελλοντικό μέτοχο της ΕΥΔΑΠ να κερδοσκοπεί σε βάρος του νομού μας. Η Φωκίδα δεν θα ανεχθεί να γίνουν αντικείμενο κερδοσκοπίας οι πλουτοπαραγωγικές πηγές της και στην προκειμένη περίπτωση τα νερά του Μόρνου". 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Γκελεστάθη. Είναι γνωστό το ψήφισμα. 

(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 

ΝΙΚΟΛΑΟΣ ΓΚΕΛΕΣΤΑΘΗΣ: "Παράλληλα σας γνωρίζουμε ότι η Νομαρχιακή Αυτοδιοίκηση Φωκίδας εκφράζοντας τη βούληση του λαού και των φορέων του νομού μας είναι αποφασισμένη να συνεχίσει με κάθε μέσο τον αγώνα της διεκδίκησης που ξεκίνησε το 1996 μέχρις ότου επιτευχθεί ο στόχος. Τούτο επιτάσσει το συμφέρον της Φωκίδας και απαιτεί ο λαός της. Πρέπει ακόμη να τονισθεί ότι η συνέχιση του αγώνα αποτελεί προγραμματική θέση και προεκλογική δέσμευσή μας, την οποία οι Φωκιδείς επικύρωσαν με την ψήφο τους στις Νομαρχιακές εκλογές του 1998. Ο Νομάρχης Φωκίδας Απόστολος Καραχάλιος. 

(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, μην εξαντλείτε τα όρια! Σας παρακαλω! 

ΝΙΚΟΛΑΟΣ ΓΚΕΛΕΣΤΑΘΗΣ: Να τελειώσω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Να τελειώσετε και τελειωμό δεν έχετε! 

Εάν ο κάθε συνάδελφος που ανεβαίνει στο Βήμα κάνει αυτό, κύριε Γκελεστάθη, δεν νομίζω ότι μπορούμε εδώ μέσα να τηρήσουμε τον Κανονισμό. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, επεδείχθη από το Προεδρείο μια ανοχή και σε προηγούμενους συναδέλφους. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ! 'Αλλο ανοχή και άλλο υπερβολή. Εδώ εξαντλήσατε κάθε όριο. 

ΝΙΚΟΛΑΟΣ ΓΚΕΛΕΣΤΑΘΗΣ: Εάν δεν με είχατε διακόψει, θα είχα τελειώσει. 

ΠΡΟΕΔΡΕΥΩΝ (Λουκάς Αποστολίδης): Μάλιστα, μιλάτε για ένα θέμα το οποίο είναι τοις πάσι γνωστό. 'Ολοι οι Βουλευτές το γνωρίζουν, η Κυβέρνηση το γνωρίζει και διαβάζετε το ψήφισμα της Νομαρχιακής Αυτοδιοίκησης. 

ΝΙΚΟΛΑΟΣ ΓΚΕΛΕΣΤΑΘΗΣ: Καταθέτω το έγγραφο αυτό, για να συμπεριληφθεί στα Πρακτικά της συζητήσεως. 

(Στο σημείο αυτό ο Βουλευτής κ. Νικόλαος Γκελεστάθης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Και αναφέρω στον κύριο Υφυπουργό των Οικονομικών ότι έχω καταθέσει την τροπολογία με γενικό αριθμό 3153 και ειδικό 136 και θέλω, όταν θα πάρετε το λόγο, κύριε Υφυπουργέ, να τοποθετηθείτε σ' αυτό το θέμα. 

Ευχαριστώ, κύριε Πρόεδρε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Σας νιώθω, κύριε Γκελεστάθη, αλλά είναι υπερβολικό. 

Μη ξεχνάτε ότι τον καιρό της ανυδρίας, κύριε Γκελεστάθη, τα 2/3 της ύδρευσης της Αθήνας είναι από νερά της Βοιωτίας, της Υλίκης. Αν μ' αυτήν τη λογική φτιάχναμε και ένα σπατόσημο και ένα μορνόσημο, δεν ξέρω πού θα βγαίναμε. 

ΝΙΚΟΛΑΟΣ ΓΚΕΛΕΣΤΑΘΗΣ: Η Υλίκη από πού τροφοδοτείται; 

ΠΡΟΕΔΡΕΥΩΝ (Λουκάς Αποστολίδης): Από τον Παρνασσό και τον Ελικώνα, από τα βουνά. Πάντως, θα το λύσουμε το πρόβλημα αυτό με γεωλόγους, κύριε Γκελεστάθη. Θα σας στείλω μια έκθεση, να την έχετε υπόψη σας. 

Ο κ. Βερυβάκης έχει το λόγο. 

ΕΛΕΥΘΕΡΙΟΣ ΒΕΡΥΒΑΚΗΣ: Κύριοι συνάδελφοι, όπως η επιτυχία της επανάστασης των μπολσεβίκων το 1917 έσπρωξε και την πολιτική και την οικονομική και την κοινωνική σκέψη προς κρατικοποιήσεις, έτσι, η πτώση το 1989-1990 του σοβιετικού κράτους, έστρεψε, βίαια θα έλεγα, τη σκέψη της σημερινής ανθρωπότητας προς αποκρατικοποιήσεις και αν θέλετε, στο πλαίσιο των παγκοσμιοποιήσεων της οικονομίας, της κοινωνίας και της τεχνολογίας, σε σχήματα τα οποία ολοένα και ταχύτερα οδηγούν σε ιδιωτικοποιήσεις. Το ερώτημα ήταν και μένει, αν τυχόν θα πρέπει όλοι να αποδεχθούμε την περίφημη παγκοσμιοποίηση και την πανιδιωτικοποίηση από αύριο το πρωί και αν και κατά πόσον, πολλοί υποκύπτουν άμεσα ή έμμεσα σε επιρροές, οι οποίες ουσιαστικά τη ρίζα τους, την πηγή τους, την έχουν σ'αυτήν τη δογματική σκέψη. Πιστεύω ότι πολλοί από δω αυτό δεν το αποδέχονται. Βεβαίως κάποιοι άλλοι όχι μόνο το αποδέχονται αλλά και το ακολουθούν μετά πάθους. 

Θα μπορούσε βεβαίως κανείς σ'αυτόν τον υπαινιγμό, τον οποίον κάνω γενικά, να με ρωτήσει: Μα, καλά οι ιδιωτικοποιήσεις και οι μετοχοποιήσεις είναι το ίδιο πράγμα; Θα σας πω όχι κατ'ανάγκην το αυτό, αλλά όχι και κατ'ανάγκην όχι το αυτό. Πρέπει να εξετασθεί τι ακριβώς αγαθό πηγαίνεις να δώσεις εδώ ή εκεί και με ποια μορφή και ποιες προϋποθέσεις και όλα τα άλλα ειδικά συστατικά και χαρακτηριστικά, τα οποία τελικά δίδουν ένα τελικό συμπέρασμα, ότι στρέφεις τα πράγματα προς την ιδιωτική εκμετάλλευση και παύεις να τα αφήνεις -μιλάω για όσα είναι ήδη κρατικοποιημένα- στον κρατικό τομέα. Εγώ θα σας πω ότι δεν ήμουν ποτέ -το τονίζω ιδιαίτερα- υπέρ της υπερκρατικοποιήσεως, όπως δεν είμαι και υπέρ της πανιδιωτικοποιήσεως. Και θα σας πω ταυτόχρονα ... 

ΚΥΡΙΑΚΟΣ ΣΠΥΡΙΟΥΝΗΣ: Αυτό που λέτε, λέει το ΠΑΣΟΚ.

ΕΛΕΥΘΕΡΙΟΣ ΒΕΡΥΒΑΚΗΣ: Αφήστε με όμως, να το πω με τον τρόπο μου. 

Θα σας πω ταυτόχρονα ότι αυτό κάθε φορά ad hoc στην παρούσα κατάσταση και σε χώρες σαν την Ελλάδα ερευνάται και πάνω σε αυτό υπάρχει τελικά ειδική απόφανση. Θα με ρωτήσετε: Μα, καλά, εδώ έχουμε μια περιορισμένη, μια νόθα, μια χολή μετοχοποίηση. Αυτό σημαίνει ιδιωτικοποίηση; Θα σας πω ότι η προσπάθεια, η προαίρεση είναι προς τα εκεί. Και αυτό ιστορικά επιβεβαιώνεται, διότι ήταν στον πίνακα όλων αυτών που υπεβλήθησαν στην Ευρωπαϊκή 'Ενωση, προκειμένου να πεισθούν οι Ευρωπαίοι ότι εμείς προχωράμε ραγδαίως προς τις ιδιωτικοποιήσεις. Συνεπώς η βαθύτερη διάθεση είναι κάτι τέτοιο. Ποιο είναι όμως το αποτέλεσμα, κύριε Υφυπουργέ, το οποίο προκύπτει απ'αυτό το νόθο σχήμα που έχουμε μπροστά μας; Το αποτέλεσμα είναι ότι εσείς λέτε ότι έχουμε ανάγκη από κεφάλαια για επενδύσεις, ελέγχουμε την τιμολογιακή πολιτική και διανέμουμε προς καταναλωτές και εργαζόμενους τις μετοχές. Εδώ, μου θυμίζετε κάτι το οποίο αρχίζει να διασαλπίζεται, το λαϊκό καπιταλισμό υπέρ του οποίου πολλά ακούω, αλλά για τον οποίο θα πρέπει να ανοίξετε μια ειδικότερη κουβέντα, για να δούμε τι είναι, ποιος είναι, τι είδους λαϊκό καπιταλισμό θέλουμε ή δεν θέλουμε. Αν τυχόν αυτό υποστηρίζετε, θα σας πω ότι τουλάχιστον σε αυτά τα οποία διατείνεσθε, έχετε αποτύχει. Ο λόγος είναι πολύ απλός. 'Οτι εδώ φορτώνουμε στο κράτος και ουσιαστικά στον ελληνικό λαό ένα κόστος συντήρησης των παγίων στοιχείων. 

Αυτή η συντήρηση των παγίων στοιχείων υποτίθεται ότι δεν βαρύνει καθόλου τον ιδιώτη ο οποίος συμμετέχει στη διαχείρηση. Και μη μου απαντήσετε ότι τον βαρύνει μέσω της μετοχής του, διότι εκεί είναι μια άλλη μεγάλη αντίφαση στην οποία πέφτετε και η οποία δεν ξεπερνιέται με τίποτε. 

Ας πούμε ότι πάτε να τιμολογήσετε εσείς ως κράτος υποχρεωτικώς σε περιορισμένο επίπεδο και ύψος το νερό. Τότε καταστρέφετε τις μετοχές. Συνεπώς πάτε ουσιαστικά σε ένα φιάσκο από πλευράς μετοχοποίησης. Καλά σας τα λένε από τα δεξιά. Ενώ αν τυχόν κάνετε πράγματι μια φιλολαϊκή και κοινωνική πολιτική εσείς ή οι διάδοχες κυβερνήσεις -πράγμα για το οποίο υπάρχει μεγάλο ερωτηματικό- τότε πραγματικά δεν οδηγείτε στους οικονομικούς νόμους της αγοράς, οι οποίοι είναι αμείλικτοι και οι οποίοι δεν θα τιθασευθούν εκ του γεγονότος ότι θα έρχεται μια κυβέρνηση η οποία θα λέει ενδεχομένως πάνω στο φιλολαϊκό ιστό της, είτε ανήκει στους συντηρητικούς είτε ανήκει στους προοδευτικούς, ότι "ορίζω αυτήν την τιμή του νερού". 

Γι' αυτό η διατύπωση την οποία έχετε κάνει υπέρ της τιμολογιακής πολιτικής είναι αποτυχημένη σύλληψη, ενώ τα κεφάλαια για επενδύσεις, μια που οι επενδύσεις υποτίθεται ανήκουν στο κράτος, βεβαίως μπορεί να ενισχύουν λίγο τον κρατικό κορβανά, αλλά βεβαίως δεν πάνε αυτοτελώς προς τα εκεί. 

Τι άλλο μένει; Από εκεί και πέρα μένει να δούμε ποια είναι αυτά τα οποία θα προκύψουν από το σχήμα που έχετε κατασκευάσει και το οποίο υποτίθεται ότι συνεργάζεται αρμονικά. 

Εγώ θα σας πω πως ό,τι προκύπτει από το σχήμα το οποίο έχουμε μπροστά μας είναι μια εμπορευματοποίηση του φυσικού μονοπωλίου που συνιστά το νερό και είναι μια εμπορευματοποίηση,η οποία δεν πάει σ' αυτό το αγαθό. Ταυτόχρονα λέω -όπως σας το είπαν και άλλοι- ότι το κράτος θα καλείται ουσιαστικά να πληρώνει όλα τα σπασμένα προκειμένου να εισπράττει η ΕΥΔΑΠ, οι ιδιώτες οι οποίοι δεν θα μπουν σε ένα νόμο προσφοράς και ζήτησης, διότι υποτίθεται ότι θα έχουν αυτήν την ιδιότυπη κρατική προστασία. Ταυτόχρονα λέω ότι θα ανέβουν οι τιμές και συνεπώς ο καταναλωτής, υπέρ του οποίου εγώ τουλάχιστον μόνο μιλάω -μιλάω υπέρ του 'Ελληνος και του Αθηναίου καταναλωτή, αυτού ο οποίος εσάς και εμένα μας έχει οδηγήσει, στην Κοινοβουλευτική Δημοκρατία που ζούμε, σ' αυτή την Αίθουσα- αύριο, μεθαύριο θα κληθεί να φορτωθεί το σταυρό μιας αποτυχημένης ρύθμισης, ενώ οι αντιφάσεις και οι εσωτερικές συγκρούσεις οι οποίες υπάρχουν, οι λογικές και οικονομικές αντιφάσεις και συγκρούσεις, δεν είναι δυνατόν με τίποτε να εξουδετερωθούν. 

Και όλα αυτά ενώ πληροφορούμεθα ότι δεν ρωτήθηκε κανείς, ότι δεν υπήρξε διάλογος. Δεν σας εξουσιοδότησε, δηλαδή, κανένας γι' αυτήν την ειδική ρύθμιση, να υιοθετήσετε αυτό το σχήμα, δεδομένου ότι διαμαρτύρεται η ΓΣΕΕ, διαμαρτύρονται οι δήμοι και οι κοινότητες, διαμαρτύρονται οι εργαζόμενοι. Δεν έχουμε δε υπόψη μας -τουλάχιστον δεν έχω εγώ υπόψη μου- να έχει μεσολαβήσει κάτι άλλο για να καλύψει τις ανάγκες ενός διαλόγου, όπως τουλάχιστον το λέμε και τον επιθυμούμε οι περισσότεροι, ενώ ταυτόχρονα διαχειρίζεστε από τούδε ένα αγαθό, για το οποίο θέλω να πω δυο λέξεις. 

Πρέπει να πω, κύριες και κύριοι συνάδελφοι, έχοντας περάσει και εγώ από το Υπουργείο Ενέργειας και Φυσικών Πόρων -είχε προηγηθεί ο κ. Πεπονής, πέρασα εγώ, λίγο μετά επανήλθε ο κ. Πεπονής και νομοθέτησε το γνωστό νόμο περί διαχειρίσεως υδάτων- είχα πράγματι πάρα πολλές εισηγήσεις από καθηγητές και από διαπρεπείς ανθρώπους της επιστήμης και ειδικότερα του χώρου, για το τι μέλει να ακουλουθήσει σε σχέση με το νερό -το νερό της Ελλάδος, αλλά και το νερό όλης της περιοχής λίγο πολύ- δεδομένου ότι προβλέπεται εις το μέλλον να είναι ένα από τα σπανιώτατα αγαθά, τα οποία τώρα ούτε λίγο ούτε πολύ τα βγάζετε από τη λαβή μιας κοινωνικοποιημένης ή κρατικοποιημένης ρύθμισης και τα ρίχνετε στην αγορά. 

Με αυτήν, λοιπόν, την προβληματική, εγώ ρωτάω τι θα πρέπει να είναι εκείνο το οποίο θα πείσει τον οποιονδήποτε Βουλευτή, που έχει κατά κύριο λόγο στο μυαλό του -επαναλαμβάνω- τον 'Ελληνα πολίτη και τον 'Ελληνα καταναλωτή, για να πει το "ναι", το οποίο επιμόνως ζητάτε και για το οποίο δεν ζητήσατε από κανέναν καμία εξουσιοδότηση. Εγώ πιστεύω, τίποτε και, εν πάση περιπτώσει, αυτό δεν μπορεί να συμβεί με εμένα, δεν μπορεί δηλαδή να πείσει εμένα. 

Αν τυχόν, όπως σας προτείνω, περάσετε έστω τώρα αργά, αποσύροντας το νομοσχέδιο, σε έναν πραγματικό διάλογο, μέσα από τον οποίον όλοι θα πειστούμε ότι τελικά το αποτέλεσμα ενός εντονότερου προβληματισμού θα ήταν κάποιο σχήμα, το οποίο θα είχε -δεν ξέρω πώς- και τους ιδιώτες, τότε εγώ είμαι έτοιμος να επαναθεωρήσω τις απόψεις μου, αλλά μέχρι τότε, η άρνησή μου είναι δεδομένη. Εξάλλου δεν σας ζητούν και τίποτε άλλο όλοι αυτοί, οι οποίοι δεν είχαν την τιμή ενός διαλόγου. 

Επικαλούμαι αυτό το οποίο δίδουν οι εργαζόμενοι, που λένε πολύ σωστά ότι αν είναι να ψηφισθεί αυτή -το επανέλαβα και προηγουμένως- η νόθα ιδιωτικοποίηση, ας το κάνει η Ολομέλεια και μετά από ένα διάλογο, ο οποίος θα μπορέσει να εκπληρώσει τουλάχιστον την κοινωνική ανάγκη, για να καταλάβουν όλοι ότι αυτό το οποίο γίνεται δεν είναι μόνο και μόνο για να πληρωθεί το ρηθέν υπό της Ευρωπαϊκής 'Ενωσης ή στην Ευρωπαϊκή 'Ενωση, αλλά και για το συμφέρον του 'Ελληνα πολίτη. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ πολύ, κύριε Πρόεδρε. 

Θα ήθελα με μία σύντομη παρέμβασή μου να επιχειρήσω να απαντήσω σε ορισμένα θέματα, τα οποία τέθηκαν από τους προηγούμενους ομιλητές. Πριν από όλα όμως, θα ήθελα να ευχαριστήσω όσους μίλησαν, δηλαδή και αυτούς οι οποίοι υποστήριξαν και αυτούς οι οποίοι έκριναν είτε συνολικά είτε κατά ένα μέρος διάφορες πτυχές του νομοσχεδίου, διότι πιστεύω ότι και με κάθε είδους επιχείρημα μπορούν να συνεισφέρουν σε ένα διάλογο και σε μία καλύτερη προώθηση του υπό συζήτηση νομοσχεδίου. 

Θα ξεκινήσω από το θέμα το οποίο έθιξε ο τελευταίος ομιλητής, ο κ. Βερυβάκης, ότι δεν υπήρξε διάλογος ... 

ΕΛΕΥΘΕΡΙΟΣ ΒΕΡΥΒΑΚΗΣ: Αυτά λένε οι ενδιαφερόμενοι. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): ... και ότι μπορεί να νομίσει κανείς, ακούγοντας αυτό το επιχείρημα ότι αιφνιδίασε η Κυβέρνηση. 

Η Κυβέρνηση δεν αιφνιδίασε κανέναν και σε κανένα σημείο. Η πρόθεση και ο στόχος για τη μετοχοποίηση της ΕΥΔΑΠ, αναφέρεται ρητά στο πρόγραμμα το οποίο ανακοίνωσε η Κυβέρνηση μετά το Μάρτιο του 1998, μετά την ένταξη της δραχμής στο μηχανισμό συναλλαγματικών ισοτιμιών και απετέλεσε μαζί με μία σειρά άλλες πρωτοβουλίες συστατικό παράγοντα του προγράμματος διαρθρωτικών αλλαγών, που εξήγγειλε και υλοποίησε η Κυβέρνηση. 

Αλλά δεν είναι μόνον αυτό. Στον Προϋπολογισμό τον οποίον ψήφισε η Βουλή, το Δεκέμβριου του 1998, περιγράφεται πάλι ο στόχος για τη μερική μετοχοποίηση της ΕΥΔΑΠ και όχι μόνον αυτό, αλλά αναφέρονται και μία σειρά από στοιχεία για το πώς θα γίνει ο διαχωρισμός της εταιρείας σε πάγια και μη, έτσι ώστε να μη θιγεί ο στρατηγικός χαρακτήρας των παγίων περιουσιακών στοιχείων. 

Πιστεύω κατά συνέπεια ότι υπήρξε και εξαρχής διαφάνεια, ευθύτητα, ενημέρωση και επεξεργασία των διαφόρων σημείων προς όλες τις ενδιαφερόμενες πλευρές. Βεβαίως, σε αυτήν τη συζήτηση, σε αυτήν την ενημέρωση, καθένας είχε τις απόψεις του. Δεν συμπίπτουν πάντα οι απόψεις, όταν γίνονται διαπραγματεύσεις ή όταν γίνεται μία συζήτηση, αλλά νομίζω ότι η Κυβέρνηση μπορεί να αισθάνεται ήσυχη για ότι εξήντλησε όλες τις δυνατότητες ενημέρωσης, καλόπιστης συζήτησης και παρουσίασης των θέσεών της προ πολλού χρόνου. 

Σε ορισμένα άλλα θέματα, τα οποία αναφέρθηκαν σε σχέση με τη στάση την οποία τήρησε το κράτος και έφερε σε μία δύσκολη θέση την ΕΥΔΑΠ, δηλαδή ότι ήταν ασυνεπές, νομίζω ιστορικά, ότι αυτό δεν ισχύει. Το αντίθετο θα έλεγε κανείς, αν παρακολουθήσει την εξέλιξη των οικονομικών στοιχείων. 

'Ηταν η ΕΥΔΑΠ, η οποία είχε για αρκετά χρόνια συσσωρεύσει διάφορες υποχρεώσεις προς το κράτος και παρεμβήκαμε πριν από δύο μήνες, αν θυμάμαι καλά, σε ένα νομοσχέδιο που είχαμε και έγινε μία ρύθμιση χρεών που είχε η ΕΥΔΑΠ προς το κράτος με αντιστάθμισμα την καταβολή του τέλους που είχε συμφωνήσει το κράτος προ πολλών ετών να δώσει στην ΕΥΔΑΠ, την εποχή της ανομβρίας και της λειψυδρίας, η οποία υπήρξε. 

Ακούστηκε πάρα πολύ συχνά ότι στο τέλος θα πληρώσουν οι φορολογούμενοι, ότι η επιχείρηση εκμετάλλευσης και διανομής μόνο θα εισπράττει και αυτοί οι οποίοι θα επιβαρύνονται -ακόμα και το μέρισμα το οποίο θα αποδίδεται στους μετόχους- θα είναι οι φορολογούμενοι. 

Κάτι τέτοιο δεν ισχύει. Κατ' αρχήν το μέρισμα -και ελπίζω να οφείλεται σε μία λανθασμένη διατύπωση αυτό το οποίο ακούστηκε- είναι προφανές ότι δεν αποτελεί στοιχείο του κόστους. Το μέρισμα προκύπτει από την ενδεχόμενη κερδοφορία της επιχείρησης, δεν μπορεί να προσδιοριστεί εξαρχής και γι' αυτό, ανεξάρτητα με το πώς γίνεται η τιμολογιακή πολιτική, στόχος της κάθε επιχείρησης είναι κατά το δυνατόν να περιορίσει το κόστος με την καλύτερη οργάνωση και του ανθρώπινου δυναμικού και την άνοδο της απόδοσής του, αλλά και την αξιοποίηση των στοιχείων υποδομής και επενδύσεων και της τεχνολογίας που διαθέτει. 

Ο κ. Κουλούρης αναφέρθηκε στο ότι έχει ελλείμματα η ΕΥΔΑΠ. Κανείς δεν μίλησε για ελλείμματα αλλά όμως θα πρέπει κανείς να δεχθεί ότι παρουσίασε αρκετές οικονομικές δυσκολίες τα προηγούμενα χρόνια και εξ αυτού του λόγου άλλωστε υπήρξαν και αυτές οι εκκρεμότητες στις οποίες αναφέρθηκα προηγουμένως. Θέλω να πιστεύω -και νομίζω ότι είναι βέβαια και απο προηγούμενες εμπειρίες παρεμφερούς τύπου αποκρατικοποιήσεων- ότι με μία νέα επιχειρηματική λογική, θα μπορέσει να πάει οικονομικά πολύ καλύτερα, πράγμα το οποίο ωφελεί και τους μετόχους. Παρεμπιπτόντως εδώ να πω ότι μέτοχοι δεν είναι μόνο αυτοί οι οποίοι θα αγοράσουν τις μετοχές. Μην ξεχνάμε ότι το κράτος θα είναι μέτοχος με ποσοστό τουλάχιστον 51%. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Αναφερθήκατε επίσης στο θέμα της ενίσχυσης των εργαζομένων. Νομίζω ότι ήμουν πάρα πολύ σαφής, ότι θα υπάρξει μία ενίσχυση και των ασφαλιστικών ταμείων των εργαζομένων, όπως άλλωστε γίνεται και σε άλλες περιπτώσεις του ΟΤΕ για παράδειγμα, και θα είναι σημαντική αυτή η βοήθεια, όπως επίσης θα υπάρξουν και μία σειρά από άλλα κίνητρα μέσω της προνομιακής διάθεσης μετοχών προς τους εργαζομένους. 

'Ερχομαι τέλος -και θα ήθελα εδώ να επιμείνω λίγο περισσότερο- στα θέματα τα οποία έθιξε ο κ. Πεπονής. Και θέλω να πιστεύω ότι με τις διευκρινίσεις τις οποίες θα δώσω, θα διαλυθούν κάποιες ενδεχόμενες ασάφειες, οι οποίες μπορεί να αναδύοντο από το κείμενο. 

Κατ' αρχήν, η εταιρεία παγίων με την εταιρεία εκμετάλλευσης και διανομής, θα συνάψουν μία σύμβαση, μία συμφωνία, η οποία θα προβλέπει με σαφήνεια τόσο τους όρους της διάθεσης των παγίων στοιχείων προς την εταιρεία εκμετάλλευσης όσο φυσικά και το αντίτιμο το οποίο θα εισπράττει και με το οποίο θα ενοικιάζονται τα πάγια αυτά στοιχεία από την ιδιόκτητη και απολύτως και στο διηνεκές κρατική εταιρεία των παγίων περιουσιακών στοιχείων προς την εταιρεία εκμετάλλευσης. Αυτή είναι η βασική λογική της κάθε διμερούς σύμβασης που υπογράφεται μεταξύ διαθέτου και λήπτου των επενδυτικών στοιχείων προς αξιοποίηση. Θα είναι μία μορφή ενοικίασης με χαρακτηριστικά σύμβασης επιχειρηματικού χαρακτήρα. 

Αλλά εδώ θέλω να διευκρινίσω και ορισμένα θέματα, για να έχουμε μία σαφέστερη εικόνα του τι γίνεται σήμερα και πώς μεταβάλλεται, αν μεταβάλλεται το καθεστώς. Αναφέρθηκε η μεγάλη σημασία και ο ρόλος που πρέπει να έχει η ΕΥΔΑΠ στα αντιπλημμυρικά έργα. Πολύ σωστό. Αλλά πώς γίνονται σήμερα τα αντιπλημμυρικά έργα; Γίνονται μεν από την ΕΥΔΑΠ, επ' αμοιβή του Υπουργείου Χωροταξίας και Περιβάλλοντος. Αυτό το καθεστώς δεν το μεταβάλλει το νομοσχέδιο, το διατηρεί. 

Μια σειρά από άλλα έργα μείζονος υποδομής, όπως είναι τα έργα μεταφοράς του ύδατος, άντλησης, όπως επίσης και τα αποχετευτικά, κατασκευάζονται από το ΥΠΕΧΩΔΕ και σήμερα και μετά διατίθενται προς χρήση στην ΕΥΔΑΠ. Ούτε αυτό μεταβάλλεται καθόλου.'Ισα-ίσα, στο νέο καθεστώς, επειδή υπάρχει ένας απόλυτος και σαφής διαχωρισμός μεταξύ παγίων και εκμετάλλευσης εταιρειών, θα είναι δυνατή η επωφελέστερη για το στενότερο δημόσιο τομέα διάθεση προς αξιοποίηση αυτών των παγίων περιουσιακών στοιχείων. 

Αναφέρθηκε επίσης το ζήτημα του πώς θα συμμετέχει, είτε το κράτος είτε οι χρηματοδότες, τα επιχειρηματικά κεφάλαια στις επενδύσεις. Μα, θα μετέχει, διότι και η διάθεση μετοχών θα προχωρήσει με μια πρόσοδο -έχει διάταξη το νομοσχέδιο η οποία προβλέπει ότι επί της προσόδου αυτής θα καταβάλλονται σε τρείς ετήσιες δόσεις δεκαπέντε δισεκατομμυρίων (15.000.000.000) δραχμών- και με την αύξηση του μετοχικού κεφαλαίου, μέρος του οποίου, ανάλογα με τα ποσοστά τα οποία θα υπάρχουν, προφανώς θα διατίθεται στις επενδυτικές χρηματοδοτήσεις που έχει ανάγκη η επιχείρηση αυτή. 

Τέλος, θέλω να αναφέρω τον ρόλο του Υπουργείου Ανάπτυξης στην έρευνα του υδάτινου δυναμικού, στην οποία ανεφέρθη ο κ. Πεπονής. Είναι ορθό αυτό το οποίο είπε σήμερα ότι η έρευνα αυτή διεξάγεται στο πλαίσιο του ν.1739 και φυσικά το πλαίσιο αυτό θα διατηρηθεί. Δεν υπάρχει τίποτα το οποίο αλλάζει, όσον αφορά την διεξαγωγή της έρευνας υδάτινου δυναμικού με όλα τα συμπαρομαρτούντα, όσον αφορά τις διαδικασίες τις οποίες έχει σήμερα το Υπουργείο Ανάπτυξης. 

Το βασικότερο όμως από όλα αυτά -θέλω να το επαναλάβω- είναι ότι τις σχέσεις μεταξύ παγίων και εκμετάλλευσης τις διέπει μια σύμβαση. Η σύμβαση θα έχει χαρακτηριστικά ενοικιάσεως υποδομής και μέσα σε αυτήν τη σύμβαση φυσικά το δημόσιο θα διαθέτει τα πάγια περιουσιακά στοιχεία προς μια άλλη εταιρεία, η οποία επίσης κατά πλειοψηφία θα είναι του δημοσίου, με όρους οι οποίοι όπως είναι φυσικό θα αντικατοπτρίζουν τα συμφέροντα του δημοσίου και κατ' επέκταση του καταναλωτή και όλα τα υπόλοιπα. 

Θέλω να πιστεύω ότι με αυτές τις διευκρινίσεις και με τις άλλες παρατηρήσεις τις οποίες κάνατε -θα δούμε πώς μπορούμε να τις λάβουμε όσο το δυνατόν περισσότερο υπόψη στην τελική διατύπωση των άρθρων- θα συμφωνήσετε ότι το εγχείρημα το οποίο επιχειρεί η Κυβέρνηση είναι ένα εγχείρημα, όπως τόνισα στην ομιλία μου, το οποίο υπηρετεί πρωτίστως τους καταναλωτές, πρωτίστως τους εργαζόμενους και την ελληνική οικονομία στο σύνολό της. Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σταυρακάκης έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, έχω ζητήσει το λόγο ως Κοινοβουλευτικός Εκπρόσωπος της Νέας Δημοκρατίας. 

ΠΡΟΕΔΡΕΥΩΝ (Παναγιώτης Σγουρίδης): Μα, βλέπω εδώ ότι Κοινοβουλευτικός Εκπρόσωπος της Νέας Δημοκρατίας είναι ο κ. Αλογοσκούφης. 

ΔΗΜΗΤΡΙΟΣ ΣΙΟΥΦΑΣ:'Εχουμε συμφωνήσει με τον Πρόεδρο, επειδή δεν είναι εδώ ο κ. Αλογοσκούφης. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σιούφα, έχετε το λόγο. 

ΔΗΜΗΤΡΙΟΣ ΣΙΟΥΦΑΣ: Ευχαριστώ. 

Κύριε Πρόεδρε, η σημερινή συνεδρίαση έχει μοναδικά χαρακτηριστικά, με την έννοια ότι η νομοθετική πρωτοβουλία της Κυβέρνησης βρίσκει μέσα στην Εθνική Αντιπροσωπεία συμφωνούντα και επιμένοντα μόνο τον αρμόδιο Υφυπουργό που εισηγείται το θέμα και έναν εκ των Βουλευτών της Πλειοψηφίας. 

Αν θυμάμαι καλά, ανάλογη περίπτωση η Εθνική Αντιπροσωπεία έχει ζήσει τα τελευταία χρόνια την περίφημη βραδιά των έντεκα Βουλευτών που είχαν αναλάβει μια σχετική πρωτοβουλία. 

Το σημειώνω αυτό, κύριε Πρόεδρε, γιατί είναι πρωτοφανές να επιχειρηματολογείται από όλες τις πλευρές ότι είναι άστοχος, επιζήμια και επικίνδυνη για το δημόσιο συμφέρον η πρωτοβουλία της Κυβέρνησης και ο Υφυπουργός, έχων ξύλινα αυτιά ή προφανώς κάτω από τις οδηγίες του εμπνευστή αυτών των ρυθμίσεων Υπουργού Εθνικής Οικονομίας κ. Παπαντωνίου να επιμένει σ' αυτήν τη ρύθμιση, βεβαίως με εντολή του έχοντος τη συνολική ευθύνη και γι' αυτό το θέμα Προέδρου της Κυβέρνησης, κ. Σημίτη. Αυτό είναι το ένα. 

Το δεύτερο, κύριε Πρόεδρε, που θέλω να σημειώσω είναι ότι αυτός ο υπερσυντηρητισμός που εμφανίζεται με την αποψινή επίδοση της Κυβέρνησης με αυτό το νομοθέτημα, που έχει ξεπεράσει και τους πλέον νεοφιλελεύθερους, όχι μόνον εν Ελλάδι αλλά και εν τη ξένη και μάλιστα τις επιδόσεις των πλέον ακραίων Θατσεριστών να τοποθετούνται για ζητήματα, όπως το νερό σε μια προκρούστεια κλίνη, για να εμφανιστεί η συνέπεια της Κυβέρνησης ότι το 1998 ούτε καν στις προγραμματικές θέσεις των εκλογών του '96, αλλά ούτε και παλαιότερα επί Ανδρέα Παπανδρέου, τότε που μιλούσαμε για στρατηγικούς τομείς της οικονομίας περιελαμβανόταν μία τέτοια λύση. 

Εδώ, όμως, κύριε Πρόεδρε, πρέπει να σημειώσει κανείς ότι δεν είναι μόνο ο ιδεολογικός χαμελαιοντισμός ο οποίος έχει πάρει μορφή εμπορευματοποίησης, από την πλευρά της Κυβέρνησης, πρωτόγνωρη. Αυτό συμβαίνει και μόλις λίγες ημέρες μετά τα εικοσιπεντάχρονα που γιόρτασε το κόμμα που κυβερνάει και ταυτόχρονα των διακηρύξεων εκείνων που στα γραπτά και στα λόγια λέμε αυτά και στην πράξη κάνουμε άλλα, όπως αυτό το οποίο καλείται η κυβερνητική Πλειοψηφία να ψηφίσει. 

Αν θα ήθελε να βάλει κανείς ταμπέλα σε αυτό το νομοσχέδιο, θα το έλεγε μέγα σκάνδαλο, κύριε Πρόεδρε. Βεβαίως αυτή η λέξη δεν ταιριάζει όταν νομοθετούμε, αλλά ταιριάζει σε πράξεις που γίνονται σε επίπεδο κυβέρνησης και κρατικών οργανισμών. Και γιατί είναι σκάνδαλο; Απεδείχθη μέσα στην Αίθουσα -και δεν ήταν καθόλου πειστικός ο κύριος Υφυπουργός πριν από λίγο- ότι οι διατάξεις 6 και 7 και κύρια η 7 του νομοσχεδίου οδηγούν προς αυτήν την κατεύθυνση. 

Μιλάμε για το νερό. 'Ολοι συγκλίνουν στην άποψη ότι στον αιώνα που μπαίνουμε το νερό θα είναι πιο κυρίαρχης σημασίας και από το πετρέλαιο. 'Οχι απλά αγαθό εν ανεπαρκεία αλλά το νερό τόσο της ύδρευσης όσο και της άρδευσης θα είναι ένα από τα μεγάλα προβλήματα που θα αντιμετωπίσει ολόκληρη η ανθρωπότητα. Και εμείς έχουμε μία οδυνηρή εμπειρία, κύριε Πρόεδρε. Μόλις πριν οκτώ με εννέα χρόνια, η Αθήνα, τα πέντε εκατομμύρια των κατοίκων της είχαν φθάσει στα πρόθυρα να αντιμετωπίσουν το πρόβλημα της ύδρευσης είτε με μεταφορά νερού με τάνκερ ή με τις αλλεπάλληλες γεωτρήσεις που γινόντουσαν γύρω από την Υλίκη ή σε άλλες περιοχές για να εξασφαλιστεί νερό, τότε που είπε ο λαός της Αθήνας το νερό νεράκι. Αλλά με τον καιρό, τις κλιματολογικές συνθήκες και τόσα άλλα, δεν μπορεί να είναι κανείς ποτέ σίγουρος. Ακριβώς γι'αυτόν το λόγο και το πρόγραμμα της Νέας Δημοκρατίας δεν είχε ποτέ σε προτεραιότητα αποκρατικοποίηση ή ιδιωτικοποίηση του νερού. Θα ήταν μια έσχατη των επιλογών μας, αφού ήδη είχαμε λύσει άλλου είδους ζητήματα εκεί που πραγματικά η ωφέλεια της πολιτείας και του δημοσίου συμφέροντος από τις ιδιωτικοποιήσεις και τις αποκρατικοποιήσεις θα ήταν υπέρ του δημοσίου συμφέροντος. 

Ο κ. Αλογοσκούφης πριν από λίγο επιχειρηματολόγησε και ιδεολογικά και πολιτικά γι'αυτό το θέμα, ώστε να μην αφήσει απολύτως καμία σκιά στο συζητούμενο νομοσχέδιο. 

Πρέπει ακόμα να σας σημειώσω πάνω σ' αυτό το οποίο είπε ο κύριος Υπουργός -εκτιμώ από τη θητεία μου στην Εθνική Αντιπροσωπεία- ότι τόσο καταλυτική κριτική για νομοθέτημα κυβέρνησης δεν υπήρξε ποτέ στην Εθνική Αντιπροσωπεία και δεν θέλω να "σπεκουλάρω", κύριε Πρόεδρε, ούτε τους συναδέλφους της Συμπολίτευσης, που έχουν κάθε δικαίωμα να έχουν την άποψή τους. Την τιμώ, τη σέβομαι και όταν συμφωνούν και όταν διαφωνούν, είναι δικαίωμά τους. Εγώ, όμως, στέκομαι στα επιχειρήματα τα οποία ακούστηκαν. 

Απορώ πώς με ηρεμία αντιμετωπίζει το θέμα ο Υφυπουργός που βρίσκεται εδώ ή όσοι παρακολουθούν αυτήν τη συζήτηση από την πλευρά της Κυβέρνησης από το εσωτερικό κύκλωμα της τηλεόρασης. 

Είπε επίσης ο κ. Χριστοδουλάκης ότι δεν αιφνιδίασαν κανέναν. Αυτό δεν το λέτε σε μας, κύριε Χριστοδουλάκη, στους συναδέλφους σας της Συμπολίτευσης, το λέτε αυτό διότι από τέτοιου είδους αιφνιδιασμούς σαν αυτούς που επιχειρείτε σήμερα έχετε συνηθίσει τον ελληνικό λαό άλλα να λέτε τη μια μέρα και άλλα να κάνετε την επομένη. Σας ξέρουν. Αυτό που λέτε μοιάζει σαν εκείνο που έλεγε ο Πρωθυπουργός σας. Αν με εκλέξετε Πρωθυπουργό -το Σεπτέμβριο του 1996- δεν πρόκειται να βάλω φόρους. Αν με εκλέξετε Πρωθυπουργό, θα μειώσω την ανεργία. Αν με εκλέξετε Πρωθυπουργό, η ελληνική περιφέρεια θα δει χρυσές μέρες. Και τι έγινε; Η μία φορολογία διαδέχεται την άλλη και ο ελληνικός λαός έχει γονατίσει από αυτήν τη βαριά φορολογία και γι' αυτό ονομάστηκε και Πρωθυπουργός των φόρων. Η ανεργία έχει πάρει εκρηκτικές διαστάσεις. Παντού σε ολόκληρη την Ευρώπη πέφτει και εδώ αυξάνεται γι' αυτό και ονομάστηκε Πρωθυπουργός της ανεργίας. Πρωθυπουργός της ερήμωσης της υπαίθρου. 

Και τέλος, θα ήθελα να σημειώσω δύο πράγματα. Η Νέα Δημοκρατία θα καταθέσει αίτηση ονομαστικής ψηφοφορίας και συνεπώς θα κληθούμε αύριο όλοι εδώ να τοποθετηθούμε σε ένα τόσο μείζον και σοβαρό θέμα, το οποίο συζητούμε απόψε. 

Εκτιμώ ότι δεν θα επιχειρηθεί από την πλευρά της Συμπολίτευσης αύριο για να αποφύγει τα Καυδιανά δίκρανα της ψηφοφορίας να επιχειρήσει αντικαταστάσεις συναδέλφων Βουλευτών, για να σκεπάσει το πρόβλημα. Το πρόβλημα είναι υπαρκτό μέσα και έξω από την Αίθουσα. Τα επιχειρήματα βοούν. Οι διατάξεις του νομοσχεδίου έχουν επισημανθεί για τα κενά και την προβληματικότητα την οποία παρουσιάζουν και πλέον τούτου -και κλείνω με αυτό, κύριε Πρόεδρε- θέλω να σημειώσω και κάτι άλλο και για την ιστορία των Πρακτικών. 

Ενθυμούμαι την περίφημη διαφήμιση του ΠΑΣΟΚ στην επιχείρηση αποκρατικοποίησης του ΟΤΕ το 1993. Το "πωλείται η Ελλάς". Η Νέα Δημοκρατία δεν επώλησε την Ελλάδα. Την πωλεί σήμερα και μάλιστα έχοντας ήρεμη τη συνείδηση η Κυβέρνηση του Κωνσταντίνου Σημίτη. Αυτό για εκείνους που ψήφισαν αυτό το κόμμα ως σοσιαλιστικό και σήμερα αποδεικνύεται ότι είναι όχι απλά υπερσυντηρητικό, αλλά ταυτόχρονα κόμμα αντιλαϊκό, κόμμα της σκληρότητας, κόμμα παγερό, όχι βέβαια οι άνθρωποι που το στηρίζουν ή οι συνάδελφοί μου, αλλά το κομμάτι εκείνο που στηρίζει την Κυβέρνηση Σημίτη. 

ΠΡΟΕΔΡΕΥΩΝ (Παναγιώτης Σγουρίδης): 'Ηδη έχει κατατεθεί ονομαστική ψηφοφορία από τους Βουλευτές κυρίους Αγγουράκη, Δημαρά, Δραγασάκη, Ιντζέ και Γκατζή. 

Ο κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν σκόπευα να πάρω το λόγο μέχρι που άκουσα τον Κοινοβουλευτικό Εκπρόσωπο της Νέας Δημοκρατίας. Θέλω να απαντήσω μόνο σε δύο σημεία. Στο πρώτο, γιατί οι συνάδελφοί μου εξέθεσαν την τοποθέτησή τους, τις απόψεις τους, καλά έκαναν και είπαν την άποψή τους. 'Εχουν κάθε δικαίωμα να εκφράζουν τις απόψεις τους να προτείνουν στην Κυβέρνηση συγκεκριμένες διατάξεις, τις οποίες θα πρέπει να επανεξετάσει και ίσως να χρειαστεί και να τις διορθώσει. Και αυτό πιστεύω κάνει ο Υπουργός με αυτά που είπε πριν από λίγο και τις διευκρινίσεις που έδωσε και την επανεξέταση επί των άρθρων, όπως είπε ότι θα επανεξεταστούν οι επισημάνσεις που έκαναν οι συνάδελφοι, έτσι ώστε το νομοσχέδιο να γίνει αρτιότερο. Το ένα είναι αυτό. 

Το δεύτερο. Πού το είδατε εσείς ότι αποκρατικοποιείται το νερό και ιδιωτικοποιείται και ότι τα μεγάλα προβλήματα που έχουμε στον 21ο αιώνα με την ύδρευση δεν θα καταπολεμηθούν λόγω ακριβώς αυτής της μετοχοποίησης, της διανομής του νερού; Γιατί περί αυτού πρόκειται. 

Δεν πρόκειται περί ιδιωτικοποίησης του νερού. Γιατί αν το άκουγε κανείς αυτό, θα νόμιζε ότι νερό πλέον στην Ελλάδα θα μοιράζουν οι ιδιώτες και κανένας άλλος δεν θα έχει το δικαίωμα. Δεν πρόκειται όμως περί αυτού. Τους ταμιευτήρες τους κρατά το δημόσιο. Τα έργα υποδομής τα κρατά το δημόσιο. Τα δίκτυα τα έχει το δημόσιο και τα νοικιάζει στην εταιρεία. Απλώς η διαχείριση αυτών των δικτύων ιδιωτικοποιείται. Και εσείς λέτε εδώ περί σκληρότητας της Κυβέρνησης κλπ. Επίσης ακούσαμε και για τους φόρους. Δεν μπορώ όμως να μην απαντήσω σ' αυτό. 

Για να επιχειρηματολογεί επί της ιδιωτικοποίησης μέρους της ΕΥΔΑΠ είπε ο Κοινοβουλευτικός Εκπρόσωπος της Νέας Δημοκρατίας και για τους φόρους. Δεν έχετε ακούσει περί φοροαπαλλαγών, οι οποίες ανακοινώθηκαν στις αρχές Σεπτεμβρίου και ήδη νομοθετούνται στην αρμόδια κοινοβουλευτική επιτροπή μια σειρά φοροαπαλλαγών; Δεν τα έχετε ακούσει αυτά; 'Η σας ενδιαφέρει μόνο να προβάλλετε τις μη προτάσεις τις δικές σας μέσα από το έργο της Κυβέρνησης μηδενίζοντας ή ανιστρέφοντας το έργο το οποίο πράγματι εκτελεί η Κυβέρνηση; 

Αυτήν τη στιγμή, όπως σας είπα, ουσιαστικά δεν ιδιωτικοποιείται το νερό, δεν αποκρατικοποιείται το νερό. Το μόνο που γίνεται είναι η διαχείριση της ύδρευσης, η οποία πηγαίνει στο ευρύτερο λεκανοπέδιο της Αττικής, που κάνει η ΕΥΔΑΠ, να ανατίθεται -το 51% το κρατά το δημόσιο- στον ιδιωτικό τομέα. Δηλαδή, το πάνω χέρι το έχει το δημόσιο και στην εταιρεία αυτή η οποία θα αναλάβει τη διαχείριση. 

Το ότι πρέπει να γίνουν κάποιες διορθώσεις στο νομοσχέδιο πιστεύω ότι αυτό το ανεγνώρισε ο αρμόδιος Υπουργός και όταν θα συζητήσουμε τα άρθρα θα κάνει όλες τις απαραίτητες τροποποιήσεις που χρειάζονται έτσι ώστε το νομοσχέδιο να φύγει από εδώ αρτιότερο, πληρέστερο και να είναι επωφελέστερο για την ελληνική οικονομία. 

Δεν θέλω να πω τίποτε άλλο, κύριοι συνάδελφοι, αλλά να μην προκαλούμε με μεγαλοστομίες και με βερμπαλιστικά λόγια περί Θατσερισμού και περί άλλων τέτοιων ιδιαιολογημάτων τα οποία ακούσαμε εδώ. Το ΠΑΣΟΚ έχει επισημάνει ποιες επιχειρήσεις θα ιδιωτικοποιήσει από το Μάρτιο του 1997, οπότε έδωσε τον κατάλογο και μέσα σ' αυτόν τον κατάλογο υπήρχε και η ΕΥΔΑΠ. Μία, μία οι επιχειρήσεις αυτές που υπήρχαν μέσα στον κατάλογο από το Μάρτιο του 1997... 

ΠΡΟΚΟΠΗΣ ΠΑΥΛΟΠΟΥΛΟΣ: Τότε γιατί δεν έγινε με το σχετικό διάταγμα... 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:'Οταν έκανε τις ανακοινώσεις της η Κυβέρνηση μετά την υποτίμηση για την ιδιωτικοποίηση... 

ΓΕΩΡΓΙΟΣ ΑΛΟΓΟΣΚΟΥΦΗΣ: Το 1998 έγινε η υποτίμηση. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν έγινε πέρυσι η υποτίμηση. Πρόπερσι έγινε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχει περάσει ενάμισης χρόνος από τότε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει. Εν πάση περιπτώσει, στον κατάλογο αυτό ανεφέρετο και η ΕΥΔΑΠ και αυτό τώρα η Κυβέρνηση υλοποιεί. Επομένως δεν υπάρχει κανένας λόγος για όλα τα υπόλοιπα, για τα οποία γίνεται πολύς ντόρος. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σταυρακάκης έχει το λόγο. 

ΜΗΝΑΣ ΣΤΑΥΡΑΚΑΚΗΣ: Κύριε Πρόεδρε, αν η συζήτηση στη Βουλή θα ήταν μια αενάως ατελέσφορη διαδικασία, τότε θα ήταν θέατρο. Η συζήτηση όμως εδώ δεν είναι θέατρο, είναι ουσιαστική και θέλω και εγώ να υπογραμμίσω τις χρήσιμες υποδείξεις και τοποθετήσεις πολλών συναδέλφων. 

Ουσιαστικά ο προβληματισμός κυμάνθηκε ανάμεσα σε δύο πόλους, το αν το νερό διατηρεί την ιδιότητα του δημοσίου αγαθού και ο άλλος πόλος, ο άλλος ευρύς άξονας του προβληματισμού αφορούσε τη διαφάνεια. 

Και τούτο, κύριοι συνάδελφοι, δεδομένο ότι παραπέμπει σε αποφάσεις και σε περαιτέρω νομοθετικές ρυθμίσεις ευθύνης βεβαίως των πολιτικών. 

Λυπούμαι να υπογραμμίσω ότι εδώ αναδεικνύεται μία δυσπιστία απέναντι και στους πολιτικούς και στην πολιτική. Και κατά τούτο υπογραμμίζω τη χρησιμότητα και την αξία της τοποθέτησης του κ. Πεπονή στην οποία θα επανέλθω. 

Σοσιαλιστική ευαισθησία κύριε συνάδελφε -διότι αρκετά μαθήματα ανεχθήκαμε σήμερα σοσιαλιστικής ευαισθησίας- δεν είναι μία σχέση ποσοτική. Σοσιαλισμός είναι ποιότητα. Είναι βεβαίως και διαφάνεια που ορθά και πληθωρικά επέμεναν οι Βουλευτές του ΠΑΣΟΚ. 

Βέβαια όλες οι τοποθετήσεις σήμερα, δεν θα αποφύγω τον πειρασμό να σχολιάσω, εμπνέονται και από τον απόηχο των εξελίξεων της προηγούμενης εβδομάδος και επιζητούν έτσι μία έντεχνη δαιμονοποίηση κάθε πολιτικής πράξης και πρωτοβουλίας που συνδέεται με το χρηματιστήριο. 

Επιχειρήσατε να συσκοτίσετε και να απομειώσετε την αποτελεσματικότητα και την επιτυχία της μετοχοποίησης του ΟΤΕ. Υπάρχουν αποτελέσματα καθώς και η μαρτυρία χιλιάδων καταναλωτών-χρηστών οι οποίοι απολαμβάνουν τις αναβαθμισμένες υπηρεσίες του ΟΤΕ και τα επενδυτικά του προγράμματα προχωρούν με τρόπο άριστο μη συγκρινόμενο βεβαίως με αυτόν της ΕΥΔΑΠ όπου μίλησα στην πρωτολογία μου. Και αν θα δείτε αναλυτικά πώς προχωρούν τα επενδυτικά προγράμματα θα δείτε ότι είναι όλα αποκαρδιωτικά πίσω. 

Πρέπει να πω κι εγώ ότι η μετοχοποίηση έχει αναγγελθεί πριν από ενάμιση περίπου χρόνο. Αφορούσε είκοσι επτά επιχειρήσεις μεταξύ των οποίων και την ΕΥΔΑΠ. 

Δεν άκουσα κανέναν να τοποθετηθεί σε ό,τι αφορά την προβληματικότητα των σχέσεων του παρόντος, του ισχύοντος φορέα σήμερα της ΕΥΔΑΠ με τους ΟΤΑ και το δημόσιο, την προβληματικότητα των εσόδων, την προβληματικότητα της παραγωγικότητας με μια σειρά δείκτες που εξέθεσα στην πρωτολογία μου, την προβληματικότητα των επενδυτικών προγραμμάτων και τον τρόπο που θα καλυφθούν τα οκτακόσια επτά δισεκατομμύρια (807.000.000.000) κατ' ελάχιστον εκτίμηση για τα επόμενα δέκα χρόνια. Δεν άκουσα καμία τοποθέτηση για την προβληματικότητα του δικτύου. Υπάρχουν 20% απώλειες. Ποια η μεγαθυμία του δημοσίου και ποια σπουδαία διαχείριση να έχουμε όταν υπάρχουν 20% απώλειες από αυτό το δημόσιο αγαθό και όταν δεν μας συγκινεί η προσπάθεια διαμόρφωσης μέτρων συντήρησης και αποτροπής αυτής της απώλειας; Είναι σκανδαλωδώς κακή διαχείριση πόρων. 

Βέβαια εμείς δεν θέλουμε να ιδιωτικοποιήσουμε, όπως πολύ σωστά επεσήμανε ο κ. Παυλόπουλος, αλλά να μετοχοποιήσουμε. Είπε ο κ. Παυλόπουλος ότι η ιδιωτικοποίηση και σωστά προϋποθέτει εταιρικά σχήματα με την μεγίστη αυτονομία. Δεν το κάνει λοιπόν με ιδεολογία, όπως αναγνωρίσατε, ιδιωτικοποίησης και προβλέπεται η συντριπτική σχέση του 49% με 51%. 

'Εχω σημειώσει πολλά πράγματα. Θα πω όμως, κύριε Δραγασάκη, ότι αναφέρθηκα στην Αγγλία μαζί με άλλες χώρες. Ανέφερα και τη Γαλλία, ανέφερα και τα ποσοστά όπου πάνε περίπου μισό μισό σε ό,τι αφορά την Ευρώπη. 

Θα ήθελα να προτρέψω τον κύριο Υπουργό σε ότι αφορά το άρθρο 6. Εκεί υπάρχει θέμα, κύριε Υπουργέ. 'Εθεσε ο κ. Πεπονής με σαφήνεια σοβαρά ζητήματα και το χαρακτήρισε ως σύμβαση επαχθή. Δεν φαίνεται να είναι ισορροπημένη η ρύθμιση ως προς τα πλεονεκτήματα της εταιρείας η οποία θα κάνει συμβάσεις έναντι του δημοσίου. Θα παρακαλούσα κι εγώ με τη σειρά μου και χαίρομαι που άκουσα τη θετική και εποικοδομητική τοποθέτησή σας οι παρατηρήσεις του κ. Πεπονή να ληφθούν υπόψη και να ενσωματωθούν με ενίσχυση των προβλέψεων και αναλυτικότερες βεβαίως τις ασφαλιστικές δικλείδες στο άρθρο 1. 

Τελειώνοντας θέλω να πω ότι ο κ. Σημίτης δεν είναι ούτε Πρωθυπουργός των φόρων ούτε Πρωθυπουργός της ερήμωσης, όπως επιχειρείτε να του προσάψετε απόψε αυτούς τους χαρακτηρισμούς. Δεν πωλεί, ισχυροποιεί και προωθεί με τη διαχείριση της Κυβέρνησής του, τη χώρα στην ανάπτυξη, η οποία στην ευμάρεια που δημιουργεί συμπεριλαμβάνει και συμπαρασύρει όλον τον ελληνικό λαό. 

Δεν θα πρέπει συγκυριακά και υπό το κράτος αρνητικών εντυπώσεων, τις οποίες θα δεχθώ βεβαίως, να τοποθετούμεθα εδώ μέσα. 'Οταν το κάνουμε αυτό, θα μου επιτρέψετε με όλον το σεβασμό που έχω, ολισθαίνουμε σε ένα λαϊκισμό, ο οποίος δεν ωφελεί ούτε την υπόθεση που συζητάμε ούτε την ευρύτερη συγκυρία της οικονομίας στην κρίσιμη περίοδο, που διανύουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, θα μπορούσα να χαρακτηρίσω το συζητούμενο νομοσχέδιο ως λεόντειο νομοσχέδιο, διότι ενώ καθορίζει λεπτομερώς τις υποχρεώσεις του ελληνικού δημοσίου και τα δικαιώματα αντιστοίχως της νέας εταιρείας εκμετάλλευσης (ΕΥΔΑΠ), αποφεύγει να αναφερθεί και να περιγράψει έστω και στοιχειωδώς τις υποχρεώσεις, που θα έχει αυτή η νέα εταιρεία, η οποία μετοχοποιείται και εισάγεται στο χρηματιστήριο. 

Κύριε Υπουργέ, σε ποιο σημείο του νομοσχεδίου αναφέρεται έστω και μία υποχρέωση αυτής της νέας ΕΥΔΑΠ; Πού λέει ότι θα εκμισθώνονται τα πάγια; Πού το λέει αυτό; Πουθενά δεν το λέει αυτό. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το έχω πει τόσες φορές. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Εσείς το λέτε. 

Επίσης, τα πάντα επαφίενται στις συμβάσεις. Το Τμήμα νομίζω ότι δικαίως δυσπιστεί απέναντι σ' αυτές τις συμβάσεις, για τις οποίες δεν έχει καμία αρμοδιότητα παρέμβασης. 

Στο άρθρο 6, παράγραφος 1 λέτε ότι το δημόσιο διαθέτει ακατέργαστο ύδωρ στην ΕΥΔΑΠ. Και λέτε: "Η ποσότητα, η ποιότητα και το μέγεθος παροχής του ακατέργαστου νερού θα καθορίζονται στη σύμβαση της παραγράφου 2 του άρθρου 2". Εδώ δεν βάζετε μέσα καν ούτε αν θα υπάρχει τίμημα. 'Ολα είναι ανοιχτά, όλα είναι θέμα συμβάσεων. Και, εν πάση περιπτώσει, τι είδους αποκρατικοποίηση είναι αυτή, όταν τα πάντα αναλαμβάνει το ελληνικό δημόσιο; Συντήρηση υπαρχόντων παγίων, κατασκευή νέων, τα πάντα τα αναλαμβάνει το δημόσιο. Η καινούρια εταιρεία δεν αναλαμβάνει τίποτα, απεναντίας παίρνει το ψαχνό, την εμπορευματοποίηση του προϊόντος, τον εμπορικό τομέα του νερού. Κι εδώ γεννάται το ερώτημα και σωστά η συντριπτική πλειοψηφία των συναδέλφων του ΠΑΣΟΚ ετάχθη κατά των ρυθμίσεων αυτού του νομοσχεδίου. 

Υπάρχει δέσμευση, κύριοι συνάδελφοι, από την Ευρωπαϊκή 'Ενωση, όπως υπάρχει για άλλες δημόσιες επιχειρηματικές δραστηριότητες; Καμία. Είναι ή δεν είναι φυσικό μονοπώλιο το ύδωρ, η διαχείριση και εκμετάλλευση του νερού; Υπάρχει περίπτωση εάν απελευθερώσουμε αυτήν τη δημόσια λειτουργία, όπως προβλέπει το νομοσχέδιο; Υπάρχει περίπτωση να υπεισέλθει άλλη εταιρεία, να μπει στην αγορά, ώστε να έχουμε τα αγαθά του ανταγωνισμού, που είναι μία προστασία για το καταναλωτικό κοινό; Δεν υπάρχει. Αυτή η εταιρεία που υπάρχει σήμερα και ιδρύθηκε με το ν.1068/1980 έκανε σπουδαίο αναπτυξιακό έργο, σπουδαίο κοινωνικό έργο με σταθερές τιμές. Θα σας πω ότι η τιμή του νερού ανά κυβικό το 1974 ήταν 4,61 δραχμές και το 1998 η τιμή είναι 7,09 δραχμές σε σταθερές τιμές. Δηλαδή από το 1974 μέχρι το 1998 είχαμε μία αύξηση σε σταθερές τιμές της κλίμακας του 65%. Και σας ερωτώ: Ποια άλλη υπηρεσία, ποιο άλλο αγαθό που είναι ελεύθερο και εμπορεύσιμο έχει αυτήν τη σταθερότητα από το 1974 μέχρι σήμερα, ώστε να πεισθεί το Τμήμα και να συνδράμει αυτές τις ρυθμίσεις, τις οποίες προτείνει σήμερα η Κυβέρνηση; Και τα κατάφερε όλα αυτά, παρά την ασυνέπεια του ελληνικού δημοσίου. Κύριε Υπουργέ, όπως προκύπτει από αδιάσειστα στοιχεία του ισολογισμού, η καθαρά οφειλή 31.12.1998 του δημοσίου απέναντι στην ΕΥΔΑΠ είναι 22,5 δισεκατομμύρια. Και επίσης οι οφειλές των ΟΤΑ προς την ΕΥΔΑΠ υπερβαίνουν τα δέκα δισεκατομμύρια. 

Αυτά, ενώ φροντίσατε όλα αυτά τα χρόνια που κυβερνάτε να απαξιώσετε όσο μπορούσατε την Ε.ΥΔ.Α.Π. Πώς; Με το να εισαγάγετε τους εργολάβους κατασκευών και τους εργολάβους συμβούλων. Οι εργολάβοι κατασκευών, κύριοι συνάδελφοι, σήμερα διενεργούν κατασκευές σε κλίμακα 70%, ενώ υπάρχει ένα εμπειρότατο και ικανότατο τεχνικό προσωπικό το οποίο σχολάζει. Επίσης, με την κατάχρηση εργολάβων συμβούλων οι οποίοι αναλαμβάνουν εκπόνηση τεχνικών μελετών και οργάνωσης και λυμαίνονται το χώρο της Ε.ΥΔ.Α.Π., ενώ υπάρχει ένα ικανότατο και εμπειρότατο προσωπικό. 

Κύριε Υπουργέ, δεν μας πείσατε με τα όσα είπατε. 'Ολες οι υποχρεώσεις στο κράτος και το ψαχνό στη νέα εταιρεία, στην ιδιωτικοποιημένη νέα εταιρεία, στη μετοχοποιημένη νεά εταιρεία. 

'Ολα αυτά, λοιπόν, μας πείθουν ότι και αγρία κερδοσκοπία θα υπάρξει και υποβάθμιση της ποιότητας του ύδατος γι' αυτό επιμένουμε στην καταψήφιση του νομοσχεδίου. 

Δεν σας προβληματίζει η αντίδραση των συναδέλφων του ΠΑ.ΣΟ.Κ.; Δύο ετάχθησαν μόνο υπέρ του νομοσχεδίου, εκ των οποίων ο ένας στρατιώτης. Και πολύ φυσικό, στρατηγέ, ως στρατιώτης να έχεις αυξημένο το αίσθημα της κομματικής και της νομοθετικής πειθαρχίας. 

ΚΥΡΙΑΚΟΣ ΣΠΥΡΙΟΥΝΗΣ: Ξέρετε ότι έχω καταψηφίσει προϋπολογισμούς και νομοσχέδια; 

ΠΡΟΕΔΡΕΥΩΝ (Παναγιώτης Σγουρίδης): Και έφυγε και από την κοινοβουλευτική ομάδα του ΠΑ.ΣΟ.Κ. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Λέτε, αλλά δεν καταψηφίσατε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Κατ' αρχήν και με τις δύο τοποθετήσεις του κυρίου Υπουργού η ανησυχία μας εντάθηκε ακόμα περισσότερο. Είναι φανερό ότι η Κυβέρνηση επιμένει στο περιεχόμενο αυτού του σχέδιου νόμου για την ιδιωτικοποίηση -έτσι θα την πω- της παροχής του νερού. Και με αυτόν τον τρόπο βεβαίως δημιουργείται ένα ιδιωτικό μονοπώλιο σε ένα φυσικό προϊόν. 

Θα μου επιτρέψει ο κ. Γεωργακόπουλος από το ΠΑ.ΣΟ.Κ. να του πω ότι δεν ξέρω εάν θεωρεί λύση ο πληθυσμός της Αθήνας να εφοδιαστεί από έναν κουβά και να πηγαίνει στους ταμιευτήρες οι οποίοι μένουν υπό κρατικό έλεγχο, στο δημόσιο και με αυτό τον τρόπο δεν έχουμε ιδιωτικοποίηση της παροχής νερού. Η λύση που εκείνος είπε, αυτή είναι, εγώ δεν βλέπω άλλη ώστε να διατηρηθεί ο δημόσιος χαρακτήρας -όπως λέει- της παροχής του νερού. 

Το δεύτερο που θα ήθελα να σημειώσω αφορά μια παρατήρηση του κυρίου Υπουργού για τα εκατό χρόνια στα οποία όντως αναφέρθηκα όταν μίλησα. 'Εχω μπροστά μου ξανά τη μελέτη της "Ρότσιλτ", η οποία μιλάει για διάφορα σχήματα που υπάρχουν σε διάφορες χώρες. Σε καμία χώρα -σε καμία χώρα επαναλαμβάνω- από τα στοιχεία που έχουμε εδώ, η εκχώρηση ολικά, μερικά, οτιδήποτε, δικτύου ή παροχής υπηρεσιών ύδρευσης και αποχέτευσης δεν ξεπερνάει τα τριάντα χρόνια με ρεκόρ της Αργεντινής, τριάντα χρόνια. Η Μεγάλη Βρετανία είκοσι πέντε χρόνια, η Γαλλία είκοσι, η Ρουμανία είκοσι πέντε, η Τσεχία δεκαπέντε και πάει λέγοντας. Εμείς εδώ έχουμε παγκόσμιο ρεκόρ. Εκατό χρόνια είναι η Ε.ΥΔ.Α.Π. 

Εν πάση περιπτώσει, υπάρχει και άλλο ένα θέμα σε σχέση με τη διάρκεια. Η Βουλή αποφασίζει εκατό χρόνια αλλά η Γενική Συνέλευση -το λέει το άρθρο 1- θα αποφασίσει αν θα επεκταθεί ακόμα περισσότερο η διάρκεια ή όχι. 

'Οσον αφορά τα πάγια, γιατί; Για τα πάγια της Ε.ΥΔ.Α.Π. μιλούσα. Αυτά υπάρχουν. Δεν μιλάω με τα στρατηγικά πάγια. Τα άλλα πάγια στοιχεία. Το δίκτυο της Ε.ΥΔ.Α.Π. 

Το τρίτο ζήτημα, όσον αφορά τα ευρωπαϊκά στάνταρντς: Η έκθεση της "Ρότσιλτ" μιλάει για ευρωπαϊκά στάνταρντς, όσον αφορά το δίκτυο. Και δεν είναι επιχείρημα ότι και τώρα η Ε.ΥΔ.Α.Π. δουλεύει με ευρωπαϊκά στάνταρντς και, εν πάση περιπτώσει, ο κύριος Υπουργός είδε εδώ μια απέχθεια του Κ.Κ.Ε. Τα στάνταρντς είναι ένα μίνιμουμ, όπως είναι γνωστό. Κατ' αρχήν, δεν ξέρουμε εάν η ποιότητα του ελληνικού νερού είναι πάνω ή κάτω απ' αυτό το μίνιμουμ. Εγώ πιστεύω ότι είναι πάνω. Και απόδειξη γι' αυτό είναι ότι στη Βρετανία -όπως είχα πει- στη Γαλλία και στη Γερμανία, δεν πίνουν το νερό από τη βρύση και ας τηρούν τα ευρωπαϊκά στάνταρντς. Εμείς είμαστε πάνω απ' αυτά τα στάνταρντς και κάλλιστα μπορούμε να πέσουμε και πιο κάτω. Δεν υπάρχει κανένα πρόβλημα εδώ. Γι' αυτό πιστεύω και εγώ ότι θα μειωθεί η ποιότητα του νερού. Πώς θα γίνει; Ασφαλώς και θα μειωθεί. 

Θα μειωθεί η ποιότητα του νερού, θα μειωθεί και η ποιότητα του δικτύου πολύ περισσότερο,που για τις διαρροές για τις οποίες έκανε λόγο ο εισηγητής του ΠΑΣΟΚ στο σχέδιο νόμου που συζητούμε, γίνεται λόγος για παροχή κινήτρων. Προσέξτε: 'Οχι υποχρέωση της ΕΥΔΑΠ να μειώσει, αλλά κίνητρα στην ΕΥΔΑΠ, εφόσον θα μειώνει τις διαρροές. Πόσο, για ποιο χρονικό διάστημα, τι κίνητρα, θα τα δούμε αυτά στο μέλλον. 

'Ενα άλλο θέμα αφορά τους εργαζόμενους. Μα, είναι σαφές ότι θα υπάρχει χειροτέρευση των εργασιακών σχέσεων. Εξάλλου, εάν δεν υπήρχε αυτή η χειροτέρευση, γιατί η εξαγορά τους -επιτρέψτε μου να χρησιμοποιήσω αυτόν τον όρο- με τη διανομή μετοχών στους εργαζόμενους και με ενίσχυση του ασφαλιστικού ταμείου από το προϊόν της μετοχοποίησης, όπως ειπώθηκε; Αυτό δεν λέει τίποτε, ούτε για τις εργασιακές σχέσεις ούτε για την μονιμότητα, πολύ περισσότερο που βέβαια υπάρχει μια μεταβατική διάταξη που λέει ότι πρέπει να υλοποιηθούν κάποια προεδρικά διατάγματα του νόμου 1068/1980 -ακόμη δεν έχουν γίνει, θα γίνουν στο μέλλον- χωρίς να θιχθούν, λέει, τα δικαιώματα των εργαζομένων. Ποια δικαιώματα των εργαζομένων; Τα υφιστάμενα; Αυτά που προβλέπει ο ν.1068; Ποιά; Αυτά είναι τελείως στον αέρα. 

Θα ήθελα επίσης να σημειώσω κάτι που το θεωρώ σημαντικό. Η νέα ΕΥΔΑΠ θα έχει δικαιώματα στην άντληση και στην αφαλάτωση του νερού. Με δεδομένα τα προβλήματα που έχουν παρουσιαστεί, ας το σκεφτούμε και αυτό. 

Και τελειώνω με την περιβόητη ιστορία μέρισμα και κέρδος. Μα και βέβαια θα αυξηθεί η τιμή του νερού, πρώτα απ'όλα για να έχει κέρδος η μετοχή. Για να είναι μια ελκυστική μετοχή, όπως λέει πάλι η οποιαδήποτε μελέτη. Και αυτό είναι το πρόβλημα. Θα έχει αυξημένη τιμή, για να είναι κερδοφόρα η μετοχή, γιατί αλλιώς δεν θα υπάρχει μέρισμα. Δεν θα είναι η αύξηση της τιμής της ΕΥΔΑΠ που θα είναι αυτόματα το μέρισμα. Αυτό είναι μια άλλη ιστορία. Αλλά εάν δεν είναι κερδοφόρα η μετοχή της ΕΥΔΑΠ -και για να γίνει αυτό, ξαναλέω ότι πρέπει να αυξηθεί η τιμή και να συμπιεσθεί το κόστος της παραγωγής- δεν θα υπάρχει βεβαίως και μέρισμα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, η παρέμβαση του κυρίου Υπουργού δεν πρόσθεσε νέα στοιχεία, πέρα από το ότι μας έδωσε μια αντίληψη περί διαλόγου η οποία είναι -να μου επιτραπεί η έκφραση- προβληματική. Διάλογος δεν σημαίνει μονομερής ανακοίνωση προθέσεων. Δηλαδή, η Κυβέρνηση ανακοινώνει την πρόθεσή της να ιδιωτικοποιήσει την ΕΥΔΑΠ και άρα, έγινε διάλογος, Διάλογος έγινε απόψε και κατά την άποψή μου ουσιαστικός διάλογος. Διατυπώθηκαν επιχειρήματα. Και υπάρχει και αποτέλεσμα του διαλόγου αυτού. Και το αποτέλεσμα είναι ότι η πλειοψηφία του Τμήματος δεν φαίνεται να πείθεται από τα επιχειρήματά σας, κύριε Υπουργέ. Αυτή είναι η πραγματικότητα. Φταίμε εμείς όλοι που δεν καταλαβαίνουμε και έχετε δίκιο εσείς; Μπορεί. Το γεγονός πάντως είναι ότι από το διάλογο που απόψε έγινε, φαίνεται ότι υπάρχει σοβαρή αντίθεση στο νομοσχέδιο αυτό. 

Επικαλεσθήκατε δύο στοιχεία: "Μα, η πρόταση για ιδιωτικοποίηση της ΕΥΔΑΠ ήταν στους προϋπολογισμούς." Αυτό βέβαια εμάς δεν μας αφορά, εφόσον καταψηφίσαμε τον προϋπολογισμό. Αλλά τι θέλετε να πείτε; 'Αρα, οι Βουλευτές του ΠΑΣΟΚ που ψήφισαν τον προϋπολογισμό είναι συνένοχοι και για την απόφαση για την ιδιωτικοποίηση της ΕΥΔΑΠ; Γιατί χρησιμοποιείτε τέτοια επιχειρήματα, αφού ξέρετε ότι η συζήτηση του προϋπολογισμού δεν επιτρέπει κατ'άρθρο συζήτηση και ψηφοφορία. Εγώ είμαι βέβαιος, απ'αυτά που άκουσα απόψε, ότι αρκετοί συνάδελφοι του ΠΑΣΟΚ ενδεχομένως θα μπορούσαν να ψηφίσουν τον προϋπολογισμό καταψηφίζοντας τη συγκεκριμένη διάταξη για την ΕΥΔΑΠ. 

Μας είπατε ότι η ιδιωτικοποίηση της ΕΥΔΑΠ ανακοινώθηκε στην Ευρωπαϊκή 'Ενωση στο πακέτο μέτρων που προτάθηκαν για την ένταξη της δραχμής στο Μηχανισμό Συναλλαγματικών... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ανακοινώθηκε στον ελληνικό λαό, κύριε Δραγασάκη. Μην τα μπερδεύετε. 

ΙΩΑΝΝΗΣ ΔΡΑΓΑΣΑΚΗΣ: Μπερδεύω πάλι εγώ; Δεν θυμάστε από πού το έμαθε ο ελληνικός λαός, κύριε Υπουργέ; Από τα πρακτορεία ειδήσεων το έμαθε ότι η Κυβέρνηση συνομολόγησε με την Ευρωπαϊκή 'Ενωση τη συμμετοχή μας στο Μηχανισμό Συναλλαγματικών Ισοτιμιών καταθέτοντας ένα πρόγραμμα μέτρων. 'Ετσι το έμαθε ο ελληνικός λαός. Αυτή είναι η πραγματικότητα. 

Το ερώτημά μου είναι άλλο και θέλω μια ευθεία απάντηση: Δηλαδή σας πιέζει η Ευρωπαϊκή 'Ενωση να πουλήσετε την ΕΥΔΑΠ; Νιώθετε δεσμευμένοι προς την Ευρωπαϊκή 'Ενωση και γι'αυτό φέρνετε σήμερα αυτό το νομοσχέδιο; 

'Οχι ότι αυτό θα ήταν πειστικό επιχείρημα, αλλά επειδή έχουμε και ένα ρεαλισμό, θα το πέρναμε υπόψη μας. Εμείς το αμφισβητούμε αυτό. Στο κάτω-κάτω αυτά τα μέτρα προτάθηκαν για να υπάρξει κάποιο αποτέλεσμα σε ό,τι αφορά τον πληθωρισμό, τα ελλείμματα και την ονομαστική σύγκλιση. Δηλαδή, αδικείτε και τους εαυτούς σας και δημιουργείτε στρεβλή εικόνα, όταν αφήνετε να εννοηθεί από τον ελληνικό λαό ότι "αν δεν πουλήσουμε την ΕΥΔΑΠ...". Τι θα γίνει; Θα μας τιμωρήσει η Ευρωπαϊκή 'Ενωση, όταν στις περισσότερες πρωτεύουσες εκεί δεν πέρνονται τέτοια μέτρα; 

Εγώ θέλω να τελειώσω με την πρόταση που άκουσα από τον κ. Γεωργακόπουλο. 'Ακουσα την πρότασή του την εποικοδομητική, ότι θα μπορούσαν να γίνουν βελτιώσεις και διορθώσεις στα επί μέρους άρθρα. 

Προσωπικά δεν ξέρω αν μπορεί να βελτιωθεί το νομοσχέδιο με δεδομένη τη συγκεχυμένη δομή και αρχή του. Εκείνο που πιστεύω ότι πολλοί θα συμφωνήσουν είναι ότι δεν είναι πρακτικά εύκολο στην πρωινή συνεδρίαση αύριο να γίνει τέτοια συζήτηση, να επέλθουν συνεναίσεις κλπ. και να γίνουν αναδιατυπώσεις άρθρων που να εξασφαλίσουν ένα νομοσχέδιο που θα μπορούσε να ψηφιστεί. 

Αν, λοιπόν, υπάρχει πρόθεση της Κυβέρνησης να λάβει υπόψη της σοβαρά παρατηρήσεις και επιχειρήματα που ακούστηκαν, η πρόταση η δική μας είναι να αποσυρθεί. Δεν θεωρούμε ότι είναι επείγον το θέμα, ούτε από τη μεριά της πολιτικής της Κυβέρνησης. Και αν θέλει η Κυβέρνηση, μπορεί να αποτολμήσει και έναν ευρύτερο πολιτικό διάλογο όχι μόνο στο εσωτερικό της που φάνηκε να υπάρχει ένα έλλειμμα διαλόγου. Μεθαύριο ο κύριος Πρωθυπουργός θα μας ρωτάει αν αυτή η Βουλή μπορεί να εκλέξει από κοινού έναν Πρόεδρο. Και το δικό μου επιχείρημα θα είναι εκτός των άλλων "μα, για την ΕΥΔΑΠ δεν μπορεί να συμφωνήσει αυτή η Βουλή, ενώ θα έπρεπε και συζητάμε για Πρόεδρο;". 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, έθεσα το θέμα του διαλόγου στην πρωτολογία μου και ο κύριος Υπουργός αποφεύγει να απαντήσει. Εμείς συνταντήσαμε τους εκπροσώπους των εργαζομένων της ΕΥΔΑΠ και μας είπαν ότι δεν έγινε καθόλου διάλογος. Εάν νομίζει ο κύριος Υφυπουργός ότι οι εξαγγελίες της Κυβέρνησης αποτελούν διάλογο, υπάρχει διαμετρική αντίθεση στις έννοιες των λέξεων. 

Είπε ο εκπρόσωπος του ΠΑ.ΣΟ.Κ. ότι ο κύριος Υπουργός με τη δευτερολογία του άφησε να εννοηθεί ότι θα κάνει ορισμένες διορθώσεις. Και αν κάνει, δεν προσθέτει τίποτε ούτε αφαιρεί. Η διαφωνία του Τμήματος, της μεγίστης πλειοψηφίας του Τμήματος, είναι επί της αρχής και όχι επί των επί μέρους ρυθμίσεων. 

Κύριε Πρόεδρε, είπε ο εισηγητής της Πλειοψηφίας ότι η ΕΥΔΑΠ ήταν προβληματική και ανέφερε τις σχέσεις της, τις δοσοληψίες με τους ΟΤΑ. Ακριβώς αυτό είναι το επιχείρημα το δικό μας, ότι όταν πρόκειται να ιδιωτικοποιηθεί η ΕΥΔΑΠ η Κυβέρνηση σπεύδει να ρυθμίσει τις εκκρεμότητες των ΟΤΑ έναντι της ΕΥΔΑΠ, κάτι που μπορούσε να κάνει και εκ των προτέρων, δηλαδή να παρακρατά από τις δοσοληψίες που έχουν οι ΟΤΑ με το Ταμείο Παρακαταθηκών και Δανείων τα χρέη που οφείλουν οι ΟΤΑ στην ΕΥΔΑΠ. 

Και κάτι άλλο. Προχθές στην επιτροπή ο εκπρόσωπος των εργαζομένων είπε ότι το 50% των έργων που πραγματοποιεί η ΕΥΔΑΠ γίνεται από εργολάβους. Είπε ταυτόχρονα όμως ότι το 40% του παραγωμένου έργου είναι από το 50% των επενδύσεων που γίνονται εργολαβικώς και το 60% του παραγωμένου έργου είναι από το 50% που κάνει η ΕΥΔΑΠ με αυτεπιστασία. Αυτό σημαίνει ότι υπάρχει κακή διαχείριση από την Κυβέρνηση και όχι ότι η μορφή της εταιρείας, που ήταν οργανισμός δημόσιος, ήταν η αιτία της μη αποδοτικότητας, της μη παραγωγικότητας και ενδεχομένως και της μη κερδοφορίας, κάτι που δεν ανταποκρίνεται στην πραγμτικότητα,από όσα ανέφερα προηγουμένως στην επί της αρχής συζήτηση. 

Κύριε Πρόεδρε, εάν υπάρξει ξανά λειψυδρία, όπως στη διετία 1990-1991 -τότε που λέγαμε να βάζουμε στα καζανάκια των αποχωρητηρίων τούβλα για να φεύγει το μισό νερό, που λέγαμε να αποφεύγουμε τη σπατάλη του νερού, να μην πλένουμε τα αυτοκίνητα, να μην ποτίζουμε τους κήπους, διότι υπήρχε ανάγκη ύδατος για την εξυπηρέτηση προσωπικών αναγκών πόσης και καθαριότητας- τι θα γίνει τώρα που η ΕΥΔΑΠ θα είναι μία κερδοσκοπική εταιρεία, με την καλή έννοια του όρου; Δεν θα επιδιώξει αύξηση της κατανάλωσης, διότι γνωρίζουμε ότι εν τη καταναλώσει είναι το κέρδος. 'Ετσι θα έχουμε και αύξηση της τιμής της μετοχής στο χρηματιστήριο. Δεν θα γίνει έτσι το νερό προνόμιο των εχόντων που θα μπορούν να το πληρώνουν όσο-όσο, για να μην το στερηθούν; Θα μπορεί να ακολουθήσει αυτήν τη φρενίτιδα της αύξησης της τιμής του νερού ο μέσος 'Ελληνας καταναλωτής; 

Αυτές είναι κάποιες σκέψεις που δεν μπόρεσε να τις διασκεδάσει ο κύριος Υπουργός με την παρέμβασή του. Βεβαίως και σε όσα είπαμε προηγουμένως με την τιμολογιακή πολιτική που πρέπει να συνδυαστεί με την κερδοφορία των μετοχών, δεν έδωσε καμία απάντηση, διότι θα είναι μονοπώλιο, είτε με την παρούσα μορφή είτε με τη μορφή που σήμερα νομοθετούμε, της ανωνύμου εταιρείας. Επομένως δεν θα υπάρχει ανταγωνισμός. Η μόνη πράξη την οποία μπορεί να κάνει ο κύριος Υπουργός, για να ικανοποιήσει το Τμήμα, είναι να αποσύρει το νομοσχέδιο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Με τις διευκρινίσεις του κυρίου Υπουργού αποκρυσταλλώθηκαν τρία χαρακτηριστικά συμπεράσματα, που ήταν και σημεία λογικής αντιπαράθεσης. Το πρώτο είναι ότι έγινε ο οφειλόμενος διάλογος. Με ικανοποιεί ιδιαιτέρως αυτή η διαπίστωση. 

Δεύτερον, εξακολουθεί ισχύον το καθεστώς αφ'ενός για την αναπτυξιακή πλευρά των έργων αρμοδιότητος Υ.ΠΕ.ΧΩ.Δ.Ε και αφ'ετέρου αρμοδιότητος Υπουργείου Ανάπτυξης. Επομένως δεν τροποποιείται τίποτε από τα ισχύοντα σήμερα στις σχέσεις κράτους-ΕΥΔΑΠ και στις αυριανές σχέσεις της ΕΥΔΑΠ με την εν γένει αποστολή της. 

Τρίτον, πράγμα που με ικανοποιεί ιδιαίτερα δεν θίγεται το εργασιακό καθεστώς, υπό την έννοια ότι εξακολουθούν να ισχύουν οι διατάξεις των ν.1068/80 και ν.2414/96. Επομένως μαζί με τις διευκρινίσεις που έδωσε ο κύριος Υπουργός και με το πνεύμα και με το γράμμα των διατάξεων του νομοσχεδίου οδηγείται κανείς στο συμπέρασμα ότι δεν θίγονται οι εργαζόμενοι. 

Δεύτερον, το κράτος διατηρεί κυρίαρχο ρόλο. Δεν απεμπολεί τίποτα από τις κυριαρχικές αρμοδιότητές του, να αποφασίζει, να χαράσσει, να διαμορφώνει, να διαχειρίζεται την ουσία του προβλήματος "νερό". Εκμισθώνει κάποιες λειτουργίες με μία συναπτομένη σύμβαση, της οποίας οι όροι θα τελούν κάτω απο την αποκλειστική κυριαρχία του κράτους. Πού είναι λοιπόν η ιδιωτικοποίηση, πού ειναι η αποκρατικοποίηση; Απο την άλλη συζητείται το σχήμα αν μπορεί να αποδώσει το επιδιωκόμενο όφελος. Είναι μία λογική μορφή που την έδωσε η Αξιωματική Αντιπολίτευση. 

Τέλος, κύριε Πρόεδρε, θέλω να πω ότι είχε ακόμα η πλευρά της Κυβέρνησης ένα συναινετικό πνεύμα. Επέδειξε ο κύριος Υφυπουργός μια ευαισθησία χαρακτηριστική συναινετικού πνεύματος, που οδηγεί στη βεβαιότητα ότι όπου διαπιστωθεί ότι επιβάλλονται αλλαγές που θα βελτιώσουν τη συνολική εικόνα και θα αξιοποιήσουν τις προσδιορισθείσες διαπιστώσεις και προτάσεις των συναδέλφων, είναι έτοιμη η Κυβέρνηση να κάνει το διαλεκτικό συμβιβασμό και να συνθέσουμε τις απόψεις μας σε ένα καλύτερο σχήμα για την επιτυχία της επιδιωκομένης προοπτικής. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, ο κύριος Υφυπουργός Οικονομικών μας παραπέμπει στη σύμβαση η οποία θα υπογραφεί και η οποία προβλέπεται από την παράγραφο 2 του άρθρου 2. Το ζήτημα είναι ότι εμείς, η Βουλή, οι εκπρόσωποι του λαού, αλλά και οι εκπρόσωποι των καταναλωτών, όπως είμαστε, δεν γνωρίζουμε ποια θα είναι τα δικαιώματα και ποιες θα είναι οι υποχρεώσεις. Αυτό είναι η ουσία του πράγματος. 

Πέραν αυτού με το άρθρο 6, στο οποίο αναφέρθηκα, καθορίζονται δικαιώματα και υποχρεώσεις και είπα και επιμένω ότι προβλέπεται μία συμβατική σχέση από αυτό το άρθρο, που το μεν δημόσιο έχει μόνο υποχρεώσεις ο δε νέος φορέας, τον οποίο θεωρείτε ως τον υπάρχοντα, θα έχει μόνο δικαιώματα ουσιαστικά και μόνον εισπράξεις. 

Επιχειρήσατε μία βάσιμη οικονομικά ανάλυση για το θέμα των κερδών και του τι θα απολαύσουν οι μέτοχοι. Αλλά αυτό το οποίο μας αναπτύξατε, ανατρέπεται από το διαφορισμό τον οποίον περιέχει το άρθρο 3 και το οποίο στην μεν πρώτη παράγραφο ορίζει ότι οι τιμές θα καθορίζονται από απόφαση στα πλαίσια της κυβερνητικής πολιτικής. Αλλά αν επρόκειτο να μείνει έτσι, γιατί χρειάζεται η δεύτερη παράγραφος, με την οποία λέτε ότι πρέπει να εξασφαλίζεται μία απόδοση και μάλιστα διαχωρίζετε την απόδοση για περαιτέρω εξασφάλιση χρηματοδότησης των δραστηριοτήτων. Και το ερώτημα είναι, αφού η απόδοση εν μέρει μεν θα εξασφαλίζει τη χρηματοδότηση των δραστηριοτήτων, το υπόλοιπο της απόδοσης τι θα είναι; Δεν θα είναι το κέρδος ή έστω και το αποθεματικό, αλλά πάντως το κέρδος; Πώς θα καθορίζεται η τιμολογιακή πολιτική, αν δεν εξασφαλίζει κέρδος; Εάν δεν εξασφαλίζει κέρδος, οι μέτοχοι στους οποίους αποβλέπετε, κύριε Υφυπουργέ, θα φύγουν, δεν θα μείνουν για να πληρώνουν ζημιές. 

Πέραν αυτού μη μας λέτε ότι ό,τι γίνεται τώρα θα γίνεται και μετά το νομοσχέδιο, διότι τότε τι χρειάζονται οι παράγραφοι 1 και 2 του άρθρου 4, με τις οποίες σαφώς ορίζεται τι φεύγει από την ΕΥΔΑΠ και πηγαίνει στην εταιρεία παγίων. Και κατά συνέπεια η ουσιαστικά νέα εταιρεία την οποία κάνατε -και νέα εταιρεία δεν είναι η εταιρεία παγίων, κατ' ουσία είναι η εταιρεία η μετοχοποιούμενη- κρατάει μόνο τις εγκαταστάσεις εμπορίας του νερού, δηλαδή το δίκτυο και αυτές οι εγκαταστάσεις σε ό,τι αφορά τη συντήρηση, θα επιβαρύνουν την εταιρεία των παγίων, δηλαδή το ελληνικό κράτος. 

Δεν επιδέχεται βελτίωση ουσιαστική το άρθρο 6, διότι αν το αλλάξετε, καταρρέει όλο το νομοσχέδιο. Διότι όλα αυτά τα οποία μας λέτε στην αρχή, επαναλαμβάνω, περί αφαλατώσεως και άλλων ηχηρών, είναι άνευ αντικειμένου. Είναι άνευ αντικειμένου για τον εξής απλούστατο λόγο, ότι περιορίζετε κατ' αρχήν -και θα εξηγήσω αύριο τι εννοώ κατ' αρχήν- τη δράση της νέας εταιρείας, δηλαδή της μετοχοποιούμενης, την περιορίζετε στην περιοχή της δικαιοδοσίας και της αρμοδιότητος,της λειτουργίας δηλαδή της ήδη υφιστάμενης ΕΥΔΑΠ. 

Κατά συνέπεια όλα αυτά τα οποία λέτε στο άρθρο 1, επαναλαμβάνω, είναι μία -θα μου επιτρέψετε να πω- εξωραϊστική φλυαρία, αλλά δεν έχουν καμία ουσία. 

Κλείνοντας, κύριε Πρόεδρε, θα μου επιτρέψετε να απαντήσω, καίτοι απόντα, στον κ. Σιούφα, συνάδελφο συμπαθή, επιμελή. Θα μου επιτρέψετε να του πω ότι το τι θα κάνει η ηγεσία του ΠΑ.ΣΟ.Κ. είναι κάτι το οποίο αφορά εμάς και με κανένα τρόπο δεν αφορά τους συναδέλφους άλλων κομμάτων ούτε να το σχολιάσουν ούτε να το προβλέψουν. Είναι θέμα εσωτερικό δικό μας και ο καθένας μας θα τοποθετηθεί ανάλογα με το αν θα υπάρξουν ή δεν θα υπάρξουν σχετικές αποφάσεις. Αλλά πάντως δεν νομιμοποιείται ένα άλλο κόμμα και ο εκπρόσωπος ενός άλλου κόμματος να αναφέρεται και να σχολιάζει το τι ενδεχομένως θα συμβεί στο εσωτερικό του δικού μας κόμματος, όπως και εμείς δεν αναμειγνυόμεθα στα εσωτερικά των άλλων κομμάτων. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκελεστάθη, έχετε το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, με τη μέχρι στιγμής συζήτηση επί της αρχής του νομοσχεδίου απεδείχθη ότι είναι πολύ περίεργος ο τρόπος με τον οποίον επιχειρείται αυτή η αποκρατικοποίηση, η ιδιωτικοποίηση, η μετοχοποίηση της ΕΥΔΑΠ. Ο διαχωρισμός με τη σύσταση της νέας εταιρείας παγίων της ΕΥΔΑΠ από την εταιρεία την παραμένουσα για την εκμετάλλευση της λειτουργίας της ύδρευσης και αποχέτευσης αποδεικνύει ότι είναι τελείως απαράδεκτος. Διότι απο τη μια πλευρά θα καλείται το ελληνικό δημόσιο μέσω του τρίτου Κοινοτικού Πλαισίου Στήριξης ή μέσω του προγράμματος δημοσίων επενδύσεων να ασχολείται με όλα αυτά τα οποία περιγράφονται για την υποδομή της ΕΥΔΑΠ και από την άλλη πλευρά η εταιρεία εκμετάλλευσης, η οποία θα έχει μια σύμβαση με την εταιρεία παγίων, θα έχει το όφελος, το κέρδος από τη διάθεση του νερού. 

Και γεννάται το ερώτημα: Αυτή η ιδιωτικοποίηση πώς θα πραγματοποιηθεί, αφού και η διοίκηση της εταιρείας εκμετάλλευσης θα διορίζεται από την Κυβέρνηση; Πώς θα συμβιβάζονται αυτά με εκείνους οι οποίοι θα θελήσουν να πάρουν το 49% των μετοχών; 

Αλλά πέραν αυτών, δηλαδή από το όφελος που θα προκύπτει από όλη αυτήν τη στήριξη του ελληνικού κράτους μέσω των Υπουργείων ΠΕΧΩΔΕ, Ανάπτυξης κ.ο.κ. προς την εταιρεία των παγίων και διά της οποίας θα στηρίζεται το έργο της εκμετάλλευσης του νερού, να ωφελούνται οι μέτοχοι οι οποίοι θα είναι κάτοχοι του 49% και αυτό αντιλαμβάνεσθε ποιο σοβαρό πρόβλημα δημιουργεί. 

Για όλα αυτά και ιδιαίτερα για τις διατάξεις των άρθρων 6 και 7 ο κύριος Υφυπουργός Οικονομικών δεν μπόρεσε με τους ισχυρισμούς που προέβαλε να αμβλύνει τις αιτιάσεις που έχουν διατυπωθεί από όλους τους ομιλητές και ιδιαίτερα από τους συναδέλφους της κυβερνητικής παράταξης. 

Κύριε Υφυπουργέ των Οικονομικών, σας διάβασα προηγουμένως το έγγραφο της Νομαρχιακής Αυτοδιοίκησης Φωκίδας, που προβάλλει το αίτημα του ανταποδοτικού τέλους για το νερό του Μόρνου που έρχεται για την ύδρευση της περιοχής της Αθήνας και δεν δώσατε μία απάντηση με τη δευτερολογία σας. Σας παρακαλώ πολύ, όταν θα πάρετε το λόγο στη συνέχεια, να δώσετε μία απάντηση για τους κατοίκους της Φωκίδας, διότι ασφαλώς δεν μπορείτε να αποφύγετε την τοποθέτησή σας στο θέμα αυτό που τέθηκε εδώ στη Βουλή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Η σημερινή συζήτηση πρέπει και μπορεί να είναι ιδιαίτερα διδακτική και για την Κυβέρνηση και για τον κύριο Υφυπουργό. Κύριε Υφυπουργέ, θα σας το πω με ειλικρίνεια. Διακρίνεσθε από μία έπαρση που δεν δικαιολογείται ούτε από την κοινοβουλευτική σας παρουσία ούτε από το γεγονός ότι προέρχεσθε από την πανεπιστημιακή κοινότητα. 'Εχετε μία άποψη ότι τα γνωρίζετε όλα και όχι μόνο μέσα στο Κοινοβούλιο. Και με αυτήν τη διάθεση ξεκινήσατε και σήμερα. Αλλά, η συζήτηση που έγινε εδώ ήρθε να αποδείξει ότι ακριβώς αυτός εδώ ο χώρος που εκφράζει τη δημοκρατία πρέπει να είναι για όλους μας και, ιδίως, για σας που ασκείτε αρμοδιότητα ως εκτελεστική εξουσία, ένας χώρος στον οποίον ο διάλογος πρέπει να έχει νόημα. 

Σας επισημάνθηκαν αρκετά πράγματα. Σας επισημάνθηκε πρώτα πρώτα το γεγονός ότι αυτό το νομοσχέδιο, όπως έχει αυτήν τη στιγμή, ακόμη και αν αναγνωρίσουμε τις αγαθές σας προθέσεις, αυτές τις προθέσεις δεν τις εξυπηρετεί. 

Είπε ο κ. Γεωργακόπουλος σε μία προσπάθεια πριν από λίγο να συγκεράσει τα πράγματα ότι είναι εν πάση περιπτώσει, μέσα στον προγραμματικό λόγο της Κυβέρνησης η ιδιωτικοποίηση της Ε.ΥΔ.Α.Π. Στον προγραμματικό σας λόγο δεν ήταν στις εκλογές του 1996, ούτε και αργότερα. Η έννοια της ιδιωτικοποίησης της Ε.ΥΔ.Α.Π. -είναι απών ο κ. Γεωργακόπουλος να του το θυμίσω- μπήκε στο πλαίσιο του ν.2414. Αν παρατηρήσετε το νόμο αυτό, θα δείτε ότι παρέχει τη δυνατότητα ιδιωτικοποίησης μέσα σε ένα ορισμένο πλαίσιο και με διάταγμα, το οποίο περνά από την επεξεργασία του Σ.τ.Ε. Ξέρετε γιατί δεν κάνατε την ιδιωτικοποίηση στο πλαίσιο του ν.2414 και με το διάταγμα που προβλεπόταν αλλά φέρατε νόμο εδώ στη Βουλή; Γιατί θέλατε να υπερκεράσετε τα όρια που έθετε αυτός ο νόμος. Δε σας έφθανε η εξουσιοδότηση, θέλατε να την υπερβείτε. Γιατί ο νόμος αυτός δε σας έδινε το ανεξέλεγκτο το οποίο θέλετε να αποκτήσετε μέσα από τη νομοθεσία την οποία επιχειρείτε να εισαγάγετε. Μη λέτε λοιπόν ότι είσθε συνεπής. Είσθε διπλά ασυνεπής: Kαι γιατί δεν το είπατε το 1996 και γιατί υπερβαίνετε ακόμα και αυτό που εξαγγείλατε ως προγραμματική σας δήλωση για τη συνέχεια των ιδιωτικοποιήσεων στο πλαίσιο του ν.2414. 

Εμείς δεν έχουμε αντίρρηση σε θέματα ιδιωτικοποιήσεων. Εμείς σας οδηγήσαμε. Εσείς ήσασταν εκείνοι που πολεμήσατε τις ιδιωτικοποιήσεις του 1990-1993. Εσείς ήσασταν εκείνοι οι οποίοι δημιουργήσατε ένα κλίμα το οποίο πληρώνετε σήμερα. Εμείς είμαστε υπέρ. 

Θέλετε να δούμε και το θέμα της ιδιωτικοποίησης της Ε.ΥΔ.Α.Π.; Θα το δούμε μόνο ως εκεί που μπορεί να γίνει, ως εκεί που το επιτρέπει η αποστολή της, το δημόσιο συμφέρον που καθορίζεται από το Σύνταγμα. Δηλαδή ως εκεί που το επιτρέπει η φύση της ως επιχείρησης η οποία έχει ένα μοναδικό σκοπό: Να συμβάλει στην εξυπηρέτηση ενός κοινωνικού αγαθού το οποίο προστατεύεται από συνταγματικές διατάξεις. Και για να γίνει αυτό, πρέπει να βάλετε ορισμένες εγγυήσεις. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα λεπτό, κύριε Πρόεδρε. 

Οι εγγυήσεις αυτές είναι προς δύο κατευθύνσεις: 

Εγγύηση πρώτη: Αυτή η μετοχοποίηση, την οποία εσείς νοείτε, μπορεί να γίνει μόνο μέσα από την ύπαρξη κριτηρίων που λένε με ποιον τρόπο οι μετοχές αυτές θα διατεθούν στο κοινό. Ωστε να υπάρχουν οι εγγυήσεις που θα αποκλείουν ή δημιουργούνται καταστάσεις, οι οποίες θα επέτρεπαν ένα τέτοιο αγαθό, όπως είναι το νερό, να πάει σε διαχειρίσεις οι οποίες θ' αποσκοπούσαν απλή και μόνο κερδοσκοπία. Αν μπορείτε να βρείτε τέτοιες εγγυήσεις, φέρτε τις και να το δούμε. 

Το δεύτερο είναι αυτό που σας τόνισε η δική σας πλευρά. Το γεγονός ότι δεν μπορεί η Ε.ΥΔ.Α.Π. να μεταβληθεί σ' ένα κέλυφος, το οποίο θα είναι βορά στο χρηματιστήριο, για να μπορέσουν να κερδοσκοπήσουν κάποιοι. Ούτε η φύση της είναι ούτε ο σκοπός της, ούτε αυτό το επιτρέπει το Σύνταγμα. Σας το τόνισαν όλοι και ιδίως ο κ. Πεπονής. Είναι η πεμπτουσία των άρθρων 6 και 7. 'Ο,τι και αν μας είπατε, είναι βέβαιο ότι ήταν προϊόν αμηχανίας και δεν μας πείθει. 

'Εχετε τη σημερινή νύχτα. Θέλετε ακόμη να σκεφθείτε ότι μπορεί να παρεμβληθεί κάποιο νομοσχέδιο; Εμείς είμαστε εδώ, όχι για να εκμεταλλευτούμε την κατάσταση, ούτε να αποκομίσουμε πολιτικά κέρδη από το πρόβλημα που δημιουργείται στο εσωτερικό του ΠΑ.ΣΟ.Κ. και το οποίο δείχνει ότι υπάρχουν φωνές μέσα σ'αυτόν το χώρο, που μπορούν να σκέπτονται υπό όρους, οι οποίες αφορούν και τη συνέπεια της πολιτικής και την εφαρμογή του Συντάγματος. Είμαστε εδώ μόνο και μόνο για να σας πούμε ότι είναι καλύτερα γι'αυτόν τον τόπο ορισμένα πράγματα να γίνονται με συναίνεση και συνέπεια από το να αποτελούν απλώς και μόνο προϊόν ιδεών οι οποίες διαμορφώνονται αλλά και εξελίσσονται πέρα και έξω από το πλαίσιο του Κοινοβουλίου και, κατά συνέπεια, πέρα και έξω από το ίδιο το κοινοβουλευτικό μας πολίτευμα. 

Ευχαριστώ για την ανοχή, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, είχαμε απόψε νομίζω μία πολύ εποικοδομητική συζήτηση, στην οποία αναδείχθηκε σε όλο της το μεγαλείο κατ'αρχάς η αντιφατικότητα και η προχειρότητα με την οποία επεχείρησε η Κυβέρνηση να υφαρπάξει την ψήφο της Βουλής. 

Το νομοσχέδιο καταδείχθηκε σαφώς ότι ανατρέπει τόσο τις προεκλογικές δεσμεύσεις της Κυβέρνησης όσο και τις προγραμματικές δηλώσεις του Πρωθυπουργού κ. Σημίτη. Καταδείχθηκε επίσης ότι η σπουδή της Κυβέρνησης οφείλεται αποκλειστικά και μόνο στις εισπρακτικές ανάγκες του προϋπολογισμού. Καταδείχθηκε ότι με το νομοσχέδιο δεν κατοχυρώνονται ούτε τα συμφέροντα των καταναλωτών ούτε τα συμφέροντα, στην ευρύτερη έννοια, του δημοσίου, αλλά και ούτε εξυπηρετείται κάποια αναπτυξιακή προτεραιότητα. 

Η Κυβέρνηση δημιούργησε ένα μείζον πολιτικό θέμα μέσα στις τάξεις της. 'Ηταν και αυτό κάτι που καταδείχθηκε. Καταδείχθηκε η διάσπαση του κυβερνώντος κόμματος. Ελάχιστοι κυβερνητικοί Βουλευτές μίλησαν υπέρ της αρχής του νομοσχεδίου. Η μεγάλη πλειοψηφία στην ουσία τοποθετήθηκε αρνητικά απέναντι στο νομοσχέδιο και ό,τι και να γίνει αύριο στην ψηφοφορία ή όποτε γίνει η ψηφοφορία, αυτές οι εντυπώσεις δεν ανατρέπονται. Δημιουργήθηκε ένα μείζον πολιτικό θέμα. Η Κυβέρνηση στην ουσία απόψε δεν έπεισε τη Βουλή να αποδεχθεί το νομοσχέδιο. 

Η Νέα Δημοκρατία, συνεπής στο πρόγραμμά της, αντιτίθεται στην αρχή αυτής της συγκεκριμένης μετοχοποίησης. Δεν είναι στο πρόγραμμά μας, δεν θεωρούμε τη μετοχοποίηση της ΕΥΔΑΠ θέμα προτεραιότητας. Υπάρχουν άλλες προτεραιότητες πριν φθάσουμε σε αυτά τα θέματα. Το νερό είναι ένα σημαντικό κοινωνικό αγαθό. Eίμαστε σε μία χώρα άνυδρη, υπάρχουν άλλες προτεραιότητες και η ΕΥΔΑΠ δεν είναι το παράδειγμα της κακής δημόσιας επιχείρησης. 'Eχει πολλά καλά. Μπορεί να λειτουργήσει πολύ καλύτερα, αλλά η μετοχοποίηση δεν πρόκειται να λύσει καμία από τις αδυναμίες της. 

Κύριε Υφυπουργέ, η Κυβέρνηση ένα δρόμο έχει, να πάρει πίσω το νομοσχέδιο. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν υπάρχει άλλος ομιλητής. 

Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα ήθελα να κάνω ορισμένα σύντομα σχόλια. 

Κατ'αρχήν ακούω έκπληκτος το ζήλο με τον οποίο θέλουν οι ομιλητές της Νέας Δημοκρατίας να υπερασπιστούν τις προγραμματικές διακηρύξεις του ΠΑ.ΣΟ.Κ. και να τσεκάρουν σε κάθε χρονική στιγμή τι εφαρμόζεται και τι αλλάζει. 'Ισως το κάνουν αυτό από αδυναμία να παρουσιάσουν συγκεκριμένες θέσεις, αντιπροτάσεις, αναλύσεις, όπως βέβαια και τόσες άλλες φορές στο παρελθόν έχει φανεί, διότι κινούνται μεταξύ δύο προβλημάτων που έχουν. 

Από τη μία μεριά πρέπει να εμφανίζουν ότι είναι υπέρ των ιδιωτικοποιήσεων, αλλά από την άλλη δεν μπορούν να ξεπεράσουν αυτήν τη ροπή προς μία μόνιμη και στείρα αντιπολίτευση. Γι'αυτό το μόνο το οποίο πολιτικά έχει απομείνει είναι να γραπωθούν από ορισμένες πτυχές της επιχειρηματολογίας ορισμένων ομιλητών της Πλειοψηφίας, οι οποίοι πιστεύω ότι εκφράζουν μία γνήσια αγωνία, έτσι ώστε να βελτιωθούν ορισμένα πράγματα, να προχωρήσουν καλύτερα και να μεγιστοποιηθεί το επιδιωκόμενο αποτέλεσμα. Αυτή, όμως, η πολιτική της ρηχής ή ανύπαρκτης επιχειρηματολογίας είναι φανερή και δεν είναι φανερή μόνο σήμερα. 'Εχει γίνει φανερή πολλές φορές και στο παρελθόν και αν συνεχίσει με αυτήν τη λογική, θα γίνεται φανερή και το μέλλον. 

'Οσον αφορά τώρα τις παραινέσεις του συναδέλφου και κατά τα άλλα αγαπητού κ. Παυλόπουλου, θα ήθελα να απαντήσω με την απάντηση που εδόθη στον τιμητή τον Κάτωνα, αλλά θα το προσπεράσω τώρα για την οικονομία της συζήτησης και θα προτιμήσω να χρησιμοποιήσω το χρόνο μου για κάτι πιο χρήσιμο, ενδεχομένως, για το Τμήμα, ορισμένα θέματα τα οποία εθίγησαν προηγουμένως σχετικά με τον τρόπο με τον οποίο θα εξασφαλίζεται ή θα διαμορφώνεται η προϋπόθεση κερδοφορίας της επιχείρησης. 

Είναι προφανές ότι η τιμολογιακή πολιτική, ακόμη και όταν ασκείται σε μία δημόσια απολύτως επιχείρηση, λαμβάνει υπόψη το τελικό οικονομικό αποτέλεσμα. 

Και σήμερα που γίνεται τιμολογιακή πολιτική στις αστικές συγκοινωνίες, για παράδειγμα, γίνεται φυσικά με την κατεύθυνση να υπερασπιστούμε και να διατηρήσουμε και να εξυπηρετήσουμε τα συμφέροντα του καταναλωτή, αλλά γίνεται, λαμβάνοντας υπόψη μας ως μία παράμετρο και τα οικονομικά αποτελέσματα, διότι αν δεν καλυφθεί η διαφορά ή πολύ περισσότερο αν διευρυνθεί η διαφορά, τότε είναι που θα κληθεί διά του κρατικού προϋπολογισμού να τα καλύψει ο 'Ελληνας φορολογούμενος, μάλιστα είτε είναι χρήστης είτε δεν είναι της συγκεκριμένης δημόσιας υπηρεσίας. 

'Αρα δεν είναι καινοφανές το ότι ο μηδενισμός των ελλειμμάτων και η διατήρηση μιας κερδοφορίας θα συνυπολογίζεται στους τόκους της επιχείρησης. Αλλά εδώ βρίσκεται η μεγάλη διαφορά, ότι για την επίτευξη της κερδοφορίας της επιχείρησης και κατά συνέπεια για την ικανοποίηση των μετόχων και του κράτους φυσικά, το οποίο θα είναι ο πλειοψηφών μέτοχος, δεν θα ασκείται μια μηχανιστική και τυφλή ανοδική τιμολογιακή πολιτική. 

Και υπάρχουν πάρα πολλά παραδείγματα άλλων αποτυχημένων παρεμβάσεων κατά το παρελθόν, που επιχειρήθηκε να γίνει αυτό, αλλά θα παίξει σημαντικό ρόλο η συνολική αναδιάρθρωση της επιχείρησης και με την εισαγωγή επιχειρηματικών κεφαλαίων, με την πραγματοποίηση νέων επενδύσεων, με τη διαμόρφωση και την αναδιοργάνωση προς μία νέα επιχειρηματική λογική, η οποία όλα αυτά θα τα οδηγήσει και θα τα στρέψει σε μία κατεύθυνση βελτιωμένης απόδοσης, αυξημένης παραγωγικότητας, μικρότερου κοστολογίου και κατά συνέπεια μιας φυσιολογικής κερδοφορίας επ' ωφελεία όλων. 

Σας ευχαριστώ πολύ. 

ΝΙΚΟΛΑΟΣ ΓΚΕΛΕΣΤΑΘΗΣ: Για το αντισταθμιστικό τέλος της Φωκίδας δεν θα μας πείτε; 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εθνικής Οικονομίας: "Ρυθμίσεις θεμάτων της Εταιρείας Υδρεύσεως και Αποχετεύσεως Πρωτευούσης (Ε.ΥΔ.Α.Π.) και άλλες διατάξεις". 

Κύριοι συνάδελφοι, έχουν διανεμηθεί τα Πρακτικά της Τετάρτης 8 Σεπτεμβρίου 1999, της Πέμπτης 9 Σεπτεμβρίου 1999, της Τρίτης 14 Σεπτεμβρίου 1999 και της Τετάρτης 15 Σεπτεμβρίου 1999 και ερωτάται το Τμήμα, αν τα επικυρώνει. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 8 Σεπτεμβρίου 1999, της Πέμπτης 9 Σεπτεμβρίου 1999, της Τρίτης 14 Σεπτεμβρίου 1999 και της Τετάρτης 15 Σεπτεμβρίου 1999 επικυρώθηκαν. 

Κύριοι συνάδελφοι, έχει κατατεθεί επί της αρχής του νομοσχεδίου αίτηση ονομαστικής ψηφοφορίας από συναδέλφους των οποίων τα ονόματα ήδη διάβασα και, επίσης, έχει υποβληθεί αίτηση ονομαστικής ψηφοφορίας την οποία υπογράφουν οι Βουλευτές της Νέας Δημοκρατίας, των οποίων τα κείμενα έχουν ως εξής: 

"Κύριε Πρόεδρε, 

'Οσοι υπογράφουμε σας ζητάμε να διεξαχθεί ονομαστική ψηφοφορία επί της αρχής του νομοσχεδίου: "Ρυθμίζεις θεμάτων της Εταιρείας Υδρεύσεως και Αποχετεύσεως Πρωτευούσης και άλλες διατάξεις". 

Οι Βουλευτές: 

Αγγουράκης Χ. 

Δημαράς Γ. 

Δραγασάκης Γ. 

Ιντζές Τ. 

Γκατζής Ν. 

Προς τον κύριο Πρόεδρο της Βουλής των Ελλήνων 

Οι κάτωθι υπογραφόμενοι Βουλευτές ζητούμε τη διενέργεια ονομαστικής ψηφοφορίας κατά την ψήφιση επί της αρχής του σχεδίου νόμου: "Ρυθμίσεις θεμάτων της Εταιρείας Υδρεύσεως και Αποχετεύσεως Πρωτευούσης (Ε.ΥΔ.Α.Π. Α.Ε.) και άλλες διατάξεις". 

Οι προτείνοντες Βουλευτές: 

Απόστολος Ανδρεουλάκος 

Γεώργιος Αλογοσκούφης 

Προκόπης Παυλόπουλος 

Γεώργιος Παναγιωτόπουλος 

Γιάννης Κεφαλογιάννης 

Δημήτριος Σιούφας 

Νικόλαος Γκελεστάθης" 

Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμός αριθμός για την υποβολή της. 

Ο κ. Απόστολος Ανδρεουλάκος. Παρών. 

Ο κ. Γεώργιος Αλογοσκούφης. Παρών. 

Ο κ. Προκόπης Παυλόπουλος. Παρών. 

Ο κ. Γεώργιος Παναγιωτόπουλος. Παρών. 

Ο κ. Ιωάννης Κεφαλογιάννης. Απών. 

Ο κ. Δημήτριος Σιούφας. Παρών. 

Ο κ. Νικόλαος Γκελεστάθης. Παρών. 

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 

Συνεπώς διακόπτουμε τη συνεδρίαση για δέκα (10') λεπτά, σύμφωνα με τον Κανονισμό. 

( Δ Ι Α Κ Ο Π Η )

(Μ Ε Τ Α Τ Η Δ Ι Α Κ Ο Π Η)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παρ. 3) θα λύσει τη συνεδρίαση για σήμερα Τετάρτη 29 Σεπτεμβρίου 1999 και ώρα 10.00' με αντικείμενο εργασιών του Τμήματος νομοθετική εργασία: α) ψηφοφορία επί της αρχής του νομοσχεδίου: "Ρυθμίσεις Θεμάτων της Εταιρείας Υδρεύσεως και Αποχετεύσεως Πρωτευούσης (Ε.ΥΔ.Α.Π. ΑΕ.) και άλλες διατάξεις" και β) συνέχιση της συζήτησης επί των άρθρων και του συνόλου του αυτού νομοσχεδίου. 

Λύεται η συνεδρίαση. 

'Ωρα λήξης: 00.57' 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ 






























 






















 

 










 






 

 


 

 




