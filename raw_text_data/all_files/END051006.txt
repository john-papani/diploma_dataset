ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ Δ’

Πέμπτη 6 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 7 Οκτωβρίου 2005, σελ.
4. Συζήτηση επικαίρων ερωτήσεων:
α. Προς τον Υπουργό Εθνικής Παιδείας και Θρησκευμάτων σχετικά με τους διορισμούς εκπαιδευτικών από τον Ενιαίο Πίνακα Αναπληρωτών κ.λπ., σελ.
β. Προς τον Υπουργό Απασχόλησης και Κοινωνικής Προστασίας σχετικά με το κλείσιμο των εταιρειών <<ΕRGO-ΗΛΙΟΦΙΝ>> και <<ΕΡΓΟΤΕΧΤΥΛ>>, τις απολύσεις των εργαζομένων κ.λπ., σελ.
γ. Προς τον Υπουργό Ανάπτυξης σχετικά με την αντιμετώπιση του προβλήματος της μετανάστευσης των επιχειρήσεων και την δραστηριοποίησή τους σε χώρες χαμηλού κόστους εργασίας κ.λπ., σελ.
δ. Προς τον Υπουργό Μεταφορών και Επικοινωνιών σχετικά με το κλείσιμο του κεντρικού πρακτορείου εκδόσεως εισιτηρίων της Ολυμπιακής Αεροπορίας στην Ομόνοια, σελ.
ε. Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τα προβλήματα που δημιουργούνται από την μεταφορά της λυματολάσπης στην χωματερή των ‘Ανω Λιοσίων κ.λπ., σελ.


Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Αύξηση συντάξεων δημοσίου και άλλες διατάξεις», σελ.
2. Κατάθεση σχεδίου νόμου: 
Οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Κώδικας Ιατρικής Δεοντολογίας», σελ.
3. Κατάθεση Εκθέσεως Διαρκούς Επιτροπής:
Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Ανάπτυξης: «Πλαίσιο ρυθμίσεων για τη σύσταση και τη λειτουργία της Ευρωπαϊκής Εταιρείας», σελ.

ΟΜΙΛΗΤΕΣ
Α. Επί του Κανονισμού:
ΓΕΩΡΓΑΚΟΠΟΥΛΟΣ Δ., σελ.
ΣΟΥΡΛΑΣ Γ., σελ.

Β. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΔΙΑΜΑΝΤΟΠΟΥΛΟΥ Α., σελ.
ΚΑΛΟΣ Γ., σελ.
ΚΑΣΤΑΝΙΔΗΣ Χ., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Αθ., σελ.
ΝΕΡΑΝΤΖΗΣ Α., σελ.
ΞΑΝΘΟΠΟΥΛΟΣ Θ., σελ.
ΠΑΤΣΙΛΙΝΑΚΟΣ Ι., σελ.
ΣΙΟΥΦΑΣ Δ., σελ.
ΤΖΕΚΗΣ Α., σελ.
ΠΟΛΥΔΩΡΑΣ Β., σελ.
ΡΕΓΚΟΥΖΑΣ Α., σελ.
ΣΓΟΥΡΙΔΗΣ Π., σελ.
ΣΚΥΛΛΑΚΟΣ Α., σελ.
ΤΣΑΚΛΙΔΗΣ Ι., σελ.
ΧΡΙΣΤΟΔΟΥΛΑΚΗΣ Ν., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΔΟΥΚΑΣ Π., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΣΤΑΝΙΔΗΣ Χ., σελ.
ΚΕΛΕΤΣΗΣ Σ., σελ.
ΚΟΥΒΕΛΗΣ Φ., σελ.
ΚΩΣΤΟΠΟΥΛΟΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΑΝΩΛΑΚΗΣ Α., σελ.
ΜΑΝΩΛΗΣ Ι., σελ.
ΠΑΝΤΕΛΑΚΗ Ε., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  Δ΄
      Πέμπτη 6 Οκτωβρίου 2005
      
      Αθήνα, σήμερα στις 6 Οκτωβρίου 2005, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 5 Οκτωβρίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Γ΄ συνεδριάσεώς του, της Τετάρτης 5 Οκτωβρίου 2005, σε ό,τι αφορά στην ψήφιση στο σύνολό των σχεδίων νόμων: 
      1) «Κύρωση της Σύμβασης μεταξύ της Ελληνικής Δημοκρατίας και των Ηνωμένων Πολιτειών Μεξικού για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους του εισοδήματος και του κεφαλαίου».
      2) «Κύρωση της Σύμβασης μεταξύ της Ελληνικής Δημοκρατίας και του Βασιλείου του Βελγίου αποσκοπούσα στην αποφυγή διπλής φορολογίας και την πρόληψη της φοροδιαφυγής σε σχέση προς τους φόρους επί του εισοδήματος».
      3) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την ίδρυση μιας μόνιμης Ελληνο-Αλβανικής Επιτροπής για θέματα διασυνοριακών γλυκών υδάτων».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
      Α΄ ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Ένωση πρώην φυλακισθέντων Βορειοηπειρωτών ζητεί την υλική και ηθική αποκατάσταση των μελών της.
      2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Πολιτιστικός Σύλλογος Φορτέτσας Ηρακλείου ζητεί την αποδέσμευση της περιοχής Φορτέτσας από τις αρχαιολογικές ζώνες της Κνωσού.
      3) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το ΚΤΕΛ Ηρακλείου – Λασιθίου ΑΕ ζητεί την άμεση συνένωση των ΚΤΕΛ Κρήτης.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον τρόπο λειτουργίας του Κέντρου Μελετών της ΟΛΜΕ.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο θέμα των διορισμών των εκπαιδευτικών.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με την αξιοποίηση των πρώην εγκαταστάσεων της Πειραϊκής – Πατραϊκής.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο καταγγέλλει αδιαφάνεια στη διαδικασία πρόσληψης προσωπικού για το πρόγραμμα των Ρομά στην Πάτρα.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη διένεξη μεταξύ του ΕΦΕΤ και της βιομηχανίας «ΦΑΡΙΝΑ».
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο περιστατικό της δηλητηρίασης 700 υπηρετούντων στην 117 Πτέρυγα Μάχης της Ανδραβίδας.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το επίπεδο της παρεχόμενης δημόσιας εκπαίδευσης.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ύπαρξη χώρων συνάντησης νεαρών ναρκομανών στην Πάτρα.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο καταγγέλλει εμπρησμούς στην Αχαΐα.
      13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Όμιλος Υδατοσφαίρισης – Κολύμβησης Βόλου Μαγνησίας ζητεί τη χρηματοδότηση των αθλητικών δραστηριοτήτων του.
      14) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Σύλλογος Εργαζομένων Γενικού Νοσοκομείου Ιωαννίνων «Γ.ΧΑΤΖΗΚΩΣΤΑ» ζητεί τη λήψη μέτρων  για την εύρυθμη λειτουργία του νοσοκομείου.
      15) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία ο Δήμος Νίκαιας Λάρισας ζητεί τη χρηματοδότηση της λειτουργίας του Κέντρου Εξυπηρέτησης Πολιτών του Δήμου Νίκαιας Λάρισας.
      16) Οι Βουλευτές Λέσβου και Αχαΐας κύριοι ΣΤΑΥΡΟΣ ΣΚΟΠΕΛΙΤΗΣ και ΠΑΝΑΓΙΩΤΗΣ ΚΟΣΙΩΝΗΣ αντίστοιχα κατέθεσαν αναφορά με την οποία ο Σύλλογος Εργαζομένων Γενικού Νοσοκομείου Σάμου ζητεί την άμεση πλήρωση των κενών θέσεων διοικητικού, νοσηλευτικού και ιατρικού προσωπικού του Νοσοκομείου Σάμου.
      17) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία το Τεχνολογικό Εκπαιδευτικό Ίδρυμα Λάρισας ζητεί την αύξηση της χρηματοδότησης των λειτουργικών δαπανών του.
      18) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία η Κοινότητα Βερδικούσας Λάρισας ζητεί έκτακτη οικονομική ενίσχυση για την αποκατάσταση των ζημιών που προκάλεσαν οι έντονες βροχοπτώσεις στην περιοχή της.
      19) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία οι Ομοσπονδίες Υπαλλήλων και Αξιωματικών Ελληνικής Αστυνομίας, Λιμενικού και Πυροσβεστικού Σώματος ζητούν την αναγνώριση της εργασίας των εργαζομένων στα Σώματα Ασφαλείας, ως επικίνδυνης και ανθυγιεινής.
      20) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Σχολική  Επιτροπή Δημοτικού Σχολείου Καστελλίου ζητεί οικονομική ενίσχυση για την  κάλυψη κτιριακών αναγκών του Σχολείου.
      21) Ο Βουλευτής Β΄Πειραιά κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με  την οποία το Επαγγελματικό Επιμελητήριο Πειραιώς ζητεί την επανεξέταση του θέματος των όρων χρήσης των πιστωτικών καρτών.
      22) Ο Βουλευτής Β΄Πειραιά κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με  την οποία η Εθνική Συνομοσπονδία Ατόμων με Ειδικές Ανάγκες ζητεί τη διαλεύκανση της υπόθεσης των παράνομα αξιολογημένων αναπήρων.
      23) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Δ/νση Ελέγχου Συντήρησης Έργων Πατρών Αχαΐας ζητεί την τοποθέτηση φωτεινού σηματοδότη σε διάβαση πεζών στην Πάτρα.
      24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Μ. Ζαχαριάδης ζητεί οι απόφοιτοι της ίδιας εξεταστικής περιόδου να κατατάσσονται σύμφωνα με το βαθμό του πτυχίου τους και όχι με την ημερομηνία λήξης των σπουδών τους.
      25) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η τοποθέτηση καθηγητού της Γαλλικής γλώσσας στο Γυμνάσιο Αχαρνών Αττικής.
      26) Ο Βουλευτής Β΄ Πειραιά κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία το Εργατοϋπαλληλικό Κέντρο Σαλαμίνος και Περιχώρων ζητεί τη λειτουργία Τοπικής Υπηρεσίας του ΟΑΕΔ στη Σαλαμίνα.
      27) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία οι Ομοσπονδίες Υπαλλήλων και Αξιωματικών Ελληνικής Αστυνομίας, Λιμενικού και Πυροσβεστικού Σώματος ζητούν την αναγνώριση της εργασίας των εργαζομένων στα Σώματα Ασφαλείας, ως επικίνδυνης και ανθυγιεινής.
      28) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Αδελφότητα Κρυονεριτών Πωγωνίου Ηπείρου «Η ΑΓΙΑ ΠΑΡΑΣΚΕΥΗ» ζητεί να σταματήσει άμεσα η αποψιλωτική υλοτομία στο δάσος του Κρυονερίου.
      29) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κυρία Δέσποινα Μαυρουδή καταγγέλλει τους αρμόδιους υπαλλήλους της Δ/νσης Β’θμιας Εκπαίδευσης Κρήτης για τη μη ενημέρωσή της, σχετικά με τα δικαιολογητικά που έπρεπε να καταθέσει μαζί με την αίτησή της και ζητεί την άμεση αποκατάστασή της στον Ενιαίο Πίνακα ως αναπληρώτρια και ωρομίσθια.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Εργαστήριο Θαλάσσιας Γεωλογίας και Φυσικής Ωκεανογραφίας, υποβάλλει πρόταση  για υλοποίηση του προγράμματος «Πανόραμα των Ελληνικών Θαλασσών».
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ανδρέας Γαλάνης, ειδικός ερευνητής στις αστικές συγκοινωνίες, υποβάλλει προτάσεις του για την επίλυση του κυκλοφοριακού προβλήματος των Πατρών.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορές με τις οποίες η Πανελλήνια Ομοσπονδία Γεωτεχνικών Δημοσίων Υπαλλήλων, υποβάλλει προτάσεις της για την οργάνωση των ελέγχων  των τροφίμων και την προστασία της δημόσιας υγείας.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί να χορηγηθεί και στους τυφλούς συνταξιούχους του Δημοσίου, το επίδομα απολύτου αναπηρίας.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δικηγορικός Σύλλογος Πατρών Αχαΐας, δηλώνει την αντίθεσή του για την ίδρυση πολιτικού εφετείου στο Αγρίνιο και διοικητικού εφετείου στο Μεσολόγγι.
      35) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Ξενοδόχων Λουτρών Υπάτης ζητεί τη συντήρηση και τον εκσυγχρονισμό των εγκαταστάσεων του υδροθεραπευτηρίου Υπάτης.
      Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 191/7-7-05 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. 18/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 13701/27-7-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (Ε.Λ.Γ.Α.) σε απάντηση της ανωτέρω ερώτησης του Βουλευτή κ. Φ. Πετσάλνικου.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 156/7-7-05  ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 25/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μπόλαρης, σας πληροφορούμε τα εξής: Η εφαρμογή του περιφερειακού ορίου (143.134 ταύροι) για την ειδική πριμοδότηση αρσενικών μοσχαριών είναι υποχρεωτική για όλα τα Κράτη - Μέλη από το 1996. Σε περίπτωση υπέρβασης, εφαρμόζεται υποχρεωτικά οριζόντια μείωση του αριθμού των πριμοδοτούμενων μοσχαριών. Η μεγαλύτερη μείωση εφαρμόστηκε το 2000 ήτοι 33,1 %, ενώ και το 1999 η μείωση ήταν επίσης σημαντική ήτοι 26,3 % και παρά τη μεγάλη μείωση δεν ελήφθησαν μέτρα για τη διαφύλαξη και στήριξη του εισοδήματος των ελλήνων βοοτρόφων γιατί τέτοιου είδους μέτρα θα ήταν αντικοινοτικά.
      Για τα επόμενα χρόνια το .ποσοστό κυμάνθηκε γύρω στο 20% όπως και το 2004. Ειδικά μέτρα δεν μπορεί να ληφθούν για την άμβλυνση των επιπτώσεων από την εν λόγω μείωση, δεδομένου ότι κάτι τέτοιο αντίκειται στην κοινοτική νομοθεσία, όπως προαναφέρθηκε.
      Όσον αφορά τις εισαγωγές ζώντων βοοειδών από τρίτες χώρες, η διαχείριση των ποσοστώσεων είναι κοινοτική και όχι εθνική και κατά συνέπεια η χώρα μας υποχρεούται, βάσει των σχετικών κανονισμών, να εκδώσει τα προβλεπόμενα πιστοποιητικά εισαγωγής. Εθνικά μέτρα κατά του περιορισμού των εισαγωγών ζώντων βοοειδών δεν μπορούν να ληφθούν, καθώς η εισαγωγή τους από τρίτες χώρες γίνεται βάσει της ισχύουσας κοινοτικής νομοθεσίας. Οι κανονισμοί για τις ποσοστώσεις εισαγωγής εφαρμόζονται επί σειρά ετών (σχεδόν από την ένταξη της χώρας) και μέτρα περιορισμού των εν λόγω εισαγωγών δεν έχουν ληφθεί επί του παρόντος. Όσον αφορά τις εισαγωγές από άλλα Κράτη - Μέλη είναι ελεύθερες, λόγω της ενιαίας εσωτερικής αγοράς.
      Για τη στήριξη και ανάπτυξη της κτηνοτροφίας:
      Στο Γ΄ ΚΠΣ, στα πλαίσια του Επιχειρησιακού Προγράμματος (ΕΠ) «Αγροτική Ανάπτυξη - Ανασυγκρότηση της Υπαίθρου ΕΠΑΑ - ΑΥ 2000-2006» και ειδικότερα στους άξονες 1 και 2, ενισχύονται δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα, με στόχους την αύξηση της ανταγωνιστικότητας, μέσω της μείωσης του κόστους παραγωγής και κυρίως μέσω της βελτίωσης της ποιότητας των κτηνοτροφικών προϊόντων, στο πλαίσιο μιας ολοκληρωμένης βιώσιμης ανάπτυξης του αγροτικού χώρου, φιλικής προς το περιβάλλον, που θα εξασφαλίζει ένα δίκαιο βιοτικό επίπεδο στους ασχολούμενους με τη ζωική παραγωγή. Προς τούτο θα συμβάλλουν και οι λοιπές δράσεις του ΕΠ (ενίσχυση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου) και οι δράσεις που ενισχύονται μέσω των ΠΕΠ (Καν.(ΕΚ) 1257/99 του Συμβουλίου).
      Ιδιαίτερη βαρύτητα και προτεραιότητα στο Γ' ΚΠΣ δίνεται για όλους τους κλάδους της ζωικής παραγωγής, στην παραγωγή και μεταποίηση -εμπορία προϊόντων με ειδικές ποιοτικές προδιαγραφές, που πιστοποιούνται με βάση αναγνωρισμένες προδιαγραφές ή πρότυπα, όπως τα «βιολογικά», «Βόειο κρέας ποιότητας» και λοιπά, τα οποία μπορούν να εξασφαλίσουν συγκριτικά υψηλότερo εισόδημα για τον παραγωγό. Ενισχύονται όλες οι δράσεις, ήτοι ίδρυση-βελτίωση-επέκταση των μονάδων παραγωγής των εν λόγω- προϊόντων, περιλαμβανομένης της καθετoπoίησης των κτηνοτροφικών εκμεταλλεύσεων.
      Όσον αφορά τις άμεσες εισοδηματικές ενισχύσεις, μέχρι και το 2005, αυτές χορηγούνται σύμφωνα με το συνημμένο πίνακα. Από το 2006 όλες οι πριμοδοτήσεις του τομέα εντάσσονται στην ενιαία ενίσχυση, με παρακράτηση 10% της συνιστώσας των ενισχύσεων του τομέα, στο συνολικό εθνικό όριο άμεσων ενισχύσεων, για συγκεκριμένους τύπους γεωργικών εκμεταλλεύσεων και παραγωγής ποιότητας.
      Για την πληρωμή της πριμοδότησης για το έτος 2004, διαβιβάζουμε συνημμένα το με αριθμ. πρωτ. 53310/12-7-05 έγγραφο του Προέδρου -του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 62/6-7-05 ερώτηση του Βουλευτή κ. Φώτη Χατζημιχάλη δόθηκε με το υπ’ αριθμ. 11/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στη παραπάνω ερώτηση που κατέθεσε ο Βουλευτής κ. Φ. Χατζημιχάλης, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων (Δ/νση Προστασίας Φυτικής Παραγωγής) γνωρίζοντας τα προβλήματα που δημιουργούνται από τις ιώσεις στην καλλιέργεια του καπνού, αφού συνεργάσθηκε με την Νομαρχιακή Αυτοδιοίκηση - Δ/νση Γεωργίας Λάρισας, για το έτος 2005 χρηματοδότησε πρόγραμμα λήψης μέτρων Φυτοπροστασίας.
      Στην επιστημονική ομάδα συμμετέχουν, εκτός από τους ειδικούς Γεωπόνους της Δ/νσης Γεωργίας Λάρισας και ειδικοί Καθηγητές από Πανεπιστημιακά Ιδρύματα της Χώρας μας.
      Αν απαιτηθεί ανάλογο πρόγραμμα και για το έτος 2006, το Υπουργείο θα το συντονίσει και θα το χρηματοδοτήσει με τις απαιτούμενες πιστώσεις.
      Για την ασφαλιστική κάλυψη των ζημιών που προξενήθηκαν στις καπνοκαλλιέργειες της περιοχής Ελασσόνας του Ν. Λάρισας, διαβιβάζουμε συνημμένα το με αριθμ. πρωτ. 12549/12-7-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (Ε.Λ.Γ.Α.) που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 1724/1.9.05 ερώτηση των Βουλευτών κυρίων Ροδούλας Ζήση και  Χρήστου Πρωτόπαπα δόθηκε με το υπ’ αριθμ. Β13-471/16-9-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 1724/1-9-05, ερώτηση που κατέθεσε στη Βουλή των Ελλήνων οι Βουλευτές κ.κ. Ρ. Ζήση και Χρ. Πρωτόπαπα με θέμα: «Προβλήματα με φέτα παραγωγής Βουλγαρίας», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης σας επισυνάπτουμε το με αριθ. πρωτ. 14244/9-9-2005 έγγραφο του Ενιαίου Φορέα ελέγχου Τροφίμων (Ε.Φ.Ε.Τ.).
      Κατά τα λοιπά αρμόδια για απάντηση είναι το Υπουργείο Αγροτικής Ανάπτυξης & Τροφίμων και το Υπουργείο Εξωτερικών στο οποίο και διαβιβάζεται η Ερώτηση.
      Ο Υφυπουργός
      Γ. ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 452/15-7-05 ερώτηση των Βουλευτών κυρίων Δημητρίου Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. 1240/10-8-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της Περιφέρειας της Στερεάς Ελλάδας στην οποία ανήκει η αρμοδιότητα θέτουμε υπόψη και τα παρακάτω:
      - Η παράκαμψη Μαντουδίου ανήκει στο τμήμα Ψαχνά-Στροφιλιά της Εθνικής Οδού (77) Χαλκίδα-Ψαχνά-Ιστιαία-Αιδηψού-Λ. Αιδηψού, η μελέτη της οποίας συντάσσεται από την Περιφέρεια Στερεάς Ελλάδας κατά τμήματα και αποσπασματικά. Θα σταλεί δε στο ΥΠΕΧΩΔΕ για έγκριση ανακεφαλαιωτικός πίνακας προϋπολογισμού 751.000 ευρώ που θα καθορίσει το τεχνικό αντικείμενο της σύμβασης ώστε να προκύψει τμήμα της οδού όπου μαζί με τα υπόλοιπα τμήματα τα οποία πρόκειται να ενταχθούν στο Γ΄ ΚΠΣ ως μελέτες και ως έργα στο Δ΄ ΚΠΣ να είναι ώριμα για δημοπράτηση.
      . Στο Λιμάνι Μαντουδίου, έχει ήδη κατασκευαστεί τμήμα μώλου 170 μ. και πλάτους 18 μ. καθώς και τμήμα παραλιακού κρηπιδώματος 25 μ., είναι όμως αρμοδιότητας της Περιφέρειας και της Νομαρχιακής Αυτοδιοίκησης.
      Ο Υφυπουργός
      Θ. ΞΑΝΘΟΠΟΥΛΟΣ»
      6. Στην με αριθμό 627/22-7-05 ερώτηση του κ. Φώτη Κουβέλη δόθηκε με το υπ’ αριθμ. 437/10-8-05 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 627/22-07-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Φ. Κουβέλη, που κατατέθηκε στη Βουλή των Ελλήνων, σας γνωρίζουμε τ' ακόλουθα:
      1. Το ΥΕΝ αντιμετωπίζει με ευαισθησία τα προβλήματα που απασχολούν το προσωπικό του Λιμενικού Σώματος και εξετάζει τα θέματα που ανακύπτουν με στόχο την καλύτερη δυνατή επίλυσή τους.
      2. Τα θέματα μισθολογικής πολιτικής εμπίπτουν στις αρμοδιότητες του Υπουργείου Οικονομίας και Οικονομικών, το οποίο είναι και αποδέκτης της ερώτησης.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      7. Στην με αριθμό 198/8-7-05 ερώτηση του Βουλευτή  κ. Νικολάου Σαλαγιάννη δόθηκε με το υπ’ αριθμ. 7017/4/5315 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Σαλαγιάννης, σε ό,τι μας αφορά, σας γνωρίζουμε ότι η επίλυση των προβλημάτων, που απασχολούν το σύνολο του προσωπικού, αποτελεί για το Υπουργείο μας αντικείμενο πρώτης προτεραιότητας, με στόχο τη βελτίωση της οικονομικής, επαγγελματικής και κοινωνικής θέσης και συνθηκών εργασίας του, ώστε να τηρηθούν στο ακέραιο οι δεσμεύσεις της Κυβέρνησης στο προσωπικό των Σωμάτων Ασφαλείας και ό,τι υποσχεθήκαμε να γίνει πράξη.
      Στο πλαίσιο αυτό, για την ικανοποίηση των προβαλλόμενων ρεαλιστικών και δίκαιων οικονομικών και θεσμικών αιτημάτων του προσωπικού, είμαστε αποφασισμένοι, παρά τις όποιες οικονομικές δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις του στα πλαίσια της συνεργασίας μας με αυτές. Παραλλήλως, καταβάλλονται προσπάθειες, ώστε σε συνεργασία με τα συναρμόδια Υπουργεία, τα ανωτέρω προβαλλόμενα αιτήματα του προσωπικού να αντιμετωπισθούν σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
      Ήδη η Κυβέρνηση, πιστή στις εξαγγελίες και δεσμεύσεις της για το ένστολο προσωπικό των Σωμάτων Ασφαλείας, αποφάσισε, σε ανταπόδοση της επικινδυνότητας του επαγγέλματός του, τη χορήγηση, από 1-9-2005 και για 4 έτη, 2% κατ' έτος στο βασικό μισθό του ανθυπολοχαγού, πλέον της εισοδηματικής πολιτικής, επιλύοντας έτσι το χρονίζον αυτό πρόβλημα και ικανοποιώντας ένα πάγιο αίτημα του προσωπικού αυτού, το οποίο οι προηγούμενες Κυβερνήσεις του ΠΑ.ΣΟ.Κ. αρνήθηκαν να ικανοποιήσουν παρά τις κατά καιρούς δεσμεύσεις τους.
      Επίσης, αποφασίσθηκε η ικανοποίηση του αιτήματος για την επέκταση των διατάξεων που αφορούν τη μάχιμη πενταετία σε όλο το ένστολο προσωπικό, ανεξαρτήτως του χρόνου κατάταξής του, ώστε αυτή να λογίζεται ως χρόνος πραγματικής συντάξιμης υπηρεσίας αυξημένος στο διπλάσιο. Για τη ρύθμιση των θεμάτων αυτών συνεργαζόμαστε με τα συναρμόδια Υπουργεία.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 543/19-7-05 ερώτηση του Βουλευτή  κ. Στυλιανού Νικηφοράκη δόθηκε με το υπ’ αριθμ. 79/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Νικηφοράκης, σας πληροφορούμε τα εξής: Σύμφωνα με την Οδηγία 92/102/ΕΟΚ, η οποία έχει ενσωματωθεί στο εθνικό δίκαιο με το Π. Δ/γμα 84/95, οι παραγωγοί όφειλαν να έχουν συμμορφωθεί με ένα σύστημα σήμανσης και καταγραφής των αιγοπροβάτων τους (εκμεταλλεύσεις και ζωικό κεφάλαιο) και τήρησης ενημερωμένου μητρώου εκμετάλλευσης από το 1995.
      Με την αριθ. 263493/27-07-04 Κοινή Υπουργική Απόφαση, όπως αντικατέστησε την με αριθ. 225801/16-5-2003 ομοία, θεσπίζονται τα αναγκαία συμπληρωματικά μέτρα για την εφαρμογή του συστήματος αναγνώρισης και καταγραφής των εκμεταλλεύσεων αιγοπροβάτων και του ζωικού τους κεφαλαίου, σε εφαρμογή του Καν. (ΕΚ) 21/2004 του Συμβουλίου.
      Σύμφωνα με τον ανωτέρω Κανονισμό, οι παραγωγοί οφείλουν να σημαίνουν με δύο ενώτια ατομικής αναγνώρισης όλα τα ζώα της εκμετάλλευσής τους τα οποία γεννιούνται μετά τις 9 Ιουλίου 2005, εντός προθεσμίας 6 μηνών από τη γέννηση και οπωσδήποτε πριν εγκαταλείψουν την εκμετάλλευση στην οποία γεννήθηκαν. Η ίδια σήμανση εφαρμόζεται και στα ζώα που εισάγονται από τρίτη χώρα και δεν προορίζονται για σφαγή (τα ζώα σφαγής διατηρούν τη σήμανση της τρίτης χώρας και μεταφέρονται από το σταθμό υγειονομικού ελέγχου Σ.Υ.Κ.Ε. κατευθείαν στο σφαγείο, όπου σφάζονται εντός 5 εργάσιμων ημερών από τη διενέργεια των ελέγχων).
      Στα ζώα που προορίζονται για σφαγή τοποθετείται ένα ενώτιο με τον κωδικό αριθμό της εκμετάλλευσης.
      Επιπλέον, από το έτος 2008 είναι υποχρεωτική η επιβολή ηλεκτρονικής αναγνώρισης (ηλεκτρονικός πομποδέκτης) ταυτόχρονα με το ενώτιο ατομικής αναγνώρισης.
      Το Υπουργείο Αγροτικής Ανάπτυξης και Τροφίμων, κατόπιν ανοιχτού διαγωνισμού, έχει αναθέσει σε ιδιωτικό φορέα το πρόγραμμα της σήμανσης και καταγραφής των αιγοπροβάτων με την αριθ. 5241/2004 σύμβαση. Στόχος του προγράμματος είναι η μαζική τοποθέτηση ενωτίων στα ζώα σε όλη την ελληνική επικράτεια και η σχετική ενημέρωση και εκπαίδευση των παραγωγών. Το πρόγραμμα αυτό βρίσκεται σε εξέλιξη σε όλη τη χώρα και υλοποιείται χωρίς καμία οικονομική επιβάρυνση από τους παραγωγούς, πλην της αγοράς των ενωτίων. Ως εκ τούτου δεν προκύπτει αυτή τη στιγμή δυνατότητα χρηματοδότησης Δήμων ή Συλλόγων προκειμένου να επιληφθούν οι ίδιοι του εν λόγω προγράμματος.
      Επιπλέον, πρέπει να τονιστεί ότι σύμφωνα με τον Καν. (ΕΚ) 1782/2003 του Συμβουλίου «περί μεταρρύθμισης της Κοινής Αγροτικής Πολιτικής» και τον Καν. (ΕΚ) 21/2004 του Συμβουλίου, η συμμόρφωση των παραγωγών στους κοινοτικούς κανόνες σήμανσης και καταγραφής αποτελεί κανονιστική απαίτηση για την καταβολή κάθε είδους ενίσχυσης, καθώς και απαραίτητη προϋπόθεση για τη διακίνηση και διαχείριση των ζώων. Επομένως, από το 2006 και μετά, για την καταβολή των επιδοτήσεων οι παραγωγοί οφείλουν να συμμορφώνονται με τις απαιτήσεις του Καν. (ΕΚ) 21/2004.
      Το Υπουργείο Αγροτικής Ανάπτυξης και Τροφίμων λαμβάνοντας υπόψη τις δυσκολίες, την ανησυχία και την επιφύλαξη των κτηνοτρόφων, μερίμνησε ώστε να εξασφαλίσει οικονομική ενίσχυση από την κοινότητα, για την εφαρμογή και τήρηση των προτύπων της σήμανσης και καταγραφής των αιγοπροβάτων, προκειμένου να ενθαρρύνει τους κτηνοτρόφους να προσαρμοστούν στις απαιτήσεις της νέας κοινοτικής νομοθεσίας. Το πρόγραμμα αυτό της οικονομικής ενίσχυσης (Μέτρο 5.1 του Εγγράφου Προγραμματισμού Αγροτικής Ανάπτυξης Ε.Π.Α.Α.) είναι συγχρηματοδοτούμενο και αφορά τη συμβατική (ενώτια) και την ηλεκτρονική (πομποδέκτες) σήμανση των αιγοπροβάτων της χώρας. Η αρμόδια υπηρεσία του Υπουργείου Αγροτικής Ανάπτυξης και Τροφίμων (Δ/νση Κ.Α.Φ.Ε.) προωθεί άμεσα σχέδιο Κ.Υ.Α. για την υλοποίηση του εν λόγω προγράμματος το συντομότερο δυνατό (εντός του 2005).
      Για την καταβολή των ενισχύσεων στους δικαιούχους παραγωγούς αιγοπροβάτων, διαβιβάζεται συνημμένα το με αριθμ. πρωτ. 56084/26-7-2005 έγγραφο του Προέδρου του ΟΠΕΚΕΠΕ που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 42/6-7-05 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. 38329/27-7-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης αναφορικά με τη «Βελτίωση και ασφαλτόστρωση δρόμου Σκύρου - Φερέ Κάμπος - Ατσίτσα» και σύμφωνα με στοιχεία της Περιφέρειας Στερεάς Ελλάδας, σας πληροφορούμε ότι πραγματοποιήθηκαν εργασίες βελτίωσης του ανωτέρω δρόμου.
      Επιπρόσθετα, σας ενημερώνουμε ότι, στο πλαίσιο του Νέου Αναπτυξιακού Προγράμματος Τοπικής Αυτοδιοίκησης Πρόγραμμα «ΘΗΣΕΑΣ», είναι δυνατή η χρηματοδότηση του ανωτέρω έργου, κατόπιν πρότασης του Δήμου, σύμφωνα με την προβλεπόμενη διαδικασία ένταξης έργων, όπως αυτή αναλύεται στις διατάξεις του ν.3274/2004, αρθρ.10 και 11.
      Ο Υφυπουργός
      Α. ΝΑΚΟΣ»
      10. Στην με αριθμό 1477/25-8-05 ερώτηση της Βουλευτού  κ. Χρύσας Αράπογλου δόθηκε με το υπ’ αριθμ. Β13-458/8-9-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 1477/25-8-05 ερώτηση που κατέθεσε στη Βουλή των Ελλήνων η Βουλευτής κ. Χρύσα Αράπογλου με θέμα «Σχεδιασμός για την ανάδειξη των αγορών-μνημείων της Θεσσαλονίκης» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης σας γνωστοποιούμε τα ακόλουθα:
      Μετά την έκδοση του Ν. 3190/03 στον οποίο προβλέπεται η σύσταση κλιμακίων ελέγχου Λαϊκών Αγορών και Υπαιθρίου Εμπορίου και κατ’ εξουσιοδότηση του ανωτέρω Νόμου, εκδόθηκε η Απόφαση «Ρύθμιση θεμάτων για την Οργάνωση και λειτουργία των ανωτέρω κλιμακίων». Με τα εν λόγω κλιμάκια, ενισχύθηκε ο ελεγκτικός μηχανισμός πέραν των προβλεπομένων άλλων ελέγχων τήρησης του Αγορανομικού Κώδικα.
      Αρμόδιες αρχές για τους σχετικούς ελέγχους πέραν από τα ΚΕ.Λ.Α.Υ.Ε. (Κλιμάκια Ελέγχου) σε συνεργασία, είναι η Δημοτική Αστυνομία αλλά και τα όργανα της ΕΛ.ΑΣ. όπου τούτο κρίνεται απαραίτητο από τον αρμόδιο Νομάρχη ή Δήμαρχο, κατά περίπτωση.
      Τα προβλεπόμενα πρόστιμα σε αρκετές περιπτώσεις είναι υψηλά ενώ για τις όποιες αδυναμίες και προβλήματα στους ελεγκτικούς μηχανισμούς, υπάρχουν πάντα η επιβλέπουσες - προϊστάμενες αρχές όπου και οι θιγόμενοι (καταστηματάρχες, έμποροι και πολίτες) μπορούν να απευθύνονται. 
      Με το άρθρο 2 του Ν. 3377/05 ΦΕΚ 202/19-8-05 Τεύχος Α΄ «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς - Θέματα του Υπουργείου Ανάπτυξης» ρυθμίζονται θέματα Υπαιθρίου Εμπορίου για την καλύτερη προστασία του Υγιούς Εμπορίου από το παραεμπόριο.
      Όσον αφορά θέματα αρμοδιότητας του Ε.Φ.Ε.Τ., σας επισυνάπτουμε το με αριθμ. 13874/02.09.05 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.).
      Κατά τα λοιπά αρμόδια για απάντηση είναι τα συνερωτώμενα Υπουργεία.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 7 Οκτωβρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 84/4.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση του Φράγματος Αχυρών στην Αιτωλοακαρνανία.
      2. Η με αριθμό 91/4.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων εξασφάλισης του εισοδήματος των παραγωγών καλαμποκιού κλπ.
      3. Η με αριθμό 87/4.10.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Εθνικής Άμυνας, σχετικά με τη λήψη μέτρων προστασίας του μνημειακού χώρου της Γυάρου κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 93/4.10.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Αθανασίας Μερεντίτη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης του προβλήματος της κατανάλωσης οινοπνευματωδών ποτών από τους εφήβους κ.λπ.
      2. Η με αριθμό 90/4.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικά με την κάλυψη των κενών στα σχολεία του Περάματος κ.λπ.
      3. Η με αριθμό 86/4.10.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κυρίας Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την αντιμετώπιση των προβλημάτων στον καθορισμό των ατομικών δικαιωμάτων των παραγωγών κ.λπ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 78/3.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χαράλαμπου Καστανίδη προς την Υπουργό Εθνικής Παιδείας και Θρησκευμάτων, σχετικά με τους διορισμούς εκπαιδευτικών από τον Ενιαίο Πίνακα Αναπληρωτών κλπ.
      Η επίκαιρη ερώτηση του κ. Καστανίδη έχει ως εξής:
      «Σύμφωνα με τις κείμενες διατάξεις, για το διορισμό μονίμων εκπαιδευτικών Δ.Ε., συντάσσεται κατ’ έτος ενιαίος πίνακας αναπληρωτών. Στον πίνακα εντάσσονται οι έχοντες προϋπηρεσία τριάντα (30) μηνών –οι οποίοι και προτάσσονται- και ακολουθούν οι έχοντες γενικώς προϋπηρεσία κατά φθίνουσα αριθμητική σειρά.
      Από τον πίνακα τούτο διορίζονται το 40% του συνόλου των διοριζόμενων, του υπολοίπου 60% προσλαμβανομένου από τον πίνακα διοριστέων του διαγωνισμού του Α.Σ.Ε.Π..
      Για τους διορισμούς του έτους 2005 ο συνταχθείς ενιαίος πίνακας του κλάδου ΠΕΟ2 (Φιλολόγων), περιλάμβανε αριθμό διοριστέων, πλέον των τριών χιλιάδων (3.000) ατόμων. Απ’ αυτούς κλήθηκαν να υποβάλουν αίτηση για διορισμό, μέσα σε αποκλειστική προθεσμία τριών (3) ημερών, οι έχοντες μέχρι 13131 μόρια, ήτοι μέχρι τον αύξοντα αριθμό 688.
      Απ’ αυτούς τους 688 που κλήθηκαν να υποβάλουν αίτηση διορίσθηκαν οι 344, σύμφωνα με ανακοίνωση του Υπουργείου Εθνικής Παιδείας και Θρησκευμάτων στον ημερήσιο τύπο (2.9.2005).
      Από μια πρώτη έρευνα του πίνακα διορισθέντων προκύπτει ότι τουλάχιστον επτά (7) έχουν διορισθεί παρανόμως ήτοι:
      1. Βακάλης Λουκάς διορίζεται με σειρά κατάταξης τετρακόσια δεκαπέντε στον πίνακα.
      2. Τσιάρα Ιωάννα διορίζεται με σειρά κατάταξης εξακόσια σαράντα επτά στον πίνακα.
      3. Ζάχου Α, διορίζεται με σειρά κατάταξης δύο χιλιάδες εκατόν εξήντα τρία στον πίνακα, όντας εκτός των εξακοσίων ογδόντα εκτώ κληθέντων να καταθέσουν αιτήσεις.
      4. Δέσκα Χ., Μωραϊτου Ε., Ξερογιαννάκη Χ. Και Τσάτσου Ε., διορίζονται χωρίς να υπάρχουν στον ενιαίο πίνακα.
      Ερωτάται η κυρία Υπουργός:
      Πώς, με ποια διαδικασία και με ποια αιτιολογία διορίσθηκαν οι δύο πρώτοι ενώ βρίσκονται εκτός του αριθμού των τριακοσίων σαράντα τεσσάρων διοριζόμενων;
      Πώς, με ποια διαδικασία και με ποια αιτιολογία διορίσθηκε η τρίτη των παραπάνω, χωρίς να έχει ούτε καν κληθεί προς κατάθεση αιτήσεως και αν κατάθεσε αίτηση εκπροθέσμως, με ποια απόφαση έγινε αυτή δεκτή;
      Πώς, με ποια διαδικασία και με ποια αιτιολογία διορίσθηκαν οι τέταρτη, πέμπτη, έκτη και έβδομη των παραπάνω αναφερομένων, χωρίς καν να περιλαμβάνονται στον ενιαίο πίνακα αναπληρωτών;».
      Ο Υφυπουργός κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, από τον ενδελεχή έλεγχο, που έκανε η υπηρεσία μας, των πινάκων από τους οποίους έγιναν οι διορισμοί και στους οποίους αναφέρεται ο ερωτών συνάδελφος, προέκυψαν στοιχεία που αποδεικνύουν ότι κανένας εκ των ισχυρισμών του δεν είναι αληθινός. Ούτε παρανομίες ούτε παρατυπίες στα συγκεκριμένα αναφερόμενα παραδείγματα διορισμών δικαιολογούνται. 
      Ορθώς επικαλείται ο συνάδελφος το ν. 3255/04 και εξηγεί στο εισαγωγικό μέρος της ερωτήσεώς του ότι το 40% των διοριζομένων –επειδή το 60% προέρχεται από τους πίνακες των επιτυχόντων του Α.Σ.Ε.Π.- διορίζεται από τον ενιαίο πίνακα των αναπληρωτών.
      Κύριοι συνάδελφοι, σε όλη την εκπαιδευτική κοινότητα είναι γνωστό το απερίγραπτο χάλι των πινάκων αυτών. Απόδειξη της ορθότητας του χαρακτηρισμού μου των πινάκων, που συνετάχθησαν τα προηγούμενα έτη επί κυβερνήσεων ΠΑ.ΣΟ.Κ., είναι οι εκατοντάδες, έτσι τις βρήκαμε και έτσι μας παραδόθηκαν, ενστάσεις εναντίον του κύρους των πινάκων αυτών. Απεδείχθη δε στη διαδικασία ότι οι πίνακες ήταν διάτρητοι. Κι αυτό, γιατί δεν είχαν γίνει σωστά οι αναγραφές και οι προσθέσεις των προϋπηρεσιών εκείνων που είχαν καταθέσει τα δικαιολογητικά τους για να συμπεριληφθούν με απόλυτη σειρά, σειρά η οποία καθορίζεται από αριθμό μορίων που υπολογίζεται με βάση και την κατά μία ημέρα πραγματοποιηθείσα προϋπηρεσία στα προηγούμενα έτη.
      Έτσι λοιπόν, κύριε συνάδελφε, εμείς δώσαμε την ευκαιρία, γιατί όλα τα λάθη είχαν εντοπιστεί προ του 2002, για όλες τις προϋπηρεσίες που είχαν γίνει πριν την 31 Ιουνίου 2002. Δώσαμε την ευκαιρία λοιπόν και με ειδική εγκύκλιο, η οποία συνετάχθη και εστάλη στα σχολεία εγκαίρως από τις αρχές Ιουλίου, σύμφωνα με τις διατάξεις του νόμου 3255, να έρθουν όλοι να καταθέσουν αιτήσεις και να φέρουν και τα αντίστοιχα πιστοποιητικά των προϋπηρεσιών τους, όποιες και αν ήταν αυτές, για να μπουν, μετά από ενδελεχή έλεγχο της υπηρεσίας, σε σωστή θέση και να μην έχουμε ενστάσεις μέσα στον πίνακα. Αυτό και έγινε. 
      Γι’ αυτό, να τι κάναμε ως πρακτική για να το καταλάβετε. Και θα αναφερθώ σε συγκεκριμένα παραδείγματα.
      Κάναμε το εξής: «Αναρτήσαμε» στην ιστοσελίδα του Υπουργείου Παιδείας, ως είχαμε καθήκον, τον πίνακα αναπληρωτών που ίσχυε και στη συνέχεια ζητήσαμε να γίνουν ενστάσεις. Ζητήσαμε δηλαδή να φέρουν προϋπηρεσίες και να τις αποδείξουν τις ενστάσεις που είχαν οι διάφοροι ενδιαφερόμενοι, ώστε η υπηρεσία να διορθώνει διαρκώς τον πίνακα μέχρι να καταλήξουμε, προ του διορισμού, στον τελικό επικυρωμένο πίνακα, βάσει των στοιχείων του οποίου θα σας δώσω τώρα την απάντηση στην ερώτησή σας.
      Φαίνεται, λοιπόν, ότι τα στοιχεία τα πήρατε από τον πίνακα, ο οποίος διαρκώς βελτιωνόταν για να χωρέσει μέσα τις δίκαιες ενστάσεις που είχαν οι διάφοροι εκπαιδευτικοί που έφερναν τα πιστοποιητικά προϋπηρεσίας από τις περιφέρειές τους.
      Ελάτε τώρα να δούμε τι προέκυψε για τις συγκεκριμένες περιπτώσεις που μας ερωτάτε. 
      Πάω στην πρώτη ομάδα. Για την κ. Ζάχου Αγγελική, της οποίας δεν είχε καταχωρισθεί από τη διεύθυνση δευτεροβάθμιας εκπαίδευσης Τρικάλων η προϋπηρεσία της για το έτος 2003, όντως έγιναν οι ενστάσεις και διορθώθηκε η σειρά της.
      Για την κ. Μωραϊτη, την κ. Τσάτσου και την κ. Ξερογιαννάκη, οι οποίες από το 1995 μέχρι το 2002, η πρώτη από το 1990  μέχρι το 2005 και από το 2003 μέχρι το 2005, οι άλλες είχαν τμήματα προϋπηρεσιών που δεν είχαν καταχωριστεί στον παλαιό πίνακα και έκαναν ενστάσεις, οπότε στον τελικό πίνακα μπήκε η σειρά τους κανονικά αφού έγιναν δεκτές οι ενστάσεις τους.
      Πάμε τώρα στη δεύτερη σειρά για την κ. Δέσκα και τον κ. Βακάλη. Είναι αλήθεια, κύριε συνάδελφε, ότι η εγκύκλιος η οποία εστάλη στα σχολεία έλεγε ότι για πρώτη φορά φέτος, σύμφωνα με τις διατάξεις του νόμου που σας προείπα, θα έπρεπε για να καταχωριστεί κάποιος με τη σειρά των μορίων του στον πίνακα των αναπληρωτών, θα έπρεπε επαναλαμβάνω για πρώτη φορά φέτος, να κάνει αίτηση, ενώ κάτι τέτοιο τα προηγούμενα χρόνια δεν ίσχυε. Και αυτό γίνεται για να μπορέσουμε να ελέγξουμε και πάλι την προϋπηρεσία.
      Υπήρχαν όχι λίγοι, πάνω από τριάντα, έτσι σημειώθηκαν οι περιπτώσεις, συνάδελφοι εκπαιδευτικοί οι οποίοι δεν έκαναν αίτηση. Ενώ είχαν κάνει αίτηση εμπροθέσμως για να μπουν στους πίνακες των διορισθέντων, δεν είχαν κάνει αίτηση για να μπουν στον πίνακα των αναπληρωτών με τις προϋπηρεσίες ελεγχόμενες. Δεν το είχαν ακούσει, δεν το είδαν, δεν το κατάλαβαν. ‘Ηταν όμως άνθρωποι που είχαν μεγάλο αριθμό μορίων από προϋπηρεσίες. Τι έπρεπε να κάνει η υπηρεσία; Να τους αφήσει έξω;
      Για λόγους, λοιπόν, καθαρά λογικούς, ηθικούς και κοινωνικούς και επειδή είχαν κάνει εμπροθέσμως αίτηση για να διοριστούν, η υπηρεσία δέχθηκε και τους τοποθέτησε στον τελικό πίνακα. Μιλάμε για την ανακατάταξη γι’ αυτά τα δύο πρόσωπα.
      Για το τελευταίο, επειδή δεν έχω χρόνο, θα σας δώσω την απάντηση στη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, λυπάμαι αλλά η απάντηση του κυρίου Υφυπουργού αφήνει ορισμένα κενά.
      Κύριε Υφυπουργέ, έχω στα χέρια μου τον πίνακα των εξακοσίων ογδόντα οκτώ προσκληθέντων να υποβάλουν αίτηση διορισμού, έτσι όπως δημοσιεύτηκε στο διαδίκτυο λίγο προ των διορισμών.
      Οι εξακόσιοι ογδόντα οκτώ είχαν τριήμερη προθεσμία  υποβολής των δικαιολογητικών. Αυτοί που διορίζετε είναι πέραν των εξακοσίων ογδόντα οκτώ. Δηλαδή, είναι άνθρωποι που ουσιαστικά δεν πρόλαβαν -πλην δύο περιπτώσεων από αυτές που περιγράφω- να κάνουν καν αίτηση. Σας λέω δε, κύριε Υφυπουργέ, ότι ήδη μέσα στους διοριζόμενους έχετε δύο των οποίων η σειρά αναπροσδιορίζεται, έχετε μία η οποία είναι δύο χιλιάδες εκατόν εξήντα τρία στον πίνακα των τριών χιλιάδων που είχε συνταχθεί για το 2005 και έχετε και τέσσερις που δεν είναι ούτε στον πίνακα των τριών χιλιάδων διοριστέων. 
      Μας λέτε ότι ξαφνικά κάποιοι ενεφανίσθησαν και υπέβαλαν αίτηση θεραπείας. Σας ερωτώ: Τι κόστιζε στο Υπουργείο Παιδείας –εν’ όψει του ότι είναι προφανές το ενδιαφέρον πολλών καθηγητών, στην προκειμένη περίπτωση φιλολόγων, να διοριστούν- να ανασυντάξει τους καταλόγους και τους πίνακες διοριστέων μετά τις ενστάσεις, ώστε έκαστος εκ των υποψηφίων να γνωρίζει με απολύτως σαφή τρόπο τι ρυθμίζει για τη σειρά κατάταξης το Υπουργείο Παιδείας και ποιοι δικαιούνται να υποβάλουν τα δικαιολογητικά τους; 
      Εσείς ομολογήσατε προηγουμένως ότι χωρίς να έχουν τηρήσει την τυπική προθεσμία των τριών ημερών υπάρχουν εκπαιδευτικοί που δεν ήταν καν στον πίνακα διοριστέων φιλολόγων και διορίζονται για λόγους δικαιοσύνης, όπως λέτε. Αυτό θα ήθελα να το ελέγξω και θα ήταν καλό να έχουμε τα πιστοποιητικά βάσει των οποίων η αρμόδια διεύθυνση κάνει την ανακατάταξη στους πίνακες διοριστέων. Είναι όμως δυνατόν να μου λέτε ότι οι άνθρωποι, που δεν περιλαμβάνονται ούτε στους τρεις χιλιάδες διοριστέους του πίνακα, είχαν τη δυνατότητα, αφού έχασαν την τριήμερη προθεσμία, να κάνουν διόρθωση, όπως λέτε, των ημαρτημένων και να ενταχθούν τελικά σε αυτόν προς διορισμό; Ποια ασφάλεια δικαίου υπάρχει; Πώς είναι δυνατόν να μην εγείρονται ερωτηματικά σε ανθρώπους οι οποίοι αναμένουν στη σειρά, για να διοριστούν;
      Πάντως, σε κάθε περίπτωση εγώ δέχομαι την εξήγηση την οποία δίνετε, ότι δηλαδή μπορεί να υπεβλήθησαν δικαιολογητικά από ενδιαφερομένους, αλλά θα μου επιτρέψετε να σας πω ότι αυτό θέλουμε πρώτα να το ελέγξουμε και θα ήταν πολύ καλό από την πλευρά της ηγεσίας του Υπουργείου Παιδείας να κατατεθούν τα σχετικά δικαιολογητικά και πιστοποιητικά που αφορούν έναν έκαστο και μίαν εκάστη εκ των εκπαιδευτικών που σας αναφέρω, κύριε Υπουργέ. Οφείλω επίσης να σας πω ότι αυτά δεν γίνονται με ανώμαλες διαδικασίες. 
      Είναι δυνατόν να διορίζετε ανθρώπους, αφού προηγουμένως έχουν συνταχθεί πίνακες; Γιατί, επαναλαμβάνω, δεν πήγατε πρώτα στην διόρθωση των ημαρτημένων; Γιατί δεν είπατε: «Να κάνουμε πρώτα δεκτές τις ενστάσεις». Γιατί οι ενστάσεις δεν κρίθηκαν την 1η Σεπτεμβρίου του 2005, όταν στις 2 Σεπτεμβρίου του 2005 υπάρχει η ανακοίνωση στις εφημερίδες; Οι ενστάσεις έγιναν πολύ πιο μπροστά. Θα μπορούσαν να αξιολογηθούν και να αναρτηθεί ο τελικός πίνακας των εξακοσίων ογδόντα οχτώ που καλέσατε.  Γιατί  εξακόσιους ογδόντα οχτώ καλέσατε. Και εδώ εμφανίζονται  πέραν των εξακοσίων ογδόντα οχτώ, πέραν του πίνακα των τριών χιλιάδων, να διορίζονται. Έχω την εντύπωση ότι οφείλετε κάποια εξήγηση, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Η εξήγηση λοιπόν θα σας αδικήσει, κύριε συνάδελφε. Η εξήγηση είναι μία, ότι καλέσαμε από τους πίνακες και φαίνεται ότι αυτό αρνείστε να το καταλάβετε. Επιτέλους, ας περάσουμε στην πολιτική απάντηση, γιατί σας έδωσα υπηρεσιακή απάντηση και τη συμπληρώνω με τη δήλωση ότι είναι εδώ τα στοιχεία και, αν θέλετε στο περιθώριο των συζητήσεων ή στο γραφείο μου στο Υπουργείο, αλλά και στις αρμόδιες υπηρεσίες, ευχαρίστως να σας τα παράσχω για την κάθε μία από αυτές τις περιπτώσεις. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Καταθέστε τα καλύτερα. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Βεβαίως. Ένα πράγμα θέλω να σας πω. Δεν καταλάβατε ότι αυτούς που καλέσαμε τους καλέσαμε με βάση τους διάτρητους πίνακες τους οποίους είχατε κάνει εσείς. Όταν λοιπόν έρχεστε εσείς και εκρήγνυσθε και βλέπετε παρανομίες εξαιτίας των δικών σας ασυνεπειών, εγώ θα σας ερωτήσω: Καταλάβατε ή δεν καταλάβατε ότι ο πίνακας ανασυντάχθηκε και ότι τα παραδείγματα που μας δώσατε μας τα δώσατε από τους πίνακες που ήταν σε διαρκή ανασύνταξη; Ελάτε να δείτε τον τελικό πίνακα της 1-9-2005 από τον οποίο η κυρία Υπουργός Παιδείας, επικυρώνοντάς τον, τελικά διόρισε λαμβάνοντας υπ’ όψιν όλες τις προϋπηρεσίες όλων όσων νομίμως κατέθεσαν αίτηση και τότε θα δείτε ότι, απλώς, τα παραδείγματά σας τα πήρατε από τους πίνακες που είχατε συντάξει εσείς. 
      Σας ευχαριστώ πολύ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ελπίζω να τα καταθέσετε. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Βεβαίως, ελάτε να σας τα δώσω κιόλας. 
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στη δεύτερη με αριθμό 81/3-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο των εταιρειών “ERGO-HΛΙΟΦΙΝ» και «ERGO-TEXTYL», τις απολύσεις των εργαζομένων κ.λπ.
      Η επίκαιρη ερώτηση του κ. Τζέκη έχει ως εξής:
      	«Την απόφαση να κλείσουν τις εταιρείες του ομίλου τους «ERGO ΗΛΙΟΦΙΝ» και «ERGO-TEXTYL» εξέφρασαν με την κατάθεση αίτησης για πτώχευση οι ιδιοκτήτες Αφοί Γιαννακίδη.
      	Επισημαίνουμε ότι οι εργαζόμενοι βρίσκονται σε κινητοποίηση και επίσχεση εργασίας διεκδικώντας το δικαίωμά τους στη μόνιμη εργασία, αλλά και τα δεδουλευμένα προηγούμενων μηνών. Επίσης, επισημαίνουμε ότι οι ιδιοκτήτες Αφοί Γιαννακίδη άδειασαν κρυφά το βιοτεχνικό χώρο της «ERGO-TEXTYL» μεταφέροντας τα μηχανήματα αλλού, αφού προηγουμένως είχαν θέσει τους εργαζόμενους σε υποχρεωτική άδεια.
      Άλλα δύο, λοιπόν, εργοστάσια-βιοτεχνίες του κλάδου της κλωστοϋφαντουργίας στη βόρεια Ελλάδα βάζουν λουκέτο και ακόμα διακόσιοι περίπου εργαζόμενοι βρίσκονται αντιμέτωποι με την ανεργία, με κοινωνικές και οικονομικές επιπτώσεις για τους ίδιους και την τοπική κοινωνία.
      Επειδή για την κατάσταση αυτή που από τη μία οδηγεί τους εργαζόμενους στην ανεργία και από την άλλη ενισχύει τα κέρδη των επιχειρηματιών, υπεύθυνη είναι η πολιτική της Κυβέρνησης της Νέας Δημοκρατίας, όπως και στο πρόσφατο παρελθόν του ΠΑ.ΣΟ.Κ., ερωτώνται οι κ.κ. Υπουργοί ποια μέτρα προτίθεται να πάρει η Κυβέρνηση α) για να συνεχιστεί με ευθύνη της Κυβέρνησης η λειτουργία του εργοστασίου διασφαλίζοντας το δικαίωμα στη δουλειά και β) για τη διασφάλιση και την άμεση καταβολή όλων των δεδουλευμένων στους εργαζόμενους;»
      Στην ερώτηση του κ. Τζέκη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριοι συνάδελφοι, άλλη μία εταιρεία κλωστοϋφαντουργίας όπως είναι τα βαφεία-φινιστίρια «ERGO ΗΛΙΟΦΙΝ» και «ERGO-TEXTYL», δυστυχώς με τα λάθη και τις παραλείψεις και την αρρωστημένη χρηματοδότηση του χθες, σήμερα έχουν φθάσει στο σημείο να κλείνουν και θα δούμε γιατί κλείνουν. 
      Κατά πρώτον, οι εργαζόμενοι οι οποίοι δε φταίνε σε τίποτα είναι τα μόνα θύματα της κακής, παλιάς πολιτικής και αυτοί «πληρώνουν το μάρμαρο». Η Επιθεώρηση Εργασίας στη Θεσσαλονίκη τους κάλεσε προκειμένου να κινηθεί η διαδικασία και επιβολής κυρώσεων στην ιδιοκτησία, αλλά και να προσκομίσουν στην υπηρεσία μας από τους εργαζόμενους υπεύθυνες δηλώσεις για να ακολουθηθεί η διαδικασία του επιδόματος ανεργίας. 
      Αυτό μέχρι χθες που είχα σύσκεψη στο Υπουργείο με τους εργαζόμενους και με την ιδιοκτησία της «ΗΛΙΟΦΙΝ» δεν έγινε. Σήμερα ή αύριο πρέπει να γίνει και να πάνε οι εργαζόμενοι και το ξέρετε καλύτερα από μένα. Άρα το Υπουργείο κινήθηκε άμεσα και αποτελεσματικά όσον αφορά το δράμα αυτών των ανθρώπων που ξαφνικά χάνουν τη δουλειά τους. 
      Όμως, τις πταίει; Γιατί τις τελευταίες μέρες, ειδικά αυτόν το μήνα, βλέπουμε να μπαίνουν λουκέτα; Τι έγινε ξαφνικά στη χώρα μας; Σταμάτησε, κύριε συνάδελφε, η αρρωστημένη χρηματοδότηση, σταμάτησαν τα παιχνίδια και αυτό το πληρώνουν οι εργαζόμενοι.
      Ας δούμε το συγκεκριμένο παράδειγμα. Το πρακτικό της τριμερούς που κάναμε προχθές, στις 4 Οκτωβρίου λέει: «Παρόντων των εργαζομένων και ύστερα από διαλογική συζήτηση και ανταλλαγή απόψεων μεταξύ των μερών, ο Υφυπουργός είπε ότι θα επικοινωνήσουμε με τις τράπεζες για να γίνει προσπάθεια αναδιάταξης του δανείου, προκειμένου να συνεχιστεί η λειτουργία». 
      Τι να αναδιατάξουμε, κύριε Τζέκη; Τα βαφεία χρωστάνε 14.000.000 ευρώ στην Εθνική και στην Πειραιώς. Έχουν πάρει επιδότηση και στο Ι.Κ.Α.. 
      Στην προσπάθειά μου, λοιπόν, να σωθεί η επιχείρηση για να μη μείνουν άνεργοι οι εργαζόμενοι, με την παρέμβασή μου τι ανακάλυψα; Ότι οι τράπεζες έχουν εξαντλήσει όλα τα περιθώρια. Πρώτον, σας ενημερώνω ότι στις 14/10 συζητείται στο Πρωτοδικείο η αίτηση πτώχευσης και σας ενημερώνω ότι στις 5/11 γίνεται ο πλειστηριασμός στα σπίτια των αδελφών Γιαννακίδη. 
      Ερωτώ: Για να κάνουμε αναχρηματοδότηση και αναδιάταξη δανείου, θα πρέπει να βάλει κάποια υποθήκη. Τι είχε βάλει υποθήκη μέχρι τώρα; Ακούστε, κύριοι συνάδελφοι. Είχε βάλει ένα κτήριο όπου σήμερα που μιλάμε στεγάζεται η Σ.Δ.Ο.Ε. Θεσσαλονίκης, ένα κτήριο με 30.000 ευρώ το μήνα ενοίκιο το οποίο το 1997 νοικιάστηκε, κύριε Τζέκη, από το Γιαννακίδη στο κράτος. Έλα, όμως, που δυστυχώς το Υπουργείο Οικονομίας έχει κάνει έξι άγονους διαγωνισμούς, αλλά δεν μπορεί να ανανεώσει το συγκεκριμένο κτήριο για να το βάλουν υποθήκη στην τράπεζα, διότι αυτό, κύριε Τζέκη, ήταν παράνομο. 
      Νοίκιασε το κράτος, το Σ.Δ.Ο.Ε. που κυνηγάει τους παράνομους, παράνομο κτήριο στη Θεσσαλονίκη, το οποίο ήταν εργοστάσιο και έγινε σε μια νύχτα γραφεία και νοικιάστηκε από το Σ.Δ.Ο.Ε., κύριε Πρόεδρε. Αυτές είναι οι χρηματοδοτήσεις. Αυτές είναι οι εγγυήσεις που δίνεται στους ημέτερους όλα αυτά τα χρόνια. Αυτοί που κυβερνάγατε. Όχι εσείς, κύριε Τζέκη. Η προηγούμενη κυβέρνηση. Αλίμονο. 
      Και έρχεστε τώρα να λύσουμε τι; Να μεταμορφώσουμε εν μια νυκτί παράνομα -όπως έγινε και παλαιότερα- το κτήριο αυτό από εργοστάσιο σε γραφεία; Και δεν μπορεί, αδυνατεί, το Υπουργείο Οικονομικών σήμερα και πράγματι προς τιμήν του δεν μπορεί να υπογράψει ότι το εργοστάσιο είναι γραφεία χωρίς πολεοδομική άδεια. Αυτή είναι η κατάσταση. Άκρατος χρηματισμός. Παιχνίδια στο χρηματιστήριο και λοβιτούρες τέτοιου είδους με τα κτήρια. 
      Τι πρέπει να κάνει η Νέα Δημοκρατία για αυτές τις επιχειρήσεις; Να χρηματοδοτεί για να εργάζονται και να πληρώνονται οι μισθοί και να τα βάζουν στην τσέπη οι ιδιοκτήτες; Αυτό πρέπει να κάνουμε; Όχι. Υγιή χρηματοδότηση, υγιή ανάπτυξη και όχι εικονική. Το είπα και άλλες φορές. Τώρα αποδεικνύεται και με τη “SEX FORM” και με άλλα εργοστάσια τι σημαίνει αγορασμένη αγάπη των επιχειρηματιών προς τον κ. Σημίτη που ήταν υπεύθυνος για όλα αυτά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Υφυπουργό. Το λόγο έχει ο ερωτών συνάδελφος, κ. Τζέκης. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. Άκουσα με μεγάλη προσοχή τον κ. Υφυπουργό. Αναφέρθηκε για μια ακόμη φορά στο παρελθόν. Μπορεί στο παρελθόν πραγματικά με επιδοτήσεις και επιχορηγήσεις να είχαμε το γνωστό φαινόμενο αλλά και σήμερα οι επιχορηγήσεις εξακολουθούν να δίνονται και αρρωστημένες, αν θέλετε, επαναχρηματοδοτήσεις τύπου Λαναρά για να κλείνει τα εργοστάσια ύστερα. 
      Για το συγκεκριμένο δεν μας απήντησε σ’ αυτό που είπαμε ότι κρυφά πήρε τα μηχανήματα από το ένα εργοστάσιο. Πού πήγαν; Είναι εδώ; Έφυγαν προς τα έξω; Γιατί είναι σύνηθες φαινόμενο, κύριε Πρόεδρε, να δίνουν άδεια στο προσωπικό να παίρνουν τα μηχανήματα να στήνουν την νέα βιομηχανία, τη βιοτεχνία σε διπλανές χώρες. Μπορεί εδώ να απειλούνται οι ιδιοκτήτες ότι θα χάσουν και δυο σπίτια, αλλά εμείς γνωρίζουμε ότι έχουμε αποσπάσει πολλά κέρδη από τα δυο τα εργοστάσια. Και το αποτέλεσμα για μας που μετράει είναι ότι αυτήν την ώρα διακόσιοι εργαζόμενοι μένουν στο δρόμο. Και μάλιστα είναι το φαινόμενο πλέον χιονοστιβάδα και απορώ βέβαια πώς η Κυβέρνηση εμφανίζει την ανεργία μειωμένη, όταν πραγματικά βοά και η Θεσσαλονίκη, της οποίας η ανεργία είναι γύρω στο 12% επίσημα, τα στοιχεία που βγάζουν όμως τα συνδικάτα εκεί και το εργατικό κέντρο δείχνουν ότι η ανεργία είναι πάνω από 18%. 
      Άρα δηλαδή, το ζήτημα για μας είναι πολύ ουσιαστικό. Δεν μπορεί να λέει «τι θα κάνουμε». Πρέπει  να ελέγξει που πήγαν οι επιδοτήσεις που πήραν αυτοί οι δυο οι συγκεκριμένοι. Πρέπει να πληρωθούν οι εργαζόμενοι όλα τους τα δεδουλευμένα. Και να δούμε και την προοπτική της κλωστοϋφαντουργίας, κύριε Υπουργέ. Να κάνουμε μια κουβέντα. Δεν μπορούμε να λέμε ότι δεν μπορούμε να έχουμε εργοστάσια κλωστοϋφαντουργίας εδώ. Δεν μπορούμε να έχουμε μόνο παροχές υπηρεσιών. Δεν μπορούμε να βασιστούμε μόνο στον τουρισμό. Πρέπει να δούμε τον πρωτογενή, το δευτερογενή τομέα, την μεταποίηση. Να τα δούμε συνολικά για να μπορέσει πραγματικά να χτυπηθεί στην ουσία η ανεργία. Διαφορετικά η ανεργία θα φουντώνει. 
      Κύριε Πρόεδρε, το ζήτημα είναι ότι η Κυβέρνηση μόνο επισημαίνει τα γεγονότα. Επί της ουσίας σηκώνει τα χέρια και λέει «δεν μπορώ να κάνω τίποτα». Αν δεν μπορεί να κάνει τίποτα πρέπει να το πει στον ελληνικό λαό και όχι να ρίχνει τις ευθύνες στις προηγούμενες κυβερνήσεις, οι οποίες έχουν σοβαρότατες ευθύνες λέει το Κομμουνιστικό Κόμμα Ελλάδας. Σοβαρότατες ευθύνες για τις τρεισήμισι χιλιάδες επιχειρήσεις που έχουν μετεγκατασταθεί στις διπλανές χώρες και χάθηκαν εδώ θέσεις εργασίας. Άρα το ζήτημα για μας είναι ότι υπάρχει μια συνέχεια και δεν μπορούμε να δεχθούμε ότι στο όνομα των συμφερόντων των επιχειρηματιών θα θυσιάζονται οι εργαζόμενοι και με το να χάνονται να λεφτά τους αλλά και με το να αυξάνουν την ανεργία. 
      Διότι καταλαβαίνετε, κύριε Υπουργέ, ότι είναι και μεγάλης ηλικίας. Τι θα γίνουν αυτοί; Πού θα πάνε; Πού θα βρουν δουλειά; Κανένας δεν θα τους πάρει. 
      Άρα, δηλαδή, οικονομικά και κοινωνικά προβλήματα συνωστίζονται, συγκεντρώνονται. Γι’ αυτό λέμε ότι πρέπει επιτέλους η Κυβέρνηση επί της ουσίας να ασκήσει την πολιτική της.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο για να δευτερολογήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τζέκη, ο συμψηφισμός δεν είναι πολιτική αξία. Ο συμψηφισμός είναι μία κατάσταση σαθρή. 
      Θα έλεγα, λοιπόν, το εξής: Ούτε μία επιχορήγηση και επιδότηση στους δεκαοκτώ μήνες.
      ΑΓΓΕΛΟΣ ΤΖΕΚΗΣ: Πήρε δάνειο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας έχω απαντήσει δέκα φορές και έχω καταθέσει σχετικά έγγραφα στα Πρακτικά. Το μόνο επιχείρημά σας είναι η αναδιάταξη δανείου του Λαναρά. Σας εξήγησα -και είναι κατατεθειμένα στα Πρακτικά τα σχετικά έγγραφα, να τα διαβάσετε με προσοχή- ότι δεν πήρε δάνειο. Αναδιάταξη έκανε. Τα χρήματα αυτά, με έλεγχο της τράπεζας, πήγαν στους εργαζόμενους, σε πρώτη ύλη μέχρι τελευταίο ευρώ.
      ΑΓΓΕΛΟΣ ΤΖΕΚΗΣ: Πήρε λεφτά για πρώτη ύλη και κλείνει το εργοστάσιο.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, αφήστε τον κύριο Υπουργό να απαντήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχω καταθέσει στα Πρακτικά της Βουλής την αναχρηματοδότηση – αναδιάταξη του ομίλου Λαναρά. Υπάρχουν στη Βουλή. Διαβάστε τα.
      Δεύτερον, όσον αφορά τα μηχανήματα τα οποία πήραν κρυφά το βράδυ. Εδώ είναι η ένδοξη Αστυνομία. Να πάνε οι εργαζόμενοι να κάνουν μία καταγγελία.
      ΑΓΓΕΛΟΣ ΤΖΕΚΗΣ: Ε, όχι.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ δεν είμαι αστυνομικός. Να παραφυλάξουν το εργοστάσιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      
      ΑΓΓΕΛΟΣ ΤΖΕΚΗΣ: Συνάντηση κάνατε. Τι τον ρωτήσατε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πρέπει να ελεγχθεί και ο δόλος στην απάτη αυτού του κυρίου που πήρε τα μηχανήματα. Δεν είναι υπόθεση δική μας. 
      ΑΓΓΕΛΟΣ ΤΖΕΚΗΣ: Α, δεν είναι δική σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επίσης, είπατε για την ανεργία. Κανείς δεν επιχαίρει. Η Κυβέρνηση δεν βγήκε να πανηγυρίσει ότι μείωσε την ανεργία. Η EUROSTAT ανακοίνωσε τους δείκτες. Η EUROSTAT και η Εθνική Στατιστική Υπηρεσία. Μάλιστα, ανακοίνωσε 9,6. Τι έπρεπε να κάνει η Κυβέρνηση; Να σιωπήσει; Απαντά στα χαλκεία εκείνα τα οποία μεθοδεύουν ό,τι είναι αληθινό, να το κρύβουν ή να το πολεμάνε. Αυτή είναι η αλήθεια. 
      Η αλήθεια είναι ότι κανείς δεν επιχαίρει για την ανεργία που υπάρχει, ένα δράμα που το ζει καθημερινά η ελληνική οικογένεια. Και παλεύουμε προς αυτήν την κατεύθυνση.
      Άρα, λοιπόν, εμείς δεν πανηγυρίσαμε. Εμείς, το Υπουργείο Απασχόλησης, δεν ανακοινώσαμε τους δείκτες της ανεργίας. Είναι δείκτες της EUROSTAT και της Εθνικής Στατιστικής Υπηρεσίας.
      Λέτε για τις τρεισήμισι χιλιάδες επιχειρήσεις. Και βέβαια υπάρχει συνέχεια του κράτους. Αυτό το κράτος, όμως, δεν ήρθε από παρθενογένεση. Δεν γεννήθηκε πριν από δεκαοκτώ μήνες. Όμως, κύριε Τζέκη, όπως και στο «Σπίτι του λαού», τότε που είχε γίνει η μεγάλη πλημμύρα, η οποία παρέσυρε όλα τα αρχεία και έπαθε μεγάλη ζημιά, χρειάστηκαν δύο χρόνια για να το αποκαταστήσετε. Δεν θα πήγαινα, λοιπόν, εγώ, κύριε Τζέκη, ένα μήνα μετά την πλημμύρα να πω, να, αυτό είναι το «Σπίτι του λαού». Όχι. Ήταν μία θεομηνία, μία καταστροφή. 
      Αυτή, λοιπόν, τη θεομηνία, την καταστροφή και τη λεηλασία, που έγινε τα τελευταία δέκα χρόνια στις επιχειρήσεις, μην μας την προσάπτετε. Αυτό είναι το πρώτο.
      Επίσης όσον αφορά τις τρεισήμισι χιλιάδες επιχειρήσεις, θέλω να πω το εξής: Πότε έφυγαν; Μέχρι τον Μάρτη του 2004. Και σας προκαλώ, κύριε Τζέκη –με την καλή έννοια- να μου φέρετε μία επιχείρηση στο δεκαοκτάμηνο της νέας διακυβέρνησης που μεταφέρθηκε στο εξωτερικό και στα Βαλκάνια. Δεν υπάρχει ούτε μία. Το έχω πει επανειλημμένως.  
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υφυπουργού)
      Πρέπει να δούμε και επί της ουσίας τι θα γίνει με αυτούς τους ανέργους. Αυτό είναι το πρόβλημα, κύριε Τζέκη. Το πρόβλημα είναι ότι διακόσιες οικογένειες μένουν στο δρόμο. Έρχεται το κράτος, έρχεται η κοινωνική προστασία του Υπουργείου Απασχόλησης και παρεμβαίνει. Κι έχουμε πει για τη Θεσσαλονίκη, σαν Νομό πλέον, όχι μόνο «ERGO ΗΛΙΟΦΙΝ»…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ ολοκληρώστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μισό λεπτό, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κοντεύετε να μιλήσετε το διπλάσιο χρόνο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Οι άνεργοι αξίζουν κι ένα λεπτό παραπάνω. Αξίζει να μιλήσουμε για τους ανέργους.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε όμως.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
      Λέμε, λοιπόν, τα εξής, κύριε Τζέκη: Έχουμε δεσμευθεί εδώ και δέκα ημέρες, σε συνεργασία με το Εργατικό Κέντρο και τους φορείς της πόλης, με Βουλευτές κλπ., να κάνουμε μία ολοκληρωμένη παρέμβαση για την ανεργία στο Νομό Θεσσαλονίκης. 
      Έχω στείλει ένα σχέδιο ολοκληρωμένης παρέμβασης στον Πρόεδρο του Εργατικού Κέντρου, τον κ. Γιαννόπουλο και περιμένω τις παρατηρήσεις τους. Άρα με συμφωνία των εργατικών κέντρων, των απολυμένων και των φορέων θα κάνουμε μία παρέμβαση, ώστε να βοηθήσουμε σε αυτό το μεγάλο πρόβλημα της ανεργίας στη Θεσσαλονίκη. 
      Θα ήθελα, λοιπόν, να σας πω, κύριε Τζέκη, ότι πολεμάμε. Ελάτε κι εσείς και το ΠΑ.ΣΟ.Κ.. Η ανεργία δεν είναι υπόθεση ούτε του Κώστα Καραμανλή ούτε του Γιώργου Παπανδρέου ούτε της Παπαρήγα. Είναι υπόθεση όλων. Είναι ένα εθνικό πρόβλημα, μία εθνική απειλή για την κοινωνική συνοχή. 
      Ας καθίσουμε κάτω να βρούμε λύσεις που ευνοούν την πολιτική για την απασχόληση και όχι να χτυπάμε όλο την ανεργία. Απασχόληση, απασχόληση, απασχόληση. Αυτός είναι ο στόχος, αυτός είναι ο σκοπός αυτής της Κυβέρνησης. 
      ΠΡΟΕΔΡΕΥΩΝ (Γεώργιος Σούρλας): Παρακαλώ να είμαστε στα πλαίσια του χρόνου γιατί έχουμε και νομοθετική εργασία. Θα συζητήσουμε το νομοσχέδιο και επί της αρχής και επί των άρθρων. 
      Θα σας παρακαλούσα να δεχθείτε να προταχθεί η ερώτηση της κ. Διαμαντοπούλου, κατόπιν παράκλησης του Υπουργού Ανάπτυξης κ. Σιούφα. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς, εισερχόμαστε στη συζήτηση της υπ’ αριθμόν 79/3-10-2005 πρώτης επίκαιρης ερώτησης δευτέρου κύκλου της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Υπουργό Ανάπτυξης, σχετικά με την αντιμετώπιση του προβλήματος της μετανάστευσης των επιχειρήσεων και τη δραστηριοποίησή τους σε χώρες χαμηλού κόστους εργασίας κ.λ.π. 
      Η επίκαιρη ερώτηση της κ. Διαμαντοπούλου έχει ως εξής:
      «Η μετανάστευση των επιχειρήσεων και η δραστηριοποίησή τους σε χώρες χαμηλού κόστους εργασίας είναι ένα φαινόμενο που αντιμετωπίζουν πολλές χώρες. Στη χώρα μας το φαινόμενο έχει πάρει το τελευταίο διάστημα εξαιρετικά μεγάλες διαστάσεις δημιουργώντας εκρηκτικές καταστάσεις σε ολόκληρες περιοχές. 
      Σύμφωνα με πρόσφατα δημοσιευθέντα στοιχεία τριακόσιες ενενήντα επιχειρήσεις έχουν κλείσει από την αρχή του χρόνου ενώ είκοσι πέντε από αυτές απέλυσαν γύρω στις 4.000 εργαζομένους. Η Θεσσαλονίκη, η Νάουσα, η Πρέβεζα, η Κομοτηνή είναι μερικές από τις πόλεις που βρίσκονται σε εξαιρετικά δυσμενή θέση, ενώ επιχειρήσεις όπως ενδεικτικά η «ΚΕΡΑΝΗΣ» και η “SEXFORM” στο λεκανοπέδιο Αττικής βρίσκονται σε κρίση. 
      Το θέμα φαίνεται να αντιμετωπίζει εκ μέρους όλης της Κυβέρνησης ο Υφυπουργός Απασχόλησης κ. Γιακουμάτος. Είναι όμως εξαιρετικά σύνθετο και πολύπλοκο ζήτημα που απαιτεί διυπουργική αντιμετώπιση και ιδιαίτερη ενεργοποίηση του Υπουργείου Ανάπτυξης. 
      Ερωτάται ο κ. Υπουργός: 1. Έχετε προβεί σε καταγραφή των κλάδων που αντιμετωπίζουν προβλήματα και ιδιαίτερα των χαρακτηριστικών των επιχειρήσεων που είναι οι πλέον αδύναμες στον κλάδο; 
      2. Ποια είναι τα μέτρα που προτίθεται να αναλάβει το Υπουργείο Ανάπτυξης σε συνεργασία με άλλα Υπουργεία για να αντιμετωπίσει συγκροτημένα κλάδους και περιοχές;».
      Θα απαντήσει ο Υπουργός Ανάπτυξης κ. Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, είναι εξαιρετικά ενδιαφέρουσα η ερώτηση της κυρίας συναδέλφου και θα σας εξηγήσω τι εννοώ. 
      Καταγράφει υπαρκτά προβλήματα και προτείνει λύσεις. Προτείνει λύσεις προς την Κυβέρνηση, η μια εκ των οποίων έχει περιεχόμενο και θα τη σχολιάσω στη δευτερολογία. Η επισήμανση όμως και η διαπίστωση του προβλήματος, χωρίς να συνοδεύεται από συγκεκριμένη και ρεαλιστική τοποθέτηση, αποτυπώνοντας την οικονομική πραγματικότητα στο επιχειρείν, έχει πολλά κενά. 
      Οφείλω να επισημάνω, απαντώντας στην ερώτηση και στα δύο σκέλη της, τα εξής: Παρακολουθούμε την αγορά στενά και καταγράφουμε τους κλάδους και τις επιχειρήσεις που αντιμετωπίζουν προβλήματα. Και αυτά εντοπίζονται στην αποδυναμωμένη χρηματοοικονομική διάρθρωση, στη δυσχέρεια εξωστρεφούς ανάπτυξης, στο υψηλό παραγωγικό και λειτουργικό κόστος και στο αρνητικό κοινωνικό περιβάλλον και την κουλτούρα που έχει δημιουργηθεί και γύρω από το επιχειρείν και γύρω από την έννοια κέρδος. 
      Όσο είμαστε Κυβέρνηση όλα αυτά είναι καλά. Συνεργαζόμαστε με την εκπροσώπηση, είτε τη βιομηχανική είτε τη βιοτεχνική. Όταν είμαστε στην Αντιπολίτευση, όπως με ενημέρωσε πριν από λίγο ο συνάδελφός μου κ. Παπαθανασίου, ενώ εκλήθη από το κόμμα της Αξιωματικής Αντιπολίτευσης η εκπροσώπηση του Συνδέσμου Ελληνικών Βιομηχανιών, η Κυβέρνηση δέχθηκε τις κατηγορίες ότι εκπροσωπεί τους βιομηχάνους. Με τέτοιου είδους ιδεολογική αγκύλωση και προκατάληψη δεν δημιουργείται το κατάλληλο επιχειρηματικό κλίμα και από εκεί και πέρα έχουμε μια σειρά από προβλήματα. 
      Έρχομαι τώρα να απαντήσω και στα υπόλοιπα θέματα που έθεσε η κυρία Υπουργός, η οποία γνωρίζει πολύ καλά αυτό το Υπουργείο, πριν τη θητεία της στην Ευρωπαϊκή Ένωση. Γνωρίζει ότι το Υπουργείο διαθέτει τέσσερις κλαδικές διευθύνσεις.  
      Αυτές οι διευθύνσεις επί δώδεκα χρόνια σχεδόν, κύριε Πρόεδρε, αντί να ασχολούνται με αυτό καθ’ εαυτό το αντικείμενο, είχαν μετατραπεί σε χώρους ψυγείων όπου πήγαιναν όσοι δεν ήταν αρεστοί στην Κυβέρνηση. 
      Τι κάναμε εμείς; Πρώτον, από το καλοκαίρι του 2004 οι οδηγίες που δόθηκαν είναι η συστηματική παρακολούθηση των κλάδων βιομηχανικής δραστηριότητας με τρόπο συστηματικό, για να γνωρίζουμε ποια είναι η πραγματικότητα και πώς διαμορφώνονται οι όποιοι συσχετισμοί που δημιουργούνται εκεί.
      Δεύτερον, σε συνεργασία με την Επιτροπή Ανταγωνισμού χαρτογραφήσαμε τους κλάδους της ελληνικής βιομηχανίας και συγχρόνως συγκεντρώσαμε όλες τις κλαδικές μελέτες που βρίσκονται σε διάφορους φορείς, μεταξύ των οποίων το ΚΕΠΕ, τον ΙΟΒΕ, την ΑΕΚΑΠ και μια σειρά από άλλους ιδιωτικούς φορείς που κάνουν συστηματική ανάλυση και μελέτη. Γύρω από αυτά τα θέματα έχουμε τοποθετηθεί.
      Σε ό,τι αφορά το μεγάλο κλάδο της κλωστοϋφαντουργίας, περί τον οποίο έγινε και πριν λίγο η συζήτηση με το συνάδελφο κ. Γιακουμάτο, επιδιώξαμε, κυρία Διαμαντοπούλου, από την πρώτη στιγμή η Ελλάδα να συμμετάσχει στο high level group που χειρίζεται τα θέματα της κλωστοϋφαντουργίας ιδιαίτερα μετά τις εξελίξεις και την είσοδο της Κίνας από την 1.1.2005 στον Παγκόσμιο Οργανισμό Εμπορίου. Η Ελλάδα από τοn Μάρτιο, δια του απευθυνομένου προς εσάς, είναι μέλος του υψηλού επιπέδου που χειρίζεται τα θέματα και αφορά τον κλάδο της βιομηχανίας ενδυμάτων, ό,τι σχετίζεται με την παραγωγή στην κλωστοϋφαντουργία και ιδιαίτερα σημαντικούς κλάδους που βρίσκονται σε υποχώρηση τα τελευταία χρόνια όχι μόνο εξαιτίας των πολιτικών που ακολουθούσε η προηγούμενη κυβέρνηση αλλά ήταν φθίνοντες κλάδοι. Και ενώ γνωρίζαμε από το 1995 ότι από την 1.1.2005 έχουμε είσοδο της Κίνας στον Παγκόσμιο Οργανισμό Εμπορίου και συνεπώς κατάργηση του προστατευτισμού και σε ολόκληρη την Ευρώπη αλλά και στην Ελλάδα, αφήσαμε τη βιομηχανία απροετοίμαστη και τρέχουμε τώρα καταϊδρωμένοι να προλάβουμε αυτά τα οποία δεν μπόρεσαν να γίνουν όλο το προηγούμενο διάστημα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε σας παρακαλώ, έχετε υπερβεί το χρόνο. Ξέρω ότι είναι ενδιαφέρουσα η απάντηση, όπως και η ερώτηση της κ. Διαμαντοπούλου.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ολοκληρώνω, κύριε Πρόεδρε, κρατώντας από τη διαπίστωση της κυρίας Υπουργού τις σωστές διαπιστώσεις τις οποίες κάνει, αλλά να μην φτάνουμε σε υπερβολές. Στις ελεύθερες οικονομίες για πολλούς λόγους επιχειρήσεις κλείνουν. Αυτή είναι μια πραγματικότητα. Την ίδια ώρα όμως δημιουργούνται άλλες, νέες και πολύ περισσότερες επιχειρήσεις από εκείνες οι οποίες βγαίνουν εκτός παραγωγικού ιστού. Αυτό που πρέπει να παρακολουθεί κανείς είναι το ισοζύγιο των επιχειρήσεων που βγαίνουν και των επιχειρήσεων που μπαίνουν στην παραγωγική διαδικασία και των θέσεων εργασίας που δημιουργούνται. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αν έχουμε αγκυλώσεις γιατί μια επιχείρηση δεν πήγε καλά και πρέπει την ίδια ώρα να έρθει το κράτος να στηρίξει τη λειτουργία της, όταν η ίδια η επιχείρηση δεν μπορεί να λειτουργήσει, αρχίζουμε και κάνουμε λάθη και δεν μπορούμε να ξεφύγουμε από την αντίληψη ότι όλα πρέπει να τα κάνει το κράτος.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. Τα υπόλοιπα στη δευτερολογία, κύριε Σιούφα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτή είναι μία κατ’ αρχήν γενική τοποθέτηση στις σωστές επισημάνσεις, οι οποίες όμως δεν ακολουθούνται και από συγκεκριμένες προτάσεις.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, με φέρνετε σε δύσκολη θέση. Είναι ενδιαφέροντα τα θέματα και οι ερωτήσεις και οι απαντήσεις αλλά και ο χρόνος είναι αμείλικτος. 
      Δεν το λέω για εσάς, κυρία Διαμαντοπούλου. Τώρα δικαιούσθε και εσείς να υπερβείτε το χρόνο, πιστεύω να μην το κάνετε όμως αν χρειαστεί! 
      Ορίστε, έχετε το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, έκανα την ερώτηση αυτή στον κ. Σιούφα γιατί ειλικρινά πιστεύω ότι αν υπάρχει κάποιος στην Κυβέρνηση ο οποίος μπορεί να αντιμετωπίσει μέσα από έναν συντονισμό τη δράση που απαιτείται αυτήν τη στιγμή στη χώρα μας είναι ο κ. Σιούφας και το εννοώ. 
      Αυτό που βλέπουμε εδώ και μέρες στα παράθυρα είναι η «γιακουμάτειος» πολιτική αντιμετώπισης μιας κρίσης, η οποία έχει τα εξής χαρακτηριστικά.
      ΠΡΟΕΔΡΕΥΩΝ (Γεώργιος Σούρλας): Επειδή έχει φύγει ο κ. Γιακουμάτος, θα παρακαλούσα…
      ΑΝΝΑ ΔΙΑΜΑΝΤΟΠΟΥΛΟΥ: Χρησιμοποιώ το όνομά του για να ονομάσω μια πολιτική, δεν έχει κάτι το αρνητικό αυτό. 
      Αυτή, λοιπόν, η «γιακουμάτειος» πολιτική έχει τα εξής χαρακτηριστικά κύριε Υπουργέ.
      Πρώτον, ποινικοποίηση της επιχειρηματικότητας και των επιχειρηματιών. Όλοι μαζί, καλοί, κακοί, είναι κάποιοι οι οποίοι έχουν καταχραστεί το δημόσιο χρήμα.
      Δεύτερον, ενοχοποίηση, των συνδικαλιστών και παράδοσή τους σε κόμματα και ερμηνεία της συμπεριφοράς τους ως «ουρές των κομμάτων
      Τρίτον, είναι η απαξίωση του έργου της προηγούμενης κυβέρνησης συνολικά και μία επίθεση στο παρελθόν. Αυτή είναι η αντιμετώπιση από την Κυβέρνηση ενός πολύ σοβαρού προβλήματος.
      Έρχομαι τώρα στο θέμα για να είμαι πολύ συγκεκριμένη κύριε Υπουργέ. Το πρόβλημα είναι σαφές. Ξέρουμε όλοι να το αναλύσουμε και ξέρουμε πολύ καλά ότι δεν το αντιμετωπίζει μόνο η Ελλάδα, το αντιμετωπίζει όλη η Ευρώπη. Εδώ, λοιπόν, υπάρχουν δράσεις οι οποίες ξεκινάνε και από τα ευρωπαϊκά φόρα στα οποία όπως είπατε συμμετέχετε και έχουν πια πάρει συγκεκριμένα χαρακτηριστικά. Θα σας πω δύο μεγάλες κατηγορίες πολιτικών οι οποίες πρέπει να εφαρμοστούν και στην Ελλάδα. 
      Η πρώτη αφορά την πρόταση για ανασυγκρότηση περιοχών και κλάδων η οποία έχει τρεις κατηγορίες: Αφορά σε περιοχές, αφορά σε εργαζόμενους και επένδυση στους εργαζόμενους και το επιχειρηματικό περιβάλλον. 
      Εδώ, υπάρχει πρόταση από την επιτροπή για το Δ’ Κοινοτικό Πλαίσιο Στήριξης, για 1.000.000.000 ευρώ, για συγκεκριμένες δράσεις, που πρέπει να προετοιμαστεί η κάθε χώρα. Υπάρχει πρόταση στον προϋπολογισμό κάθε χώρας –και μάλιστα ο προϋπολογισμός έρχεται- να υπάρχει 3% επί του προϋπολογισμού της ανταγωνιστικότητας –στη συγκεκριμένη περίπτωση του δικού σας Υπουργείου- για να αντιμετωπιστούν τα θέματα ανασυγκρότησης και 1% επί του προϋπολογισμού της εκπαίδευσης και της δια βίου κατάρτισης που αφορά στο Υπουργείο Εργασίας, ώστε να κατευθυνθούν αυτά τα χρήματα προς την ανασυγκρότηση. 
      Έχουμε, λοιπόν, μία συγκεκριμένη πρόταση προς τις περισσότερες χώρες, να αντιμετωπίσουν μέσα από τον προϋπολογισμό τις πολιτικές, τις οποίες θα πρέπει να εξειδικεύσουν κατά κλάδο και κατά περιφέρεια.
      Επίσης, υπάρχει η πρόταση δημιουργίας σε αρκετές χώρες, με ευθύνη των κυβερνήσεων, forum ανασυγκρότησης, όπου συμμετέχουν οι κοινωνικοί εταίροι, δηλαδή οι βιομηχανικοί εργοδότες, τα επιμελητήρια, που είναι οι μικρομεσαίες επιχειρήσεις και οι εργαζόμενοι, ώστε κατά περιοχή και τοπικά να κάνουν συμφωνίες μεταξύ τους για να αντιμετωπίσουν το πρόβλημα. 
      Εδώ, πώς να πάμε σε κοινωνική συνεννόηση όταν έχουμε τώρα και δέκα μέρες από τα παράθυρα της τηλεόρασης μία ευθεία σύγκρουση και μία πόλωση και δηλητηρίαση του κλίματος μεταξύ κοινωνικών εταίρων και Κυβέρνησης; 
      Έρχομαι στο δεύτερο. Χθες είχαμε ανακοίνωση της βιομηχανικής πολιτικής από τον Επίτροπο κ. Φερχόϊγκεν. Είναι μία διαδικασία που κρατάει δύο χρόνια και στην οποία θα έχετε συμμετάσχει. Τι λέει αυτή η ανακοίνωση; Ότι, πρώτον, όλες οι χώρες έχουν εντοπίσει τους κλάδους που έχουν τα βασικά προβλήματα. Μας είπατε ότι δώσατε εντολές, μας είπατε ότι παρακολουθείτε τις κλαδικές αναλύσεις, οι οποίες γίνονται σε ετήσια βάση εδώ και πάρα πολλά χρόνια. Πού καταλήξατε; Τα δεδομένα που παρουσιάστηκαν χθες, είναι ότι υπάρχουν οι κλάδοι της κλωστοϋφαντουργίας, του έτοιμου ενδύματος, του δέρματος, του επίπλου, του παπουτσιού, της πορσελάνης, των κεραμικών, των μηχανών, των ναυπηγείων, του ατσαλιού που υπάρχουν και στην Ελλάδα. Οι κλάδοι αυτοί έχουν εντοπιστεί και προτείνονται ανά χώρα δράσεις, οι οποίες δεν έχουν τη λογική των επιδοτήσεων. Δεν είναι οι επιδοτήσεις αυτές που θα λύσουν τα ζητήματα στους κλάδους. Είναι η σύνδεση κλάδων παραγωγής με υπηρεσίες. Δηλαδή, το πώς κάνουμε κέντρα για να υποστηρίξουμε αυτά που πολύ σωστά είπατε ότι είναι τα προβλήματα των ελληνικών επιχειρήσεων, που έχουν σχέση με τη χρηματοδοτική τους ανασυγκρότηση, που έχουν σχέση με το design, που έχουν σχέση με την προώθηση στο εξωτερικό, αλλά και με τη σύνδεση υπηρεσιών και βιομηχανίας. 
      Σας λέω πολύ ενδεικτικά πράγματα, τα οποία έχουν ήδη παρουσιαστεί και υπάρχουν σε σελίδες, κύριε Υπουργέ, που αποτελούν δείγματα προτάσεων για μία πολιτική ανασυγκρότησης. Αντ’ αυτού, το μόνο που βλέπουμε, είναι μία μετωπική επίθεση στο παρελθόν, ένα αδιέξοδο όσον αφορά το μέλλον και, βέβαια, βλέπουμε τον αριθμό των ανέργων να αυξάνει καθημερινά.  
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Και η δημιουργική λογιστική που χρησιμοποιείτε στον προϋπολογισμό σε συνδυασμό με τη δημιουργική παρουσίαση των αριθμών, κύριε Υπουργέ, σας οδηγεί σ’ ένα αδιέξοδο. Για να συμφωνήσω δε με τον Πρόεδρό μου, τον οποίο χθες απολύτως παρανοήσατε, η μηδενική ανοχή αφορά την αναισθησία και την αδράνεια και τους ανεύθυνους αδρανούντες, κύριε Υπουργέ. Και σας παρακαλώ να μου απαντήσετε για το μέλλον και όχι να επιστρέψετε πάλι στο παρελθόν.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο, με την παράκληση να είναι σύντομος.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Έχω πει και άλλη φορά, ως καλός αναγνώστης της Γραφής, με καθοδηγεί το χωρίο με τη γυναίκα του Λοτ, για εκείνους που γυρνούν πίσω. Και ξέρετε την τύχη της, τι έγινε με τη γυναίκα του Λοτ. 
      Δεν είναι εδώ ο συνάδελφός μου, ο κ. Γιακουμάτος, αλλά αυτή η αντιπαράθεση στην οποία αναφερθήκατε, έγινε γιατί καταλογίστηκε  στην Κυβέρνηση ότι κλείνουν επιχειρήσεις αυτήν την περίοδο ή μεταφέρουν δραστηριότητες στο εξωτερικό και αδιαφορεί η Κυβέρνηση.
      Και έπρεπε να υπάρξει για τον κατάλογο των επιχειρήσεων που κατετέθη συγκεκριμένη απάντηση. Αυτό δεν αποτελεί παρελθοντολογία. 
      ΑΝΝΑ ΔΙΑΜΑΝΤΟΠΟΥΛΟΥ: Όλα αυτά για θύελλες και καταιγίδες;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεύτερον, έχετε μία σωστή επισήμανση, ότι το πρόβλημα της ανασυγκρότησης των επιχειρήσεων δεν είναι μόνο θέμα ενός Υπουργείου, του Υπουργείου. Σημείωσα την παρατήρησή σας. 
      Τρίτον, αναφερθήκατε στην περίοδο 2007-2013. Βεβαίως και συμμετέχουμε και παρακολουθούμε τις εξελίξεις. Και, επίσης, σεις γνωρίζετε ότι οι κλαδικές πολιτικές δεν μπορούσαν να εφαρμοστούν και δεν εφαρμόζονται ακόμη σε ολόκληρη την Ευρωπαϊκή Ένωση, διότι αυτό δεν επιτρέπεται. 
      Είμαι από εκείνους που πράγματι πιστεύουν ότι δεν είναι μόνο πολιτικές οι επιδοτήσεις. Συμφωνώ απολύτως. Αλλά για τα θέματα που αναφέρατε και για τη στήριξη των κλάδων, σας αναφέρω ότι το Υπουργείο Ανάπτυξης βρίσκεται με όλους τους κλάδους, που είπατε, σε διαρκή και συστηματική ενημέρωση με προσωπική μου συμμετοχή. Μάλιστα δε τους Έλληνες σχεδιαστές που οργανώνουν για δεύτερη φορά την εβδομάδα παρουσίασης των εμπνεύσεών τους σε συνεργασία με την ελληνική βιομηχανία, το Υπουργείο την έχει θέσει υπό την αιγίδα του αυτήν τη δραστηριότητα και θα συνεχίσει να κάνει ακόμη πιο πολλά. 
      Δεν λογάριαζα να αναφερθείτε στις τοποθετήσεις του Προέδρου του ΠΑ.ΣΟ.Κ., διότι εδώ σήμερα εμφανιστήκατε να είστε εκτός γραμμής. Και τι εννοώ, Εξηγούμαι: 
      Πρώτον, ότι είναι θετικό ότι ζητάτε μέτρα για τη στήριξη των επιχειρήσεων. Αυτό το χαίρομαι,  το εκτιμώ, το σημειώνω και το αναγνωρίζω. Είναι, όμως, αντιφατικό. Γιατί όποτε η Κυβέρνηση φέρνει μέτρα για τις επιχειρήσεις, είτε με στόχο την προσέλκυση των επιχειρήσεων είτε με το φορολογικό νόμο που μειώνει τους φορολογικούς συντελεστές είτε με τον αναπτυξιακό νόμο, είστε κάθετα αντίθετοι. 
      ΑΝΝΑ ΔΙΑΜΑΝΤΟΠΟΥΛΟΥ: Πάντως οι κλάδοι δεν είναι επιχειρήσεις. Μην ταυτίζετε τους κλάδους με τις επιχειρήσεις. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για κάθε τι είστε αρνητικοί. Αλλά ο Αρχηγός σας είπε προχθές συγκεκριμένα: «Καμία ανοχή σε ό,τι λέει και ό,τι πράττει η Κυβέρνηση». Σαφώς. Και γι’ αυτό αναγκάστηκα χθες να πω στη Διαρκή Επιτροπή ότι αυτό αποτελεί μηδενική πολιτική και στην ουσία ανταρσία κατά του κοινοβουλευτισμού, της νομιμότητας και της δημοκρατίας. Ό,τι πράττει η Κυβέρνηση, μπορεί να είναι λάθος ή μπορεί να είναι σωστό. Ξεχωρίστε τις πολιτικές που είναι λανθασμένες και όχι το σύνολο των πολιτικών. Δεν δικαιούται κανείς αυτό να το κάνει. 
      Μιλάτε για μέτρα. Θα τα δεχθεί το κόμμα σας, όταν τα φέρουμε; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ. Μας πιέζει πολύ ο χρόνος. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τελειώνω, κύριε Πρόεδρε. 
      ΑΝΝΑ ΔΙΑΜΑΝΤΟΠΟΥΛΟΥ: Παρελθοντολογία θα κάνουμε; Ένα συγκεκριμένο πράγμα δεν μας είπατε, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Κυρία Διαμαντοπούλου, διευκολύνετε να τελειώσει και ο Υπουργός. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εμείς θα συνεχίσουμε αταλάντευτα να ακούμε όλους τους κοινωνικούς εταίρους, τους επαγγελματικούς φορείς, όλους τους πολίτες και όλες τις πολιτικές δυνάμεις της χώρας. Αλλά θέλουμε -πέρα από την πολιτική σας, πέρα από την άρνηση των πάντων- και συγκεκριμένες προτάσεις. 
      ΑΝΝΑ ΔΙΑΜΑΝΤΟΠΟΥΛΟΥ: Τώρα δεν σας έκανα; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ανέφερα εσάς, γι’ αυτό σας είπα ότι είστε εκτός γραμμής. Και ελπίζω να μην έχετε συνέπειες από τα όργανα του κόμματός σας. 
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, ολοκληρώστε. Τα υπόλοιπα θα τα πείτε μεταξύ σας στο Υπουργείο ή εκτός Αιθούσης. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και αυτό είναι ιδιαίτερα χαρακτηριστικό και δημιουργικό για τη συμβολή σας στην εθνική συζήτηση για το πώς μπορεί να πάει η πατρίδα μας μπροστά. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Εισερχόμαστε στη συζήτηση της με αριθμό 82/3-10-2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Μεταφορών και Επικοινωνιών, σχετικά με το κλείσιμο του κεντρικού πρακτορείου εκδόσεως εισιτηρίων της Ολυμπιακής Αεροπορίας στην Ομόνοια, κ.λπ.. 
      Η επίκαιρη ερώτηση του κ. Κουβέλη αναλυτικότερα έχει ως εξής: 
      «Η διοίκηση της Ολυμπιακής Αεροπορίας έχει εξαγγείλει το κλείσιμο του πρακτορείου εκδόσεως εισιτηρίων της Ομόνοιας. Το συγκεκριμένο πρακτορείο, το οποίο βρίσκεται στο κεντρικότερο σημείο της Αθήνας, αποτελεί σημαντικό σημείο πώλησης εισιτηρίων του εθνικού αερομεταφορέα, με μεγάλη συνεισφορά στα έσοδα της εταιρείας. Χαρακτηριστικά αναφέρουμε ότι στο τρίμηνο Ιουνίου – Ιουλίου -  Αυγούστου, το συγκεκριμένο πρακτορείο είχε εισπράξεις ύψους 1.250.000 ευρώ περίπου, απασχολώντας πέντε εργαζόμενους, τέσσερις μονίμους και έναν εποχικό. 
      Επειδή αυτού του είδους οι ενέργειες είναι καταστροφικές για τον αερομεταφορέα και αυταπόδεικτα βλάπτουν οικονομικά την εταιρεία. 
      Ερωτάται ο κύριος Υπουργός:
      1. Ποιος είναι ο λόγος που προβαίνει σε μία τέτοια ενέργεια η διοίκηση της εταιρείας και τι μέτρα προτίθεται να πάρει, προκειμένου να προστατεύσει την εταιρεία από τη συρρίκνωση των εσόδων της προς όφελος των ανταγωνιστών της; 
      2. Γιατί η διοίκηση, αντί να παίρνει μέτρα ενίσχυσης του δικτύου πωλήσεων της εταιρείας, προβαίνει σ’ αυτήν την ενέργεια;». 
      Στην επίκαιρη ερώτηση του κ. Κουβέλη θα απαντήσει ο Υφυπουργός Μεταφορών και Επικοινωνιών, ο κ. Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Είμαστε εντελώς αντίθετοι με την οπτική της ερωτήσεως αυτής. Παραγνωρίζει ο εκλεκτός συνάδελφός μου, ότι μέχρι το τέλος του 2007, το κλείσιμο των εισιτηρίων θα γίνεται πλέον μέσω διαδικτύου. Είναι το e-ticketing, όπως έχει καθιερωθεί ο όρος. Όταν, λοιπόν, είμαστε «επί θύραις» για την  ουσιαστική, ριζική δηλαδή, μεταβολή του τρόπου εκδόσεως των εισιτηρίων, εσείς μας εγκαλείτε για το ότι ένα πρακτορείο –το κεντρικότερο, αν θέλετε- καταργήθηκε; Πρέπει να σας πω ότι στην κατάσταση που βρίσκεται ο αερομεταφορέας μας, είναι ανάγκη να γίνουν δραστικές περικοπές. Έγινε μελέτη για τη λήψη αυτής της απόφασης. 
      Το σπουδαιότερο, όμως, που παραγνωρίζετε, είναι ότι η παροχή των υπηρεσιών του αερομεταφορέα δεν μοιάζει με άλλες. Δεν είναι ένα πακέτο τσιγάρα, το οποίο πάω να αγοράσω από όποιο περίπτερο βρω πλησιέστερα. Άρα, αν καταργηθεί το κοντινότερο, θα πάω στο άλλο. Η επιλογή των υπηρεσιών του αερομεταφορέα, είναι γνωστό –το ξέρετε καλύτερα και από εμένα εσείς- ότι γίνεται με βάση την πίστη, το σήμα, την ασφάλεια, τη συνέπεια της συγκεκριμένης αεροπορικής εταιρείας. Όποιος έχει αποφασίσει να ταξιδέψει με την Ολυμπιακή, δεν το κάνει γιατί το πρακτορείο εκδόσεως εισιτηρίων είναι δίπλα του. Το κάνει γιατί εμπιστεύεται την Ολυμπιακή, αλλά και για χίλιους δυο άλλους λόγους. 
      Δεν είναι, λοιπόν, θέμα που μπορεί και πρέπει να απασχολεί τη Βουλή, το ότι καταργήθηκε το πρακτορείο στην Ομόνοια και ενσωματώθηκε με το πρακτορείο που βρίσκεται στην οδό Φιλελλήνων, σε απόσταση δηλαδή τεσσάρων λεπτών της ώρας. Ούτε είναι θέμα το ότι καταργήθηκε το πρακτορείο της Κηφισιάς, του οποίου -σημειώστε, κύριε Κουβέλη- έχει λήξει και το μισθωτήριο. Η σύναψη ενός νέου μισθωτηρίου ή η παράταση της μισθώσεως συνεπάγεται καταβολή «αέρα», και γενναία αναπροσαρμογή σε μία μισθωτική αγορά, η οποία είναι αυξανόμενη. 
      Άρα, λοιπόν, όλα αυτά πείθουν ότι λόγοι καθαρά οικονομικοί επέβαλαν τη συρρίκνωση των πρακτορείων της Ολυμπιακής σ’ ένα πρακτορείο σε κεντρικότατο σημείο και ότι καμία συνέπεια δεν μπορεί να έχει αυτό στα έσοδα της εταιρείας ή στο να ωφεληθεί ο ανταγωνιστής, όπως ευθέως αποδίδετε στην ερώτησή σας.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Είναι ακριβές, κύριε Υφυπουργέ, το ότι έχουμε διαφορετική οπτική. Για παράδειγμα, εσείς θέλετε να παραδώσετε στους ιδιώτες τον εθνικό μας αερομεταφορέα, εμείς διεκδικούμε σταθερά το δημόσιο χαρακτήρα της Ολυμπιακής.
      Ουδείς δικαιούται να είναι ανυποψίαστος, κύριε Πρόεδρε, το 2005, όταν πολλές καμπάνες χτυπάνε για την εκποίηση της Ολυμπιακής. 
      Και πιστεύετε, κύριε Υφυπουργέ, ότι με πείθετε, ότι πείθετε τη Βουλή των Ελλήνων, όταν λέτε ότι επιλέξατε να κλείσετε το κεντρικότερο πρακτορείο της Ολυμπιακής ξαφνικά, διότι το 2007 θα είναι ηλεκτρονική η πώληση των εισιτηρίων, όταν μια σειρά από άλλα πρακτορεία εξακολουθούν να υπάρχουν και να λειτουργούν, χωρίς να έχουν αυτήν την απόδοση του κεντρικού πρακτορείου της Ολυμπιακής στην καρδιά της Αθήνας, στην Ομόνοια;
      Σε λίγη ώρα, κύριε Υφυπουργέ, έρχεται ο κ. Παπαγεωργίου της Ολυμπιακής στην Επιτροπή Θεσμών και Διαφάνειας, για να δώσει εξηγήσεις για το τι εννοούσε όταν έλεγε ότι προσωπικά και πολιτικά οφέλη και κομματικές ιδιοτέλειες κρύβονται πίσω από την υπόθεση της Ολυμπιακής και της προωθούμενης εκποίησης.
      Κατά συνέπεια, σας ζητώ -εσείς τουλάχιστον- να μην επιλέγετε έναν ισοπεδωτικό, όσο και επικίνδυνα απλουστευτικό, τρόπο για να απαντήσετε σ’ ένα ερώτημα που αναφέρεται στην καρδιά της πολιτικής επιλογής, στο να ξεπουληθεί η Ολυμπιακή, να ξεπουληθεί ο εθνικός αερομεταφορέας. Πέντε εργαζόμενοι είναι όλοι κι όλοι εκεί με εξαιρετική απόδοση, με 1.250.000 ευρώ, κύριε Πρόεδρε, μέσα σε τρεις μήνες. Επικαλεστείτε, αν θέλετε, τα συγκριτικά στοιχεία άλλων πρακτορείων, τα οποία εξακολουθούν να υπάρχουν και να λειτουργούν.
      Θα διαπιστώσετε ότι η διοίκηση της Ολυμπιακής επέλεξε να κλείσει το πιο προσοδοφόρο και αποτελεσματικό πρακτορείο, που βρίσκεται –επαναλαμβάνω-  στην καρδιά της Ομόνοιας, στην καρδιά της Αθήνας. 
      Κατά συνέπεια, πιστέψτε με ότι όλα τα άλλα δεν με πείθουν και δεν διστάζω να σας πω ότι αποτελούν «προφάσεις εν αμαρτίαις» και ειδικότερα σήμερα που οι πάντες αγωνιούν για την εξέλιξη της Ολυμπιακής. Και φοβάμαι ότι στοιχείο μιας κακής εξέλιξης αποτελεί το κλείσιμο του κεντρικότερου πρακτορείου πώλησης εισιτηρίων. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη. 
      Το λόγο έχει ο κύριος Υφυπουργός για να δευτερολογήσει. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η τοποθέτηση του εξαιρετικού συναδέλφου μου –τον οποίο τιμώ ιδιαίτερα- έχει δύο πρωθύστερα σημεία. Μας απέδωσε ότι εμείς θέλουμε να ξεπουλήσουμε την Ολυμπιακή στους ιδιώτες.
      Κύριε Κουβέλη, ας περιμένατε να ανακοινωθεί η επίσημη θέση της Κυβέρνησης και τότε θα είχατε κάθε δικαίωμα να την κρίνετε. Ας περιμένατε τον κ. Παπαγεωργίου να δώσει τις εξηγήσεις του –νομίζω ότι ήδη έχει αρχίσει τη συνεδρίασή της η Επιτροπή Θεσμών και Διαφάνειας- και μετά μπορούσατε να ερμηνεύσετε το σαφές πάντως και μη χρήζον ερμηνείας, άρθρο, το οποίο παραποιήθηκε. Αρμόδιος άλλωστε να μιλήσει είναι αυτός. 
      Μιλήσατε για προφάσεις εν αμαρτίαις. Θα σας στεναχωρήσω, αρνούμενος τις προφάσεις, αλλά σας λέω ότι το περί αμαρτιών πρέπει να το αποδώσετε αλλού. Δεν μπορεί να είναι αμαρτωλή μία Κυβέρνηση, η οποία λειτούργησε επί δεκαοκτώ μήνες, όταν κάποιοι άλλοι έφεραν τρία προγράμματα εξυγιάνσεως και τέσσερις απόπειρες ιδιωτικοποιήσεως της Ολυμπιακής Αεροπορίας. 
      Σας λέω, λοιπόν, κατά την ταπεινή μου γνώμη ότι για να στηρίξετε εσείς αυτήν την ερώτησή σας, έπρεπε να ισχυριστείτε και να αποδείξετε ότι κάποιοι αγόρασαν εισιτήριο από άλλη εταιρεία, επειδή δε βρήκαν στην Ομόνοια και πήγε στη Φιλελλήνων; 
      Εάν μπορούσατε να ισχυριστείτε αυτό το πράγμα –σωφρώνως ποιών δεν το ισχυριστήκατε εδώ- τότε σημαίνει ότι η ερώτησή σας θα έχει πράγματι ουσιαστικό και κοινοβουλευτικό υπόβαθρο. Αν όχι, απλώς είναι ένα απλό αντιπολιτευτικό τρικ. Κανένας δεν απέχει από το να αγοράσει εισιτήριο από την Ολυμπιακή, επειδή το πρακτορείο μετακινήθηκε από την Ομόνοια, στη Φιλελλήνων. Εμείς το πιστεύουμε ακράδαντα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
       Οι δύο επόμενες και τελευταίες επίκαιρες ερωτήσεις δευτέρου κύκλου έχουν το ίδιο περιεχόμενο. Είναι η δεύτερη με αριθμό 80/3-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα προβλήματα που δημιουργούνται από τη μεταφορά της λυματολάσπης στην χωματερή των Άνω Λιοσίων κ.λπ. και η Τρίτη με αριθμό 83/3-10-2005 επίκαιρη ερώτηση του Βουλευτή του Συνασπισμού της Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τα προβλήματα που δημιουργούνται από την μεταφορά της λυματολάσπης στην χωματερή των Άνω Λιοσίων κ.λπ.  Αφορούν τη μεταφορά της λυματολάσπης στη χωματερή των Άνω Λιοσίων και όπως ορίζει ο Κανονισμός στο άρθρο 131 παράγραφος 4 –απευθύνομαι ιδιαίτερα στον κ. Πατσιλινάκο και τον κ. Λεβέντη που είναι οι ερωτώντες- μπορούν να συζητηθούν ταυτόχρονα, με το δικαίωμα εσείς, κύριοι συνάδελφοι να κάνετε χρήση του χρόνου, όπως ορίζει ο Κανονισμός.
      Θα διαβάσω, λοιπόν, τις επίκαιρες ερωτήσεις, ξεκινώντας από την ερώτηση του κ. Πατσιλινάκου. 
      Το περιεχόμενο της επίκαιρης ερώτησής του έχει ως εξής:
      «Περαιτέρω επιδείνωση εμφανίζει το πρόβλημα των περιβαλλοντικών και υγειονομικών επιπτώσεων στην ευρύτερη περιοχή του Χ.Υ.Τ.Α. Άνω Λιοσίων, εξαιτίας της συνεχιζόμενης λειτουργίας του, αν και έχει πλέον υπερκορεσθεί. 
      Η επιδείνωση αυτή εκδηλώνεται με την έκλυση και διασπορά έντονης δυσοσμίας, που πλήττει εκατοντάδες χιλιάδες κατοίκους πολλών γειτονικών δήμων της Δυτικής Αττικής και της Δυτικής Αθήνας (Άνω Λιοσίων, Ασπροπύργου, Ελευσίνας, Φυλής, Πετρούπολης, Ιλίου, Καματερού, Ζεφυρίου), η οποία οφείλεται τόσο στην απορριπτόμενη λυματολάσπη, όσο και στις καθημερινά συσσωρευόμενες τεράστιες ποσότητες απορριμμάτων, καθ’ υπέρβαση των περιβαλλοντικών όρων λειτουργίας του «ΧΥΤΑ».
      Το πρόβλημα, όμως, αναμένεται να οξυνθεί ακόμη περισσότερο, ύστερα από την ακύρωση από το Ελεγκτικό Συνέδριο (Ε΄ Τμήμα) της απ’ ευθείας ανάθεσης για την κατασκευή ενός «μεταβατικού κυττάρου» στον ίδιο χώρο. «Λύση» προς την οποία το κόμμα μας ήταν, σε κάθε περίπτωση, ριζικά αντίθετο. Έτσι, η κατάσταση οδηγείται, με μαθηματική πλέον ακρίβεια, σε τραγικό αδιέξοδο, με ευθύνη  των προηγούμενων και της σημερινής Κυβέρνησης και με τη συνενοχή των εμπλεκόμενων οργάνων της Τοπικής Αυτοδιοίκησης (ΕΣΚΔΝΑ, ΤΕΔΚΝΑ, τοπικές, δημοτικές και νομαρχιακές αρχές). Ένα αδιέξοδο από το οποίο δεν εκλείπει και το ενδεχόμενο επικίνδυνων συμβάντων και καταστάσεων σε βάρος της ζωής και της ακεραιότητας των εργαζομένων και των χρηστών του Χ.Υ.Τ.Α..
      Επιτακτική είναι η ανάγκη να εντοπισθούν κατάλληλοι χώροι και να οργανωθούν σύγχρονες εγκαταστάσεις διάθεσης και επεξεργασίας απορριμμάτων, που έχει ανάγκη το πολεοδομικό συγκρότημα της Αττικής, με αποκλεισμό της ιδιαίτερα βεβαρημένης περιοχής του Θριάσιου Πεδίου, αλλά και με αναζήτηση υποψήφιων χώρων και εκτός Αττικής.
      Ύστερα από τα παραπάνω, ερωτάται ο κύριος Υπουργός, τι μέτρα έχει λάβει, ώστε:
Να παύσει επιτέλους η απόρριψη λυματολάσπης και απορριμμάτων στον υπερκορεσθέντα Χ.Υ.Τ.Α. των Άνω Λιοσίων και να αρχίσει το έργο της αποκατάστασής του, αλλά και της απορρύπανσης της ευρύτερης περιοχής;
Να προετοιμαστεί το συντομότερο δυνατόν ο κατάλληλος χώρος, ώστε σύμφωνα με τις επανειλημμένες εξαγγελίες του κυρίου Υπουργού, να μπορεί να υποδέχεται και να διαθέτει, χωρίς προβλήματα τη λυματολάσπη, μέχρι να λειτουργήσει η εγκατάσταση ξήρανσης στην Ψυττάλεια;»
      Η επίκαιρη ερώτηση του κ. Λεβέντη έχει ως εξής:
      «Η αποπνικτική ατμόσφαιρα από τους ρύπους και τις αναθυμιάσεις της χωματερής έγινε εφιαλτική για τους κατοίκους με την καθημερινή, επί μήνες, μεταφορά χιλίων και πλέον τόνων λυματολάσπης από την Ψυττάλεια. Η ζωή είναι κυριολεκτικά αβίωτη στα Άνω Λιόσια και όλους τους γύρω δήμους και ακόμη περισσότερο για τους εργαζόμενους στη χωματερή, οι οποίοι δικαιολογημένα απεργούν διεκδικώντας λίγο αέρα για να αναπνεύσουν. Ο Υπουργός ΠΕ.ΧΩ.Δ.Ε. είχε διαβεβαιώσει ότι με την προγραμματιζόμενη εδαφοποίηση δεν θα υπάρχει πρόβλημα δυσοσμίας, αλλά η πραγματικότητα τον έχει διαψεύσει οικτρά. 
      Οι κάτοικοι των Άνω Λιοσίων και των παρακείμενων δήμων είναι ανάστατοι και αγανακτισμένοι. Δεν δέχονται να αντιμετωπίζονται αιωνίως ως τρίτης κατηγορίας πολίτες και να ζουν αυτοί και τα παιδιά τους μονίμως μέσα στα σκουπίδια και τα βοθρολύματα. Απαιτούν μαζί με την Τοπική και Νομαρχιακή Αυτοδιοίκηση Δυτικής Αττικής άμεση διακοπή της μεταφοράς λυματολάσπης, απομάκρυνση της χωματερής και ακύρωση της επέκτασής της προς τη Φυλή. Ανάλογες κινητοποιήσεις προγραμματίζουν οι κάτοικοι και η Αυτοδιοίκηση της Ανατολικής Αττικής για τους σχεδιαζόμενους Χ.Υ.Τ.Α.. 
      Κατόπιν των ανωτέρω, ερωτώνται οι κύριοι Υπουργοί: 
      1. Πόσες ποσότητες λυματολάσπης έχουν μεταφερθεί στη χωματερή και πόσες έχουν εδαφοποιηθεί; Ποια είναι τα σχέδια του Υ.ΠΕ.ΧΩ.ΔΕ. μετά τις εφιαλτικές συνθήκες που έχουν δημιουργηθεί στα Άνω Λιόσια; Πού θα μεταφέρεται εφεξής η λυματολάσπη; 
      2. Σε ποιο στάδιο βρίσκονται οι διαδικασίες δημιουργίας εργασιών ξήρανσης στην Ψυττάλεια και των τριών Χ.Υ.Τ.Α. στην Αττική;» 
      Στις επίκαιρες ερωτήσεις των συναδέλφων κυρίων Πατσιλινάκου και Λεβέντη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος. 
      Κύριε Υφυπουργέ, έχετε το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ, κύριε Πρόεδρε. 
      Οι κύριοι συνάδελφοι πράγματι με την ευαισθησία που τους διακρίνει εντοπίζουν για πολλοστή φορά ένα υπαρκτό πρόβλημα, το πρόβλημα της επιβάρυνσης της Δυτικής Αττικής και ειδικότερα της περιοχής περί τα Άνω Λιόσια, διότι επί πολλές δεκαετίες δέχεται όλα τα σκουπίδια της Αθήνας. 
      Βέβαια και ένα άλλο πρόβλημα επισημαίνουν με σαφήνεια, το γεγονός ότι ενώ έπρεπε σήμερα να μην υπάρχει λυματολάσπη, η λυματολάσπη υπάρχει. Γιατί Έχω γίνει κουραστικός να το επαναλαμβάνω. Γιατί, ενώ έπρεπε από το 1994 ήδη να γίνει το εργοστάσιο ξήρανσης ή έστω το 1999 ή το 2000, δεν έγινε, αφαιρέθηκε από το πρόγραμμα και για το λόγο αυτό μας επέβαλε και ποινή η Ευρωπαϊκή Επιτροπή. 
      Μόλις ανέλαβε το Υπουργείο ο κ. Σουφλιάς μια από τις πρώτες πράξεις του ήταν η προκήρυξη αυτού του περίφημου έργου της ξήρανσης που είναι και η μόνη οριστική λύση, για να μην υπάρχει λυματολάσπη. Για να γίνει, όμως, θέλει κάποιο διάστημα. Επαναλαμβάνω και σήμερα, απαντώντας και στο ερώτημά σας, ότι θα είναι έτοιμο το πρώτο εξάμηνο του 2007. 
      Έως τότε τι γίνεται; Έως τότε η λυματολάσπη υπάρχει και ζητώ την κατανόηση, κυρίως, των κατοίκων της περιοχής που πράγματι ταλαιπωρούνται, αλλά και τη δική σας. Πρέπει κάπου να πάει η λυματολάσπη. Δυστυχώς, ο μόνος χώρος που επιτρέπεται να πάει αυτήν τη στιγμή είναι στα Άνω Λιόσια. Είναι ο μόνος οργανωμένος Χ.Υ.Τ.Α. που επιτρέπεται να δεχθεί λυματολάσπη, για να ξεπεραστεί το πρόβλημα και κυρίως το απερίγραπτο γεγονός ότι το 1999 υπεγράφη σύμβαση δεκαετούς διάρκειας, για να πηγαίνει η λυματολάσπη στα Λιόσια. Δηλαδή μέχρι το 2008 ουσιαστικώς εκ της συμβάσεως μεταξύ του Ε.Σ.Δ.Ν.Α. και της Ε.ΥΔ.Α.Π. έπρεπε να πηγαίνει εκεί ακατέργαστη λυματολάσπη. 
      Παρά ταύτα, επειδή το πρόβλημα είναι πράγματι οξύ, η Ε.Υ.Δ.Α.Π. έκανε το πρέπον: διαγωνισμό για καλύτερη διαχείριση της λυματολάσπης. Βρέθηκε μια προσφορά με μια τεχνικώς και διεθνώς αποδεκτή μέθοδο, την εδαφοποίηση, που μπορεί να γίνει μόνο στο Χ.Υ.Τ.Α. Άνω Λιοσίων και γίνεται σήμερα. 
      Κάποιοι πράγματι διαμαρτύρονται, διότι αυξάνεται συν τω χρόνω η δυσοσμία. Επειδή, όμως, έχω πάει και εγώ εκεί πέρα, όπως και εσείς πήγατε –προς τιμήν σας- αρκετές φορές, σας λέω ότι είτε μας αρέσει είτε όχι αυτή η δυσοσμία οφείλεται στο ότι ανεβαίνουν συνέχεια τα ταμπάνια των σκουπιδιών. Έχουν ξεπεράσει κάθε όριο αυτήν τη στιγμή. Ορθώς επισημαίνεται ότι κανονικά θα έπρεπε να έχει σταματήσει να πηγαίνει εκεί το σκουπίδι και να πηγαίνει κάπου αλλού. Πού; Στις χωροθετημένες από την προηγούμενη κυβέρνηση τρεις θέσεις: δηλαδή στη Φυλή, στην Κερατέα και στο Γραμματικό. 
      Καθυστέρησε πράγματι η δημοπράτηση των θέσεων αυτών –ορθώς το επισημαίνετε- αλλά επιτέλους έγινε. Έχουμε ήδη τις προσφορές και γι’ αυτές τις θέσεις και ελπίζει το Υπουργείο Εσωτερικών, που είναι αρμόδιο, να μπορέσει να έχει αναδόχους μέσα στις αρχές του επόμενου χρόνου.
      Στη δική μας αρμοδιότητα τι είναι; Η ξήρανση, που είπα προηγουμένως ότι θα γίνει και η διαχείριση της λυματολάσπης μέσω Ε.ΥΔ.Α.Π., που είναι και καθ’ ύλην αρμόδια. Η απάντηση είναι σαφής, την έδωσε και ο Υπουργός εδώ και τρεις μήνες. Παρ’ ότι έχει κάθε δικαίωμα να τη στέλνει, ώσπου να γίνει η ξήρανση, στα Λιόσια, είπε ότι αναζητούμε εναγωνίως εναλλακτικές λύσεις, για να απαλλάξουμε την περιοχή απ’ αυτήν τη μικρή μεν, αλλά υπαρκτή όχληση.
      Θα περιμένουμε ακόμη μερικές μέρες. Οι λύσεις είναι πολλές και εξετάζονται συγχρόνως. Και ελπίζουμε να βρεθεί μια δυνατότητα διεξόδου από το ουσιαστικό, αλλά και το ψυχολογικό φορτίο, που εγώ δέχομαι ότι ορθώς έχουν οι κάτοικοι και εσείς για την επιβαρημένη αυτή περιοχή.
      Τέλος, σ’ ένα άλλο ερώτημα, για το πόσοι τόνοι έχουν πάει ήδη στα Άνω Λιόσια, σας λέω ότι αυτή τη στιγμή δεν πηγαίνει κανένας τόνος, έχει διακοπεί η διαδικασία και το ξέρετε. Μέχρι τις αρχές Σεπτεμβρίου όμως, όσοι τόνοι πήγαιναν, εδαφοποιούντο. Και έχουν ήδη εδαφοποιηθεί δεκαοκτώ χιλιάδες πεντακόσιοι τόνοι. Το αποτέλεσμα είναι πολύ καλό και αρκεί να το δει κανείς, πηγαίνοντας επί τόπου. Είναι πράγματι χώμα, το οποίο δεν μυρίζει και είναι κατάλληλο για να σκεπάσει μερικά σημεία πολύ άσχημα αυτής της τεράστιας χωματερής των Άνω Λιοσίων.
      Ώσπου να γίνει αυτή η οργάνωση της εδαφοποίησης, είχαν πάει άλλοι είκοσι τέσσερις χιλιάδες τόνοι, οι οποίοι είχαν εναποτεθεί στο υπάρχον «κύτταρο», το οποίο επιτέλους σταμάτησε να δέχεται έστω και ένα κιλό λάσπης.
      Τέλος, να επισημάνω –και να κλείσω, κύριε Πρόεδρε- ότι η αγωνία όλων μας είναι να δοθεί γρήγορα η οριστική λύση και ενδιαμέσως να ελαχιστοποιηθεί το περιβαλλοντικό κόστος της υπάρχουσας λυματολάσπης. Και επειδή δεν μπορεί να τη βάλουμε στις τσέπες μας, ούτε εσείς ούτε εγώ, ελπίζουμε σύντομα να ανακοινώσουμε μια άλλη δυνατότητα, που θα απαλύνει την ταλαιπωρία των κατοίκων, αλλά και τη δική μας στον αγώνα που δίνουμε για την περιοχή αυτή.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος του Κομμουνιστικού Κόμματος Ελλάδας κ. Πατσιλινάκος.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Κύριε Υφυπουργέ, την υπάρχουσα κατάσταση την περιγράψατε πάρα πολύ καλά και πιστεύω ότι δεν μπορώ να προσθέσω τίποτα παραπάνω. Είναι μια άθλια κατάσταση, η οποία δυστυχώς συνεχίζεται. Επίσης, οι ευθύνες των κυβερνήσεων και κάποιων άλλων εμπλεκομένων τοπικών φορέων είναι γνωστές. Εκείνο που είναι ένα μεγάλο ερώτημα και αυτό αναφέρουμε στην επίκαιρη ερώτησή μας, είναι γιατί συνεχίζετε μια αδιέξοδη πολιτική, μια πολιτική που δεν οδηγεί πουθενά.
      Εγώ θέλω να σας πληροφορήσω, αν και το ξέρετε, ότι τη Δευτέρα είχαμε μια μεγαλειώδη συγκέντρωση κατοίκων, που διεκδικούν να μη γίνει συνέχεια της χωματερής των Άνω Λιοσίων η χωματερή της Φυλής, να πάμε δίπλα δηλαδή και η περιοχή, που πενήντα χρόνια τώρα υποβαθμίζεται, να εξακολουθήσει να είναι μια ανθυγιεινή περιοχή.
      Ακόμα, είπατε στην απάντησή σας ότι αυτός είναι ο μόνος χώρος στον οποίο επιτρέπεται να πάει η λυματολάσπη και ότι ο Υπουργός, αν και είχε δικαίωμα να συνεχίσει, έχει τάξει ότι το Δεκέμβρη θα βρει άλλη λύση. Μα, σας παρακαλώ! Είναι τελείως παράνομη η απόρριψη και των απορριμμάτων και της λάσπης στη χωματερή.
      Και γιατί; Γιατί η μελέτη περιβαλλοντικών επιπτώσεων που έχει εγκριθεί, είναι για υποπολλαπλάσιες ποσότητες. Είναι τρεις φορές παραπάνω η ποσότητα που απορρίπτεται αυτήν τη στιγμή στη χωματερή από εκείνη που λέει η μελέτη περιβαλλοντικών επιπτώσεων. Είναι, δηλαδή, παράνομη. Έχουμε μια υπερκορεσμένη χωματερή και δυστυχώς σχεδιάζετε συνέχεια να κάνετε δίπλα σ’ αυτήν τον Χ.Υ.Τ.Α. της Φυλής.
      Πρέπει, λοιπόν, αυτό που λέμε και στην ερώτηση, να γίνει κάποτε πραγματικότητα: Να χωροθετήσετε νέους χώρους με όλες τις μελέτες που υπάρχουν, να ρίξετε την προσοχή σας και εκτός Αττικής και να προχωρήσουμε στην απορρύπανση της περιοχής και στην αποκατάστασή της. Ταυτόχρονα, πρέπει να βρεθεί χώρος για την επεξεργασία της λάσπης, μακριά από τον οικιστικό ιστό, που να μην ενοχλεί.
      ΠΡΟΕΔΡΕΥΩΝ (Γεώργιος Σούρλας): Ο επερωτών συνάδελφος του Συνασπισμού Ριζοσπαστικής Αριστεράς κ. Αθανάσιος Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, πολύ σωστά είπατε ότι για πολλοστή φορά έρχεται αυτό το θέμα στη Βουλή. Είναι ένα καίριο θέμα που δυστυχώς δεν έχει βρει λύση. Εγώ δεν αμφισβητώ καθόλου ούτε τη βαθιά γνώση που έχετε σ’ αυτά τα θέματα ούτε και την ευαισθησία σας, πλην όμως έως τώρα δεν έχουμε αποτελέσματα, κύριε Υπουργέ. 
      Οι κάτοικοι αυτής της περιοχής έχουν προ καιρού, προ ετών, εξαντλήσει όλα τα όρια και της υπομονής και της αντοχής τους. Ζουν σε μια εξαιρετικά κορεσμένη από ρύπους περιοχή. Και δεν είναι μόνο τα σκουπίδια, αν θέλετε. Δίπλα είναι τα διυλιστήρια του Ασπροπύργου, βυρσοδεψεία και τόσες άλλες ρυπαρές βιομηχανίες. Αυτό, όμως, το χαρμάνι που έχει δημιουργηθεί αυτήν τη στιγμή σ’ αυτήν τη χωματερή, αυτό το δύσοσμο χαρμάνι –δεν ξέρω- κανένας αρωματοποιός των Παρισίων δεν θα μπορούσε να έχει τόση φαντασία, ώστε  να το δημιουργήσει.
      Έρχεται τώρα ο κ. Κωστούλας της Ε.ΥΔ.Α.Π. και λέει ότι δεν βρωμάει η λυματολάσπη, αλλά βρωμάνε τα σκουπίδια. Βρωμάνε και «ζέχνουν» και τα μεν και τα δε, κύριε Υπουργέ και το ξέρετε πάρα πολύ καλά! Και είμαι σίγουρος ότι έχετε και πρόσφατη προσωπική άποψη του θέματος. Δεν μπορούν να ζήσουν έτσι οι άνθρωποι. Οι υγειονομικές υπηρεσίες της Νομαρχίας Δυτικής Αττικής πήγαν εκεί, ερεύνησαν και κρούουν τον κώδωνα του κινδύνου. 
      Θα ήθελα εδώ να τονίσω και κάτι άλλο. Οι λειτουργοί της δικαιοσύνης, οι εισαγγελικοί λειτουργοί και άλλοι που τόσο ευαισθητοποιούνται σε ορισμένες άλλες περιπτώσεις, γιατί δεν ευαισθητοποιούνται τώρα για τους κινδύνους που διατρέχει η υγεία αυτών των κατοίκων; Δεν μπορούν να ζήσουν έτσι. Διαμαρτύρονται, κατεβαίνουν στους δρόμους και μάλιστα αντιμετωπίστηκαν σκληρά από τα Μ.Α.Τ.. Ευτυχώς στην προχθεσινή συγκέντρωση δεν υπήρξε αυτή η μεταχείριση και είδατε ότι δεν έγινε τίποτα, επειδή πήγαν στην είσοδο της χωματερής. Δεν χρειαζόταν να κακοποιήσουν Βουλευτές, δημάρχους, παπάδες και τους κατοίκους στην προηγούμενη διαδήλωση που έκαναν. 
      Κύριε Υπουργέ, είχε αναλάβει ο κ Σουφλιάς μια υποχρέωση, ότι δεν θα μυρίζει –λέει- όταν θα γίνεται αυτή η κατεργασία. Όμως, δεν έπαψε να μυρίζει! Δεν χρειάζεται παρά να περάσει κανείς από την Αττική Οδό για να το διαπιστώσει. Αυτή η βρωμιά τον συνοδεύει σε δεκάδες χιλιόμετρα, όπως έρχεται στην Πετρούπολη, στο Περιστέρι, στο Αιγάλεω, παντού και διαμαρτύρεται όλη η Δυτική Αττική. Αυτό είναι κάτι που δεν μπορεί να συνεχιστεί και το καταλαβαίνετε πολύ καλά. 
      Ασφαλώς υπάρχουν ευθύνες, γιατί δεν έγινε το εργοστάσιο ξήρανσης. Ασφαλώς υπάρχουν ευθύνες, γιατί δεν λειτουργεί το εργοστάσιο ανακύκλωσης. Όμως η Κυβέρνηση είναι  στην εξουσία δεκαοκτώ μήνες. Είπατε ότι μόλις ανέλαβε ο κ. Σουφλιάς, αμέσως κίνησε τις διαδικασίες, πλην όμως ακόμα δεν βλέπουμε να προχωρά. Μακάρι να γίνει το 2007, έως τότε όμως δεν μπορεί να πηγαίνει εκεί η λυματολάσπη. 
      Η λυματολάσπη πρέπει να βρεθεί τρόπος να πηγαίνει σε κάποια άλλη περιοχή μακριά από κατοικίες, μακριά από ανθρώπους, σε μια περιοχή που δεν θα ποτίζεται από τη  δυσοσμία της. Υπάρχουν τέτοιες περιοχές. Ενδεχομένως να υπάρχει ένα κόστος που μπορεί να είναι μεγαλύτερο, αλλά αυτό –το είχε πει και ο κ. Σουφλιάς και εσείς το έχετε επαναλάβει- είναι διατεθειμένη η Κυβέρνηση, δηλαδή ο ελληνικός λαός, να το καταβάλει. Ας βρεθεί, λοιπόν, αυτή η λύση. 
      Είπατε ότι μόνο εκεί πηγαίνει νόμιμα. Πηγαίνει νόμιμα επειδή υπάρχει μια απόφαση του Συμβουλίου της Επικρατείας. Πού πηγαίνει όμως, κύριε Υπουργέ; Πηγαίνει σε μια παράνομη χωματερή! Δεν έχει άδεια η χωματερή αυτή! Η χωματερή αυτή έπρεπε να έχει κλείσει εδώ και καιρό, γιατί έχει παραγεμίσει. Θα έπρεπε να δέχεται πριν από χρόνια πεντακόσιους τόνους και δέχεται εξίμισι χιλιάδες τόνους! Δεν υπάρχει μελέτη περιβαλλοντικών επιπτώσεων. Υπάρχουν αυτές οι εκθέσεις των υγειονομικών υπηρεσιών της νομαρχίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, παρακαλώ ολοκληρώστε. 
      ΑΘΑΝΑΣΙΟΣ ΛΕΒΕΝΤΗΣ: Τελειώνω, κύριε Πρόεδρε. 
      Για τους Χ.Υ.Τ.Α., επίσης, υπάρχει ένα σοβαρότατο πρόβλημα και εντονότατες αντιδράσεις. Και να μη βρεθεί η εύκολη λύση, δηλαδή ότι εφόσον όλοι αντιδρούν –τι να κάνουμε;- κάπου πρέπει να πάνε τα σκουπίδια, άρα συνεχίζουμε τους έξι και τους εφτά και τους οκτώ χιλιάδες τόνους να τους πηγαίνουμε στα Άνω Λιόσια, τα οποία τώρα τα μετονομάζουμε Φυλή, γιατί ακριβώς είναι συνέχεια η χωματερή των Άνω Λιοσίων με την άλλη της Φυλής που ετοιμάζεται.
      Αυτό είναι απαράδεκτο και –θα έλεγα- άδικο από κάθε άποψη. Αυτή η τριτοκοσμική κατάσταση, αυτή η ταξική διάκριση πρέπει κάποια στιγμή να σταματήσει και είναι η ώρα να σταματήσει τώρα! Δεν υπάρχουν άλλα όρια αντοχής και ανοχής. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο για να δευτερολογήσει. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Και εσείς υπηρετείτε πιστά την αλήθεια και εγώ προσπαθώ να κάνω ό,τι μπορώ, για να λέω την αλήθεια και μόνο την αλήθεια, κυρίως σ’ αυτούς που μας ακούν εκτός Βουλής. Σας επισημαίνω ότι σε τέτοια σοβαρά θέματα η υλοποίηση λύσης αποδεκτής και νόμιμης απαιτεί κάποιον μεγάλο κατά κανόνα, χρόνο. 
      Όλοι ξέρουμε ότι για να γίνει εργοστάσιο ξήρανσης, θέλει τέσσερα έως πέντε χρόνια. Διεθνής εμπειρία είναι αυτή. Επίσης, όλοι ξέρουμε ότι ένα λάθος κλίμακας Αττικής δεν αντιμετωπίζεται μ’ ένα μαγικό ραβδί αύριο το πρωί. Και όλοι ξέρουμε ότι η δικαιοσύνη κάνει καλά τη δουλειά της σ’ αυτό το σημείο και γενικότερα, γιατί αν έβγαζε άλλη απόφαση θα οδηγούσε τα πράγματα σ’ ένα τραγικό αδιέξοδο και σε μια τραγική περιβαλλοντική καταστροφή. Ασφαλώς δεν είναι ό,τι καλύτερο και συμφωνώ μαζί σας ότι πηγαίνει εκεί η λυματολάσπη, αλλά δεν υπάρχει εναλλακτική λύση έστω και στοιχειωδώς αποδεκτή.
       Κάποιος είπε για βραχονησίδες, κύριοι συνάδελφοι. Ελέχθη και αυτό, που ακούγεται εύκολα. Όμως, ρητά απαγορεύεται και για να γίνει, θέλει μια σειρά δύσκολων αδειών που πρέπει να περάσουν από γνωμοδοτική επιτροπή, η δε υποδομή για να δεχθεί τη λάσπη, είναι έργο δύο, τριών χρόνων. Και βέβαια οι αντιδράσεις των πέριξ της βραχονησίδας περιοχών, των νησιών παραδείγματος χάρη θα είναι ανάλογες. 
      Γι’ αυτόν το λόγο είμαστε σε εξαιρετικά δύσκολη θέση. Παρά ταύτα όλο το καλοκαίρι, δουλεύοντας εντατικά, επεξεργαζόμαστε και έχουμε φτάσει σε κάποιες εναλλακτικές λύσεις, που θα ανακοινωθούν επισήμως σύντομα, φαντάζομαι. Ακόμα κάνω μια έκκληση στους ταλαιπωρημένους κατοίκους για λίγη ακόμα υπομονή. 
      ΑΘΑΝΑΣΙΟΣ ΛΕΒΕΝΤΗΣ: Πόσο υπομονή ακόμη; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Το πρόβλημα κανονικά θα μπορούσε να λυθεί σε τέσσερα χρόνια και το λύνουμε σε ενάμιση χρόνο. 
      Τρεις μήνες ακόμα, κύριε συνάδελφε, ή μάλλον δυόμιση μήνες.
      ΙΩΑΝΝΗΣ ΠΑΤΣΙΛΙΝΑΚΟΣ: Τρεις γενιές είναι.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όσο για το τελευταίο θέμα που ορθώς θέτετε ότι η χωροθέτηση οδηγεί τα σκουπίδια δίπλα, στη Φυλή, νομίζω πως έγινε μετά από πολλή δυσκολία και πολλή αγωνία της προηγούμενης κυβέρνησης, επί Υπουργίας της κ. Παπανδρέου, την απεδέχθη ο κ. Σουφλιάς ως μία λύση ανεκτή και ασφαλώς λόγω των νέων τεχνολογιών για τα σκουπίδια, όλα αυτά είναι αναθεωρήσιμα. Βέβαια είναι αρμοδιότητας του Υπουργείου Εσωτερικών, που ξέρω ότι μελετάει εναλλακτικές λύσεις, πέραν της οχληρής για την εποχή μας λύσης της ταφής, που είναι πράγματι ξεπερασμένη.
      Συνεπώς, υπομονή και ελπίζω σύντομα να ανακουφιστούν και οι κάτοικοι και εσείς που αγωνιάτε για την περιοχή σας. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ξανθόπουλο. 
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων . 
      ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι,  εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείο Οικονομίας και Οικονομικών «Αύξηση συντάξεων Δημοσίου και άλλες διατάξεις».
      Το λόγο έχει ο συνάδελφος κ. Ανδρέας Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε..
      Κυρίες και κύριοι συνάδελφοι, συζητούμε ένα νομοσχέδιο που ομολογήθηκε από την ίδια την Κυβέρνηση ότι δεν είναι νομοσχέδιο, αλλά είναι επί μέρους διάσπαρτες διατάξεις για ζητήματα τα οποία είναι υπαρκτά και αφορούν εργαζόμενους, αλλά και συνταξιούχους και θα μπορούσαν να είναι επί μέρους διατάξεις σε μια σειρά άλλα νομοσχέδια που έχουν έλθει μέχρι σήμερα. 
      Το αναφέρω αυτό για να απαντήσω για τη σκοπιμότητα που είχε το συγκεκριμένο νομοσχέδιο, γιατί είναι συρραφή επί μέρους διατάξεων συνταξιοδοτικού περιεχομένου. Ήλθε λίγες μέρες αμέσως μετά την παρουσία του κ. Καραμανλή στην Έκθεση της Θεσσαλονίκης, όπου απροκάλυπτα έδειξε το αντιλαϊκό, το ακραίο φιλελεύθερο, το ανάλγητο πρόσωπο και του ιδίου, αλλά και της Κυβέρνησης της Νέας Δημοκρατίας. Ήλθε αυτό το νομοσχέδιο να συζητηθεί, όταν άρχιζε πλέον να παίρνει σάρκα και οστά αυτή η πολιτική, που επίμονα και σκόπιμα για δεκαοκτώ μήνες έκρυβε η Νέα Δημοκρατία μέσα από την επίκληση της ήπιας προσαρμογής. Έφερε αυτό το νομοσχέδιο, για να βάλει τη μάσκα αυτή που ήθελε να περάσει στην κοινωνία.
      Κι όμως, τόσο οι απόψεις που κατέθεσε ο κ. Καραμανλής στη Θεσσαλονίκη όσο και αυτές που ήδη διαγράφονται μέσα από το προσχέδιο του προϋπολογισμού, το μόνο που κατάφεραν ήταν να εισπράξει η Νέα  Δημοκρατία και ο κ. Καραμανλής  το «μπράβο» από το  Σύνδεσμο Βιομηχανιών Βορείου Ελλάδος, αλλά και να εισπράξει –και τις εισπράττει καθημερινά πλέον- τις κοινωνικές εκρήξεις από τους εργαζόμενους και από το λαό.
      Μέσα σ’ αυτό το συγκεκριμένο σχέδιο νόμου περιλαμβάνεται ο τρόπος καταβολής του Λ.Α.Φ.Κ.Α., ενός θέματος που η Νέα Δημοκρατία,  μετά την απόφαση της ολομέλειας του  Ελεγκτικού Συνεδρίου στις 22 Ιανουαρίου 2004, είχε δεσμευτεί, όπως και όλα τα κόμματα,  ότι θα καταργήσει  την παρακράτηση την επόμενη των εκλογών. Και όντως  έφερε το νομοσχέδιο τον Ιούνιο του 2004. Το θέμα των αναδρομικών δεν ήταν καν στην πρόθεσή τους, γιατί δεν περιλαμβάνεται μέσα στο σχέδιο νόμου. 
      Μετά από τις αντιδράσεις και των συνταξιούχων και της Αντιπολίτευσης δεσμεύτηκε να προχωρήσει στην καταβολή των αναδρομικών. Άρα, δεν είχε την πολιτική βούληση η Νέα  Δημοκρατία να καταβάλει τα αναδρομικά. Και αυτό φάνηκε περίτρανα από μία κίνηση τακτικής όσο όμως και απροκάλυπτης πολιτικής σκοπιμότητας που είχε: Αυτή ήταν η απόσυρση της προσφυγής που είχε κάνει το στέλεχος του Γενικού  Λογιστηρίου του Κράτους, σύμβουλος του κ. Δούκα, ο κ. Γούλας, γνωστός, για την  εκδίκαση των αναδρομικών. Δεν είναι μόνο αυτό. Ο τρόπος που σήμερα έρχεται να ρυθμίσει την επιστροφή των αναδρομικών αποδεικνύει ότι η Νέα  Δημοκρατία για μία ακόμη φορά αντιμετωπίζει τους συνταξιούχους -και κύρια τους μικροσυνταξιούχους- με τον πιο ανάλγητο τρόπο,  όταν μας λέει  σήμερα ότι θα καταβάλει τα αναδρομικά σε πέντε εξαμηνιαίες δόσεις, από 1.7.2006 μέχρι 1.7.2008. 
      Γιατί, κύριε Υπουργέ, χρειάζονται δύο ακόμη χρόνια για να καταβληθεί η επιστροφή των αναδρομικών; Δεν είναι δύο χρόνια, είναι τέσσερα χρόνια με τα δύο που έχουν περάσει.  Και φθάνετε στο σημείο να αναφέρετε μέσα στη διάταξη ότι θα δικαιούνται το Λ.Α.Φ.Κ.Α. και οι κληρονόμοι. Δηλαδή τα 500, τα 600, τα 1000 ευρώ που θα πάρει κάποιος  -όταν ήδη εσείς το προδικάζετε με την αναφορά σας αυτή, όσο κι αν είναι μακάβριο είναι αληθινό, γιατί αυτή είναι η  πολιτική σας-  συνταξιούχος σήμερα, μετά από οκτώ, δέκα χρόνια παρακράτηση αυτής της εισφοράς, δεν θα μπορεί να τα απολαύσει.
      ΠΕΤΡΟΣ ΔΟΥΚΑΣ (Υφυπουργός Οικονομίας και  Οικονομικών): Από εσάς έγινε η παρακράτηση και ζητάτε τα ρέστα;
      ΑΝΔΡΕΑΣ ΜΑΚΡΥΠΙΔΗΣ :  Σας παρακαλώ.
      Και φθάσατε σήμερα, κύριε Υπουργέ, να αναφέρεστε, μετά από παλινδρομία και μετά από τρεις διαφορετικές απόψεις που είχατε, στο αφορολόγητο της επιστροφής του Λ.Α.Φ.Κ.Α..  Σε ό,τι αφορά το αφορολόγητο, όταν εσείς είπατε ότι θα το εξετάσετε, ο κ. Ρεγκούζας είπε «Όχι, δεν μπορεί να είναι αφορολόγητο». Έκανε παρέμβαση τηλεφωνική ο κ. Αλογοσκούφης, λέγοντας «Θα είναι αφορολόγητο»  και ήλθε χθες για να προχωρήσει σε ρύθμιση. Αυτό είναι το δώρο που κάνετε: Θα είναι αφορολόγητο το Λ.Α.Φ.Κ.Α., ενώ θα έπρεπε ήδη να έχει προχωρήσει η άμεση καταβολή, αν όντως, όπως λέτε, έχετε αυτήν την κοινωνική ευαισθησία. 
      Και δεν καταλαβαίνω, έχετε αυτήν την κοινωνική ευαισθησία και δεν μας λέτε για το επίδομα του πετρελαίου θέρμανσης; Τι λέτε,  κύριε Δούκα, στο προσχέδιο του προϋπολογισμού; Αναφέρετε ότι θα είναι κατά 300.000.000 ευρώ αυξημένα τα έσοδα από το Φόρο Προστιθέμενης Αξίας στα πετρελαιοειδή. Εσείς ομολογείτε -θα είναι πάνω από 500.000.000-  στο προσχέδιο ότι θα είναι 300.000.000. Αυτά που δεν τα είχατε υπολογίσει, αυτά που τα έχει πληρώσει ο Έλληνας καταναλωτής, γιατί δεν τα επιστρέφετε στα αδύνατα κοινωνικά στρώματα, στους αγρότες, στους μικροσυνταξιούχους του Ο.Γ.Α., στους ανέργους; Αυτή είναι η κοινωνική σας ευαισθησία και όχι αυτή που έρχεστε να επικαλεστείτε ότι την εκφράζετε μέσα από το συγκεκριμένο σχέδιο νόμου.
      ΕΛΕΥΘΕΡΙΟΣ ΖΑΓΟΡΙΤΗΣ:  Έχουμε να πληρώσουμε τα χρέη που μας αφήσατε.
      ΑΝΔΡΕΑΣ ΜΑΚΡΥΠΙΔΗΣ:   Επειδή  βιάζεστε, κύριε συνάδελφε, έχω να σας πω ότι πίσω έχει η αχλάδα την ουρά, γιατί ζούμε χθες και σήμερα αυτό  που θέλατε να αποφύγετε και όμως το «πετύχατε»: τη σκληρή παρέμβαση της  Ευρωπαϊκής Ένωσης σχετικά με τα οικονομικά της χώρας μας.
      Χθες, λοιπόν, ο αρμόδιος Επίτροπος για τα θέματα της οικονομίας της Ευρωπαϊκής Ένωσης, ο κ. Αλμούνια, σας εγκάλεσε για μία ακόμη φορά, γιατί φτάσατε σ’ αυτόν τον εκτροχιασμό την οικονομία της χώρας, γιατί συνεχίζετε να είστε μαθητευόμενοι μάγοι και σε άλλα θέματα, αλλά πολύ περισσότερο και πάνω απ’ όλα, στα θέματα της οικονομίας. Και δεν είναι η ώρα να αναφερθούμε σχετικά με το πώς εκφράζεται η νέα σας κοινωνική ευαισθησία μέσα από το προσχέδιο του προϋπολογισμού, με αυξήσεις της τάξεως του 3%-3,5% σε μισθούς και συντάξεις, χωρίς να υπολογίζεται ο πληθωρισμός που σεις ομολογείτε ότι θα είναι 3,2%, χωρίς να δεσμεύεται η Κυβέρνηση ότι θα προχωρήσει σε αφορολόγητο και αύξηση του αφορολογήτου, χωρίς να αναφέρετε ότι θα προχωρήσετε στην τιμαριθμοποίηση της κλίμακας, που σημαίνει, όπως ομολογείτε στο προσχέδιο, ότι θα είναι μειωμένο το πραγματικό εισόδημα. Αυτή είναι η κοινωνική σας ευαισθησία!
      Θα ήθελα όμως να αναφερθώ, κύριε Πρόεδρε και σ’ ένα άλλο εξίσου σοβαρό θέμα, που περιλαμβάνεται μέσα στο συζητούμενο νομοσχέδιο. Έχει να κάνει με τους εκατοντάδες χιλιάδες ένστολους αστυνομικούς, στρατιωτικούς, λιμενικούς και πυροσβέστες. 
      Είχατε υποσχεθεί προεκλογικά, κυρίες και κύριοι συνάδελφοι της Νέας Δημοκρατίας, ότι θα προχωρήσετε στην αναγνώριση της επικινδυνότητας και του ανθυγιεινού της εργασίας και θα καταβάλετε και το αντίστοιχο επίδομα. Σ’ αυτήν την κατεύθυνση, τους είχατε παρασύρει σε αγώνες αδιέξοδους, σε κινήσεις που δεν επιτρέπονταν, στην κατάληψη του Υπουργείου Εθνικής Οικονομίας το Νοέμβριο του 2003. Τους είχατε οδηγήσει κάτω απ’ αυτήν την παρότρυνση στο να προπηλακίσουν το Δεκέμβρη του 2003 τον τότε Πρωθυπουργό της χώρας κ. Κώστα Σημίτη, όταν ερχόταν να συζητήσουμε τον προϋπολογισμό. Αυτή ήταν η πολιτική σας η τυχοδιωκτική. Πετύχατε να εκμαυλίσετε τη συνείδησή τους, όσον αφορά την ψήφο. Όμως σήμερα θα έρθετε να θερίσετε τις θύελλες απ’ αυτούς τους ανέμους που χθες σπείρατε.
      (Θόρυβος, διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι, μη διακόπτετε.
      Κι εσείς, κύριε Μακρυπίδη, ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ: Και σήμερα εσείς προχωράτε  στην καταβολή -αντί αναγνώρισης αυτού που έχετε δεσμευτεί προεκλογικά και που χρησιμοποιήσατε και σαν προεκλογικό μηχανισμό από τη Ρηγίλλης- μιας αύξησης της τάξεως του 2% κατ’ έτος σε επίδομα το οποίο είναι 14 ευρώ το χρόνο και θα είναι 56 ευρώ το 2008, όταν το 2003 πήραν αντίστοιχο επίδομα από την τότε κυβέρνηση του ΠΑ.ΣΟ.Κ. της τάξεως των 70 ευρώ το μήνα. 
      Γι’ αυτούς τους λόγους, κύριε Πρόεδρε, επί της αρχής καταψηφίζουμε το συγκεκριμένο νομοσχέδιο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Κελέτσης έχει το λόγο.
      Τώρα μπορείτε να απαντήσετε, κύριε Κελέτση, αλλά από κάτω δεν μπορείτε να διακόπτετε.
      ΣΤΑΥΡΟΣ ΚΕΛΕΤΣΗΣ: Συζητάμε, κυρίες και κύριοι συνάδελφοι, σήμερα ένα νομοσχέδιο που, κατά τη γνώμη μου, το αδικεί ο τίτλος του, ο οποίος, όπως γνωρίζετε, είναι «Αύξηση συντάξεων και άλλες διατάξεις», αλλά το περιεχόμενό του μόνο σε μία στυγνή λογιστική και οικονομίστικη λογική δεν είναι υποταγμένο. Αν προσπαθήσουμε να δώσουμε μία πολιτική διάσταση των ρυθμίσεων αυτού του νομοσχεδίου, θα μπορούσαμε να το χαρακτηρίσουμε με τον τίτλο «επίλυση θεμάτων κοινωνικής ευαισθησίας» ή αν θέλουμε να ακριβολογήσουμε, με τον τίτλο «τακτοποίηση εκκρεμοτήτων ανεπίλυτων κοινωνικών προβλημάτων», που επί χρόνια δεν αντιμετωπίστηκαν είτε από άγνοια των θεμάτων είτε από έλλειψη κοινωνικής ευαισθησίας των προηγουμένων κυβερνήσεων.
      Σήμερα το ΠΑ.ΣΟ.Κ. μας κατηγορεί για κοινωνική αναλγησία στην άσκηση της οικονομικής μας πολιτικής. Αφού, λοιπόν, αυτό ήταν κοινωνικά ευαίσθητο, γιατί τόσα χρόνια δεν έλυνε όλα αυτά τα προβλήματα που λύνει αυτό το σχέδιο νόμου; Να απαριθμήσω μερικές μόνο από τις ευεργετικές ρυθμίσεις του υπό ψήφιση νομοσχεδίου:
      Αύξηση του επιδόματος εξομάλυνσης στις συντάξεις του δημοσίου, ώστε να προκύψει αύξηση 4% του ποσού της βασικής σύνταξης. Αύξηση της σύνταξης του δημοσίου 4% για το 2005. Κι εδώ έρχεται η απάντηση στον προηγούμενο ομιλητή ότι εμείς διασφαλίζουμε πάνω από τον πληθωρισμό την αύξηση των συντάξεων του δημοσίου και αναλογικά και των Ο.Τ.Α. και των συνταξιούχων των νομικών προσώπων δημοσίου δικαίου.
      Επιστροφή των κρατήσεων υπέρ δημοσίου και Λ.Α.Φ.Κ.Α., που αποτελεί βασική προγραμματική δέσμευση της Κυβέρνησής μας και την οποία τηρούμε. 
      Πρόνοια ότι στην περίπτωση θανάτου δικαιούχου συνταξιούχου καθίστανται δικαιούχοι οι κληρονόμοι του. 
      Λύνονται με ευεργετικό τρόπο εκκρεμότητες που αφορούν την καταβολή συντάξεων σε ανίκανα τέκνα υπαλλήλων και στρατιωτικών και λαμβάνεται πρόνοια για ορφανά τέκνα δημοσίων υπαλλήλων και από τους δύο γονείς που σπουδάζουν, έτσι ώστε να λαμβάνουν και τις δύο συντάξεις του δημοσίου.
      Εξομοιώνονται στα συνταγματικά δικαιώματα άνδρες και γυναίκες που βρίσκονται σε χηρεία, σε εφαρμογή των συνταγματικών διατάξεων για ισότητα των δύο φύλων. 
      Επιλύεται με τον καλύτερο τρόπο το ασφαλιστικό συνταξιοδοτικό πρόβλημα των μεταταχθέντων υπαλλήλων, αφού δίνεται η δυνατότητα της ελεύθερης επιλογής από τον υπάλληλο ασφαλιστικού καθεστώτος.
      Λαμβάνεται πρόνοια για εργαζομένους επιχειρήσεων που κλείνουν, λόγω της προσαρμογής στη νέα οικονομία όπως είναι η «ΕΛΛΕΝΙΤ», οι μεταλλωρύχοι της «ΤVX», προκειμένου αυτοί οι άνθρωποι να απολαύσουν τα συνταξιοδοτικά τους δικαιώματα χωρίς να τα χάσουν. 
      Τέλος, ρυθμίζεται η καταβολή τμηματικά επιδόματος ειδικών συνθηκών στους άνδρες των Σωμάτων Ασφαλείας, στους Πυροσβέστες, στους Λιμενικούς, στα στελέχη των Ενόπλων Δυνάμεων. Ταυτοχρόνως μας χαροποιεί το γεγονός ότι χθες ο Υπουργός διακήρυξε ότι με άλλο σχέδιο νόμου που θα έρθει πολύ σύντομα, θα αναγνωριστεί και η πλασματική πενταετία για τους άνδρες της Αστυνομίας για μετά το 1993: ένα πάγιο αίτημα των αστυνομικών. 
      Εδώ θα ήθελα να ξεκαθαρίσω, κυρίες και κύριοι συνάδελφοι –και κυρίως να ξεκαθαρίσω προς τους αστυνομικούς και όλους τους ένστολους τους οποίους αφορά η διάταξη αυτή- το εξής: Είναι σίγουρο ότι όλοι μας θα θέλαμε να είναι γενναιότερη η καταβολή αυτή, κάτι που –δυστυχώς- η δημοσιονομική κατάσταση της χώρας δεν το επιτρέπει. Βέβαια σήμερα το ΠΑ.ΣΟ.Κ. πλειοδοτεί στην κατεύθυνση αυτή, εκ του ασφαλούς φυσικά. Τόσα χρόνια ούτε αναγνώριζε τέτοιο δικαίωμα στους ένστολους υπαλλήλους ούτε βέβαια ποτέ διακήρυξε ότι θα το έδινε. Σήμερα λέει: «Γιατί δεν το δίνετε εσείς»; 
      Εμείς γνωρίζουμε και αναγνωρίζουμε το έργο των ανδρών των Σωμάτων Ασφαλείας. Αν θέλετε, θα σας πω και μια προσωπική συναισθηματική διάσταση στο θέμα. Εγώ προσωπικά έχω και μια περισσότερη ευαισθησία, διότι προέρχομαι από μια οικογένεια αστυνομικού και με τον ένα μισθό αυτού του ανθρώπου σπούδασα και έφθασα μέχρι εδώ που είμαι σήμερα. 
      Άρα, σε εμάς τουλάχιστον και σ’ αυτήν την παράταξη μη μιλάτε για τα δικαιώματα αυτών των ανθρώπων. Γνωρίζουμε πολύ καλά τι πρέπει να κάνουμε απέναντί τους και θα το κάνουμε.
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πρέπει να φρεσκάρετε λίγο τη μνήμη σας, κύριε συνάδελφε.
      (Θόρυβος από τα θεωρεία)
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε.
      Συνεχίστε, κύριε συνάδελφε.
      ΣΤΑΥΡΟΣ ΚΕΛΕΤΣΗΣ: Η θέση, λοιπόν, του ΠΑ.ΣΟ.Κ.…
      ΙΩΑΝΝΗΣ ΔΡΙΒΕΛΕΓΚΑΣ: Να επιβάλετε την τάξη στα θεωρεία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε το συνάδελφο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Από τα θεωρεία, κύριε Πρόεδρε, υπάρχουν φωνές.
      ΣΤΑΥΡΟΣ ΚΕΛΕΤΣΗΣ: Η θέση του ΠΑ.ΣΟ.Κ. για μια ακόμη φορά, κυρίες και κύριοι συνάδελφοι, που διαμαρτύρεστε δεν μας εκπλήσσει. Ναι μεν, αλλά. Συμφωνούμε, αλλά και καταψηφίζουμε. Για να είμαστε και επίκαιροι: Και με τον χωροφύλαξ και με τον αστυφύλαξ! 
      Μέχρι χθες το θέμα του Λ.Α.Φ.Κ.Α., ας πούμε, ήταν πρώτο θέμα στα κανάλια και πρωτοκλασάτα στελέχη του ΠΑ.ΣΟ.Κ. ήταν αυτά που συμμετείχαν στις συζητήσεις και υποδαύλιζαν τις εντάσεις στις τηλεοράσεις. Χθες ο εισηγητής του κόμματος της Αξιωματικής Αντιπολίτευσης μας είπε ότι «το νομοσχέδιο αυτό επιλύει μικροπροβλήματα μικρών κοινωνικών ομάδων». Τώρα αντιλαμβανόμαστε την ευαισθησία του ΠΑ.ΣΟ.Κ.. Τώρα αντιλαμβανόμαστε γιατί τόσα χρόνια δεν λύνονταν σοβαρά προβλήματα του ελληνικού λαού, διότι τα αντιμετώπιζε ως μικροπροβλήματα μικρών κοινωνικών ομάδων. Η υποκρισία, η αναξιοπιστία σε όλο της το μεγαλείο. 
      Κυρίες και κύριοι συνάδελφοι, είναι δύσκολη υπόθεση η άσκηση υπεύθυνης αντιπολίτευσης. Χρειάζεται τόλμη για να δεχθείς την ορθότητα μιας κυβερνητικής πολιτικής. Η αξιοπιστία στην πολιτική χρειάζεται δύναμη. Αντ’ αυτού το ΠΑ.ΣΟ.Κ. μας έχει συνηθίσει καθημερινά σε παλινωδίες, ατολμία, νευρικότητα, σπασμωδικότητα. Ίσως είναι τα συμπτώματα της «κλιμακτηρίου» που σας είπε μόλις χθες, ότι περνάτε ο κ. Ανδρουλάκης.  
      Εμείς τι να πούμε; Συμπάσχουμε για την περίοδο αυτή που περνάτε. Είναι και αυτή μια φάση της ζωής. Την «κλιμακτήριο» ελπίζω να την περάσετε όσο το δυνατόν πιο ανώδυνα. Απλώς θα σας πούμε ότι μετά απ’ αυτή τη φάση έρχεται το γήρας και καλό είναι για σας σιγά-σιγά να κάνετε και κανένα «λίφτινγκ». Θα χρειαστεί να αλλάξετε το πρόσωπό σας -μήπως κάποια χρόνια αργότερα έλθετε και πάλι στην εξουσία-  προς όφελος του ελληνικού λαού, όχι όμως με το πρόγραμμα  και τα μυαλά που κουβαλάτε σήμερα. Γιατί μόνο προς όφελος του ελληνικού λαού δεν κυβερνήσατε τόσα χρόνια και δεν πρόκειται να κυβερνήσετε και στο μέλλον, αν ποτέ γινόταν αυτό. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Θα ήθελα να πω στο Σώμα για να το ακούσουν και οι παρακολουθούντες τις συνεδριάσεις γενικότερα, όχι μόνο για τους παριστάμενους σήμερα εδώ, ότι ο Κανονισμός ορίζει πως απαγορεύεται στους ακροατές οποιαδήποτε εκδήλωση επιδοκιμασίας ή αποδοκιμασίας με  επευφημίες,  κραυγές, χειροκροτήματα ή με οποιοδήποτε άλλο τρόπο, καθ’ όλη τη διάρκεια της συνεδρίασης. 
      Πιστεύω ότι θα το πράξουν αυτό οι παρακολουθούντες σήμερα τη συνεδρίαση της Ολομέλειας της Βουλής.
      Ο κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κυρίες και κύριοι συνάδελφοι, η έννοια της κοινωνικής δικαιοσύνης,  η σημασία της και η αξία της για τους πολίτες, οι οποίοι πρέπει να την απολαμβάνουν, είναι μετρήσιμη έννοια και αποδεικνύεται από πολιτικές και από αποτελέσματα. 
      Το να επικαλείται κανείς την κοινωνική δικαιοσύνη, όπως άλλοτε στο παρελθόν κάποιοι το σοσιαλισμό, που σήμερα τον επικαλούνται μόνο στον τίτλο του κόμματός τους, δεν έχει καμιά αξία αν τα αποτελέσματα των επικλήσεων, αν τα αποτελέσματα της πολιτικής δεν συμβαδίζουν με τις επικλήσεις και τις αναφορές τους. Και έρχεται αυτή η παράταξη, η δική μας, κάθε φορά, μια παράταξη που είναι λαϊκή, που καταγράφει και αντιπροσωπεύει αυθεντικά τις λαϊκές δυνάμεις του τόπου, να εφαρμόζει πολιτικές κοινωνικής δικαιοσύνης. 
      Δεν θέλω βεβαίως να αναφερθώ στο παρελθόν, αλλά θα αναφερθώ σε ό,τι έχει να κάνει με το συγκεκριμένο νομοσχέδιο.
      Σχετικά με την υπόθεση Λ.Α.Φ.Κ.Α. ακούμε κριτική για τη συμπεριφορά της Κυβέρνησης απέναντι στους συνταξιούχους. Από ποιους; Από σας που νομοθετήσατε, ένα μήνα πριν από τις εκλογές, την επέκταση της παρακράτησης του Λ.Α.Φ.Κ.Α.; Από σας που αδειάσατε το ταμείο, που δεν υπάρχει 1 ευρώ για να επιστρέψουμε; Και μας κάνετε κριτική γιατί δεν τα επιστρέφουμε; Να έλθουμε στη Χαριλάου Τρικούπη να μας δώσετε μια επιταγή 800.000.000 ευρώ για να τα μοιράσουμε. 
      Ανέξοδη πολιτική εκ μέρους σας, ανέξοδη κριτική. Φθάνει πια. Δεν πάει άλλο. Δεν μπορεί να μας έχετε παραδώσει μία χώρα με 213.000.000.000 ευρώ χρέος και να μας λέτε γιατί δεν επιστρέφουμε σήμερα το Λ.Α.Φ.Κ.Α.. Από πού να τα επιστρέψουμε…
      ΑΓΓΕΛΟΣ ΤΖΕΚΗΣ: Από εκεί που τα τάξατε. 
      ΑΝΔΡΕΑΣ ΛΥΚΟΥΡΕΝΤΖΟΣ: …από τα λεφτά που προσπαθούμε να εισπράξουμε από τους Έλληνες φορολογούμενους για να καλύψουμε δεκάδες λογαριασμούς που ποτέ δεν τολμήσατε να εγγράψετε στους προϋπολογισμούς των Υπουργείων; Να αναφερθούμε στα κρυφά χρέη του ευρύτερου δημόσιου τομέα; Να αναφερθούμε στα χρέη που δεν εγγράφατε ποτέ στον προϋπολογισμό του Υπουργείου Υγείας; Και μετά μας ρωτάτε γιατί δεν επιστρέφουμε το Λ.Α.Φ.Κ.Α.. Θα τον επιστρέψουμε κάνοντας αιματηρές οικονομίες, προσπαθώντας να σφίξουμε και παραπέρα τις δαπάνες. Αυτή είναι η δουλειά που κάνει ο κ. Δούκας για να τα επιστρέψουμε.
      Μην έρχεσθε, λοιπόν, με μακάβρια επιχειρήματα για ενοχές οι οποίες συνοδεύουν εσάς και μόνο εσάς.  
      Μας λέτε και για την Αστυνομία. Ποιοι μας το λένε; Εσείς πώς αντιμετωπίζατε την Αστυνομία; Θέλετε να θυμίσω ότι για πρώτη φορά στα χρονικά της πολιτικής μας ζωής δόθηκε εντολή σε ανώτερους αξιωματικούς να επιτεθούν εναντίον συναδέλφων τους οι οποίοι διαδήλωναν; Εμείς ήμασταν τότε Κυβέρνηση; Εμείς δίναμε αυτές τις εντολές; 
      Τα ίδια όμως κάνατε και με τους συνταξιούχους. Τους περιμένατε έξω από του Μαξίμου με τα Μ.Α.Τ.. Και βεβαίως ήταν μια ακόμα απόδειξη της κοινωνικής ευαισθησίας και της κοινωνικής δικαιοσύνης. Και βεβαίως ήταν μια ακόμα απόδειξη του περιβόητου σοσιαλισμού. 
      Μήπως είσαστε περήφανοι για τους μισθούς; Μήπως είσαστε περήφανοι για τις συντάξεις; Μήπως ξέρετε ότι κυβερνήσατε είκοσι πέντε χρόνια στο όνομα του σοσιαλισμού; 
      Μήπως λέγατε ότι σεις είστε εκείνοι για τις καλύτερες ημέρες, για την αλλαγή, για την ευημερία; Και στο τέλος-τέλος τι κάνατε; Μοιράζατε τη φτώχεια και τη μιζέρια σε ένα κομματικοποιημένο κράτος, σε ένα απόλυτα ελεγχόμενο κράτος. Αυτό επιτύχατε. Και αυτό το κράτος είναι σήμερα ένα κράτος χρεοκοπημένο, που δεν μπορεί να το σηκώσει καμία νέα διακυβέρνηση.
      Βέβαια είχατε επίσης αντί του σοσιαλισμού εφεύρει τη μεγάλη θεωρία του κοινωνικού αυτοματισμού. Εμείς τα λέγαμε περί κοινωνικού αυτοματισμού; Εμείς λέγαμε ότι η μία τάξη θα στραφεί εναντίον της άλλης, οπότε θα επέλθει η ηρεμία; 
      Και μιλάτε σε μας με τέτοια επιχειρήματα για τη σημερινή οικονομική κατάσταση; Για διαβάστε σήμερα στην «ΚΑΘΗΜΕΡΙΝΗ» το άρθρο του κ. Νικολάου, να δείτε για τη συμπεριφορά του κυρίου Επιτρόπου, ο οποίος είναι επίσημος προσκεκλημένος της ελληνικής Κυβέρνησης. Τι είπε προχθές στους Έλληνες δημοσιογράφους στις Βρυξέλλες; Ακολουθεί η Κυβέρνησή μας αυτή την πολιτική; Παίρνουμε αυτά τα σκληρά μέτρα; Είμαστε υπέρ αυτών των μοντέλων, τα οποία πολλές φορές εδώ τα επικρίνετε; Ξέρουμε ότι υπάρχουν στην οικονομική θεωρία. Ουδέποτε όμως τα ακολουθήσαμε. Δεν τα ακολουθήσαμε γιατί είμαστε λαϊκό κόμμα, γιατί γνωρίζουμε τις ανάγκες της ελληνικής κοινωνίας, διότι δεν είμαστε της επιλογής να ευημερούν οι αριθμοί και να δυστυχούν οι πολίτες.
      Και, κυρία συνάδελφε, που διαμαρτύρεστε, συνεχίζω το επιχείρημα του συναδέλφου μου που μίλησε προηγουμένως. Σ’ αυτήν την παράταξη θα βρείτε τους πιο λαϊκούς εκπροσώπους. 
      Είχα την τιμή να με αναθρέψει ένας πατέρας που έπαιρνε το φθηνότερο μισθό του ελληνικού κράτους. Ήταν κλητήρας ο πατέρας μου και μάθαμε να αγαπούμε  την πατρίδα και να σεβόμαστε  τους μισθούς και τις δαπάνες του ελληνικού κράτους καθώς και τα έσοδα από τους Έλληνες φορολογούμενους. Είμαστε αυτοί οι οποίοι δεν κάνουμε λαϊκισμό. Δεν ερχόμαστε εδώ για να σηκώσουμε σημαίες ευκαιρίας, όπως μονίμως κάνετε εσείς και να επικαλείστε τα λαϊκά στρώματα όταν είστε στην Αντιπολίτευση και να τα λησμονείτε όταν είστε στην κυβέρνηση, έχοντας έναν εκρηκτικό έρωτα απέναντι στους κοινωνικούς εταίρους, στο Σ.Ε.Β., και στους άλλους φορείς οι οποίοι εκπροσωπούσαν- και καλά έκαναν- τα επιχειρηματικά τους συμφέροντα. Εμείς δεν είμαστε εναντίον κανενός σε μια φιλελεύθερη οικονομία, σε μια ελεύθερη αγορά που δρα στο επιχειρείν και θέλει να δημιουργήσει πλούτο. Εσείς είχατε ενστάσεις για το κέρδος, για το εμπόριο, για τις επιχειρήσεις. Αλλά όταν κυβερνήσατε υπήρχε παράφορος έρωτας με όλους αυτούς και ήταν στη γωνία οι υπόλοιποι με τους πενιχρούς σοσιαλιστικούς μισθούς και συντάξεις, τις οποίες σας περιέγραψα. Και έρχεστε σήμερα και αποκαλείτε εμάς ως εκπρόσωπους του κεφαλαίου και προσπαθείτε να μας σπιλώσετε με εντελώς αβάσιμα επιχειρήματα.
      Θέλω, λοιπόν, να υπερασπιστώ το νομοσχέδιο, διότι θεωρώ, κύριε Υπουργέ, ότι είναι μία απτή απόδειξη της κοινωνικής μας ευαισθησίας, ότι είναι ένα φιλολαϊκό νομοσχέδιο, σημειώνοντας μάλιστα τη δύσκολη οικονομική συγκυρία κάτω από την οποία παίρνετε αυτές τις αποφάσεις και έρχεστε να εκπληρώσετε είτε δεσμεύσεις προεκλογικές δικές μας είτε χρέη και λογαριασμούς που μας φόρτωσαν από το παρελθόν.
      Άκουσα και ένα άλλο επιχείρημα που θέλω να το σχολιάσω. Είπε χθες ο εισηγητής της Μειοψηφίας. Τι κάνετε; Μειώνετε τους φορολογικούς συντελεστές, χαρίζετε στους βιομηχάνους κέρδη –αυτό ήταν και το επιχείρημα γιατί είμαστε εμείς οι του κεφαλαίου- και την ίδια ώρα δεν μπορείτε, λέει, να δώσετε τα χαμηλά επιδόματα και τις αυξήσεις. 
      Ποια οικονομική πολιτική μας εισηγούνται σε μια φιλελεύθερη οικονομία; Γνωρίζει κανείς να μας πει πώς μπορούμε να δημιουργήσουμε ένα ελκυστικό επενδυτικό περιβάλλον χωρίς να δίνουμε φορολογικά κίνητρα, χωρίς να έχουμε αναπτυξιακό νόμο, χωρίς να έχουμε νόμο για εμπορευματικά κέντρα, χωρίς να δημιουργούμε, δηλαδή, όλες τις ευκαιρίες στην οικονομία της αγοράς για να υπάρχουν επενδύσεις; Ξέρει κανείς να δημιουργούνται θέσεις εργασίας χωρίς να υπάρχουν επενδύσεις; Μπορούν να μας το εξηγήσουν; Μπορούμε να ακούσουμε επιτέλους μια σοβαρή πρόταση οικονομικής πολιτικής για το δέον γενέσθαι σ’ αυτή τη χώρα; 
      Και προσέξτε, κυρίες και κύριοι συνάδελφοι, της Αξιωματικής Αντιπολίτευσης. Στην Ευρώπη που ζούμε οι εξελίξεις τρέχουν και μένετε απελπιστικά πίσω. Οι ομοϊδεάτες σας ή σχεδόν ομοϊδεάτες σας στη Γερμανία δείχνουν ένα παράδειγμα ότι μπροστά σε δύσκολες οικονομικές συγκυρίες και πολιτικές περιστάσεις, οι πολιτικές δυνάμεις ενώνονται, τα πολιτικά κόμματα συνεργάζονται για να πετύχουν το καλύτερο για την πατρίδα τους. 
      Κάντε το και εδώ στην Ελλάδα. Σας προσφέρουμε σήμερα μια ευκαιρία, να στηρίξετε τις μεταρρυθμίσεις Καραμανλή, να στηρίξετε τις πρωτοβουλίες μας. 
      (Θόρυβος από την πτέρυγα του ΠΑ.ΣΟ.Κ.)
      Διότι τότε θα μπορείτε να αντιμετωπίσετε τη χώρα με μια καλύτερη και αισιόδοξη προοπτική. Και αν ποτέ και όταν, δηλαδή δεν ξέρω πότε, ερχόσασταν στην εξουσία, θα βρίσκατε μια καλύτερη Ελλάδα απ’ αυτή την οποία σεις μας παραδώσατε και για την οποία εμείς σήμερα ματώνουμε για να αντιμετωπίσουμε τα προβλήματά της. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Οι συνάδελφοι κύριοι Γεωργακόπουλος και Στρατάκης κατέθεσαν αίτηση με την οποία ζητούν το λόγο επί του Κανονισμού.
      Ορίστε, κύριε Γεωργακόπουλε, έχετε το λόγο για δυο λεπτά. 
      Σε τι συνίσταται η παραβίαση του Κανονισμού; Από το Προεδρείο εννοείτε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως. 
      Κύριε Πρόεδρε, όταν μιλούσε ο προηγούμενος ομιλητής, τον διέκοψα με μια φράση. Κάποιο φασιστοειδές που κάθεται στα θεωρεία εδώ των αστυνομικών και τους προσβάλλει όλους…
      (Θόρυβος στην Αίθουσα - Διαμαρτυρίες από την πτέρυγα της Νέας Δημοκρατίας)
      Κάποιο φασιστοειδές …
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Αφήστε παρακαλώ, κύριοι συνάδελφοι. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι δυνατόν, μέσα στη Βουλή …
      ΠΡΟΕΔΡΕΥΩΝ (Γεώργιος Σούρλας): Υπάρχει Προεδρείο, κύριοι συνάδελφοι. 
      (Θόρυβος – κωδωνοκρουσίες)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: … αστυνομικός να λέει στο Βουλευτή…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάποιο φασιστοειδές …
       (Θόρυβος από την πτέρυγα της Νέας Δημοκρατίας)
      ΗΛΙΑΣ ΚΑΛΛΙΩΡΑΣ: Μας τιμούν με την παρουσία τους. 
      ΓΕΩΡΓΙΟΣ ΒΑΣΙΛΕΙΟΥ:  Τους ένστολους λέτε φασίστες; Δίνουν το αίμα τους για την πατρίδα. Ντροπή σας! Δεν είναι χαρακτηρισμοί αυτοί. 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάποιο φασιστοειδές που προσβάλλει την Αστυνομία …
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, παρακαλώ να σιγήσουν οι συνάδελφοι, να ακούσουν πρώτα.
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να σιγήσετε γιατί δεν ακούσατε τι είπε! 
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε,…
       δεν μπορείτε να αγνοείτε το Προεδρείο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ακούσατε τι είπε!
      (Θόρυβος – κωδωνοκρουσίες)
      Δεν ακούσατε τι είπε!
      ΠΡΟΕΔΡΕΥΩΝ (Γεώργιος Σούρλας):  Κύριε Γεωργακόπουλε, δεν μπορείτε να αγνοείτε το Προεδρείο.
      (Θόρυβος)
      Παρακαλώ, κύριοι συνάδελφοι, σταματήστε. 
      Κύριε Γεωργακόπουλε, είστε παλιός Βουλευτής, ακούστε. Με πιο χαμηλό τόνο, με την ευπρέπεια η οποία σας διακρίνει …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με προκαλούν, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): … και για να φθάσετε στο χαρακτηρισμό, όποιον θέλετε, αλλά στη Βουλή δεν είναι τόσο εύκολο να λέμε ό,τι θέλουμε, πρώτα, πρώτα να πείτε τι ακριβώς συνέβη. Μην αρχίζετε με βαρύτατους χαρακτηρισμούς. 
      Σας παρακαλώ πάρα πολύ! 
       (Θόρυβος από την πτέρυγα της Νέας Δημοκρατίας)
      Μη διακόπτετε, κύριοι συνάδελφοι. 
      Αισθάνεται επαρκές το Προεδρείο να διευθύνει τη συζήτηση. 
      ΓΕΩΡΓΙΟΣ ΒΑΣΙΛΕΙΟΥ: Δεν είναι χαρακτηρισμοί αυτοί. Δεν είναι δυνατόν να ακούγονται αυτές οι φράσεις μέσα στο λίκνο της δημοκρατίας. Γιατί πέσατε σ’ αυτό το ολίσθημα, κύριε συνάδελφε; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μαθήματα δημοκρατίας αλλού, κύριε Βασιλείου. Αλλού. Όχι σε εμένα μαθήματα δημοκρατίας!
      (Θόρυβος – κωδωνοκρουσίες)
      Λοιπόν, κύριε Πρόεδρε, όταν διέκοψα το συνάδελφο που μιλούσε από του Βήματος λέγοντάς του ότι έχει ασθενική μνήμη, κάποιος από τους κυρίους αστυνομικούς, τους οποίους τιμώ, ένας βεβαίως, είπε «σκασμός». Απαντήστε τώρα, κύριοι συνάδελφοι! Το δέχεστε εσείς αστυνομικός…
      ΠΡΟΕΔΡΕΥΩΝ (Γεώργιος Σούρλας): Δεν θα απαντήσουν οι συνάδελφοι, κύριε Γεωργακόπουλε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: … να απευθύνεται με αυτή τη φράση προς το Βουλευτή;
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, θα απαντήσει το Προεδρείο στο οποίο απευθύνεστε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν, λοιπόν, η φασιστική νοοτροπία την οποία έχει και αν είχε φιλότιμο και αν έχουν φιλότιμο οι συνάδελφοί του, έπρεπε να τον έχουν πετάξει με τις κλωτσιές έξω. 
      Κύριε Πρόεδρε, ή θα βρεθεί αυτός ο κύριος και θα ομολογήσει ή θα απαιτήσω να εκκενώσετε τα θεωρεία, γιατί προβλέπεται από τον Κανονισμό. 
       (Θόρυβος από την πτέρυγα της Νέας Δημοκρατίας)
      ΙΩΑΝΝΗΣ ΜΑΝΩΛΗΣ: Το ακούσατε μόνο εσείς, γιατί εμείς δεν ακούσαμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ο ένας έχει κοντή μνήμη και ο άλλος έχει κοντή ακοή! 
       (Θόρυβος από την πτέρυγα της Νέας Δημοκρατίας)
      ΜΑΡΓΑΡΙΤΗΣ ΤΖΙΜΑΣ: Έτσι τρομοκρατούσατε τον κόσμο! 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Γεωργακόπουλος απευθύνθηκε στο Προεδρείο. 
      ΜΑΡΓΑΡΙΤΗΣ ΤΖΙΜΑΣ:  Με τρομοκρατία κυβερνούσατε!
       (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ. Θα απαντήσει το Προεδρείο. Θα ηρεμήσετε; 
      (Θόρυβος – κωδωνοκρουσίες)
      Ακούστηκε ένας θόρυβος από τα δυτικά θεωρεία. Δεν άκουσα εγώ συγκεκριμένα την ύβρη αυτή που λέει ο κ. Γεωργακόπουλος. Ωστόσο όμως το Προεδρείο επειδή ακούστηκε ένας θόρυβος και υπήρξε διαμαρτυρία, παρενέβη, επικαλέσθηκε τον Κανονισμό, το άρθρο 56 παράγραφος 7 που αναφέρεται σε απαγορευτικές διατάξεις που υπάρχουν για όσους παρακολουθούν από τα θεωρεία. Και νομίζω ότι το Προεδρείο έπραξε το καθήκον του.
      Από εκεί και πέρα, είναι υπερβολικό να ζητάτε την εκκένωση των θεωρείων με εκατοντάδες αστυνομικούς που τιμούν με την παρουσία τους σήμερα τα θεωρεία της Βουλής, γιατί κάποιος εξετράπη.
      (Χειροκροτήματα από την πτέρυγα της Νέας Δημοκρατίας)
      Δεν αμφισβητώ αυτά που είπατε, κύριε Γεωργακόπουλε. Γι’ αυτόν τον κάποιο, ο οποίος εξετράπη, υπάρχουν εδώ οι αστυνομικοί της Βουλής, οι οποίοι έχουν επιληφθεί και θα διεκπεραιωθεί αυτή η ιστορία. Δεν νομίζω όμως ότι θα πρέπει να εκκενώσουμε τα θεωρεία.
      Και σας λέω και κάτι άλλο, πέρα από την οποιαδήποτε υποκειμενική εκτίμηση. Δεν μπορεί να εκκενωθούν τα θεωρεία. Τι λέει η διάταξη 9 του άρθρου 56; «Αν τυχόν δημιουργηθεί θόρυβος στο ακροατήριο και η ησυχία δεν μπορεί να επιβληθεί με άλλους τρόπους, ο Πρόεδρος διατάσσει την εκκένωση του θεωρείου, όπου σημειώθηκε ο θόρυβος». Τέτοιο φαινόμενο δεν προέκυψε. Δηλαδή, ούτε υποκειμενικά ούτε βάσει του Κανονισμού ο Πρόεδρος έχει το ηθικό δικαίωμα ή το δικαίωμα του Κανονισμού να προχωρήσει στην εκκένωση των θεωρείων.
      Ας σταματήσει αυτή η ιστορία εδώ. Η παράκληση και πάλι υποβάλλεται προς όλους τους αστυνομικούς που παρακολουθούν από τα θεωρεία: Να σεβαστούν αυτόν το χώρο, τον οποίο πρωτίστως σεβόμαστε και εμείς οι Βουλευτές. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Δεν έχετε το λόγο να δευτερολογήσετε, κύριε Γεωργακόπουλε. Νομίζω ότι εξαντλήθηκε το θέμα. Πιστεύω να είστε ικανοποιημένος. Δεν ωφελεί παραπέρα η συζήτηση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ωφελεί για την ευθεία προσβολή του Κοινοβουλίου απ’ αυτόν τον κύριο –εντός εισαγωγικών- και απαιτώ, κύριε Πρόεδρε, οι συνάδελφοί του να τον απομακρύνουν της Αιθούσης ή να εκκενώσετε τα θεωρεία.
      ΠΡΟΕΔΡΕΥΩΝ (Γεώργιος Σούρλας): Το είπαμε, κύριε Γεωργακόπουλε. Βλέπετε τώρα τι κάνετε; Παραβιάζετε τον Κανονισμό. Δεν σας έχω δώσει το λόγο και εσείς μιλάτε. Δεν είναι σωστό αυτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Το είπα, κύριε Γεωργακόπουλε. Σας παρακαλώ, καθίστε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Απορώ, κύριε Πρόεδρε, όταν γίνεται μια τόσο ευθεία προσβολή…
      ΠΡΟΕΔΡΕΥΩΝ (Γεώργιος Σούρλας): Να μη γράφεται στα Πρακτικά τίποτα. Να προχωρήσουμε τη συζήτηση. Να μη γράφεται τίποτα παραπάνω.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: ….
      ΠΡΟΕΔΡΕΥΩΝ (Γεώργιος Σούρλας): Μα σοβαρά μιλάτε; Κύριε Γεωργακόπουλε, εκτρέπεστε τώρα που απευθύνετε μομφή στο Προεδρείο, αν θεωρηθεί αυτό μομφή. 
      Σας παρακαλώ πολύ. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: ….
      ΠΡΟΕΔΡΕΥΩΝ (Γεώργιος Σούρλας): Έπραξα το καθήκον μου στο ακέραιο με σεβασμό και ευπρέπεια. Σας παρακαλώ πάρα πολύ. Δεν μπορώ όμως να δεχθώ τις υπερβολές σας να εκκενώσουμε τα θεωρεία, γιατί κάποιος εξετράπη. 
      Σας παρακαλώ πολύ.
      ΙΩΑΝΝΗΣ ΜΑΝΩΛΗΣ: Έτσι λειτουργούσαν ως κυβέρνηση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: …
      ΠΡΟΕΔΡΕΥΩΝ (Γεώργιος Σούρλας): Να τα πείτε όπου θέλετε. Πάντως σαν απειλή να το απευθύνετε είναι ανορθόδοξο κοινοβουλευτικά και απρεπές δημοκρατικά.
       Κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, πλειοδότησαν ο κ. Γεωργακόπουλος και ο κ. Μακρυπίδης σε παροχολογία. Μοίρασαν επιδόματα της θέρμανσης, μοίρασαν αναδρομικά του Λ.Α.Φ.Κ.Α. και διερωτήθηκαν γιατί δεν τα δίνουμε όλα εδώ και τώρα. Από πού να τα δώσουμε, κύριοι συνάδελφοι; Από τα δισεκατομμύρια σε πλεόνασμα που μας αφήσατε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Μα τι εκνευρισμός είναι αυτός που υπάρχει!
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Γείτονα, διακόπτετε κατά συρροή.
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, δεν έχει ο Υπουργός δικαίωμα, όπως εσείς που ήσασταν κάποτε στα έδρανα, να μιλάει; Γιατί, κύριε Γείτονα, πρέπει να τον διακόπτετε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε…
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Γείτονα, συστηματικά διακόπτετε και, μόλις σας διακόψει κάποιος, παραπονιέστε.
      ΠΡΟΕΔΡΕΥΩΝ (Γεώργιος Σούρλας): Αφήστε τον κύριο Υπουργό να πει την άποψή του.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αν και βετεράνος στη Βουλή, δίνετε πολύ κακό παράδειγμα, κύριε συνάδελφε. Δεν έχω μιλήσει μια φορά απ’ αυτό το Βήμα και να μη με έχετε διακόψει.
      Επαναλαμβάνω, λοιπόν, ότι πλειοδότησε ο κ. Γεωργακόπουλος και ο κ. Μακρυπίδης σε παροχολογία. Μοίρασαν επιδόματα θέρμανσης, μοίρασαν το Λ.Α.Φ.Κ.Α. και διερωτώνται γιατί δεν τα επιστρέψαμε όλα εδώ και τώρα. Από τα δισεκατομμύρια σε πλεονάσματα που μας αφήσατε, θα τα πληρώναμε, κύριοι συνάδελφοι; Σας λέω χαρακτηριστικά: Μόνο από τα «φέσια» που μας άφησαν στην Αγροτική Τράπεζα 4.000.000.000 ευρώ, θα μπορούσαμε να δώσουμε επίδομα θέρμανσης 400 ευρώ σε κάθε Έλληνα, σε κάθε Ελληνίδα και σε κάθε Ελληνόπουλο εδώ και τώρα, αγαπητοί συνάδελφοι.
      Δεύτερον, όσον αφορά το θέμα της μάχιμης πενταετίας, θέλω να είμαι σαφής, κύριε Πρόεδρε, γι’ αυτό το θέμα που απασχολεί όλους τους αστυνομικούς και όλους τους ένστολους, το έργο των οποίων τιμούμε και αναγνωρίζουμε. Έχουμε έτοιμη ήδη τη διάταξη σύμφωνα με την οποία η πλασματική πενταετία θα ισχύει και για υπηρεσία μετά την 1-1-1993.
      Ο λόγος για τον οποίον δεν μπορούμε να την ψηφίσουμε σήμερα είναι διότι πρέπει να περάσει από επεξεργασία και γνωμοδότηση του Ελεγκτικού Συνεδρίου. Αν δεν περάσει απ’ αυτό, ακόμα και να την ψηφίζαμε σήμερα, θα ήταν παράνομη. Μόλις περάσει, την επόμενη μέρα, στο επόμενο νομοσχέδιο έχουμε ήδη δεσμευτεί ότι θα την καταθέσουμε. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Κύριοι συνάδελφοι, σας παρακαλώ να έχουμε ηρεμία, να μη διακόπτετε και να μάθουμε όλοι μας να ακούμε και διαμετρικά αντίθετες απόψεις. Αυτό, άλλωστε, είναι το μεγαλείο του Κοινοβουλίου, να γίνεται διάλογος, να υπάρχει αμφισβήτηση, να υπάρχει κριτική και διατύπωση διαμετρικά αντίθετων απόψεων. Αυτό είναι το μεγαλείο της δημοκρατίας και του Κοινοβουλίου.
      Ο συνάδελφος κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Αγαπητοί συνάδελφοι, όσο και να κουράζω, είμαι υποχρεωμένος να επαναλαμβάνω τη φράση ότι η Νέα Δημοκρατία «νοικοκυρεύει» το κράτος. Θα εξηγήσω τι εννοώ. 
      Ενοχλεί κάποιους από σας όταν ακούτε τον Πρωθυπουργό ειδικότερα να λέει: «Ξέρουμε πού πάμε, πώς θα πάμε και πού θα φτάσουμε». Επίσης, δεν καταλάβατε το μήνυμα του Πρωθυπουργού στη Θεσσαλονίκη. Μία λέξη ήταν όλη κι όλη. Δεν την καταλάβατε. Αλλού στοχεύατε και θα σας απαντήσω τώρα. Είπε τη λέξη «μεταρρύθμιση», όπως πέρσι είχε πει τις λέξεις «ελληνική περιφέρεια». Το μήνυμα, λοιπόν, ο κ. Καραμανλής, ο Πρωθυπουργός μας, το έστειλε. 
      Μία-δύο μέρες μετά κατατίθεται εδώ, στη Βουλή των Ελλήνων, το νομοσχέδιο το οποίο συζητάμε σήμερα και ενώ στη Θεσσαλονίκη παροχή δεν ακούστηκε. Αυτό το λέω παρενθετικά γιατί, αγαπητοί συνάδελφοι, η κοινωνία βρίσκεται μπροστά από τα κόμματα κι εμείς ενοχλούμαστε απ’ αυτό. Εγώ ενοχλούμαι πάρα πολύ. Λέω, λοιπόν: Εκείνη την ημέρα δεν ακούστηκε η λέξη «παροχή» με καμία έννοια ή με την όποια περισσή έννοια που εσείς θέλετε να δώσουμε. Το νομοσχέδιο που συζητάμε σήμερα δίνει τα εξής και θα τα κάνουμε νούμερα για να τα καταλάβουν οι πολίτες: Λ.Α.Φ.Κ.Α., 655.000.000 ευρώ –θα αναλύσω το θέμα-, Σώματα Ασφαλείας, 157.000.000 ευρώ, απόστρατοι Ενόπλων Δυνάμεων, 250.000.000 ευρώ. Αυτή είναι η έκθεση του Γενικού Λογιστηρίου του Κράτους. Οι στοχευμένες, δηλαδή, παροχές της Νέας Δημοκρατίας μόνο από τα τρία άρθρα του νομοσχεδίου και τις τροπολογίες ισοδυναμούν με 1.062 εκατομμύρια ευρώ.
      Ας μιλήσουμε πιο εξειδικευμένα: Λ.Α.Φ.Κ.Α.. Η Νέα Δημοκρατία το είχε στο πρόγραμμα; Βεβαίως το είχε. Τι είπε; Ότι πέρσι τον Ιούλιο –κι έτσι έγινε- για το Λ.Α.Φ.Κ.Α., όπως είχαμε πει προεκλογικά, διορθώσαμε την έννοια και της κατάργησης, αλλά και της αναδρομικότητας, κάτι που δεν είχαμε υποσχεθεί. 
      Θα το πω αλλιώς: Ενώ εσείς με σχέδιο νόμου μέχρι το 2008 τοποθετείτε την πορεία του Λ.Α.Φ.Κ.Α., ερχόμαστε εμείς και το σταματάμε αυτό όχι μόνο –επαναλαμβάνω- με την έννοια της κατάργησης, αλλά με το να δώσουμε και αναδρομικά. Πώς; Επαναλαμβάνω κάτι σημαντικό, γιατί κάποιοι προσπαθούν να «διορθώσουν» το νόμο. Αγαπητοί συνάδελφοι, μέχρι 200 ευρώ θα δοθούν εφάπαξ και από κει και πέρα θα δοθούν με πέντε δόσεις. 
      Θα πω επίσης και κάτι άλλο που έχει ιδιαίτερη σημασία. Αγαπητοί συνάδελφοι, με το Λ.Α.Φ.Κ.Α. πρέπει να πούμε ότι η Νέα Δημοκρατία δίνει μία αύξηση κάθε μήνα πλέον σ’ αυτά που δεν παρακρατούνται. Αυτό δεν το είπε κανένας, ούτε το αποδέχεστε. Είναι μία απλή πραγματικότητα. 
      Θα σας πω και κάτι που «πονάει» γιατί έχετε και πολιτικές ενοχές. Ποια είναι η πολιτική ενοχή; Ότι και το ζήτημα του Λ.Α.Φ.Κ.Α. εμείς πλέον το λύνουμε. Δεν θα σας δώσουμε τη χαρά να λύσετε ποτέ αυτό το ζήτημα το οποίο εσείς –επαναλαμβάνω- ενώ μας κατηγορείτε, το κρατούσατε με δικό σας νόμο μέχρι το 2008. Είναι νομοθέτημα του κράτους, παρ’ ότι γνωρίζατε ότι το Σύνταγμα και ειδικότερα το δικαστήριο είχε αποφασίσει για την πορεία για την οποία όλοι γνωρίζουμε και συζητάμε σ’ αυτήν την Αίθουσα. 
      Πάμε λίγο πιο κάτω: Επίδομα εξομάλυνσης σε συνταξιούχους του δημοσίου.
      Απλές κουβέντες. Στο δημόσιο πλέον θα είναι 506 ευρώ η κατώτερη σύνταξη και στο Ι.Κ.Α. 578 ευρώ μηνιαίως. 
      Αγαπητοί συνάδελφοι, δίνουμε 4%, το επίδομα εξομάλυνσης, το οποίο δίνουμε ως γενικές αυξήσεις σε όλες τις τάξεις, πέρα από τις αυξήσεις οι οποίες περιλαμβάνονται στο πρόγραμμα γενικά. 
      Πάμε λίγο πιο κάτω. Το άρθρο 5, παράγραφος 2, για τον Κώδικα Πολιτικών και Στρατιωτικών Συνταξιούχων ή ειδικότερα η συνταξιοδότηση των ανικάνων, όπως λέγεται. Ήταν 25%, η Κυβέρνηση είπε 30%, η Κοινοβουλευτική Ομάδα της Νέας Δημοκρατίας είπε 40% και εμείς επιμένουμε και η Κοινοβουλευτική Ομάδα της Νέας Δημοκρατίας πέτυχε, αν θέλετε, να αποδώσουμε περισσότερο δίκιο. Το 40% είναι το δικό μας, το 25% είναι το δικό σας. Γι’ αυτούς οι οποίοι παρεξηγούνται και βγάζουν αυθαίρετα συμπεράσματα. 
      Πάμε πιο κάτω. Σώματα Ασφαλείας: 157.000.000 ευρώ. Αστυνομικοί, λιμενικοί και πυροσβέστες. Δίνουμε 2% για τέσσερα χρόνια το οποίο θα είναι και στη σύνταξη. Δηλαδή, πέρα από την εισοδηματική πολιτική θα είναι αυτό το οποίο θα είναι ένα μόνιμο θετικό στοιχείο για το πορτοφόλι τους. Βεβαίως, μπήκε και η σχετική διάταξη, αν θέλετε ειδική ρύθμιση ή αν θέλετε λέξη με λέξη «δυσχερείς και επικίνδυνες συνθήκες» κάτι το οποίο πλησιάζει αρκετά στο στόχο τον οποίο έχουμε θέσει ως παράταξη. 
      Αγαπητοί συνάδελφοι, επίσης υπάρχουν ειδικές ρυθμίσεις -και να τα λέμε όλα αυτά να μας ακούνε όλοι- και για την «TVX HELLAS» και για την «ΕΛΛΕΝΙΤ». Μόνο για την «TVX HELLAS» είναι 15,2 εκατομμύρια αυτό το οποίο δίνουμε σήμερα. 
      Να πάω και σε ένα επόμενο θέμα, ισοδύναμο με 250.000.000 ευρώ όπως προανέφερα. Είναι το ζήτημα των στρατιωτικών. Υπήρχαν τρεις κατηγορίες. Έτσι είχαμε καταντήσει το κράτος. Μέχρι το 2000, μια κατηγορία. Από το 2000-2004, δεύτερη κατηγορία και η νεότερη κατηγορία από το 2004 και μετά. Εμείς, λοιπόν, διορθώνουμε -όπως είπαμε και πάλι προεκλογικά- και αυτή την αδικία. Δεν μπορεί ένα ευνομούμενο κράτος να έχει τρεις κατηγορίες συνταξιούχων στρατιωτικών δίνοντας 5%, 7% και συγκεκριμένα η τελευταία δόση 36%, από τα στοιχεία, από 01/01/2008 έτσι ώστε να λύσουμε και αυτό το ζήτημα. 
      Αγαπητοί συνάδελφοι, θέλω επίσης να κάνω ειδική μνεία για τους ένστολους. Για μένα είναι εξαιρετικά θετικό και να πω μπράβο στην Κυβέρνηση Καραμανλή διότι και εμείς ως Κοινοβουλευτική Ομάδα ζητήσαμε και κάτι άλλο και ικανοποιηθήκαμε. Είναι η επέκταση της μάχιμης πενταετίας. Γι’ αυτούς, δηλαδή, που κατατάχθηκαν μετά την 01/01/1993. Είναι και αυτό ένα σπουδαίο πολιτικό ζήτημα το οποίο εμείς πάλι δίνουμε και όχι εσείς που τόσα χρόνια είχατε τη δυνατότητα να το κάνετε και δεν το κάνατε. Στέκεστε μόνιμα στα λόγια. 
      Αγαπητοί συνάδελφοι, θα σταθώ μόνο λίγο, στο χρόνο που μου περισσεύει, να σας πω κάτι για τη διαφορετική φιλοσοφία που έχουμε μεταξύ μας. Η Νέα Δημοκρατία, αγαπητοί συνάδελφοι, βοηθάει γενικά τις μεγάλες επιχειρήσεις για τα οράματα –γιατί μας κατηγορείτε γι’ αυτό- και για τα σχέδια. Δεν βοηθάει επιχειρηματίες. Εσείς μια ζωή μας καταγγέλλετε και ζητάτε πάντα, ως παράταξη, επιδοματικές πολιτικές. Δηλαδή, μας λέτε βοηθήστε τους μη έχοντας και κατέχοντας με επιδόματα. Όμως τα τελευταία στοιχεία δείχνουν ότι η ανεργία είναι 9,6%. Με άλλα λόγια περίπου εβδομήντα χιλιάδες οικογένειες πήραν έστω το βασικό μισθό, τα 600 ευρώ, τα οποία είναι αρκετά για να ζήσουν τις οικογένειές τους. 
      Ενώ εσείς θέλετε να κάνετε ελεημοσύνη -το σεβόμαστε και εμείς το κάνουμε με το σημερινό νομοσχέδιο- εμείς δίνουμε δουλειά. Να μπορέσουν οι άνθρωποι να δουλέψουν, να βγάλουν χρήματα και όχι 30 και 50 ευρώ, αλλά 600 ευρώ και πάνω. Αυτή είναι η διαφορά και θα συνεχίσουμε να την τηρούμε.
      Ευχαριστώ πάρα πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα. Το λόγο έχει ο συνάδελφος, κ. Παναγιώτης Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κύριοι συνάδελφοι, ο εισηγητής της Νέας Δημοκρατίας σ’ αυτό το νομοσχέδιο, ο κ. Μανώλης, κλείνοντας είπε το εξής: Τι φωνάζετε, κύριοι του ΠΑ.ΣΟ.Κ.; Εμείς με το νομοσχέδιο αυτό ρυθμίζουμε αυτά που αφήσατε εσείς από τους δικούς σας νόμους.
      Κύριε Μανώλη, χαίρομαι που αναγνωρίζετε ότι το ΠΑ.ΣΟ.Κ. ρύθμισε τον κύριο όγκο των συνταξιούχων και των συντάξεων, των δημοσίων υπαλλήλων, των στρατιωτικών, των Σωμάτων Ασφαλείας, των ατόμων με ειδικές ανάγκες. Έμειναν κάποιες ουρές. Αυτές τις ουρές έρχεστε να ρυθμίσετε. Πρέπει, όμως, να σας πω ότι επάνω σ’ αυτές τις ουρές στήσατε ελπίδες, τάξατε, υποσχεθήκατε. Και από τις υποσχέσεις που δώσατε, ούτε τις μισές δεν εκπληρώνετε. Αρκεί ο κάθε συνάδελφος να κοιτάξει στις θυρίδες που έχει πάνω στα γραφεία του κόμματός του και να δει πόσα αιτήματα και πόσες υποσχέσεις, που δεν τηρήθηκαν, έχουν γραφεί σε υπομνήματα από τα Σώματα Ασφαλείας και από τους υπόλοιπους φορείς.
      Άρα, λοιπόν, εσείς παίξατε πάνω στην ελπίδα. Την ελπίδα, όμως, τη διαχειριστήκατε και στο τέλος της βάλατε φραγμό.
      Όπως, όμως, λέει και μία αγαπητή συνάδελφος, η ελπίδα δεν είναι αντικείμενο διαχείρισης, είναι κάτι άλλο. Και σ’ αυτά που εσείς κάνατε, ουσιαστικά βάλατε ταφόπλακα. Δεν δίνετε μέλλον.
      Όσο δε, για το Λ.Α.Φ.Κ.Α., που τόσο επαίρεστε, σας θυμίζω ότι το 1992 –με την κυβέρνηση του κ. Μητσοτάκη θεσπίστηκε- εμείς κριθήκαμε γιατί δεν το πήραμε πίσω. Οφείλω, όμως, να σας υπενθυμίσω ότι στις 22 Ιανουαρίου του 2004 η ολομέλεια του Ελεγκτικού Συνεδρίου αποφάσισε ότι είναι αντισυνταγματικό. Και η απόφαση εξεδόθη στις 14 Φεβρουαρίου. Αυτό τι σημαίνει; Ότι δεν θα υπήρχε κυβέρνηση που να μην ανταποκριθεί πλέον σ’ αυτή την απόφαση του Ελεγκτικού Συνεδρίου. 
      Εσείς, κύριοι συνάδελφοι της Νέας Δημοκρατίας, την ευαισθησία την κρύβετε πίσω από ρυθμιστικού τύπου νομοσχέδια -σαν κι αυτό- και πίσω από κατ’ επίφαση μεταρρυθμίσεις.
      Ο μόλις κατελθών του Βήματος συνάδελφος, ο κ. Καλλιώρας, είπε ότι προχωράτε σε μεταρρυθμίσεις και ότι αυτές οι μεταρρυθμίσεις θα δώσουν την ώθηση και την ανάπτυξη στην κοινωνία μας αλλά και στην οικονομία μας.
      Θα σας πω, όμως, ότι αν εξετάσουμε αυτές καθ’ αυτές τις μεταρρυθμίσεις, είναι μεταρρυθμίσεις άνευ πρακτικής σημασίας και άνευ πρακτικού αποτελέσματος. Δεν προσθέτουν τίποτα στην ανάπτυξη, δεν προσθέτουν τίποτα στην οικονομία. Κατά βάση είναι απορυθμίσεις. Γι’ αυτό είναι και τύπου συγκρουσιακού. Δείτε τα ωράρια των υπαλλήλων, τα ωράρια των καταστημάτων. 
      Και γιατί επιδιώκετε τη σύγκρουση; Επιδιώκετε τη σύγκρουση για να υπάρχει αποπροσανατολισμός της κοινωνίας από τα βασικά προβλήματα, τα οποία έχει. Αποπροσανατολισμός πάνω από το θέμα της ακρίβειας, της ανεργίας, πάνω από τα θέματα της οικονομίας, που είναι τεράστια. Κάθε φορά που υπάρχει κάποιο τεράστιο ζήτημα και ανεγείρεται, αυτόματα ανακαλύπτετε μία καινούργια μεταρρύθμιση. 
      Αρχίζω να πιστεύω ότι ακολουθείτε τη θεωρία του ποδηλάτη που όσο κάνει ορθοπεταλιά μένει όρθιος. Αν πάψει να κάνει ορθοπεταλιά, θα πέσει από το ποδήλατο. Αυτό ακριβώς είναι η σημερινή Κυβέρνηση.
      Ποια, όμως,  είναι τα βασικά προβλήματα σήμερα; Η έκρηξη του χρέους. Αυτό το ζήτημα πώς θα το λύσετε; Τα άδεια ταμεία. Πώς θα το λύσετε αυτό το ζήτημα; Κι αυτά είναι αποτελέσματα της πολιτικής σας, αποτέλεσμα της απογραφής, απογραφής που έφερε επιτήρηση. Και η επιτήρηση έφερε στασιμότητα και η στασιμότητα έφερε αυτή την κατάσταση.
      Για να μπορέσετε να διαχειριστείτε αυτή την υπόθεση, προχωράτε στο δανεισμό, θέτοντας ενέχυρο αυτά που έχει το ελληνικό κράτος να εισπράξει από τους φόρους, τη λεγόμενη τιτλοποίηση. Δεν είμαι βέβαιος αν ο κ. Αλμούνια το δεχθεί αυτό.
      Δεν είμαι βέβαιος αν η Ευρωπαϊκή Ένωση το δεχθεί, παρά το ότι υπάρχει το προηγούμενο δεδικασμένο της Πορτογαλίας. Φοβάμαι πολύ ότι θα σας πουν «όχι» και τότε θα έχετε δύο λύσεις. Η μία λύση είναι να αυξήσετε το Φ.Π.Α. -και εύχομαι να μην είμαι προφητικός- ή να βάλετε εφάπαξ εισφορά. Ειδάλλως μία λύση σας μένει. Επειδή δεν σας βγαίνει ο προϋπολογισμός, να προχωρήσετε σε κάλπες, να οδηγήσετε το λαό σε εκλογές και τότε η απάντηση θα είναι ότι επιτέλους θα είστε παρένθεση σ’ αυτόν τον τόπο. 
      (Χειροκροτήματα από το ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Σγουρίδη.
      Το λόγο έχει ο συνάδελφος κ. Ιωάννης Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ:  Ευχαριστώ, κύριε Πρόεδρε.
      Ο συνάδελφος κ. Καλλιώρας είπε πως η δική τους πολιτική έχει μια φιλοσοφία να στηρίξει το επιχειρείν, να στηρίξει την επιχειρηματική δραστηριότητα γενικότερα για να δημιουργηθούν και θέσεις απασχόλησης και πρόσθετα εισοδήματα και δεν στηρίζει μεμονωμένους επιχειρηματίες. 
      Σήμερα το πρωί αρκετοί συνάδελφοι του ΠΑ.ΣΟ.Κ. καταθέσαμε μία ερώτηση στη Βουλή. Τον καλώ να την πάρει από την αρμόδια επιτροπή της Βουλής και να τη διαβάσει. Πριν λίγες μέρες η Κυβέρνηση ανέθεσε χωρίς διαγωνισμό σε ιδιώτη την αξιοποίηση μέσα στο χώρο του Ο.Α.Κ.Α. σαράντα χιλιάδων τετραγωνικών μέτρων για τη δημιουργία εκθεσιακού και συνεδριακού κέντρου και μάλιστα για να τους δώσει και το δεύτερο φιλέτο κατά παρέκκλιση της κείμενης νομοθεσίας, χωρίς, δηλαδή, πολεοδομική άδεια. Σας το χαρίζουμε, αγαπητοί συνάδελφοι, γιατί ακόμα δεν έχει χαθεί ο απόηχος των λόγων από ετούτο το Βήμα και του Πρωθυπουργού και των αρμοδίων Υπουργών πως δεν πρόκειται τίποτα να δοθεί από τα Ολυμπιακά Ακίνητα χωρίς διαγωνισμό. Το πρώτο, λοιπόν, Ολυμπιακό Ακίνητο μετεξελίσσεται σε ολυμπιακό σκάνδαλο. Σας το χαρίζουμε να το δείτε. 
      Συναδέλφισσες και συνάδελφοι, όσον αφορά το θέμα του Λ.Α.Φ.Κ.Α., θεωρώ ότι είναι μια μεγάλη υποκρισία του πολιτικού συστήματος. Εμείς τουλάχιστον ως ΠΑ.ΣΟ.Κ. αναγνωρίσαμε το λάθος της παράτασης για την παρακράτηση ενός ποσοστού από τις συντάξεις του δημοσίου. Εσείς έχετε πάθει συλλογική αμνησία. Έχετε ξεχάσει ότι εσείς το θεσμοθετήσατε και απλώς θορυβείτε, θέλοντας και αυτό να το χρεώσετε στο «κακό ΠΑ.ΣΟ.Κ.». 
      Ο κόσμος γνωρίζει. Ο πολίτης γνωρίζει. Για το καλό και της Κυβέρνησης και του πολιτικού συστήματος, για μια νέα σχέση αξιοπιστίας ανάμεσα στους πολιτικούς, ανεξάρτητα σε ποιο κόμμα ανήκουν, και στους πολίτες πρέπει επιτέλους να σταματήσει η κοκορομαχία γύρω απ’ αυτό το θέμα, να αναγνωρίσουμε το λάθος και οι μεν και οι δε και να κοιτάξουμε κατάματα τον πολίτη. Διαφορετικά, απλώς θορυβούμε και περισσότερο εσείς, όπως έχω τονίσει.
      Τα αιτήματα των αστυνομικών είναι άλλο ένα δείγμα προεκλογικών μεγάλων υποσχέσεων, μεγάλων λόγων και μετεκλογικών διαψεύσεων. Δεν είναι το μόνο. Δεν μας εκπλήσσει. Θέλατε με κάθε τρόπο να αθροίσετε δυσφορία προς την κυβέρνηση του ΠΑ.ΣΟ.Κ. για να κατακτήσετε την εξουσία. Δεν σας ενδιέφερε η επόμενη μέρα, ανεξάρτητα αν ο κύριος Πρωθυπουργός είπε: «Δεν θέλουμε περίοδο χάριτος, ξεκινούμε από σήμερα» και μετά από ένα χρόνο, όταν γονάτισε η Κυβέρνησή του, είπε: «Δώστε μου δύο χρόνια ακόμη, για να πληρώσω τα βερεσέδια του ΠΑ.ΣΟ.Κ. και μετά βεβαίως θα σας δώσω αυτά που προεκλογικά σας έταξα», στο τέταρτο έτος όλα. 
      Δεν θα προλαβαίνει να υπογράφει στο τέταρτο έτος. Όχι ότι θα έχει τη δυνατότητα το ταμείο του κράτους να εκπληρώσει όλες τις υποσχέσεις, απλώς δεν θα υπάρξει τέταρτο κυβερνητικό έτος, γιατί είναι βέβαιο ότι τις εκλογές θα τις κάνει πιο μπροστά ο κ. Καραμανλής σε μια πιθανότητα να περιορίσει τη μεγάλη λαϊκή δυσφορία και τη λαϊκή αποδοκιμασία. Δεν θα το πετύχει όμως, να είστε βέβαιοι γι’ αυτό. Απλώς θα φορτώσει βάρη στην επόμενη κυβέρνηση του ΠΑ.ΣΟ.Κ. -αυτό είναι βέβαιο- και βάρη μεγαλύτερα απ’ αυτά που παραλάβατε. Γιατί και εσείς παραλάβατε βάρη και ελλείμματα ανάπτυξης και ανταγωνιστικότητας, ελλείμματα ανάπτυξης της περιφέρειας, κοινωνικά ελλείμματα και είναι αλήθεια, αλλά παραλάβατε τουλάχιστον μια οικονομία σταθερή, που πατά σε σταθερούς πυλώνες, είναι στην Ευρωζώνη, έχει το πιο σκληρό νόμισμα του κόσμου, το ευρώ, και βεβαίως είχε πετύχει το μίνιμουμ της ανταγωνιστικότητας για να μπορεί να προχωρεί και φυσικά κάθε κυβέρνηση να διορθώνει τα λάθη και να ανοίγει νέους δρόμους. 
      Όμως στο θέμα των αστυνομικών έχετε και δεύτερη υποχώρηση. Διαβάζω τη χθεσινή ανακοίνωση των ενώσεων των αστυνομικών που λέει πως και πάλι τους απογοητεύσατε, γιατί πριν λίγες μέρες είχαν συμφωνήσει οι αρμόδιοι κυβερνητικοί παράγοντες μαζί τους για μια χρυσή τομή, όπως την ονομάζουν, μακριά από τις προεκλογικές σας υποσχέσεις αλλά τουλάχιστον κοντά στα δικά τους αιτήματα και απ’ αυτήν υπαναχωρήσατε. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Και για να λύσετε τα εσωκομματικά σας προβλήματα, που τελευταία πολλαπλασιάζονται και τους επόμενους μήνες θα είναι ακόμα πιο μεγάλα, να είστε βέβαιοι ότι με την πολιτική που εφαρμόζετε και κάτω από τις υποδείξεις του κ. Έβερτ που είναι η αχίλλειος πτέρνα ως κοινωνική δεξιά της κυβερνητικής και της κοινοβουλευτικής σας συνοχής, φέρατε πριν από λίγες μέρες με δήλωση και το αφορολόγητο των αναδρομικών του Λ.Α.Φ.Κ.Α., αλλά και τη συγκεκριμένη τροπολογία για την πλασματική πενταετία, που σε τελευταία ανάλυση όπως καταγγέλλουν οι αστυνομικοί, τους εκθέτει στα μάτια της κοινής γνώμης, γιατί δεν θέλουν πλασματικά να υπηρετούν, γιατί υπηρετούν πραγματικά και προσφέρουν στο κοινωνικό σύνολο. Πρέπει κάποια στιγμή σοβαρά και η Κυβέρνηση και όλοι μας να δούμε τα προβλήματά τους και όχι μόνο με κορώνες και αδιέξοδες επιλογές. 
      Κύριε Πρόεδρε και κύριοι της Κυβέρνησης, όλα αυτά αποκαλύπτουν ένα ευρύτερο και γενικότερο πρόβλημα της κυβερνητικής πολιτικής και των εξελίξεων στην οικονομία. Συζητάμε θέματα ευαίσθητων κοινωνικών ομάδων, κρίσιμα θέματα, αλλά όλα αυτά αναδεικνύουν το αδιέξοδο της οικονομίας. Γιατί είναι βέβαιο ότι θα θέλατε και σεις τις προεκλογικές σας υποσχέσεις να τις πραγματοποιήσετε, ανεξάρτητα εάν δεν είχατε υπολογίσει το κόστος, ανεξάρτητα εάν τάζατε παντού τα πάντα, ανεξάρτητα εάν δεν είχατε σχέδιο. Είμαι βέβαιος ότι και σεις τώρα στενοχωριέστε και δυσφορείτε και πολύ περισσότερο οι Βουλευτές της Νέας Δημοκρατίας, όταν συναντούν τους χθεσινούς οπαδούς και υποστηρικτές τους και τους λένε «δεν μπορούμε να σας δώσουμε». Το επιχείρημα των άδειων ταμείων ή το επιχείρημα ότι δεν μπορούμε γιατί το ΠΑ.ΣΟ.Κ. μας είχε καταχρεώσει ακόμη περισσότερο, δεν ευσταθεί. Σε μία σύγχρονη δημοκρατία αυτά δεν ευσταθούν. Ο κόσμος είναι υποψιασμένος και γνωρίζει. Ανακαλύψτε καλύτερα επιχειρήματα ή σας συνιστώ να κάνετε μία γενναία αυτοκριτική και να πείτε ότι τώρα κάνουμε μία νέα αρχή, μπας και σώσετε ένα μέρος της αξιοπιστίας σας και φυσικά, να μην τελματώσετε ακόμα περισσότερο την οικονομία και τη χώρα. 
      Στον ορυμαγδό των προεκλογικών σας, λοιπόν, υποσχέσεων και των μετεκλογικών διαψεύσεων πήγατε πίσω κρίσιμους δείκτες και παραμέτρους της οικονομίας μας, παραγωγικούς, αναπτυξιακούς και κοινωνικούς όπως και την ανταγωνιστικότητα. Και όλα δείχνουν ότι τα επόμενα χρόνια θα είναι ακόμα χειρότερα. 
      Επειδή είναι επίκαιρο με την επίσκεψη του κ. Αλμούνια αλλά και την κατάθεση του προσχεδίου του προϋπολογισμού, σας λέω, κύριε Υπουργέ, με πόνο ψυχής ειλικρινά -και καθόλου δεν χαίρομαι ως μέλος της Αντιπολίτευσης γι’ αυτές τις εξελίξεις, γιατί τις πληρώνει η χώρα, η οικονομία, ο παραγωγικός κόσμος, ο εργαζόμενος, ο συνταξιούχος και τα επόμενα χρόνια ακόμα περισσότερο- ότι καταθέσατε ένα πρόγραμμα ήπιας προσαρμογής, ψευδεπίγραφης βεβαίως γιατί ήταν ύφεσης και βαριάς λιτότητας το πρόγραμμα και το ξέραμε όλοι και έχει αποκαλυφθεί. 
      Εάν, κύριε Υπουργέ, στο τρέχον οικονομικό έτος δεν είχατε εισπράξει ή δεν εισπράττετε, όπως βάλατε στον δικό σας προϋπολογισμό, 3.000.000.000 ευρώ πρόσθετα έσοδα από τους έμμεσους φόρους, δηλαδή από τη μεγάλη πλειοψηφία του ελληνικού λαού, εάν δεν είχατε βάλει την υποχρεωτική περαίωση, να κυνηγάτε 1,8 δισεκατομμύρια ευρώ από το μικρομεσαίο και τον επαγγελματία, ανεξάρτητα εάν άλλα είχατε πει προεκλογικά, εάν δεν είχατε κάνει τη λογιστική αλχημεία, το τρικ με τα χρέη των νοσοκομείων να τα χρεώσετε στα προηγούμενα έτη, σε αντίστροφη ακριβώς κατεύθυνση με αυτό που κάνατε με την απογραφή και με τους αμυντικούς εξοπλισμούς, εάν δεν είχατε εισπράξει πρόσθετα κερδοσκοπικά έσοδα από την μεγάλη ανατίμηση των καυσίμων και δεν επιστρέφατε ένα τουλάχιστον μέρος αυτών με το επίδομα θέρμανσης, εάν δεν είχατε αυξήσει το Φ.Π.Α. κατά 1%, παρ’ ότι άλλα λέγατε πριν μερικούς μήνες, εάν δεν είχατε μειώσει επισήμως από τον προϋπολογισμό σας 16% το πρόγραμμα δημοσίων επενδύσεων εις βάρος της ανάπτυξης και ειδικά της περιφέρειας και πρακτικά 25%, όπως αποδέχεστε στο καινούριο σχέδιο προϋπολογισμού για το 2006 που έχετε καταθέσει, εάν δεν είχατε στείλει τα χρέη των νοσοκομείων, όπως είπα στα προηγούμενα χρόνια και τα βάζατε όπως θέλατε να βάλετε και βάλατε με την απογραφή σας τις αμυντικές δαπάνες, τότε, κύριε Υπουργέ, το δημόσιο έλλειμμα το 2005 θα ξεπερνούσε το 6%, πολύ πάνω από εκείνο που το φθάσατε με τη δική σας απογραφή και τη δική σας ανεπάρκεια στην εφαρμοζόμενη πολιτική σας τον προηγούμενο χρόνο και φορτώσατε δυσβάσταχτα βάρη στην οικονομία, στην παραγωγή και στην κοινωνία. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε τώρα, κύριε Μαγκριώτη. 
      ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε τη φράση μου. 
      Γι’ αυτό τρέχετε τώρα να υιοθετήσετε και προτείνετε την τιτλοποίηση, κάτι που το αρνείται η Ευρωπαϊκή Επιτροπή γιατί δεν εμπιστεύεται την πολιτική σας.  Και αυτό είναι το κυρίαρχο στοιχείο, αυτό που αναζητούσατε να κατακτήσετε ως εκπρόσωποι της χώρας, την αξιοπιστία της χώρας, της πολιτικής και της οικονομίας και τώρα την έχετε καταβαραθρώσει ακόμα περισσότερο και σας τα ρίχνει κατάμουτρα, όχι σε σας, αλλά στη χώρα πλέον ο κ. Αλμούνια και η Ευρωπαϊκή Επιτροπή. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Μαγκριώτη. 
      ΙΩΑΝΝΗΣ ΜΑΓΚΡΙΩΤΗΣ: Εάν λοιπόν…
      ΠΡΟΕΔΡΕΥΩΝ (Σωτήρης Χατζηγάκης): Με ακούτε, κύριε Μαγκριώτη;
      ΙΩΑΝΝΗΣ ΜΑΓΚΡΙΩΤΗΣ: Το έλλειμμα θα ξεπεράσει και πάλι το 5%, όμως δεν θα έχει να κάνει με την πραγματική οικονομία. Αυτή, δυστυχώς, υποχωρεί και υποχωρεί…
      ΠΡΟΕΔΡΕΥΩΝ (Σωτήρης Χατζηγάκης): Κύριε Μαγκριώτη, με ακούτε;
      ΙΩΑΝΝΗΣ ΜΑΓΚΡΙΩΤΗΣ: …εις βάρος της κοινωνίας. Αυτά είναι τα προβλήματά σας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Νομίζω λίγο σεβασμό στο Προεδρείο.
      ΙΩΑΝΝΗΣ ΜΑΓΚΡΙΩΤΗΣ: Ε, σιγά.
      ΠΡΟΕΔΡΕΥΩΝ (Σωτήρης Χατζηγάκης): Όχι «σιγά» στους θεσμούς.
      ΙΩΑΝΝΗΣ ΜΑΓΚΡΙΩΤΗΣ: Σας παρακαλώ!
      ΠΡΟΕΔΡΕΥΩΝ (Σωτήρης Χατζηγάκης): Εγώ σας παρακαλώ.
      ΙΩΑΝΝΗΣ ΜΑΓΚΡΙΩΤΗΣ: Έλα τώρα.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Για το ύψος των συντάξεων συνολικά και γενικότερα για το συνταξιοδοτικό πρόβλημα που απασχολεί εκατοντάδες χιλιάδες ανθρώπους, είναι βαριές οι ευθύνες όλων των προηγούμενων κυβερνήσεων και της σημερινής. Βαριές είναι οι ευθύνες και για συγκεκριμένες ρυθμίσεις όπως για το Λ.Α.Φ.Κ.Α. που σημαίνει ότι κλέψανε οι κυβερνήσεις χρήματα από τους συνταξιούχους. Το ξεκίνησε η Νέα Δημοκρατία, το επέκτεινε το ΠΑ.ΣΟ.Κ. Και χρειάστηκε να βγει απόφαση του Ελεγκτικού Συνεδρίου για να ανακρούσουν πρύμνα και το ΠΑ.ΣΟ.Κ. και η Νέα Δημοκρατία.
      Να μιλήσω για τους αστυνομικούς, που είναι το κύριο αντικείμενο με το οποίο θα ασχοληθώ στον υπόλοιπο χρόνο μου. Ποιος τολμά σ’ αυτήν τη χώρα να πει ότι το επάγγελμα του πυροσβέστη, του αστυνομικού, του λιμενικού δεν είναι επικίνδυνο; Κανείς δεν τολμά να το πει ούτε από τις κυβερνήσεις ούτε από τους Βουλευτές ούτε από την κοινωνία ολόκληρη. Για ποιο λόγο χρόνια ολόκληρα το ΠΑ.ΣΟ.Κ. και τώρα η Νέα Δημοκρατία αρνούνται να χαρακτηρίσουν το επάγγελμα ως επικίνδυνο και ανθυγιεινό; Διότι αυτό κοστίζει επιπλέον χρήματα και το κυριότερο, μειώνει τα εργάσιμα χρόνια για να βγει κάποιος στη σύνταξη, τη στιγμή που οι θιασώτες της Ευρωπαϊκής Ένωσης έχουν συμφωνήσει εκεί στα όργανα να αυξηθεί το όριο ηλικίας για όλους τους Ευρωπαίους. Και γι’ αυτό έχουμε δηλώσεις παλιότερα επί ΠΑ.ΣΟ.Κ. και τώρα με τους νέους Υπουργούς Απασχόλησης ότι θα εξετάσουν από την αρχή τα επικίνδυνα και ανθυγιεινά και βαρέα επαγγέλματα, για να γίνουν περικοπές. Ο Joaquin Almunia που θα τον συναντήσουμε σε λίγες ώρες, σε δηλώσεις του άφησε να εννοηθεί ότι κεντρικός στόχος για την Ελλάδα είναι να περιοριστούν οι πρόωρες συντάξεις. Τι σημαίνει πρόωρες συντάξεις; Κόψιμο στα βαριά και ανθυγιεινά.
      Πως, λοιπόν, όταν έχετε σκοπό να τα περιορίσετε -μιλάω και για τη Νέα Δημοκρατία και για το ΠΑ.ΣΟ.Κ.- είναι εύκολο να δεχθείτε ότι το επάγγελμα του αστυνομικού, του πυροσβέστη και του λιμενικού είναι ανθυγιεινό και επικίνδυνο; Συντάσσεστε με την λογική των περικοπών, με τη λογική της Ευρωπαϊκής Ένωσης. 
      Και είναι δικαιολογημένη η διαμαρτυρία των αστυνομικών στο σημερινό ψήφισμα που το πρώτο που βάζουν είναι ότι δεν χαρακτηρίζεται η εργασία τους ως επικίνδυνη και ανθυγιεινή.
      Και για το μικρό επίδομα, τα ψίχουλα που δίνετε, αναφέρετε ότι το δίνετε σαν αντιστάθμισμα των δυσχερών και αντίξοων συνθηκών. Στην εισηγητική έκθεση της τροπολογίας δεν τολμήσατε να βάλετε τη φράση «επικίνδυνων συνθηκών». Έγινε συζήτηση στην επιτροπή και υπήρξε πίεση και από μας να μπει η φράση «επικίνδυνων συνθηκών». Και νομίζω το δέχθηκε ο κύριος Υπουργός. Δέχθηκε ότι θα έπρεπε να είναι οι συνθήκες και επικίνδυνες και δυσχερείς και θα έφευγε ίσως το «αντίξοες».  Όμως για να τροποποιηθεί η εισηγητική έκθεση έπρεπε να κατατεθεί πάλι η τροπολογία με διορθωμένη την εισηγητική έκθεση στα όρια του τριήμερου προ της Ολομέλειας. Διότι παίρνετε όλα τα μέτρα σας, να μην προσφύγουν ούτε στα δικαστήρια ώστε με βάση την εισηγητική έκθεση να διεκδικήσουν ότι το επάγγελμά τους είναι επικίνδυνο. Και έμεινε μόνο στα πρακτικά της επιτροπής. Επειδή τώρα δεν μπορούμε να τροποποιήσουμε την τροπολογία, κάντε δήλωση απ’ αυτό το Βήμα…
      ΑΠΟΣΤΟΛΟΣ ΚΑΚΛΑΜΑΝΗΣ: Μπορούμε. Την περιγραφή περί αντίξοων
      ΑΝΤΩΝΗΣ ΣΚΥΛΛΑΚΟΣ: Ήταν στην εισηγητική έκθεση, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Αν ο Υπουργός εννοεί των επικίνδυνων, διαγράφουμε όλα αυτά…
      ΑΝΤΩΝΗΣ ΣΚΥΛΛΑΚΟΣ: Και από την εισηγητική έκθεση;
      ΑΠΟΣΤΟΛΟΣ ΚΑΚΛΑΜΑΝΗΣ: Ναι.
      ΑΝΤΩΝΗΣ ΣΚΥΛΛΑΚΟΣ: Το πρώτο, λοιπόν, όπως λέει και ο Πρόεδρος, είναι στην τροπολογία για το επίδομα των 57 ευρώ και αν θέλει η Κυβέρνηση, να κάνει δήλωση ότι το αλλάζει και μπαίνει «…δυσχερών, επικίνδυνων και αντίξοων συνθηκών». Αφήστε το «αντίξοων», αν δεν θέλετε, αλλά να υπάρχει η λέξη «επικίνδυνων» συνθηκών. Δεν θέλετε, ευθέως, να πείτε ότι το επάγγελμα είναι επικίνδυνο; Τουλάχιστον για το επίδομα, πέστε ότι είναι λόγω του ότι οι συνθήκες είναι και επικίνδυνες. Στην πράξη θα φανεί η ειλικρίνειά σας.
      Έρχομαι στο ζήτημα της δήλωσης χθες του κ. Αλογοσκούφη ότι θα δοθεί μια μάχιμη πενταετία. Θα μιλήσω πρώτα επί της ουσίας και δεύτερον επί της διαδικασίας. Είναι το ίδιο η μάχιμη πενταετία, που θα επεκταθεί και μετά το 1993, με το να χαρακτηριστεί το επάγγελμα επικίνδυνο και να βγαίνει στη σύνταξη πέντε χρόνια νωρίτερα; Υπάρχει πολύ μεγάλη διαφορά. Και απλά για λόγους ισότητας των πολιτών, ίσης μεταχείρισης, θα έπρεπε και μετά το 1993 να έχουν τη μάχιμη πενταετία. Δεν μπορεί οι εργαζόμενοι να είναι δύο κατηγοριών, πριν το 1993 και μετά το 1993. Σ’ αυτήν την περίπτωση η σύνταξη είναι μικρότερη, διότι δεν λαμβάνεται υπ’ όψιν το χρονοεπίδομα και οι μισθολογικές προαγωγές της τελευταίας πενταετίας. Και όσοι έχουν ακόμη και τώρα το δικαίωμα να δεχθούν τη μάχιμη και να βγουν στη σύνταξη πέντε χρόνια νωρίτερα, το σκέφτονται διότι θα πάρουν μικρότερη σύνταξη. Είναι αντικίνητρο. Και αν το δέχθηκαν κάποια στιγμή τα συνδικαλιστικά όργανα των αστυνομικών, το έκαναν γιατί είχαν το μαχαίρι στο λαιμό. Παρ’ όλα αυτά, καλά κάνουν και επιμένουν. Και το βασικό τους αίτημα είναι να χαρακτηρισθεί το επάγγελμα ως επικίνδυνο και ανθυγιεινό. Έτσι θα έχουν πλήρη δικαιώματα στη σύνταξη. Αυτό υποστηρίζουμε κι εμείς ως Κομμουνιστικό Κόμμα Ελλάδας.
       Έρχομαι τώρα στο ζήτημα της διαδικασίας. Για ποιο λόγο, αφού είχατε σκοπό να δώσετε έστω τη μάχιμη πενταετία, την πλασματική πενταετία, το αφήσατε; Ενώ το νομοσχέδιο πέρασε από το Ελεγκτικό Συνέδριο, το αφήσατε εκτός Ελεγκτικού Συνεδρίου και ήρθε την τελευταία στιγμή; Αυτό δεν είναι ελιγμός; Υπάρχει σιγουριά ότι θα έρθει σε κάποιο άλλο νομοσχέδιο; Πόσες φορές σ’ αυτήν την Αίθουσα δεν έχουμε τέτοιου είδους υποσχέσεις παραπομπής λύσεων σε άλλα νομοσχέδια, τα οποία δεν έρχονται ποτέ; Πολύ φοβόμαστε, λοιπόν, ότι είναι ελιγμός και ότι δεν θα υλοποιηθεί στην πράξη. Λέτε ότι υπάρχει πρόβλημα με το Ελεγκτικό Συνέδριο. Γνωρίζω τις διαδικασίες για το Ελεγκτικό Συνέδριο. Αν όμως θέλουμε, να περάσουμε την τροπολογία τώρα, ομόφωνα στη Βουλή και ας την κόψει το Ελεγκτικό Συνέδριο στην πορεία. Ας μην δημοσιευθεί, γιατί θα είναι μία επιπλέον δημόσια δέσμευση ότι θα έρθει κάποια στιγμή. Εδώ είμαστε όλοι. Να μπει μέσα στο κείμενο αυτό που μας διάβασε χθες ο κ. Αλογοσκούφης.
      Έρχομαι τώρα σε μερικά σχόλια σε σχέση με το επίδομα και τις αυξήσεις στους μισθούς των Σωμάτων Ασφαλείας. Το επίδομα είναι ψίχουλα. Στην καλύτερη περίπτωση αναπληρώνει αυτά που παρακρατήσατε από τους αστυνομικούς το 2003, όταν στο βασικό μισθό των δημοσίων υπαλλήλων ενσωματώθηκε κάποιο επίδομα, ενώ αυτό δεν έγινε για τους αστυνομικούς, με συνέπεια να έχουν χάσει. Αυτό, λοιπόν, που τους δίνετε αναπληρώνει στην καλύτερη περίπτωση εκείνο που έχασαν το 2003. Δεν πρόκειται ούτε για δώρο ούτε για κάτι επιπλέον. Και όχι μόνο αυτό, αλλά έτσι όπως κάνατε τους υπολογισμούς, τους στηρίξατε στο εισόδημα του ανθυπολοχαγού, αν δεν κάνω λάθος, στο εισόδημα της περσινής χρονιάς. Και τους κλέβετε και 2,5 ευρώ. Έπρεπε να είναι με βάση τη σημερινή εισοδηματική πολιτική. Πόσο είναι το βασικό φέτος, θα ήταν 59,5 ευρώ. Απλώς τα σχολιάζω, γιατί και στα μικρά φαίνονται οι προθέσεις σας.
      Και κλείνω με το εξής: Τι έγιναν εκείνα τα 140 ευρώ, για τα οποία προεκλογικά λέγατε ότι θα δοθούν άμεσα και όχι στο βάθος της τετραετίας στο βασικό των Σωμάτων Ασφαλείας; Το μετατρέψατε σε βάθος της τετραετίας, συμπεριλαμβάνετε και προσμετράτε και το 8%.  Μόνο με την εισοδηματική πολιτική, λοιπόν, και με το επίδομα θα λέτε: «Σας τα δώσαμε τα 140 ευρώ». 
      Εν πάση περιπτώσει οι ευθύνες βαρύνουν για τη μη λύση του προβλήματος σήμερα την Κυβέρνηση, μέχρι προχθές βάραιναν το ΠΑ.ΣΟ.Κ., αλλά ευθύνεται και τώρα το ΠΑ.ΣΟ.Κ. σαν Αξιωματική Αντιπολίτευση, γιατί δημαγωγεί και δε λέει τα πράγματα με το όνομά τους.
      Κύριε Πρόεδρε, καταθέτω και το ψήφισμα διαμαρτυρίας των Αστυνομικών. 
      (Στο σημείο αυτό ο Βουλευτής κ. Αντώνης Σκυλλάκος καταθέτει για τα Πρακτικά το παραπάνω ψήφισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του Συνασπισμού κ. Φώτης Κουβέλης έχει το λόγο για να δευτερολογήσει.
      ΦΩΤΗΣ ΚΟΥΒΕΛΗΣ: Κύριε Πρόεδρε, είχα τη δυνατότητα και χθες να υποστηρίξω την άποψη ότι από την ώρα που αναγνωρίζεται στην εισηγητική έκθεση ότι το επάγγελμα του ένστολου αστυνομικού, πυροσβέστη και λιμενικού ασκείται κάτω από επικίνδυνες συνθήκες, δημιουργεί την υποχρέωση στην Κυβέρνηση να ρυθμίσει όλα τα ζητήματα που αφορούν στο αναγνωρισμένο πλέον ως επικίνδυνο επάγγελμα. 
      Κύριε Υπουργέ, δεν το πράττετε και θεωρείτε ότι μπορείτε να ξεφύγετε από την πίεση των ημερών και του Κοινοβουλίου βάζοντας μία αναγνώριση αυτών των επικινδύνων συνθηκών στην εισηγητική έκθεση.
      Για άλλη μία φορά σπεύδω να σας πληροφορήσω, το γνωρίζετε ότι η εισηγητική έκθεση στην οποία οφείλετε με σαφήνεια να γράψετε αυτό που είπατε στη Διαρκή Επιτροπή, είναι κείμενο του νόμου. Κατά συνέπεια αυτή η εισηγητική έκθεση μπορεί να λειτουργήσει ως ερμηνευτικό αποφασιστικού χαρακτήρα εργαλείο για την ελληνική δικαιοσύνη η οποία σε ενδεχόμενες αγωγές ή προσφυγές των ενδιαφερομένων θα κληθεί να αποφασίσει όλα τα παρεπόμενα που αφορούν στο αναγνωρισμένο πλέον ως επικίνδυνο επάγγελμα.
      Η συνεπής πολιτική στάση θα ήταν από τη μεριά σας αυτήν την αναγνώριση να την κάνετε με μεγαλύτερη σαφήνεια και να μην προσπαθείτε να διαφεύγετε με αναφορές στην εισηγητική έκθεση και να ρυθμίσετε ευθέως αυτό το ζήτημα το οποίο έχετε αναλάβει προεκλογικά την υποχρέωση να το ρυθμίσετε. 
      Σήμερα βρίσκεστε σε πλήρη αναντιστοιχία λόγων και πράξεων. Άλλα υποσχεθήκατε –θυμηθείτε την ένταση που υπήρχε εδώ στο Κοινοβούλιο- και άλλα πράττετε. Αυτό δεν συνιστά ορθή πολιτική συμπεριφορά, αποτελεί εμπαιγμό των ενστόλων πολιτών οι οποίοι καλούνται κάτω από αντίξοες συνθήκες να ασκήσουν το επάγγελμά τους και να προσφέρουν τις υπηρεσίες τους.
      Επίσης, σπεύδω να σας πω να μην επικαλείσθε το Ελεγκτικό Συνέδριο ως επιχείρημα και ακούστε γιατί. Η Βουλή αποφασίζει αν ένα επάγγελμα είναι επικίνδυνο. Το Ελεγκτικό Συνέδριο δεν έχει κανένα δικαίωμα να αμφισβητήσει αυτό που αποφασίζει η Βουλή. Το Ελεγκτικό Συνέδριο το οποίο θα κληθεί ενδεχομένως να αντιμετωπίσει μερικά ζητήματα είναι τελείως διαφορετικό τι θα πράξει για άλλα θέματα και όχι για την αναγνώριση του επαγγέλματος ως επικινδύνου για το οποίο βεβαιωθείτε ότι οι μόνοι που είναι αρμόδιοι να αποφασίσουν είναι οι Έλληνες Βουλευτές, το Κοινοβούλιο, υπό την προϋπόθεση βέβαια ότι η Κυβέρνηση θα το θελήσει έτσι ώστε κατά συνέπεια και κατ’ επέκταση να το θελήσει και η κυβερνητική Πλειοψηφία της Βουλής. 
      Κύριοι μην κρύβεστε πίσω από τα πράγματα. Έχετε δεσμευτεί, έχετε αναλάβει συγκεκριμένες υποχρεώσεις απέναντι στους συμπολίτες μας που ως ένστολοι προσφέρουν τις υπηρεσίες τους και δεν είναι δυνατόν να εμφανίζεστε μόνο για τη μάχιμη υπηρεσία. Το επίδομα του 2% που αθροιζόμενο θα φθάσει το 8% που, όπως έλεγα και χθες, εάν κανείς το μετατρέψει σε ευρώ θα διαπιστώσει ότι δεν είναι μόνο ψίχουλα, είναι ταυτόχρονα και προσβολή απέναντι σε αυτούς τους ανθρώπους. 
      Κατά συνέπεια η Κυβέρνηση είναι εκτεθειμένη. Έχει περιθώριο ακόμα και σήμερα, κύριε Υφυπουργέ, να ανακαθορίσει τη στάση της και μέχρι την προσεχή συνεδρίαση που θα συζητάμε τα άρθρα του συγκεκριμένου νομοσχεδίου να έλθει με σαφή και συγκεκριμένη θέση και επαναλαμβάνω να πάψει κρυπτόμενη πίσω από μία ενδεικτική αναφορά στην εισηγητική έκθεση. Βεβαίως η εισηγητική έκθεση έχει το βάρος της αλλά εκείνο που θα αποσαφήνιζε τα πράγματα είναι τούτο:
      Τα όσα λέει και αναγνωρίζει η εισηγητική έκθεση να περιληφθούν με συγκεκριμένη διάταξη μέσα στο κείμενο του νόμου. Οτιδήποτε άλλο αποτελεί υπεκφυγή. Οτιδήποτε άλλο δεν έχει σχέση με την πραγματικότητα.
      Η πραγματικότητα ποια είναι, κύριε Πρόεδρε, κυρίες και κύριοι συνάδελφοι; Είναι ότι δεν υπάρχει από καμία πλευρά αντίρρηση ότι, πράγματι, οι ένστολοι ασκούν το επάγγελμά τους, προσφέρουν τις υπηρεσίες τους κάτω από επικίνδυνες συνθήκες και καταστάσεις. Αντίθετη «λογική» προσβάλλει τη λογική! 
      Ποιος δεν γνωρίζει τους κινδύνους που αντιμετωπίζει ο αστυνομικός, ο λιμενικός, ο πυροσβέστης; Αν, λοιπόν, η Βουλή των Ελλήνων το αναγνωρίζει –και πρέπει να το αναγνωρίσει, όπως το αναγνωρίζει ο κάθε πολίτης- πρέπει να σπεύσει η Κυβέρνηση να αντιμετωπίσει και να τακτοποιήσει το συγκεκριμένο ζήτημα. 
      Κύριε Υφυπουργέ, θέλουμε αστυνομικούς, λιμενικούς, πυροσβέστες που με μισή καρδιά να κάνουν τη δουλειά τους; Δεν κάνουν όμως τη δουλειά τους με μισή καρδιά. Πλουσιοπάροχα προσφέρουν τις υπηρεσίες τους, όταν μάλιστα ξέρουν ότι αυτή η πολιτεία δεν τους αναγνωρίζει εκείνο που τους αντιστοιχεί, εκείνο που η ίδια η πραγματικότητα αναδεικνύει. Μπορεί να καυχάται αυτή η πολιτεία ότι είναι ευνομούμενη, όταν τους αστυνομικούς, τους λιμενικούς, τους πυροσβέστες τους έχει εγκαταλείψει χρόνια ολόκληρα και ζουν στα όρια της βιωσιμότητας με απαράδεκτους μισθούς και σε κάθε περίπτωση με μισθούς που βρίσκονται σε απόλυτη αναντιστοιχία με το επικίνδυνο του επαγγέλματος;
      Ολοκληρώνοντας, κύριε Υφυπουργέ, έχετε περιθώριο μέχρι την προσεχή Τρίτη να ρυθμίσετε με σαφήνεια αυτά τα ζητήματα. Επαναλαμβάνω ότι είστε εκτεθειμένοι. Και, ξέρετε, εμείς δεν πλειοδοτούμε. Δεν προτείνουμε εκ του ασφαλούς. Γνωρίζουμε και τα δημοσιονομικά και την οικονομική κατάσταση, αλλά πιστεύουμε ότι την ώρα που πλουσιοπάροχα δίνετε σε άλλες τάξεις, και μάλιστα σε τάξεις εχόντων, την ίδια ώρα περιφρονείτε τους ενστόλους. 
      Εγκαταλείψτε αυτήν την τακτική και αντιστοιχηθείτε σ’ αυτό που, πράγματι, αντιστοιχεί στο επικίνδυνο του επαγγέλματος του αστυνομικού, του λιμενικού, του πυροσβέστη. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κουβέλη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Κώδικας Ιατρικής Δεοντολογίας».
      Παραπέμπεται στην αρμόδια Διαρκή Επιτροπή.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, έξω από το χώρο του ελληνικού Κοινοβουλίου, οι συνδικαλιστικές εκπροσωπήσεις των Σωμάτων Ασφαλείας ανήρτησαν ένα πανό με την φράση «Σεμνά και ταπεινά μας εξαπατήσατε».
      Θα μπορούσα με βάση αυτήν την κραυγή, με αυτήν τη διατύπωση παραπόνου των Σωμάτων Ασφαλείας να μετατρέψω και να μετατρέψουμε όλοι μας τη συζήτηση εντός της Ολομέλειας σε ένα θέατρο εντυπώσεων, πολύ περισσότερο που στα θεωρεία της Βουλής παρακολουθούν τούτη την ώρα πολλοί άνδρες και γυναίκες των Σωμάτων Ασφαλείας, από την ΕΛ.ΑΣ., το Πυροσβεστικό και το Λιμενικό. 
      Αρνούμαι να το πράξω γιατί με ενδιαφέρει επί της ουσίας η συζήτηση. Με ενδιαφέρει μια δημιουργική συζήτηση και ο ψύχραιμος πολιτικός λόγος. 
      Θα εξηγήσω γιατί ελέγχεστε. Όχι αφηρημένα, όχι με βάση τις δικές μου εκτιμήσεις των πραγμάτων, αλλά με βάση τα όσα πολλές φορές εσείς αναγγείλατε στον ελληνικό λαό και στις ενδιαφερόμενες σήμερα κατηγορίες του προσωπικού των Σωμάτων Ασφαλείας, με βάση τα όσα εσείς είπατε και τα οποία μπορούν, πράγματι, να συνιστούν παραπλάνηση -ωφέλιμη για την παράταξή σας παραπλάνηση- διότι προφανώς αυτό απέδωσε εκλογικούς καρπούς. 
      Όταν η Νέα Δημοκρατία ελέγχεται για κάτι που παραλείπει να πράξει από τα υπεσχημένα ή κάνει λιγότερα από αυτά που έταξε να συμβούν σε συγκεκριμένο χρονικό διάστημα, επιχειρεί συμψηφισμούς, αρχίζει, δηλαδή, το γνωστό τροπάρι της επιστροφής στο παρελθόν, «εσείς κάνατε λιγότερα από αυτά που υποσχεθήκατε ή δεν κάνατε σχεδόν τίποτα ή μας παραδώσατε μία οικονομία που σήμερα μας οδηγεί σε καταστάσεις έκτακτης ανάγκης».
      Θέλω οριστικά να τελειώνω με αυτήν την επιστροφή στο παρελθόν. Όταν ετέθη από τις συνδικαλιστικές οργανώσεις των Σωμάτων Ασφαλείας το θέμα των μισθολογικών αναπροσαρμογών στο Γενικό Λογιστήριο του Κράτους, το Γ.Λ.Κ. απάντησε μέσω της αρμόδιας διευθύντριας –μιλώ πια για την περίοδο που η Νέα Δημοκρατία είχε αναλάβει τη διακυβέρνηση της χώρας- μεταξύ άλλων ότι για τους υπηρετούντες στις Ένοπλες Δυνάμεις και τα Σώματα Ασφαλείας οι συνολικές αυξήσεις που χορηγήθηκαν κατά τα έτη 1997 - 2003 ανέρχονται σε 45% περίπου και αν υπολογιστούν και οι μισθολογικές προαγωγές τους, η αύξηση είναι μεγαλύτερη. Κάνει αναφορά των νόμων βάσει των οποίων επετεύχθη αυτό το αποτέλεσμα. 
      Είναι ό,τι καλύτερο θα μπορούσε να έχει πράξει η κυβέρνηση του ΠΑ.ΣΟ.Κ.; Η απάντηση είναι ότι θα μπορούσαν να έχουν ικανοποιηθεί και άλλα αιτήματα. Όμως, αυτή η συγκεκριμένη διατύπωση, όπως σας την ανέγνωσα πριν –και υπάρχουν και άλλα ενδιαφέροντα στοιχεία στην απάντηση που δίνει το Γενικό Λογιστήριο του Κράτους επί Νέας Δημοκρατίας- απαντά στη συνήθως ανέξοδη ρητορεία της Νέας Δημοκρατίας ότι το ΠΑ.ΣΟ.Κ. δεν έδωσε. Έδωσε. Θα μπορούσε βέβαια να είναι συνεπέστερο και σε άλλες υποσχέσεις του. 
      Τώρα, γιατί ελέγχεται η Νέα Δημοκρατία; Η Νέα Δημοκρατία ελέγχεται όχι γιατί απλώς δεν δίδει αυτά που υπεσχέθη στα στελέχη των Σωμάτων Ασφαλείας, αλλά γιατί προσδιόρισε και τον χρόνο εντός του οποίου ανέλαβε την υποχρέωση να ενεργήσει. Ο ίδιος ο Πρωθυπουργός δηλώνει σε σύσκεψη: «Το νέο μισθολόγιο θα γίνει σύντομα πράξη». Και εξηγεί παρακάτω: «Ο βασικός μισθός του Υπαστυνόμου Β΄ αυξάνεται σε 860 ευρώ. Επέκταση των διατάξεων του ν.2838. Χορήγηση με αποσύνδεση από χρονικούς περιορισμούς του πραγματικού χρόνου υπηρεσίας, καθώς και από λοιπές ασφαλιστικές συνέπειες στο προσωπικό της ΕΛ.ΑΣ., του Πυροσβεστικού και του Λιμενικού Σώματος, όσο βρίσκονται στην υπηρεσία τους του ειδικού επιδόματος, για τους ιδιαίτερους κινδύνους που αντιμετωπίζουν κατά την επιχειρησιακή δραστηριότητά τους, διόρθωση της αδικίας του ν. 3169/2003, που αφορά το επίδομα ειδικής απασχόλησης». 
      Ο αρμόδιος Υφυπουργός την ίδια περίοδο γίνεται ακόμα πιο ευκρινής. Ο κ. Μαρκογιαννάκης δηλώνει: «Άμεσες προτεραιότητες της νέας διακυβέρνησης είναι οι ακόλουθες: Η αύξηση των αποδοχών των Ελλήνων αστυνομικών. Ο βασικός μισθός του Υπαστυνόμου Β΄ αυξάνεται από 720 σε 860 ευρώ, δηλαδή 140 ευρώ. Επέκταση των διατάξεων του ν.2838.» Στη συνέχεια επαναλαμβάνει όσα πριν σας ανέγνωσα. Οι αναγγελίες του δηλαδή είναι ταυτόσημες με εκείνες του Πρωθυπουργού.
      Συνολικά, λοιπόν, η Νέα Δημοκρατία υπόσχεται ότι στις άμεσες προτεραιότητες της νέας διακυβέρνησης είναι να αυξήσει τις αποδοχές των Σωμάτων Ασφαλείας περίπου 200 ευρώ. 
      ΙΩΑΝΝΗΣ ΤΣΑΚΛΙΔΗΣ: Στο βασικό μισθό; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι. 
      Ποια είναι η απάντηση δεκαεννέα μήνες μετά; Από τα 200 ευρώ που επιδιώκει να δώσει ως άμεση προτεραιότητα δίδει 57,6 ευρώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Και όχι στο βασικό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Και όχι στο βασικό.
      Το ερώτημα είναι εάν είναι άμεση προτεραιότητα να δώσει τα 200 ευρώ περίπου που υποσχέθηκε και δίδει στους δεκαεννέα μήνες 57,6 ευρώ …
      ΙΩΑΝΝΗΣ ΤΣΑΚΛΙΔΗΣ: Σε τέσσερα χρόνια …
      ΑΝΔΡΕΑΣ ΜΑΚΡΥΠΙΔΗΣ: Είναι 14 ευρώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι συνολικός ο υπολογισμός μου. Δεν αναφέρομαι μόνο στο επίδομα.
      Το ερώτημα είναι πόσο χρόνο θα χρειαστεί για να δώσει όσα υποσχέθηκε, όταν –επαναλαμβάνω- τα 200 ευρώ είναι υπόσχεση που αφορά τις άμεσες προτεραιότητες της νέας διακυβέρνησης. 
      Το επιχείρημα που συνήθως ακούγεται από τη Νέα Δημοκρατία -και επαναλήφθηκε από τους αγορητές της και από τον παριστάμενο Υφυπουργό χθες και σήμερα- είναι ότι «υπό τις παρούσες δημοσιονομικές συνθήκες δεν μπορούμε να κάνουμε τίποτε περισσότερο. Αυτά μπορούμε, αυτά δίνουμε». 
      Αλλά υπάρχει ένα ερώτημα. Κυρίες και κύριοι συνάδελφοι της Νέας Δημοκρατίας, όταν υποσχόσασταν ως Αντιπολίτευση «χίλιους παραδείσους» στους Έλληνες πολίτες, δεν γνωρίζατε την οικονομική κατάσταση, την οποίαν υποτίθεται ότι θα παραλαμβάνατε; Εάν δεν την γνωρίζατε, τότε η ανευθυνότητά σας είναι μεγάλη.
      ΠΑΝΑΓΙΩΤΗΣ ΑΔΡΑΚΤΑΣ: Δεν μας δίνατε στοιχεία.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε, κύριοι!
      ΠΑΝΑΓΙΩΤΗΣ ΑΔΡΑΚΤΑΣ: Είχαμε καταθέσει πολλές φορές ερωτήσεις.
      (Θόρυβος και διαμαρτυρίες από τα έδρανα της Νέας Δημοκρατίας – κωδωνοκρουσίες)
      ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε, κύριοι! Μάθετε να ακούτε!
      Διότι, αν μεν δεν γνωρίζατε την πραγματική κατάσταση της ελληνικής οικονομίας, όπως τώρα ισχυρίζεστε, στοιχειώδες αίσθημα ευθύνης θα σας επέβαλε αυτοσυγκράτηση στις υποσχέσεις παραδείσων!
      ΒΥΡΩΝ ΠΟΛΥΔΩΡΑΣ: Μα αυτοσυγκρατηθείτε εσείς λιγάκι!
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν όμως, κύριοι συνάδελφοι, γνωρίζατε την πραγματική κατάσταση και τη θεωρούσατε καλή και στη βάση της εκτίμησής σας αυτής, θεμελιώσατε τις υποσχέσεις σας, τότε κάτι δεν πήγε καλά με την πολιτική σας, όταν αναλάβατε τη διακυβέρνηση της χώρας. Δηλαδή, κάτι κάνατε λανθασμένα, προφανώς μέσω της δημοσιονομικής απογραφής, και οδηγήσατε τη χώρα και την οικονομία σε περιορισμούς και αδιέξοδο.
      Είτε στη μια περίπτωση είτε στην άλλη περίπτωση, είναι κολοσσιαία η ευθύνη σας. Εάν ανεύθυνα υποσχόσασταν, τότε ανεύθυνα πολιτεύεστε και ως Κυβέρνηση. Εάν γνωρίζατε και εξαπατούσατε, τότε πρέπει να πούμε ότι δικαιώνεται η κραυγή των αστυνομικών στο αναρτημένο πανό τους.
      Αλλά, η σύγχυση, την οποία επιβάλλετε είναι διαρκής περί τα οικονομικά πράγματα. Η ανασφάλεια, την οποίαν δημιουργείτε στον ελληνικό λαό και στα Σώματα Ασφαλείας είναι διαρκής. Πριν από λίγες βδομάδες ακούσαμε…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, σιγά-σιγά, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα τελειώσω, κύριε Πρόεδρε.
      Ακούσαμε τον μεν Υφυπουργό Οικονομίας, τον κ. Δούκα να λέει ότι από την είσπραξη του Φόρου Προστιθέμενης Αξίας στα πετρελαιοειδή, είχαμε μια περαιτέρω αύξηση των εσόδων κατά 160.000.000 ευρώ και τον προϊστάμενό του Υπουργό να ισχυρίζεται ότι δεν εισπράχθηκε τίποτε περισσότερο, ώστε να δικαιολογήσει γιατί δεν δίδεται το επίδομα θέρμανσης.
      Χθες, αυτές τις μέρες και σήμερα, παρακολουθούμε μια νέα αντίφαση. Στην Επιτροπή Οικονομικών, ο Υφυπουργός Οικονομίας δηλώνει ότι η UBS αγόρασε δεκαοκτώ εκατομμύρια μετοχές της Αγροτικής Τράπεζας και τις μεταπώλησε σε τιμή καλύτερη από την τιμή αγοράς, ο δε Υπουργός Οικονομίας την ίδια ώρα δηλώνει στον Τύπο ότι η UBS δεν έχει αγοράσει και ούτε φυσικά μεταπώλησε.
      Τι ακριβώς συμβαίνει, κυρίες και κύριοι συνάδελφοι, μεγάλοι ταχυδακτυλουργοί της διαφάνειας στο ελληνικό χρηματιστήριο; Τι ακριβώς έχει συμβεί;
      ΑΠΟΣΤΟΛΟΣ ΚΑΚΛΑΜΑΝΗΣ: Δεν γνωρίζει η δεξιά τι ποιεί η αριστερά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πώς δημιουργούνται όλες αυτές οι αναστατώσεις; Πότε έχετε δίκιο και πότε έχετε άδικο;
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Καστανίδη, σας παρακαλώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πείτε μας τελικά σε ποιον θεό πιστεύετε, για να ξέρουμε κι εμείς πόσες υπογραφές προσυπογραφής θα βάλουμε στα όσα λένε τα Σώματα Ασφαλείας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον Κοινοβουλευτικό Εκπρόσωπο του ΠΑ.ΣΟ.Κ..
      Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, ζήτησα κι εγώ το λόγο για ένα θέμα.
      ΒΥΡΩΝ ΠΟΛΥΔΩΡΑΣ: Είναι για μια παρέμβαση…
      ΠΡΟΕΔΡΕΥΩΝ (Σωτήρης Χατζηγάκης): Μεταξύ σας τον ζητήσατε το λόγο, όχι από το Προεδρείο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ζήτησα το λόγο, αλλά δεν με είδατε.
      ΠΡΟΕΔΡΕΥΩΝ (Σωτήρης Χατζηγάκης): Καλώς. Ορίστε, κύριε Υπουργέ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ένα σχόλιο ενός λεπτού θέλω να κάνω για το θέμα της UBS, κύριε Πρόεδρε, διότι μια παρεξήγηση από το ΠΑ.ΣΟ.Κ., που για άλλη μια φορά δεν φάνηκε πολύ μελετημένο στα σχόλιά του.
      Δήλωσα στη Βουλή ότι η Αγροτική Τράπεζα επί των ημερών του ΠΑ.ΣΟ.Κ. κυριολεκτικά βούλιαξε, με ένα χρέος που μας κληροδότησαν, πάνω από 4.000.000.000 ευρώ. Και είπα, μάλιστα, ότι αν δεν είχαμε αυτό το χρέος, θα μπορούσαμε να δώσουμε ένα επίδομα θέρμανσης 400 ευρώ σε κάθε Έλληνα, σε κάθε Ελληνίδα και σε κάθε Ελληνόπουλο. Σε δέκα εκατομμύρια πολίτες θα μπορούσαμε να δώσουμε από 400 ευρώ, εάν δεν είχαμε αυτό το πρόβλημα της Αγροτικής, αγαπητοί συνάδελφοι.
      Τι έκανε η Αγροτική, η οποία είχε φτάσει να βρίσκεται στα χέρια μας με αρνητικά κεφάλαια – όχι απλώς μηδενικά, αρνητικά; Έκανε μια συμφωνία με τη UBS, για να αντλήσει περίπου 1,2 δισεκατομμύρια ευρώ από την αγορά. Και έκανε τη συμφωνία ως εξής:
      Θα πάρουν οι παλιοί μέτοχοι το αντίστοιχο ποσοστό που τους αναλογεί από την αύξηση, θα έχουν δεύτερη ευκαιρία για τυχόν αδιάθετα ποσά, να τα πάρουν πάλι σε αυτήν την αύξηση, για όσα ποσά περισσέψουν, θα έχουν τη δυνατότητα να εγγραφούν στα 2 ευρώ οι εργαζόμενοι στην Αγροτική Τράπεζα και αν πάλι μείνουν αδιάθετα ποσά, να τα αγοράσει η UBS, έτσι ώστε να έχει καλυφθεί πλήρως η αύξηση μετοχικού κεφαλαίου και κανείς υποψήφιος επενδυτής να μην διερωτάται, αν βάλει εκείνος τα λεφτά του και στο τέλος δεν γίνει αύξηση και δεν δυναμώσει η Αγροτική, μήπως πάνε χαμένα τα λεφτά του. Αυτή ήταν η απλή συμφωνία.
      Έμειναν, πράγματι, κάποια ποσά αδιάθετα, τα οποία αγόρασε η UBS, όπως είχε τη συμβατική υποχρέωση να κάνει. Τι είπε ο Υπουργός κ. Αλογοσκούφης; Είπε: «ναι, έτσι έγινε, αλλά από το χαρτοφυλάκιο μετοχών του ελληνικού δημοσίου» -και αυτή ήταν η φράση που χρησιμοποιήθηκε από το Υπουργείο Οικονομικών σε ένα σημείωμα- «δεν πήρε η UBS ούτε μία μετοχή». Δεν είπε ότι στην αύξηση  μετοχικού κεφαλαίου τα αδιάθετα δεν ήταν υποχρεωμένη  να τα αγοράσει, είπε «από τα διαθέσιμα του ελληνικού δημοσίου δεν αγόρασε ούτε μία μετοχή». 
      Να είστε πιο προσεκτικοί, κύριοι συνάδελφοι, όταν κάποιος σας παρασύρει να κάνετε δηλώσεις που είναι παντελώς ανακριβείς.
      Αυτά είχα να πω, κύριε Πρόεδρε.
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ ( Σωτήρης Χατζηγάκης):   Κύριε Πολύδωρα, θα δώσω το λόγο στον κ. Καστανίδη.
      Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Κύριε Υφυπουργέ, θα δεχθώ την παραίνεσή σας να είμαι προσεκτικός. Κι επειδή θέλω να είμαι προσεκτικός, για να μην είμαι ψεύτης, διαβάζω  μέσα από τα κείμενα. Λέτε στην ομιλία σας στην αρμόδια κοινοβουλευτική επιτροπή: «Η UBS πούλησε τις μετοχές της, αφού τις αγόρασε. Σίγουρα, όμως, τις πούλησε σε πολύ χαμηλότερα επίπεδα από τα σημερινά. Αν τις είχε κρατήσει, θα είχε μεγαλύτερο κέρδος σήμερα. Κατά πάσα πιθανότητα ήταν περισσότερα από την τιμή αγοράς και μπορεί να κέρδισε, αλλά δεν το γνωρίζω. Είναι προφανές ότι εφόσον πούλησε, όταν η μετοχή είχε ανοδική πορεία, θα πούλησε σε κάτι καλύτερο, αλλά όχι όσο αν είχε προβλέψει να κρατήσει τις μετοχές μέχρι σήμερα που έχουν υψηλότερη τιμή». Αυτά τα λέτε εσείς ως κ. Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, πάλι δεν καταλάβατε.
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Ο κ. Αλογοσκούφης την ίδια ώρα δηλώνει στις εφημερίδες ότι: «Όπως είχε ανακοινωθεί» -διαβάζω επακριβώς- «από τον περασμένο Μάιο το ελληνικό δημόσιο δεν έχει παραχωρήσει ούτε μία μετοχή της Αγροτικής στην Ελβετική Τράπεζα».
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών):  Από το χαρτοφυλάκιο. Αυτό δεν καταλάβατε.
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Θέλω, λοιπόν, να σας πω, κυρίες και κύριοι συνάδελφοι, ότι εδώ  υπάρχει προφανής σύγχυση στα μέλη της Κυβέρνησης και είναι καλό να δώσετε μία εξήγηση επ’ αυτού.
      ΠΡΟΕΔΡΕΥΩΝ ( Σωτήρης Χατζηγάκης):  Ορίστε, κύριε Πολύδωρα….
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών):  Με εκπλήσσει, κύριε συνάδελφε, ότι διαβάσατε το κείμενο…
      ΠΡΟΕΔΡΕΥΩΝ ( Σωτήρης Χατζηγάκης): Με συγχωρείτε, κύριε Υπουργέ, έχω δώσει το λόγο στον κ. Πολύδωρα.
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών):Συγγνώμη, νόμισα ότι μου δώσατε το λόγο.
      ΒΥΡΩΝ ΠΟΛΥΔΩΡΑΣ:  Τώρα, για την ενότητα του λόγου…
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός  Εκπρόσωπος της Νέας  Δημοκρατίας κ. Πολύδωρας έχει το λόγο.
      Κύριε Υπουργέ, θα μιλήσετε μετά.
      ΑΠΟΣΤΟΛΟΣ ΚΑΚΛΑΜΑΝΗΣ:  Όχι να παίρνει μονίμως η Κυβέρνηση τη μπουκιά από το στόμα των Βουλευτών.
      ΠΡΟΕΔΡΕΥΩΝ (Σωτήρης Χατζηγάκης):  Τονίζω ότι το Προεδρείο μοιράζει άφθονες μπουκιές, κύριε Πρόεδρε, οπότε όλοι μπορούν να μπουκωθούν τώρα εδώ. Έτσι καταλαβαίνω εγώ.
      ΒΥΡΩΝ ΠΟΛΥΔΩΡΑΣ:  Κυρίες και κύριοι συνάδελφοι,  δεν είναι τροπάριο,  που καταφεύγει η Κυβέρνηση και η Νέα Δημοκρατία, το παρελθόν, είναι ολόκληρη λειτουργία της Μεγάλης Παρασκευής, στην οποία οδηγήσατε, το παρελθόν δηλαδή, την Ελλάδα…
      (Χειροκροτήματα από την πτέρυγα της  Νέας  Δημοκρατίας)
      …και αγωνιζόμαστε για την Ανάσταση. Δεν είναι τροπάριο. Να έχετε συναίσθηση της καταστάσεως και να έχετε και μερικές τάσεις αυτοκριτικής. Όλη η συζήτηση, κατά την ταπεινή μου γνώμη, συγκεφαλαιούται στο ερώτημα του κ. Καστανίδη, ή δεν γνωρίζατε τα δεδομένα, οπότε είστε ανάξιοι, ή εψεύδεστο στον ελληνικό λαό, παρέχοντες δημαγωγικές  υποσχέσεις. Το επιχείρημα φαίνεται ακαταμάχητο. Μάλιστα το ενισχύει και με τη θλιβερή ιστορία της απογραφής. Ακούστε, κύριοι ψεύτες του ΠΑΣΟΚ –επί κειμένων μιλάω-….
      ΑΠΟΣΤΟΛΟΣ ΚΑΚΛΑΜΑΝΗΣ:  Το «ψεύτες» δεν ταιριάζει…
      ΒΥΡΩΝ ΠΟΛΥΔΩΡΑΣ:  …ανακριβείς στις λογιστικές εγγραφές. Είναι αυτό θέμα συζητήσεως;
      ΙΩΑΝΝΗΣ  ΤΣΑΚΛΙΔΗΣ:  Κύριε Πολύδωρα, έτσι εκφράζεστε; «Κύριοι ψεύτες..».
      ΒΥΡΩΝ ΠΟΛΥΔΩΡΑΣ:  Το διορθώνω «ανακριβείς στις εγγραφές».
      Θα μιλήσουμε σοβαρά επιτέλους. Ούτε θα φεύγουμε με τα ευφυολογήματα του κ. Καστανίδη ή με τις ενστάσεις για το «ψεύτες» που είπα εγώ. Οφείλατε ως κυβέρνηση του 2003, όπως κάθε κυβέρνηση και ως πολιτικοί όλοι μας, να τηρείτε το λεγόμενο καθήκον της αληθείας. Εσείς γράψατε ότι 101% θα είναι το δημόσιο χρέος επί του Ακαθάριστου Προϊόντος για το 2004. 
      (Χειροκροτήματα από την πτέρυγα της Νέας Δημοκρατίας)
      Και είναι αισίως πάνω από το 105%. 
      ΙΩΑΝΝΗΣ ΤΣΑΚΛΙΔΗΣ: 110%.
      ΒΥΡΩΝ ΠΟΛΥΔΩΡΑΣ: Και γίνεται συζήτηση από τον κ. Αλμούνια σήμερα ότι πρέπει να έλθει στο 103%. 
      Αυτά είναι λόγοι πολιτικής συμπεριφοράς και για εκείνους που τα ενέγραφαν και για εμένα που τα αναγίγνωσκα. Και δεν είναι μόνο το δημόσιο χρέος. Είναι αληθές ή όχι ότι στον προϋπολογισμό του 2004 εγγράψατε ψευδέστατα, γνωρίζοντες τα οικονομικά δεδομένα, 1,7 το προβλεπόμενο ποσοστό των ελλειμμάτων επί του Ακαθάριστου Εγχώριου Προϊόντος; Αυτά τα ανέγνωσε η Νέα Δημοκρατία το 2003. Και επί τη βάσει αυτών έκανε και κάποιους λογαριασμούς. Και λέμε …
      ΙΩΑΝΝΗΣ ΤΣΑΚΛΙΔΗΣ: Εσείς τα δεχόσαστε δηλαδή;
      ΒΥΡΩΝ ΠΟΛΥΔΩΡΑΣ: Και λέμε κατά πρόνοια, «Θα κάνω κοινωνική πολιτική με βάση κάποια δεδομένα». Κατά πρόνοια λέμε να μην είναι 1,7, να είναι 2, να είναι 3, να είναι 4. Πήγε 6,7, κύριοι συνάδελφοι. 
      (Χειροκροτήματα από την πτέρυγα της Νέας Δημοκρατίας)
      Φτιάξτε εσείς δημοσιονομική πολιτική. Φτιάξτε εσείς κοινωνική πολιτική. Φτιάξτε εσείς επίδομα των Αστυνόμων και των Πυροσβεστών. Φτιάξτε εσείς γενναιότερο Ε.Κ.Α.Σ.. Φτιάξτε εσείς Λ.Α.Φ.Κ.Α.. Φτιάξτε εσείς πανωτόκια, που δεν φτιάξατε για χρόνια πολλά. Φτιάξτε συμβασιούχους, τους οποίους είχατε εν ομηρία και έρχεται ένα δημοσιονομικό βάρος τώρα για τους δικούς σας συμβασιούχους, όχι για τα δικά μας παιδιά, για τους λαθρεπιβάτες στο δημόσιο. 
      (Χειροκροτήματα από την πτέρυγα της Νέας Δημοκρατίας)
      Και τολμάτε και μιλάτε για ασυνέπεια δική μας; Εμείς σας λέμε ότι δεσμευθήκαμε για τα πανωτόκια και τα τακτοποιήσαμε. Και έχουμε εκκρεμότητα για την ουρά, δηλαδή για το υπερβάλλον, τι γίνεται για εκείνους οι οποίοι ήταν καλοπληρωτές εν μέρει. Λέμε θα το εξετάσουμε. Να δούμε όμως τα δημοσιονομικά μας. 
      Πριν δούμε όμως τα δημοσιονομικά μας, βλέπουμε εσάς που για δώδεκα χρόνια εκωφεύατε, για περισσότερο από δώδεκα χρόνια. Μιλάω συγκεκριμένα για τα πανωτόκια, μιλάω για το Λ.Α.Φ.Κ.Α., το οποίο όχι μόνο δεν επιστρέψατε, αλλά λέτε θα το καταργήσετε και μάλιστα θα το καταργούσατε το 2007. Ναι ή όχι;
      ΓΙΑΝΝΗΣ ΙΩΑΝΝΙΔΗΣ: Ρέππας - Σκανδαλίδης.
      ΒΥΡΩΝ ΠΟΛΥΔΩΡΑΣ: Εμείς το καταβάλλουμε και μάλιστα γενναιόδωρα και αφορολογήτως. 
      Εμείς μιλήσαμε για τους αστυνομικούς. Δεσμευθήκαμε -είναι περίπου νομική ρύθμιση- για την πενταετία. Πώς και δεν έτυχε να το ρυθμίσετε εσείς το κεφάλαιο της πενταετίας, το οποίο έχει ηλικία από το 1993; Αντ’ αυτού δώσατε σήμερα να δέρνουν ένστολοι ενστόλους μπροστά στο Υπουργείο Εθνικής Οικονομίας;
      (Χειροκροτήματα από την πτέρυγα της Νέας Δημοκρατίας)
      Σε ποιους μιλάτε και σε ποιους κάνετε τώρα τους λαϊκούς παραστάτες; Δεν σας παίρνει για λαϊκοί παραστάτες. Υπήρξατε συνεπείς για δέκα χρόνια παραστάτες κάποιων εργολάβων. Ήξεις! Τίποτε άλλο. Ο λαός στη γωνία! 
      (Χειροκροτήματα από την πτέρυγα της Νέας Δημοκρατίας)
      Ανεφέρθησαν οι συνάδελφοι στο χρηματιστήριο, σε αυτό το θρήνο και οδυρμό. Και τώρα μιλάτε σαν να μη συνέβη τίποτα. Έτσι είναι. Μας έλεγε και ο κ. Παπανδρέου τις προάλλες ότι σε όλα τα χρηματιστήρια του κόσμου είχαμε κάποιες τέτοιες αναταράξεις. Δεν είναι έτσι. Ληστεία υπήρξε μόνο στο Χρηματιστήριο Αθηνών από τους ιθύνοντες του ΠΑ.ΣΟ.Κ., οι οποίοι οργάνωσαν ολόκληρο σύστημα με τη Δ.Ε.Κ.Α. και έμεινε αυτό σαν μνημείο ληστείας του λαϊκού χρήματος. Δικό σας επίτευγμα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εκτίθεστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Θέλω να σημειώσω…
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Λαναράς και κάποιοι άλλοι έκαναν δουλειές στο χρηματιστήριο. Μην πούμε και κάποιους άλλους! 
      ΒΥΡΩΝ ΠΟΛΥΔΩΡΑΣ: Με συγχωρείτε, κύριε Κακλαμάνη. Γιατί όχι; Δεν ήξερα ότι έχετε συμπήξει συνεταιρισμό ΠΑ.ΣΟ.Κ. – Λαναρά! Δεν το ήξερα! Γιατί δεν έδρασε επί των ημερών μας! Τι να κάνω; 
      (Χειροκροτήματα από την πτέρυγα της Νέας Δημοκρατίας)
       ΧΑΡΑΛΑΜΠΟΣ ΚΑΣΤΑΝΙΔΗΣ: Προσέξτε μην αφορά εσάς αυτό!
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ έχω ζητήσει να γίνει Εξεταστική για το χρηματιστήριο!
      ΒΥΡΩΝ ΠΟΛΥΔΩΡΑΣ: Με συγχωρείτε! 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πολύδωρα, να γίνει Εξεταστική για το χρηματιστήριο!
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! Παρακαλώ, κύριε Κακλαμάνη! 
      ΑΠΟΣΤΟΛΟΣ ΚΑΚΛΑΜΑΝΗΣ: Να γίνει Εξεταστική να δούμε ποιοι είναι αυτοί!
      ΒΥΡΩΝ ΠΟΛΥΔΩΡΑΣ: Όταν σταθεροποιηθείτε εσείς! Εμείς κάναμε αίτηση συστάσεως της Εξεταστικής Επιτροπής και εσείς την αποκρούσατε! Σταθεροποιηθείτε σε μια μεριά επιτέλους!
      (Χειροκροτήματα από την πτέρυγα της Νέας Δημοκρατίας)
       ΑΠΟΣΤΟΛΟΣ ΚΑΚΛΑΜΑΝΗΣ: Τώρα είστε Πλειοψηφία. Γιατί δεν το κάνετε;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ όχι διακοπές! Κύριε Πρόεδρε, παρακαλώ!
      ΒΥΡΩΝ ΠΟΛΥΔΩΡΑΣ: Δεν με ενδιαφέρουν οι μειοψηφίες και οι πλειοψηφίες! Με ενδιαφέρει η γνώμη σας, η οποία είναι γνώμη σαν τον ανεμόμυλο!
      Όμως εδώ η Κυβέρνηση του Κώστα Καραμανλή, η Νέα Δημοκρατία παραλαμβάνουσα όλες αυτές τις δραματικές εκκρεμότητες για την κοινωνία και την οικονομία προχωρεί. Και προχωρεί με τις ευεργετικές διατάξεις υπό τις πιο αντίξοες συνθήκες που φέρνει το σημερινό νομοθέτημα. 
      Αυτό που επιχείρησα με την παρέμβασή μου ήταν να σας δείξω και να αποδείξω ότι πρέπει να είσαστε πιο συγκρατημένοι και να αποκτήσετε κάποιες σχέσεις και με την αλήθεια.
      (Χειροκροτήματα από την πτέρυγα της Νέας Δημοκρατίας)
      Και αν αποκτήσουμε σχέσεις με την αλήθεια, τότε θα τηρηθεί αυτό που έλεγε –το είπα και στην Κοινοβουλευτική μας Ομάδα- ο ιερός Χρυσόστομος «Μην προτιμήσεις την ομολογία» -δηλαδή, τη συμφωνία- «της αληθείας». Δηλαδή, προτιμώ την αλήθεια. Δηλαδή, θα διαφωνώ μαζί σας. Μη με καλείτε σε καμία συμφωνία μαζί σας για να σας δοξάσω για δήθεν έργα και ημέρες καλές που κάνατε υπέρ του λαού και του τόπου! Διαφωνώ! Σας εγκαλώ ότι υπήρξατε ζημιογόνοι και εμείς θα σώσουμε τα πράγματα διορθώνοντας και τις δικές σας αμαρτίες, όπως κάνουμε με αυτό το νομοσχέδιο.
      (Χειροκροτήματα από την πτέρυγα της Νέας Δημοκρατίας)
      Κατά τα λοιπά, επειδή δεν έχω κανένα δικαίωμα να σας υποδεικνύω τη συμπεριφορά σας, μη ζείτε με την ψευδαίσθηση ότι εμείς πήραμε τις εκλογές γιατί τάξαμε. Εμείς πήραμε τις εκλογές για δύο λόγους. Ο ένας ήταν να γλιτώσει, να αποσείσει από πάνω του ο λαός εσάς και ο δεύτερος να εμπιστευθεί εμάς για τη σοβαρότητα του Καραμανλή, για την ιδεολογία της Νέας Δημοκρατίας, για το πνεύμα του νοικοκυριού, για την πίστη στο πρόγραμμά μας και στο πώς θα εκτιναχθούμε σε μια απογείωση για το αύριο. 
      Αυτό το εκτιμά όλος ο ελληνικός λαός και σε αυτό εμείς ανταποκρινόμαστε! Ζητώ, δηλαδή, από τη Βουλή να εκτιμήσει το γεγονός ότι κάτω από τις πιο αντίξοες δημοσιονομικά συνθήκες φέρνουμε νομοσχέδιο κοινωνικής πολιτικής απόλυτα καθαρό. Ακόμη και για τους μεταλλωρύχους της Χαλκιδικής εκκρεμότητα που για έτη χρόνιζε -και ήσασταν εσείς κυβέρνηση- την επιλύουμε εμείς! 
      Αυτή είναι η ευαισθησία της Νέας Δημοκρατίας, κυρίες και κύριοι συνάδελφοι, η νομική απόφαση και πράξη με το νομοθέτημά μας και εν τέλει έτσι βγαίνουμε από το βούρκο, από το τέλμα και μπαίνουμε σε ένα δρόμο ανάπτυξης, ευημερίας και προόδου. 
      Αυτά σαν συμπέρασμα από τη συνολική συζήτηση που παρηκολούθησα και ειδικώς στο ερώτημα «μα δεν ξέρατε τα δεδομένα». Τα ξέραμε όπως τα είχατε συντάξει και καταγράψει στον προϋπολογισμό σας.
      ΙΩΑΝΝΗΣ ΙΩΑΝΝΙΔΗΣ: Τα ξέραμε, αλλά δεν τα φανταζόμασταν!
      ΒΥΡΩΝ ΠΟΛΥΔΩΡΑΣ: Αυτό είναι το κριτήριο, επί τη βάσει του οποίου θα συναχθούν ενοχές δικές σας και δικές μας καλές προθέσεις και αποφάσεις. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον Κοινοβουλευτικό Εκπρόσωπο της Νέας Δημοκρατίας τον κ. Πολύδωρα.
      Έχει ζητήσει το λόγο ο Πρόεδρος κ. Κακλαμάνης.
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, για άλλη μια φορά εγώ θα πω απευθυνόμενος σε όλους τους συναδέλφους ότι το «εσείς» και το «εμείς» είναι κατεξοχήν διχαστικό και πρέπει κάποτε αυτό να το συνειδητοποιήσουμε. 
      1. Κάποτε πρέπει να συνειδητοποιήσουμε ότι τα κόμματα έχουν την πολιτική τους, αυτοί που συμμετέχουν στα κόμματα έχουν τις απόψεις τους, αυτοί που αναλαμβάνουν αξιώματα στις κυβερνήσεις έχουν τις ευθύνες τους και αυτοί που συμφωνούν και εγκρίνουν νομοθετήματα που είναι σωστά, κάνουν κάτι που είναι προς έπαινό τους, ενώ νομοθετήματα που δεν είναι σωστά, είναι εις ψόγον τους.
      Είναι λάθος να μην εξατομικεύουμε ευθύνες, διότι έτσι διευκολύνουμε εκείνους που έχουν ήδη κατορθώσει ένα μεγάλο μέρος της κοινής γνώμης, του ελληνικού λαού να λέει: «Εσείς και εκείνοι. Εσείς λέτε για εκείνους αυτά, εκείνοι λένε για εσάς τα άλλα, άρα είστε το ίδιο». 
      Είναι λάθος ακόμα κι αν πιστεύει κανείς ότι οποιαδήποτε κυβέρνηση έχει σφάλει. Και εκεί πρέπει να εξειδικεύει, διότι στον πολιτικό στίβο πέραν εκείνων –που εγώ νομίζω ότι είναι μικρό ποσοστό- που δεν ανταποκρίνονται ούτε στα οράματα που είχαν όταν μπήκαν στον πολιτικό στίβο, ούτε οι πράξεις τους τούς τιμούν, η πλειονότητα που πολιτικού κόσμου –εγώ πιστεύω και θα εξακολουθώ να το διακηρύσσω- θέλει να υπηρετήσει τον ελληνικό λαό και είναι λάθος να συνεχίζουμε αυτή τη γενικότητα αντί να εξατομικεύουμε ευθύνες. Και αυτό θα κάνω εγώ τώρα, κύριε Πρόεδρε. 
      Ο κ. Πολύδωρας μίλησε για τη θλιβερή ιστορία της απογραφής. Ξέρω με ποια έννοια το λέγει εκείνος. Δεν θα διαστρέψω αυτή την έννοια που ο ίδιος δίνει σε αυτό. Όμως κάθε μέρα όλο και περισσότερο γίνεται συνείδηση στον ελληνικό λαό ότι ήταν πράγματι θλιβερή και η απόφαση και η πορεία, η όλη αυτή ιστορία της απογραφής. Διότι αυτήν τη στιγμή μπορεί η Κυβέρνηση και ειδικότερα όχι όλα τα μέλη της, ο Πρωθυπουργός και εκείνοι που πήραν την απόφαση για την απογραφή –διότι δεν νομίζω ότι ο Υφυπουργός των τριών Τ.Τ.Τ. συνεσκέφτει και είπε «ναι, θα ρίξουμε μία βόμβα στην ελληνική οικονομία, στην ελληνική αγορά και θα πούμε ούτε λίγο, ούτε πολύ αυτό που είπε ο Τρικούπης «δυστυχώς επτωχεύσαμε» και μετά θα ελπίζουμε ότι θα κουνηθεί φύλλο στην αγορά, ότι θα έρθουν ξένοι επενδυτές, ότι θα υπάρξουν επιχειρηματίες που θα διακινδυνέψουν χωρίς προοπτική, χωρίς αισιοδοξία την οποία εμείς με αυτή –την ανόητη, μου ήρθε να πω- την πολύ λαθεμένη απόφαση δημιουργήσαμε ... 
      ΒΥΡΩΝ ΠΟΛΥΔΩΡΑΣ: Η θεωρία του στρουθοκαλισμού είναι αυτή. 
      ΑΠΟΣΤΟΛΟΣ ΚΑΚΛΑΜΑΝΗΣ: Και το ζήσαμε, κύριε Πρόεδρε, μαζί με άλλη επίσης, εσφαλμένη απόφαση την οποία έλαβε πάλι το οικονομικό επιτελείο της Κυβέρνησης και την εξετέλεσε ο παριστάμενος Υφυπουργός Οικονομικών: Αυτόν τον εν τάχει αποκεφαλισμό όλων των ελεγκτικών κέντρων, των δημοσίων οικονομικών υπηρεσιών με αποτέλεσμα να έχουμε μια καθίζηση των εσόδων. Το 1% του ελλείμματος που έφτασε στο 6,7 και το οποίο ο κ. Πολύδωρας είπε ότι αυτό είναι έργο «υμών, ψεύτες του ΠΑ.ΣΟ.Κ.». Αυτό δεν το περίμενα ... 
      ΒΥΡΩΝ ΠΟΛΥΔΩΡΑΣ: 1,7 δεν γράψατε ως έλλειμμα; 
      ΑΠΟΣΤΟΛΟΣ ΚΑΚΛΑΜΑΝΗΣ: Το διορθώσατε ... 
      ΒΥΡΩΝ ΠΟΛΥΔΩΡΑΣ: 1,7 δεν γράψατε; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πολύδωρα, εγώ δεν έγραψα τίποτε. 
      ΒΥΡΩΝ ΠΟΛΥΔΩΡΑΣ: Μα, γράψατε αυτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Και αν, όπως απεδείχθη στον προϋπολογισμό του 2004, έγραψε ανακρίβειες το οικονομικό επιτελείο, δεν θα πω ψεύτη τον κ. Πολύδωρα. Εάν χρειαστεί αυτή την έκφραση, έξω από εδώ, θα την πω για εκείνους –τον κ. Δούκα, τον Υπουργό τον κ. Αλογοσκούφη- που μπορεί στον προϋπολογισμό τους να γράψανε οτιδήποτε. 
      Αυτά τα γενικά, που –επιμένω- ρίχνουν στο βούρκο της απαξίωσης ολόκληρο τον πολιτικό κόσμο, εγώ δεν τα εγκρίνω. 
      ΒΥΡΩΝ ΠΟΛΥΔΩΡΑΣ: Κομματική αντιπαράθεση κάνουμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Λοιπόν, κύριε Πρόεδρε, είχαμε 1% έλλειμμα των εσόδων ... 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Πότε; 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί φτάσαμε μέχρι τον Μάρτιο-Απρίλιο και δεν είχαν έσοδα; Ακόμα ο κ. Ρεγκούζας καλεί, προσπαθεί και πιέζει να μαζέψουν όπως-όπως λεφτά. Πήρατε αυτή την, επίσης, λαθεμένη απόφαση για τις αμυντικές δαπάνες.  Πήγε στο 1,4 από αυτήν τη μεθόδευση.
      Και έπρεπε να αγωνιστείτε, όπως έπρεπε και η προηγούμενη Κυβέρνηση να κάνει, στην Κοινότητα σε ό,τι αφορά τις αμυντικές δαπάνες, τις οποίες τις πληρώνει από το αίμα του ο ελληνικός λαός, γιατί αυτοί που έχουν τις πολεμικές βιομηχανίες στις Η.Π.Α. και στην Ευρώπη συντηρούν αυτήν την κατάσταση στο Αιγαίο και στην Κύπρο και είναι η μόνη χώρα, η Ελλάδα, στην Ευρωπαϊκή Ένωση που υπόκειται σε αυτό το βάρος και αυτό δεν μπορεί  να υπολογίζεται στο 3% του ορίου του ελλείμματος. Αυτό έπρεπε να κάνετε και αυτό πρέπει να κάνετε και τώρα. Αυτά να πείτε στον κ. Αλμούνια ότι το 2050 δεν θα μπορούν να πάρουν τις συντάξεις τους οι Έλληνες και πρέπει από τώρα να αρχίζουμε να θερίζουμε στα στραβά!
      Λοιπόν, μπορεί αυτή η άθλια ιστορία της απογραφής να σας βοήθησε τακτικά, αλλά όχι στρατηγικά, διότι έρχονται βέβαια οι Επίτροποι και λένε, κόψτε εκείνο, κόψτε το άλλο και ουσιαστικά εμφανίζεται να κυβερνά την Ελλάδα όχι η Κυβέρνησή της, αλλά ο οποιοσδήποτε επίτροπος της Ευρωπαϊκής Ένωσης. 
      Όμως, κύριε Πρόεδρε, ο φίλος μου ο κ. Πολύδωρας πέταξε τη μπάλα, που είπε ο κ. Καστανίδης –και οφείλω την πατρότητα να του την αποδώσω- έξω από τα δίχτυα.
      ΒΥΡΩΝ ΠΟΛΥΔΩΡΑΣ: Γιατί;
      ΧΑΡΑΛΑΜΠΟΣ ΚΑΣΤΑΝΙΔΗΣ: Στην εξέδρα!
      ΑΠΟΣΤΟΛΟΣ ΚΑΚΛΑΜΑΝΗΣ: Στην εξέδρα, αλλά δεν έχω πάει ποτέ μου σε γήπεδο, όμως αντιλαμβάνομαι ότι εννοεί ο κ. Καστανίδης ότι ο κ. Πολύδωρας φρόντισε να μιλάμε για άλλα πράγματα.
      ΒΥΡΩΝ ΠΟΛΥΔΩΡΑΣ: Γιατί; Η μπάλα είναι στα δίχτυα!
      ΑΠΟΣΤΟΛΟΣ ΚΑΚΛΑΜΑΝΗΣ: Διότι, αυτό που σήμερα απασχολεί το Κοινοβούλιο είναι –και είμαι βέβαιος ότι προσωπική άποψη έχει ο κ. Πολύδωρας και γι’ αυτό πρέπει να το καταλάβει και ο ίδιος- ότι το «εσείς» και το «εμείς» δεν ταιριάζει. Διότι η μεν Κυβέρνηση έχει την άποψή της να μη δώσει τίποτα στα Σώματα Ασφαλείας, ούτε τα 200 ευρώ που είπε ο κ. Καραμανλής στη Θεσσαλονίκη ότι θα δοθούν στο βασικό μισθό. Δεν μπορεί ο κ. Πολύδωρας να μη συμφωνεί. Αν εγώ, λοιπόν, πω «είστε ψεύτες», γιατί να σας κατηγορήσω; Μου είπε ο κ. Ιωαννίδης, για παράδειγμα, ότι δεν θέλουν να πάρουν οι αστυνομικοί το επίδομα ή εσείς, κύριε Πολύδωρα;
      ΒΥΡΩΝ ΠΟΛΥΔΩΡΑΣ: Για το 1,7 λέμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά δεν πρέπει να λέμε «εσείς» κι «εμείς». 
      Κύριε Πρόεδρε, εγώ, λοιπόν, λέω τούτο το πολύ απλό, για να είμεθα πρακτικοί, όπως πρότεινα και στην Επιτροπή Διαφάνειας για το θέμα του “FLASH” και όλοι συμφωνήσαμε, έξω από αντιπαραθέσεις. Είναι βέβαιο ότι η Κυβέρνηση, φοβούμενη επιπτώσεις από το χαρακτηρισμό του επιδόματος αυτού ως «επιδόματος επικίνδυνης εργασίας», κάνει αυτές τις φραστικές στην εισηγητική έκθεση αναφορές. Σωστά είπε ο κ. Κουβέλης ότι η εισηγητική έκθεση, όπως ξέρουμε όλοι και τα Πρακτικά εδώ της συζήτησης προσκομίζονται στα δικαστήρια και χρησιμοποιούνται ως ερμηνευτικό υλικό. Αλλά αυτό θα εξυπηρετήσει ίσως τους συναδέλφους μου εν δικηγορία ή δεν ξέρω ποιους άλλους, όχι όμως τους χαμηλόμισθους, τους ταλαίπωρους αυτούς που τους έχουμε απ’ έξω να μας λένε ότι σεμνά και ταπεινά εξαπατήθηκαν.
      Πιστεύω, λοιπόν, κύριε Υπουργέ, ότι είτε από λάθος πάλι κάνατε αυτή τη διατύπωση στην Επιτροπή κι εδώ πλέον θα πρέπει αυτό που εννοείτε, να το γράψουμε κι εδώ, όλοι μας. Σεις το πρωτοσκεφτήκατε και το είπατε ότι το θέλατε και ότι θεωρείτε ότι είναι επικίνδυνη αυτή η εργασία. Κανείς δεν μπορεί να αρνηθεί ότι οι αστυνομικοί κάνουν μία επικίνδυνη εργασία. Εγώ που στο παρελθόν έφαγα αρκετό ξύλο, αλλά τα παλιά χρόνια, τέλος πάντων, ξέρω ότι είναι επικίνδυνη η δουλειά τους, διότι αμυνόμενος έδινα κι εγώ με το Μίλτο τον Έβερτ και διαφόρους άλλους παλιούς, που είχαμε απόψεις …. Και μακάρι να είμαστε έτσι, δυναμικά οι μεν απέναντι των δε, από αυτό το χάλι το σημερινό, που μας κατάφεραν να γίνουμε όλοι «light» και να βγαίνουμε όλοι καλά στα κανάλια!
      Λοιπόν, κύριε Δούκα, αυτό μπορείτε και πρέπει να το διορθώσετε και συμφωνούμε όλοι.
      Σε ό,τι αφορά το Λ.Α.Φ.Κ.Α., εγώ, κύριε Πρόεδρε, θέλω να δικαιώσω αυτόν που είχε την ιδέα. Τότε ήταν ο νυν Υπουργός Ανάπτυξης, ο κ. Σιούφας. Η πρόταση για το Λ.Α.Φ.Κ.Α. ήταν σωστή. Λάθος ήταν η περικοπή συντάξεων κάτω από το μέσο όρο. Συντάξεις που ξεπερνούν τα 2.500, τα 3.000 και τα 4.000 ευρώ, νομίζω ότι δεν θα εκρίνετο αντισυνταγματικό, εάν πήγαιναν σε ένα ταμείο, που πάλι θα κρατούσαν τους χαμηλοσυνταξιούχους σε περιπτώσεις κρίσεως ενός ταμείου. Όταν έγινε η παράταση, και είχα ρωτήσει τότε τον Υπουργό Οικονομικών, και ήταν εδώ τότε νομίζω ο Υπουργός Εργασίας κ. Ρέππας, δεν είχε βγει η απόφαση αυτή του Ελεγκτικού Συνεδρίου. Γιατί, λοιπόν, να κατηγορούμε η μία πλευρά την άλλη, που ουσιαστικά δεν λέμε την αλήθεια έτσι, αφού αυτή έπρεπε να είναι και η λογική του μέτρου κι έτσι εξελίχθησαν τα πράγματα; 
      ΠΡΟΕΔΡΕΥΩΝ (Σωτήρης Χατζηγάκης):  Σας παρακαλώ, τελειώστε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κλείνω με μία δέσμευση που είχε αναλάβει η Κυβέρνηση. Ο Υφυπουργός Εσωτερικών κ. Ανδρεουλάκος, απαντώντας σε ερώτηση του συναδέλφου μου κ. Μιλτιάδη Παπαϊωάννου, είχε πει ότι θα εφαρμοστεί και για τους γενικούς διευθυντές, που φεύγουν τώρα με τις αλλαγές, τις κομματικές καθ’ ημάς, που κάνει η Κυβέρνηση, ότι ο υπολειπόμενος χρόνος, αν δεν είναι πάνω από ένα, δύο χρόνια -δεν θυμάμαι αν το χρονικό διάστημα είναι αυτό ή όχι, αλλά εγώ θα έλεγα πράγματι- αν κανείς πρόκειται σε έξι μήνες, σε ένα χρόνο, σε ενάμιση χρόνο, σε δύο χρόνια να φύγει, να εφαρμοστεί και γι’ αυτόν, αυτό  που εφάρμοσαν όλες οι κυβερνήσεις πιο πριν και του ΠΑΣΟΚ και της Νέας Δημοκρατίας και αυτούς που έφευγαν, αφού είχαν φτάσει στον καταληκτικό βαθμό. Να θεωρείται, δηλαδή, συντάξιμος. Να το σκεφτεί και πάλι, γιατί το έχει από πολλούς μήνες υπόψη του το Γενικό Λογιστήριο και να δεσμευτεί ότι σε ένα συνταξιοδοτικό νομοσχέδιο θα ρυθμιστεί αυτό. Στο κάτω κάτω να μην τους έχετε μέσα στα πόδια σας.
      ΠΡΟΕΔΡΕΥΩΝ (Σωτήρης Χατζηγάκης): Έχει ζητήσει το λόγο ο Υφυπουργός Οικονομίας και Οικονομικών, κ. Δούκας.
      Ορίστε, κύριε Δούκα, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, συμφωνούμε με τον τέως Πρόεδρο της Βουλής ότι μπορούμε να κάνουμε μαζί πολλά περισσότερα απ’ ό,τι μπορούμε να κάνουμε ο καθένας ξεχωριστά. Και συμφωνούμε, νομίζω, όλοι ότι η Ελλάδα χρειάζεται λίγο παραπάνω θετική ενέργεια απ’ αυτή που αναδεικνύεται σήμερα. Αλλά μετά, κύριε Πρόεδρε, μας γυρίσατε και λίγο πίσω, μας γυρίσατε στην απογραφή, στα έσοδα και με εκπλήξατε, γιατί φάνηκε σαν να είστε υπέρ της αδιαφάνειας στα δημόσια οικονομικά, δηλαδή σαν να έπρεπε να συνεχίσουν να κρύβονται οι αριθμοί, να συνεχίσει να κρύβεται η πραγματικότητα, να συνεχίσει να μην ξέρει ο ελληνικός λαός ποια είναι η πραγματική κατάσταση των δημόσιων οικονομικών. 
      ΑΠΟΣΤΟΛΟΣ ΚΑΚΛΑΜΑΝΗΣ: Σας προτείναμε να κάνουμε μαζί την απογραφή.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ήδη επί των ημερών του ΠΑΣΟΚ η EUROSTAT και οι ευρωπαϊκές αρχές είχαν αρχίσει να στέλνουν συνεχώς όλο και περισσότερα κλιμάκια, γιατί έβλεπαν τα ελλείμματα αθροιστικά να είναι 10-12.000.000.000 ευρώ και το δημόσιο χρέος να αυξάνεται με ρυθμούς πάνω από 40.000.000.000 ευρώ. Κι έλεγαν, πώς είναι δυνατόν τα ελλείμματα να είναι 10.000.000.000 ευρώ και το χρέος να αυξάνεται 50.000.000.000 ευρώ; Πού πήγε αυτή η διαφορά των 30-40.000.000.000 ευρώ; Ήταν, δηλαδή, σαν να θέλουμε να προσπαθήσουμε να κρύψουμε ένα μικρό ελεφαντάκι σ’ αυτήν εδώ την Αίθουσα της Βουλής, αλλά το ελεφαντάκι, τρώγοντας κάθε χρόνο, να έχει θεριέψει. Δεν κρύβονταν, αγαπητέ Πρόεδρε, τα ελλείμματα αυτά. Ήταν αδήριτη ανάγκη η απογραφή. 
      Μιλήσατε για κατάρρευση εσόδων. Τα έσοδα αυξάνονται με ρυθμούς πάνω από 4%. Είναι αυτό που προσδοκούσαμε; Όχι, αλλά και το 2003, επί των ημερών του ΠΑ.ΣΟ.Κ. η απόκλιση ήταν η ίδια. Μιλήσαμε τότε για κατάρρευση εσόδων; Ίδια απόκλιση είχατε το 2003. 
      Πολύ σύντομα, για τις αμυντικές δαπάνες. Είπατε ότι κάτι πρέπει να γίνει με αυτές κι ότι εμείς με την απογραφή αναδείξαμε ένα πρόβλημα, το οποίο θα μπορούσε να μην έχει αναδειχθεί. Μόνο το 2004 είχε γραφτεί στον προϋπολογισμό σε μία υποσημείωση, ότι θα πληρωθούν 2,3 δισ. ευρώ για στρατιωτικές δαπάνες. Στο έλλειμμα και στις πρωτογενείς δαπάνες, ξέρετε πόσο είχε γραφτεί; Ούτε 1 ευρώ. Όχι 1.000.000.000, αλλά ούτε ένα από τα 2,3 δισ. ευρώ. Έρχονταν συνεχώς κλιμάκια από την Ευρωπαϊκή Ένωση και τη EUROSTAT. Δεν κρύβονταν αυτά. Ήταν θέμα εβδομάδων να φανερωθεί το πρόβλημα σε όλη του την έκταση. 
      Στο θέμα της U.B.S. Σέβομαι και τιμώ τον Κοινοβουλευτικό Εκπρόσωπο του ΠΑ.ΣΟ.Κ., αλλά νομίζω, αγαπητέ συνάδελφε, ότι ο υπερβάλλων ζήλος κάποιου συναδέλφου σας μπέρδεψε λίγο τα πράγματα, διότι ο ίδιος δεν καταλαβαίνει τη διαφορά μεταξύ αύξησης μετοχικού κεφαλαίου και κανονικού μετοχικού κεφαλαίου. 
      Νομίζω ότι το θέμα ξεκαθαρίστηκε και δεν έχει λόγο να το συζητήσουμε άλλο.
      Αγαπητοί συνάδελφοι, αυτά τα οποία μπορούμε να κάνουμε μέσα στα δημοσιονομικά πλαίσια, αυτά κάνουμε. Μόλις μας δοθεί η ευκαιρία, μόλις βελτιωθούν λίγο τα δημόσια οικονομικά, θα κάνουμε ό,τι μπορέσουμε να κάνουμε, όχι για τους λίγους, όχι για αυτούς που είναι βολεμένοι και τα καταφέρνουν ούτως ή άλλως μια χαρά, αλλά για τους πολλούς, για τον οικογενειάρχη που μάχεται με τη γυναίκα του και τα παιδιά του για ένα καλύτερο αύριο. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο για ένα λεπτό.
      ΠΡΟΕΔΡΕΥΩΝ (Σωτήρης Χατζηγάκης): Εγώ θα σας δώσω δύο λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είστε πολύ γενναιόδωρος και σας ευχαριστώ.
      Κύριε Πρόεδρε, ζήτησα το λόγο για να υπενθυμίσω στον κύριο Υφυπουργό μερικές αλήθειες. 
      Κύριε Υφυπουργέ, πρώτον, σε ό,τι αφορά την απογραφή, έχω πει και άλλες φορές σ’ αυτήν την Αίθουσα, ότι ο προϊστάμενός σας Υπουργός λέει ακριβώς αντίθετα πράγματα από εσάς στο επικαιροποιημένο πρόγραμμα σταθερότητας και ανάπτυξης του περασμένου Μαρτίου. 
      Είμαι σίγουρος ότι την έχετε αναγνώσει και επομένως θα γνωρίζετε πολύ καλά πόσο αντίθετα πράγματα λέει από εσάς ο κ. Αλογοσκούφης. 
      Δεύτερον, όταν γίνεσαι τιμητής, η υπόθεση εργασίας που κάνει ο καθένας από εμάς είναι ότι πράττεις ακριβώς τα αντίθετα από αυτά που επιτιμάς. 
      Είναι, ή δεν είναι αλήθεια, ότι ενώ για τις αμυντικές δαπάνες ζητήσατε λογιστικό επαναπροσδιορισμό, κάνατε ακριβώς τα ίδια σε ό,τι αφορά τα χρέη των νοσοκομείων; 
      Είναι, ή δεν είναι αληθές, ότι ο ίδιος ο Πρωθυπουργός πριν από μερικά χρόνια αποκήρυττε την είσπραξη μελλοντικών εσόδων και με τη διαδικασία της τιτλοποίησης και σήμερα για 4.000.000.000 ευρώ την εφαρμόζει;
      Τέλος, κύριε Υφυπουργέ, δεν σας θέσαμε ερώτημα με ποιο τρόπο η UBS αγόρασε –και δεν μας ενδιαφέρει- αν δηλαδή υπήρξε αύξηση του μετοχικού κεφαλαίου ή όχι ή εάν η UBS αγόρασε από το 85% του δημοσίου ή το 15% των ιδιωτών. Εκείνο που σας θέσαμε από την πρώτη στιγμή …
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Μην μου τα αλλάζετε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς τα αλλάζετε, γιατί πρέπει να βρείτε ένα ερμηνευτικό σχήμα.
      Εκείνο λοιπόν που σας θέσαμε από την πρώτη στιγμή είναι η αντίφαση ανάμεσα στις δικές σας δηλώσεις ότι η UBS αγόρασε και μεταπώλησε και στη δήλωση του προϊσταμένου σας Υπουργού ότι δεν έχει αγοράσει τίποτα από τον περασμένο Μάιο. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε στον κατάλογο των ομιλητών.
      Το λόγο έχει ο κ. ΄Αγγελος Μανωλάκης.
      ΑΓΓΕΛΟΣ ΜΑΝΩΛΑΚΗΣ: Κυρίες και κύριοι συνάδελφοι, θα περιοριστώ μόνον στην τροπολογία που τελικά ενσωματώθηκε στο νομοσχέδιο, παρότι η σχετική αύξηση δόθηκε ως επίδομα και δεν ενσωματώνεται στο μισθό σε σχέση με την αύξηση στα Σώματα Ασφαλείας. 
      Βέβαια, δεν μπορώ να ξεπεράσω αυτά που ειπώθηκαν πριν από λίγο από τον Κοινοβουλευτικό Εκπρόσωπο της Νέας Δημοκρατίας κ. Πολύδωρα, που απεκάλεσε τους Βουλευτές και τα στελέχη του ΠΑΣΟΚ «ψεύτες»…
      ΑΙΚΑΤΕΡΙΝΗ ΠΑΠΑΚΩΣΤΑ: Όταν ο κ. Καστανίδης μας έβριζε, δεν σας ενοχλούσε;
      ΑΓΓΕΛΟΣ ΜΑΝΩΛΑΚΗΣ: …και αυτό μου θυμίζει το «κλέφτες» του 1989, το «ψεύτες» του 2004. Και πέραν του ότι και εμείς φταίξαμε, την εκλογή της η Νέα Δημοκρατία δυστυχώς πολλές φορές τη στηρίζει σε τέτοια συνθήματα.
      Να δούμε όμως κύριοι συνάδελφοι, αυτά τα λόγια τα μεγάλα που συνήθως είναι και ψεύτικα, ας τα πούμε ανακρίβειες, σχετικά με το σημερινό θέμα.
      Ο κύριος Πρωθυπουργός, όπως ειπώθηκε, στις 14.02.2005, εκτός αν τον παρέσυρε η εορτή του Αγίου Βαλεντίνου, μίλησε ξεκάθαρα για δύο πράγματα: Πρώτον, για την αναγκαιότητα αναγνώρισης του επαγγέλματος των Σωμάτων Ασφαλείας ως επικίνδυνο και ανθυγιεινό και δεύτερον ότι σύντομα –ο κ. Μαρκογιαννάκης στη συνέχεια είπε «άμεσα»- θα δώσει αύξηση του βασικού μισθού του υπαστυνόμου Β΄ από 720 ευρώ σε 860 ευρώ. Δηλαδή αύξηση 140 ευρώ. 
      Και φυσικά όλοι –μάλιστα εδώ είναι και κάποιοι εκπρόσωποι των Σωμάτων Ασφαλείας- περίμεναν ότι αυτή η αύξηση θα εδίδετο άμεσα γιατί αν περάσει η τετραετία, καταλαβαίνετε ότι με την εισοδηματική πολιτική, ίσως και με αυτό το μικρό επίδομα, θα έχουν ξεπεράσει τα 140 ευρώ. Δηλαδή δε θα δοθεί καμία άμεση αύξηση 140 ευρώ. Αυτή είναι μεγάλη διαφορά. Αν δε δοθεί τώρα -παρότι θα έπρεπε να είχε δοθεί από την αρχή- δεν σημαίνει τίποτα. Θα φθάσουμε στο σημείο οι ένστολοι να χρωστάνε και στην Κυβέρνηση, διότι με την εισοδηματική πολιτική και με αυτό το επίδομα θα πάρουν πάνω από 140 ευρώ. Αυτό δεν είναι εξαπάτηση; 
      Πρέπει δε να θυμίσω ότι εκείνη την εποχή -πέραν των αυξήσεων του 45% από το 1997 μέχρι το 2003, σύμφωνα με  έγγραφο του Γενικού Λογιστηρίου του Κράτους όπως ειπώθηκε και από τον κ. Καστανίδη, με ημερομηνία 31.3.2005- είχε προτείνει ο Υπουργός του ΠΑ.ΣΟ.Κ. στα Σώματα Ασφαλείας, στις συνδικαλιστικές οργανώσεις να δώσει, σε σχέση με το επικίνδυνο και ανθυγιεινό, άμεσα εφάπαξ 60 ευρώ και στη συνέχεια θα προχωρούσε σε άλλη δόση, συζητώντας μάλιστα ταυτόχρονα και τον χαρακτηρισμό. Τότε τα Σώματα Ασφαλείας αρνήθηκαν αυτήν την πρόταση για τα 60 ευρώ. Και τώρα τι παίρνουν; Πίστεψαν στην εξαγγελία του κυρίου Πρωθυπουργού, ότι θα πάρουν τα 140. Τώρα παίρνουν 14 ευρώ αυτό το χρόνο και 57 ευρώ σε τέσσερα χρόνια. Όχι μόνο δεν παίρνουν τα 60 ευρώ που τους έδινε τότε άμεσα το ΠΑ.ΣΟ.Κ., αλλά δεν παίρνουν τίποτα. 
      Αν μιλήσουμε ακόμα και γι’ αυτό το 2%, θα πρέπει να πούμε ότι δεν συνδέεται με την επικινδυνότητα του επαγγέλματος. Μιλάμε για δυσχερείς και αντίξοες συνθήκες. Αυτό είναι πολύ βασικό. Γίνεται βέβαια κάποια αναφορά στην εισηγητική έκθεση, αλλά στο νομοσχέδιο δεν αναφέρεται τίποτα γι’ αυτό το πράγμα. 
      Δεύτερον, είναι κουτσουρεμένο αυτό το ποσό γιατί δίνεται ως επίδομα και δεν ενσωματώνεται στο βασικό μισθό. Αυτό σημαίνει ότι δεν θα αναπροσαρμόζεται με τον πληθωρισμό, δεν μπαίνει στα δώρα του Πάσχα, των Χριστουγέννων, στο επίδομα αδείας κ.λπ.. Επομένως μιλάμε για μια μικρή κουτσουρεμένη αύξηση που δεν έχει καμία σχέση με το επικίνδυνο και ανθυγιεινό του επαγγέλματος.
      Και βέβαια, μιας και μιλάμε γι’ αυτό –βέβαια λείπει η πολιτική ηγεσία του Υπουργείου Δημόσιας Τάξης, όμως κάποια στιγμή θα τα πούμε εκτενέστερα μαζί- θα πρέπει να πούμε ότι μέχρι σήμερα δυστυχώς δεν υπάρχουν θεσμοθετημένοι κανόνες, κύριε Υπουργέ, υγιεινής και ασφάλειας στα Σώματα Ασφαλείας.
      Ξέρετε ότι οι πυροσβέστες δουλεύουν είκοσι και τριάντα ώρες, ότι καλούνται να σβήσουν φωτιές χωρίς να κοιμούνται καθόλου; Το ίδιο συμβαίνει και με τους λιμενικούς, τους αστυνομικούς και άλλους ένστολους. 
      Θα κάνω ένα σχόλιο αναφορικά με την πενταετία. Μάλιστα ο συνάδελφος κ. Κελέτσης, παρότι γιος αστυνομικού, αλλά και ο κύριος Υφυπουργός, μίλησαν για πλασματική πενταετία, την οποία θα θεσμοθετήσουν αργότερα. Μα, εδώ σ’ αυτή την Αίθουσα ο αρμόδιος Υφυπουργός ο κ. Μαρκογιαννάκης, σε δική μου επίκαιρη ερώτηση, είχε πει ότι από τον Ιούλιο που μας πέρασε θα είχε διευθετηθεί αυτό το θέμα, θα είχε περάσει δηλαδή από το Ελεγκτικό Συνέδριο, παρότι σήμερα δεν συνεπάγεται κανένα οικονομικό κόστος και θα είχε λήξει μαζί -μάλιστα το θυμίζω σ’ αυτούς που το γνωρίζουν- με το 10% από τα διαφημιστικά έσοδα από τις Π.Α.Ε.. Ούτε αυτό έχει γίνει.
      Είπε ο κ. Δούκας ότι δεν έχουμε λεφτά να δώσουμε γιατί χάσαμε 4.000.000.000 στην Α.Τ.Ε.. Μα, πώς δίνουμε σε μεγάλους επιχειρηματίες, με άλλο νόμο, πώς δίνουμε στην εκκλησία, πώς δίνουμε σε τόσους και δεν μπορούμε να δώσουμε στους χαμηλόμισθους; Και εδώ φαίνεται η διαφορά μεταξύ συντήρησης και προόδου. Εμείς, όπως ειπώθηκε, μπορεί να κάναμε λάθη αλλά κάναμε πάρα πολλά για τα Σώματα Ασφαλείας και είμαστε υπερήφανοι. Και φυσικά υπήρξαν παραλείψεις. Εσείς, όμως, σε μεγάλο βαθμό, κύριε Υπουργέ, τους εξαπατήσατε. Και θέλετε, έχετε χρήματα από το Υπουργείο σας να δώσετε για εννέα χιλιάδες αγροφύλακες; Διότι δεν θα έλθουν με χρήματα από την Ευρωπαϊκή Ένωση που κάποιοι ψευδώς έλεγαν. Θα τα πληρώσει το ελληνικό κράτος. Και δεν μπορείτε να προσλάβετε τρεισήμισι χιλιάδες πυροσβέστες και δεν μπορεί να γίνει καμία δουλειά σήμερα. Ούτε στους λιμενικούς. Ξέρετε ότι το 1/3 του στόλου του Λιμενικού είναι ακινητοποιημένο, λόγω έλλειψης κονδυλίων, ανθρώπων κ.λπ.; 
      Δεν θέλω να προχωρήσω περισσότερο. Δυστυχώς δεν ήλθατε ως σωτήρες, όπως είπε ο κ. Πολύδωρας, θυμίζοντας κάποιους άλλους εθνοσωτήρες. Όμως, αυτό που πλήττει σήμερα την Κυβέρνηση –και ίσως πλήττει δυστυχώς και όλο τον πολιτικό κόσμο, είναι η έλλειψη συνέπειας και σοβαρότητας γιατί εξαπατήσατε αυτούς τους ανθρώπους, όπως εξαπατήσατε και τους συμβασιούχους που είπε λίγο πριν ο κ. Πολύδωρας. Διότι σε είκοσι χρόνια είχαμε εμείς συμβασιούχους, τους τάξατε ότι θα τους μονιμοποιήσετε, μονιμοποιείτε ελαχίστους απ’ αυτούς αλλά έχετε προσλάβει άλλες διακόσιες χιλιάδες συμβασιούχους μέσα σε ενάμιση χρόνο. Για κάποιους έχει η πολιτεία λεφτά. Για τους ανθρώπους που στηρίζουν το κράτος, που πολλοί από αυτούς στηρίζουν και τη συντηρητική παράταξη δυστυχώς δεν έχουμε. 
      Σας ευχαριστώ κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, η Διαρκής Επιτροπής Παραγωγής και Εμπορίου καταθέτει την ΄Εκθεσή της στο σχέδιο νόμου του Υπουργείου Ανάπτυξης: «Πλαίσιο ρυθμίσεων για τη σύσταση και τη λειτουργία της Ευρωπαϊκής Εταιρείας». 
      Ορίστε, κύριε Υπουργέ, έχετε το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, δεν είναι δυνατόν να λέγονται κατά κόρον και κατ’ εξακολούθηση εδώ στη Βουλή ότι διορίσαμε εκατόν σαράντα χιλιάδες συμβασιούχους.
      Να μας φέρουν τελικά τα ονόματα και πότε διορίστηκαν αυτοί για να τελειώνει αυτή η ιστορία. Γιατί είναι υπερβολικό και ταυτόχρονα είναι και διαστρεβλωτικό της πραγματικότητας, αλλά ταυτόχρονα είναι και προσβολή προς τον ελληνικό λαό γιατί δεν υπάρχουν τέτοια θέματα. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Ο κ. Κωστόπουλος έχει το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε.
      Δεν μου κάνει βεβαίως καμία κατάπληξη που το ΠΑ.ΣΟ.Κ. αντιπολιτεύεται το νομοσχέδιο χωρίς κανένα συγκεκριμένο πολιτικό επιχείρημα. Και εγώ θα συμφωνήσω βεβαίως ότι το ΠΑ.ΣΟ.Κ. δεν μπορεί να ψηφίσει με το παρόν νομοσχέδιο γιατί έχει τεράστιες πολιτικές ενοχές. 
      Τι θα θέλαμε, να συμφωνήσει ότι η σύνταξη ύστερα από είκοσι χρόνια διακυβέρνησης του ΠΑ.ΣΟ.Κ. στο κατώτατο κλιμάκιο είναι 300 ευρώ; Εάν συνομολογούσε, εάν συμφωνούσε, τότε θα απεδείκνυε ότι δεν είχε καμία κοινωνική ευαισθησία όσον αφορά τις συντάξεις των χαμηλόμισθων. Κατά συνέπεια δεν μου κάνει καμία κατάπληξη το ότι δεν συμφωνεί. Αυτό, όμως, κυρίες και κύριοι συνάδελφοι, σε επίπεδο πολιτικό έχει τεράστιες πολιτικές ευθύνες και οφείλει το ΠΑ.ΣΟ.Κ. τουλάχιστον να τις αναλάβει και όχι με αοριστολογίες από το Βήμα αυτό να μέμφεται την Κυβέρνηση της Νέας Δημοκρατίας, που στη συγκεκριμένη θα έλεγα φάση, φέρνει ένα νομοσχέδιο που έχει πλούσιο κοινωνικό περιεχόμενο, έχει κοινωνική πολιτική.
      Κύριε Πρόεδρε, στη Βουλή των Ελλήνων, στους δεκαοκτώ αυτούς μήνες έχουμε ψηφίσει πάνω από πενήντα νομοσχέδια. 
      Έχω κάνει μια καταγραφή ότι το 50% των νομοσχεδίων δεν είναι τίποτε άλλο από το να τακτοποιούμε εκκρεμότητες του παρελθόντος, να τακτοποιούμε δηλαδή θέματα και προβλήματα τα οποία κληρονομήσαμε από την κυβέρνηση του ΠΑ.ΣΟ.Κ., η οποία όφειλε να τα είχε τακτοποιήσει. Δυστυχώς δεν το έκανε. 
      Ας έρθουμε, όμως, στις διατάξεις του νομοσχεδίου που ψηφίζουμε σήμερα.  Οι συζητούμενες διατάξεις του νομοσχεδίου έχουν συνταξιοδοτικό περιεχόμενο, είναι απολύτως δικαιολογημένες και συμβάλλουν αφ’ ενός μεν στη βελτίωση των συντάξεων, αφ’ ετέρου δε στην αποκατάσταση αδικιών, στην αποσαφήνιση διατάξεων που στο παρελθόν δημιούργησαν ερμηνευτικά προβλήματα. 
      Έτσι, λοιπόν, επέρχεται δικαιότερη ρύθμιση σε πάνω από σαράντα περιπτώσεις. Και τέτοιες περιπτώσεις θα έλεγα ενδεικτικά ότι είναι οι περιπτώσεις που συμβάλλουν στην αύξηση του επιδόματος εξομάλυνσης, στη σύνταξη των παιδιών για όσους συνταξιούχους έχουν αποβιώσει και μάλιστα με τέτοια ρύθμιση που όλα τα παιδιά να τη δικαιούνται μέχρι είκοσι πέντε ετών εφόσον σπουδάζουν, στη σύνταξη των απολυομένων και καταδικασθέντων, σε θέματα επανεξέτασης συνταξιοδοτικών θεμάτων και το σπουδαιότερο από όλα, σε θέματα συντάξεων στρατιωτικών και μάλιστα σε επίπεδο πολεμικών συντάξεων. 
      Το κόστος όλων αυτών των συντάξεων που ρυθμίζονται με το σημερινό νομοσχέδιο υπερβαίνει το 1.000.000.000 ευρώ. Αντιλαμβάνεστε, κυρίες και κύριοι συνάδελφοι, ποια ήταν η ευαισθησία των κυβερνήσεων του ΠΑ.ΣΟ.Κ. και ποια είναι η κοινωνική ευαισθησία της Κυβέρνησης της Νέας Δημοκρατίας. 
      Θα ήθελα, όμως, κύριε Πρόεδρε, να σταθώ σε ένα θέμα το οποίο από το Βήμα αυτό έχει αναδειχθεί σε μείζον πολιτικό θέμα. Είναι το θέμα του Λ.Α.Φ.Κ.Α.. Ισχυρίστηκε ο κ. Καστανίδης ότι δεν γνώριζαν την απόφαση του Ελεγκτικού Συνεδρίου, το Γενάρη του 2004 και νομοθέτησαν για τέσσερα ακόμα χρόνια να γίνεται παρακράτηση από τους μισθούς και τις συντάξεις, και ότι, εάν το γνώριζαν, ασφαλώς δεν θα το έκαναν. Πιστεύω ότι στο θέμα αυτό κάποιος κοροϊδεύει κάποιον. Αποφάσεις του Ελεγκτικού Συνεδρίου που καθόριζαν θέματα πολιτικά και ιδιαίτερα θέματα συντάξεων είχαν εκδοθεί και το 2003 και όμως εκείνες τις δικαστικές αποφάσεις του Ελεγκτικού Συνεδρίου που ρύθμιζαν θέματα και μισθολογικές προαγωγές των στρατιωτικών που είχαν αποστρατευτεί προ της 1-7-2000 δεν τις αποδεχόταν το ΠΑ.ΣΟ.Κ., καίτοι οι δικαστικές αποφάσεις των ανωτάτων δικαστηρίων της χώρας, σύμφωνα με το άρθρο 26 του Συντάγματος, αν δεν απατώμαι, είναι εκτελεστές από τη διοίκηση. Παρά ταύτα εκείνες τις αποφάσεις δεν τις αποδεχθήκατε και θα αποδεχόσασταν μία μελλοντική; Πραγματικά κάποιος κρύβεται πίσω από την αλήθεια. Και όπως είπε προηγουμένως ο Εκπρόσωπος της Κοινοβουλευτικής Ομάδας της Νέας Δημοκρατίας, υπάρχει τεράστια απόσταση μεταξύ της μισής αλήθειας και της ολόκληρης αλήθειας. Πρέπει πραγματικά να βελτιώσετε τη σχέση σας με την αλήθεια. 
      Όσον αφορά το θέμα του Λ.Α.Φ.Κ.Α. ζητάμε από την Αντιπολίτευση να αποδεχθεί επιτέλους ότι η Κυβέρνηση της Νέας Δημοκρατίας έκανε πράξη μία ρητή της προεκλογική δέσμευση. Και αποδεικνύεται ότι τέτοιες αποφάσεις χρειάζονται πολιτική τόλμη, πράγμα το οποίο απέδειξε η Νέα Δημοκρατία. Είναι άδικο πραγματικά να κατηγορείτε τη Νέα Δημοκρατία τουλάχιστον για το θέμα του Λ.Α.Φ.Κ.Α.. 
      Κυρίες και κύριοι συνάδελφοι, εμείς είχαμε δεσμευτεί για την κατάργηση του Λ.Α.Φ.Κ.Α.. Το πράξαμε ταχύτατα και άμεσα τηρώντας την προεκλογική μας δέσμευση. Βεβαίως, εκ των υστέρων γεννήθηκε μείζον θέμα για την επιστροφή. Ήδη σήμερα νομοθετούμε και αυτό, παρ΄ ότι αυτό στοιχίζει στον προϋπολογισμό του κράτους πάνω από 750.000.000 ευρώ. Και μάλιστα θα σας έλεγα ότι για τις συντάξεις του δημοσίου το κόστος υπερβαίνει τα 181.000.000 ευρώ, για δε τις συντάξεις από το Ι.Κ.Α. τα 477.000.000 ευρώ. Κατά συνέπεια, κυρίες και κύριοι συνάδελφοι, στο θέμα αυτό θα θέλαμε ειλικρινά να αποδεχθείτε το δίκαιο, το πραγματικό και το ουσιαστικό και να μη καταφεύγετε σε καταγγελίες γενικές και αόριστες. 
      Όσον αφορά το θέμα της μισθολογικής προαγωγής για τους αποστρατευθέντες στρατιώτες προ του 2000, ήδη με το άρθρο 8 γίνεται σήμερα νόμος του κράτους.
      Γίνεται νόμος του κράτους κατά τέτοιο τρόπο που ικανοποιεί ένα πάγιο και δίκαιο αίτημα των αποστράτων, κάτι το οποίο δεν τολμήσατε να το κάνετε, παρ΄ ότι υπήρχαν αποφάσεις του Ανώτατου Δικαστηρίου της χώρας προ του 2003. 
      Όσον αφορά τα αιτήματα των Σωμάτων Ασφαλείας, των αστυνομικών, των πυροσβεστών και των λιμενικών, ακούσατε προηγουμένως την παρέμβαση του Υπουργού. Και τα δύο αιτήματα, θα έλεγα, τα οποία διατυπώνουν σήμερα ικανοποιούνται στο μέγιστο βαθμό. 
      Ασφαλώς εδώ, στη Βουλή των Ελλήνων, όταν μία τροπολογία δεν συνοδεύεται από το άρθρο 75, λέμε από το Βήμα αυτό ότι δεν μπορεί να συζητηθεί η τροπολογία διότι δεν έχει την αναγκαία έκθεση του άρθρου 75 του Συντάγματος και σήμερα λέτε: «βάλτε το στο νόμο κι ας μην υπάρχει η έκθεση». Τι από τα δύο μπορεί να ισχύσει; Εμείς από το Βήμα αυτό –και ιδιαίτερα ο Υπουργός και η Κυβέρνηση- δηλώσαμε ρητά και κατηγορηματικά ότι στο επόμενο νομοσχέδιο, συνοδευόμενη από την αντίστοιχη έκθεση του άρθρου 75 του Συντάγματος, αυτό θα γίνει νόμος του κράτους.
      Κατά συνέπεια, η Κυβέρνηση της Νέας Δημοκρατίας δεν κρύβεται. Γνωρίζει τα πράγματα, ακούει τους κοινωνικούς εταίρους, πράττει αυτό που πρέπει να πράξει στα μέτρα των οικονομικών δυνατοτήτων που διαθέτει. Στεκόμαστε δίπλα και κοντά στον πολίτη και ό,τι και να λέγεται δεν μπορεί να εισακουστεί από σας ούτε για την απογραφή ούτε για τη δημόσια οικονομική κατάσταση της χώρας, διότι αυτό το γνωρίζει ο ελληνικός λαός καλύτερα παντός άλλου. Το σπουδαιότερο απ’ όλα είναι να βρούμε επιτέλους έναν τρόπο να συνεννοηθούμε λέγοντας και καταθέτοντας την αλήθεια. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κωστόπουλο.
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε ένα νομοσχέδιο συνταξιοδοτικών ρυθμίσεων μέσα σ’ ένα εξαιρετικά δυσάρεστο δημοσιονομικό και οικονομικό περιβάλλον, ένα περιβάλλον το οποίο χειροτερεύει κάθε μέρα με την αδυναμία της Κυβέρνησης να χαράξει μία ουσιαστική αναπτυξιακή πολιτική, να μπορέσει να θέσει ορισμένα αξιόπιστα θεμέλια για την άσκηση δημοσιονομικής πολιτικής, να πάψει επιτέλους να εμπαίζει τον ελληνικό λαό, τους Έλληνες πολίτες ότι με τη δήθεν απογραφή που έκανε βρήκε τόσα προβλήματα που δεν μπορεί να ικανοποιήσει τις προεκλογικές της δεσμεύσεις. Όλη αυτή η πολιτική που ακολουθεί δεν ήταν μόνο μία πολιτική υπονόμευσης του ΠΑΣΟΚ, αλλά ήταν μία πολιτική υπόσκαψης του κύρους της ελληνικής οικονομίας, της χώρας. Η Νέα Δημοκρατία συνεχίζει ακόμα να λέει πράγματα για τα οποία θα έπρεπε να σωπαίνει.
      Ακούσαμε προηγουμένως το λαλίστατο Υπουργό Οικονομικών να καταγγέλλει το ΠΑ.ΣΟ.Κ., ότι τάχα παρουσίαζε κάθε χρόνο ελλείμματα στον προϋπολογισμό της τάξεως του 2%, ενώ το χρέος αυξανόταν στο 4%. Εδώ πρόκειται για ένα συνδυασμό άγνοιας και υποκρισίας. Δε γνωρίζει άραγε ο κύριος Υπουργός ότι το έλλειμμα είναι λογιστικό μέγεθος και τροποποιείται με βάση συγκεκριμένους κανόνες καταχώρησης, ενώ το χρέος είναι ταμειακό μέγεθος και υπολογίζεται με άλλον τρόπο; Σαν να μην έφθανε αυτό όμως, δεν φαίνεται να γνωρίζει –και εδώ είναι η μεγάλη υποκρισία της Νέας Δημοκρατίας- τον προϋπολογισμό τον οποίον ο ίδιος ως αρμόδιος Υπουργός συνέταξε. Δεν μιλάω για τα χρόνια του ΠΑ.ΣΟ.Κ.. Πάνε αυτά. Τώρα θα μιλήσουμε για το 2006. 
      Τι λέει, λοιπόν, η Κυβέρνηση της Νέας Δημοκρατίας; Κυρίες και κύριοι, στη σελίδα 18 λέει ότι το έλλειμμα της γενικής κυβέρνησης το 2006 θα είναι 5.000.000.000 ευρώ, το χρέος, όμως, της γενικής κυβέρνησης και πάλι θα αυξηθεί κατά 10.000.000.000 ευρώ. Αυτό ακριβώς, δηλαδή, το οποίο κατήγγειλε ως δήθεν ελλειμματική πρακτική του ΠΑ.ΣΟ.Κ., το επαναλαμβάνει σε πολύ μεγαλύτερο βαθμό η Νέα Δημοκρατία στο δικό της προϋπολογισμό στις σελίδες 18 και 44 τις οποίες καταθέτω και προκαλώ την Κυβέρνηση να ανακαλέσει τους ιταμούς χαρακτηρισμούς τους οποίους εκτόξευσε προηγουμένως, χωρίς ίχνος απόδειξης, χωρίς καμία τεκμηρίωση, απλώς και μόνο από εμπάθεια και διάθεση αμαύρωσης της οικονομικής πολιτικής του ΠΑ.ΣΟ.Κ..
      (Στο σημείο αυτό ο Βουλευτής κ. Νικόλαος Χριστοδουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Εδώ, κυρίες και κύριοι, έχουμε ακούσει τα πιο απίθανα πράγματα. Και περιμένουμε ότι θα εφαρμοστούν αυτά τα συνταξιοδοτικά νομοσχέδια που θα ενισχύσουν δήθεν τα εισοδήματα; Θα αφαιμάξουν τα εισοδήματα. 
      Μέχρι πέρυσι η Νέα Δημοκρατία είχε το μύθο των άδειων ταμείων που της άφησε το ΠΑ.ΣΟ.Κ., ενώ εμείς αποδείξαμε σ’ αυτήν την Αίθουσα ότι το ΠΑ.ΣΟ.Κ. είχε βεβαιωμένα έσοδα τα οποία ξεπερνούσαν ή πλησίαζαν τα 3.000.000.000 ευρώ και τα οποία όφειλε διαρκώς να επιδιώξει να τα εισπράξει. Το αγνόησε αυτό. Κατέρρευσαν οι μηχανισμοί. Άλλαξαν οι διευθυντές. Διαλύθηκε όλο το σύστημα της φορολογικής διοίκησης. Και τι έρχεται σήμερα και εφευρίσκει η Κυβέρνηση της Νέας Δημοκρατίας; Αυτά τα οποία είχε αφήσει ως βεβαιωμένα έσοδα το ΠΑ.ΣΟ.Κ. και έπρεπε να τα εισπράξει, έρχεται τώρα η Νέα Δημοκρατία να τα τιτλοποιήσει, έτσι ώστε να μπορέσει να τα βγάλει πέρα στα ελλείμματα του 2006 και του 2007. Μα εσείς δεν λέγατε ότι δεν υπάρχουν; Τώρα τα φέρνετε μπροστά -διότι γι’ αυτά μιλάμε- και προσπαθείτε να πείσετε την Ευρωπαϊκή Επιτροπή και τις τράπεζες ότι είναι υγιή έσοδα, τα οποία θα εισπραχθούν για να σώσετε όχι τον προϋπολογισμό του 2004, τον οποίο εγκαταλείψατε στην τύχη του, όχι τον προϋπολογισμό του 2005, για τον οποίο δεν πήρατε στοιχειώδη μέτρα, αλλά τους προϋπολογισμούς δυο επομένων ετών. 
      Αν είχατε πολιτική ευθύτητα, θα έπρεπε αν εγκριθεί η τιτλοποίηση -που είναι απίθανο διότι παραβιάζει κανόνες της Ευρωπαϊκής Ένωσης και ούτως ή άλλως έχει απορριφθεί ανάλογο αίτημα και για την Ουγγαρία και για τη Γερμανία- να τα κατανείμετε ως έσοδα των προηγουμένων ετών και να βελτιώσετε την εικόνα των ελλειμμάτων, την οποία δια της απογραφής δώσατε εις βάρος της χώρας. 
      ΑΝΔΡΕΑΣ ΜΑΚΡΥΠΙΔΗΣ: Όπως έκαναν αντίστοιχα στις δαπάνες. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όπως έκαναν στις δαπάνες των νοσοκομείων που τα πλήρωσαν μεν τώρα, αλλά τα κατένειμαν στα χρόνια του ΠΑ.ΣΟ.Κ. επιβαρύνοντάς τα. Το ίδιο πρέπει να κάνετε και τώρα, αν ποτέ πάρετε την έγκριση, που δεν το νομίζω. Αυτό αποτελεί το τέχνασμα της τιτλοποίησης με βάση τα βεβαιωθέντα έσοδα των κυβερνήσεων του ΠΑ.ΣΟ.Κ., το μεγαλύτερο πολιτικό κόλαφο σε όσα αδίκως καταγγέλλατε τόσα χρόνια σε βάρος του ΠΑ.ΣΟ.Κ. και αποτελεί τη μεγαλύτερη διάψευση του δικού σας καταγγελτικού, δημαγωγικού, αστήρικτου και ανεδαφικού πολιτικού λόγου. 
      Και ερχόμαστε τώρα να συζητήσουμε για συντάξεις. Τι να συζητήσουμε για συντάξεις, κυρίες και κύριοι συνάδελφοι; Είναι η πρώτη χρονιά έπειτα από δέκα χρόνια που οι μισθοί θα αυξηθούν πιο χαμηλά από τον πληθωρισμό. Αυτά είναι μνήμες της περιόδου 1990-1993. Είναι η πρώτη φορά έπειτα από δώδεκα χρόνια που οι συντάξεις κινούνται στα όρια του πληθωρισμού. Σας θυμίζω ότι τα τελευταία τέσσερα χρόνια της διακυβέρνησης του ΠΑ.ΣΟ.Κ. οι συντάξεις και για το δημόσιο και για τα Σώματα Ασφαλείας, για τα οποία συζητούμε σήμερα ειδικότερα, αυξανόταν με ετήσιο ρυθμό της τάξης του 10%, όπως βεβαίωσε το χαρτί του Γενικού Λογιστηρίου, το οποίο η Κυβέρνηση της Νέας Δημοκρατίας εξέδωσε και υπέγραψε. Αυτό το λέω για να μη νομιστεί ότι αυτά τα λέει το ΠΑ.ΣΟ.Κ. το οποίο επαίρεται για τον εαυτό του. 
      Το νομοσχέδιο το οποίο συζητάμε, κυρίες και κύριοι, για να έρθουμε και στο συγκεκριμένο θέμα έχει ορισμένα θετικά σημεία τα οποία θα ψηφίσουμε, αλλά  στην πραγματικότητα δεν είναι τίποτα άλλο παρά ένα πανέρι ελπίδων. Είναι ένα νομοσχέδιο το οποίο διαψεύδει τις προεκλογικές δεσμεύσεις της Νέας Δημοκρατίας. 
      Κατ’ αρχήν να μιλήσουμε για τα Σώματα Ασφαλείας. Είναι φανερό ότι το επάγγελμα των Σωμάτων Ασφαλείας έχει χαρακτήρα επικίνδυνο. Και γι’ αυτό άλλωστε εμείς είχαμε ξεκινήσει πριν από τρία χρόνια περίπου ένα συστηματικό διάλογο αναγνώρισης αυτού του χαρακτήρα επικινδυνότητας που είχε το επάγγελμα, είχαμε χορηγήσει ειδικές αμοιβές λόγω αυτού του χαρακτήρα και σταδιακά είχαμε μπει σε μια λογική συστηματικής βελτίωσης των αποδοχών οι οποίες είχαν αυξηθεί κατά 47% σε μια πενταετία. Εσείς τι κάνατε; Υπονομεύσατε το διάλογο αυτό και υποδαυλίσατε την εντύπωση στα Σώματα Ασφαλείας ότι μόλις έρθετε εσείς όχι μόνο επικίνδυνα, αλλά επικίνδυνα, ανθυγιεινά  και ότι άλλο θέλουν, θα λυθεί αμέσως όπως τόσο εύγλωττα σας είπε προηγουμένως και ο Κοινοβουλευτικός μας Εκπρόσωπος. Έτσι λοιπόν, σταμάτησε, ανακόπηκε ο διάλογος της συστηματικής βελτίωσης που είχαμε ξεκινήσει από τη δική σας υποδαύλιση ότι τάχα θα πρέπει να περιμένουν τα Σώματα Ασφαλείας κάτι θεαματικό ευθύς αμέσως μόλις γίνετε Κυβέρνηση.
      Και πού φτάσαμε σήμερα; Στα 14 ευρώ παρακαλώ. Τα 14 ευρώ είναι η τιμή στην οποία κόψατε το επίδομα επικινδυνότητας, το οποίο δίνετε στα Σώματα Ασφαλείας, διαψεύδοντας τον ίδιο σας τον εαυτό σε μεγάλο βαθμό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έρχομαι τώρα στο θέμα του περίφημου Λ.Α.Φ.Κ.Α.. Νομίζω ότι το ζήτημα του Λ.Α.Φ.Κ.Α. δεν είναι ένας τομέας στον οποίο η Κυβέρνηση της Νέας Δημοκρατίας μπορεί να κομπάζει. Όχι μόνο διότι η ίδια ήταν που αρχικώς τον επέβαλε, αλλά επίσης διότι ψεύδεστε, όταν λέτε ότι ο Λ.Α.Φ.Κ.Α. εχρησιμοποιείτο ως έσοδο του κράτους. Αυτό δεν είναι σωστό. 
      Ο Λ.Α.Φ.Κ.Α. ήταν ένας αναδιανεμητικός μηχανισμός ανάμεσα στα ταμεία συνταξιούχων. Το κράτος και η κυβέρνηση δεν είχε καμία απολύτως ανάμειξη. Εάν τώρα υπήρξαν οι δικαστικές αποφάσεις, οι οποίες τον καταργούν, καλώς, αυτές θα πρέπει να εφαρμοστούν από όλα τα κόμματα. Αυτό κάνει το νομοσχέδιό σας και τίποτα περισσότερο. 
      Τέλος, κυρίες και κύριοι συνάδελφοι, θέλω να πω ότι όλα αυτά βρίσκονται σε μία οικτρή δυσαναλογία σε σύγκριση με τις δεσμεύσεις, τις ανέφικτες υποσχέσεις της Νέας Δημοκρατίας. 
      Το πιο βασικό, όμως, είναι το εξής: Ακόμα και αυτά τα 14 ευρώ, τα οποία θα μοιράσετε ως αντίτιμο των πομπωδών εξαγγελιών που κάνατε προεκλογικά, στους φόρους θα πάνε τα περισσότερα.
      Το 2006 ο προϋπολογισμός σας, κύριε Υπουργέ, προβλέπει ότι από όλες τις επιχειρήσεις θα αντλήσετε μόνο 120.000.000 ευρώ παραπάνω ως φόρους, ενώ από τους μισθωτούς και συνταξιούχους θα αντλήσετε έξι φορές περισσότερους.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Δεν υπάρχει την τελευταία δεκαπενταετία προηγούμενο τέτοιας άνισης φορολογικής επιβάρυνσης ανάμεσα σε επιχειρήσεις και μισθωτούς.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χριστοδουλάκη.
      Το λόγο έχει ο Υφυπουργός κ. Ρεγκούζας για μία μικρή παρέμβαση.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, ζήτησα το λόγο γιατί πραγματικά διαπιστώνεται για μία ακόμη φορά ότι η Αντιπολίτευση δια του βασικού πρωτεργάτη της οικονομικής πολιτικής των προηγούμενων χρόνων, αλλά και των προβλημάτων που δημιουργήθηκαν στην οικονομία, δείχνει να είναι αμετανόητη. Μίλησε για λογιστικό μέγεθος για το δείκτη του δημοσιονομικού ελλείμματος. Καμία αντίρρηση. Έτσι είναι. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Άλλα έλεγε ο κ. Δούκας πριν.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Να μας πει, όμως, ο κ. Χριστοδουλάκης, αφού είναι έτσι, γιατί δεν συμφωνούσε και σήμερα έρχεται να συμφωνήσει με αυτόν το δείκτη ότι απέχει από την πραγματικότητα που τον είχε διαμορφώσει στους προϋπολογισμούς που έκανε, ακόμα και στον προϋπολογισμό του 2004.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πάντα το έλεγα.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Χριστοδουλάκη, νομίζω ότι κάποια σεμνότητα, τουλάχιστον σε ό,τι αφορά την επιβεβαίωση των παραποιημένων δεικτών του δημοσιονομικού χρέους, αλλά και του δημοσιονομικού ελλείμματος, καλό θα έκανε.
      Το δεύτερο: Μιλάει ο κ. Χριστοδουλάκης, επειδή επενδύει στην άγνοια μιας πραγματικότητας –με σεβασμό το λέω αυτό- ακόμα και συναδέλφων τι σημαίνει βεβαίωση και είσπραξη. Ναι, κύριε Χριστοδουλάκη, βεβαιώσατε αυτά που δεν πρόκειται να εισπραχθούν ποτέ, αυτά που εμείς τα έχουμε χαρακτηρίσει ως μη επιδεκτικά είσπραξης. Τέτοιες βεβαιώσεις να τις χαίρεστε. Γιατί εμείς τώρα προσπαθούμε να βεβαιώσουμε και να εισπράξουμε, όχι να διαμορφώσουμε τέτοια μεγέθη. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ζητήσατε τιτλοποίηση.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Θα σας πω και γι’ αυτό.
      Και ξέρετε πολύ καλά ότι η αξιολόγηση των δεδουλευμένων εσόδων, όχι των μελλοντικών που τιτλοποιήσατε εσείς μέχρι το 2019 –των βεβαιωμένων, των δεδουλευμένων- δεν συμπεριλαμβάνει τα στοκαρισμένα, αυτά που λέτε εσείς ότι βεβαιώσατε τον προηγούμενο χρόνο. Αξιολογούνται τα έσοδα. Διότι εκείνοι που κάνουν την αξιολόγηση, θέλουν και να εισπράξουν.
      Και βέβαια με κασσανδρινή πρόβλεψη λέτε ότι η τιτλοποίηση θα απορριφθεί από την EUROSTAT κ.λπ.. Περιμένετε λιγάκι και θα το δείτε, διότι δεν είναι έτσι ακριβώς. Εμείς προτιμούμε να χρησιμοποιήσουμε ένα δημοσιονομικό εργαλείο στη δύσκολη οικονομική συγκυρία, για να αποφύγουμε να βάλουμε φόρους στους πολίτες.
      Γιατί με την προσθήκη φόρων όχι μόνο επιβαρύνουμε κοινωνικά τους πολίτες, αλλά δημιουργούμε καινούργιες στρεβλώσεις στην οικονομία. Και αυτές προσπαθούμε να μεταθέσουμε, έστω και με πρόσκαιρο τρόπο, μέχρι να αποδώσουν τα μέτρα αναπτυξιακής πολιτικής που έχουμε πάρει. Ακριβώς αυτό κάνουμε: μεταθέτουμε για ένα διάστημα, για να μπορέσουμε να αναπνεύσουμε, για να διορθώσουμε δηλαδή τα δημοσιονομικά προβλήματα και ελλείμματα που διαμόρφωσε η δική σας πολιτική. Και σήμερα έρχεστε εδώ, χωρίς αιδώ, να τα αποκρύψετε κιόλας.
      Μιλήσατε, τέλος, για τις δαπάνες των νοσοκομείων. 
      Ξεχνάτε, κύριε Χριστοδουλάκη, ότι σας εγκαλούσαμε γιατί δεν εγγράφατε δεδουλευμένες δαπάνες των νοσοκομείων, παρ’ ότι είχαν καταστεί ληξιπρόθεσμες. Κι έρχεστε τώρα να μας εγκαλέσετε εσείς γιατί πληρώσαμε δαπάνες των προηγουμένων ετών, που εσείς δημιουργήσατε. Επιτέλους, αιδώς! Δεν μπορεί να συνεχιστεί αυτή η παραπλάνηση του ελληνικού λαού. Όσο και αν στερείστε πολιτικών επιχειρημάτων και προσπαθείτε να ανακτήσετε πολιτικά ερείσματα στην κοινωνία με ψεύτικο πολιτικό λόγο, δεν πρόκειται να το πετύχετε. Γι’ αυτό συνέλθετε!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το δικαίωμα, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, άκουσα με πολλή προσοχή τον κ. Ρεγκούζα...
      ΠΡΟΕΔΡΕΥΩΝ (Σωτήρης Χατζηγάκης): Όχι «ακούσατε». Πέστε σε ένα λεπτό αυτό που θέλετε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ευχαριστώ πολύ.
      Άκουσα με πολλή προσοχή τον κ. Ρεγκούζα.  Το ατύχημά του ήταν ότι έπρεπε αυτά να προλάβει να τα πει στον κ. Δούκα πριν φύγει. Διότι ο κ. Δούκας είπε ότι το ΠΑ.ΣΟ.Κ. έγραφε 2 στο έλλειμμα και 4 αύξηση του χρέους. Και του απέδειξα ότι η λαλίστατη Νέα Δημοκρατία γράφει 5 στο έλλειμμα και δέκα στο χρέος. 
      Κατά συνέπεια, πολλαπλασιάζετε αυτό που ο συνάδελφός σας κατήγγειλε. Στον κ. Δούκα πέστε το.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μισό λεπτό, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Όχι αγόρευση, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ξέρω επίσης ότι οι διαφορές αυτές είναι απολύτως εύλογες...
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε...
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Υπουργέ. Να τελειώσει η συζήτηση, παρακαλώ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μισό λεπτό, κύριε Ρεγκούζα, περιμένετε. Μην αδημονείτε.
      Ξέρω επίσης ότι οι διαφορές αυτές είναι απολύτως εύλογες και νόμιμες. Δεν τις κατήγγειλα εγώ. Ο κ. Δούκας τις κατήγγειλε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όσον αφορά τα έσοδα: Αυτά τα οποία μας είπατε εδώ, να πάτε να τα πείτε...
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Χριστοδουλάκη, παρακαλώ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: ...στην Ευρωπαϊκή Επιτροπή, την οποίαν ικετεύετε...
      ΠΡΟΕΔΡΕΥΩΝ (Σωτήρης Χατζηγάκης): Καθίστε! Κάνετε διπλή κατάχρηση!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: ...να σας εγκρίνει το δάνειο με βάση...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, από εδώ και πέρα να μην γράφουν οι πρακτικογράφοι!
      Κύριοι συνάδελφοι, έχει ζητήσει το λόγο ο κ. Τσακλίδης.
      Ορίστε, κύριε Τσακλίδη, έχετε το λόγο για δύο λεπτά.
      ΙΩΑΝΝΗΣ ΤΣΑΚΛΙΔΗΣ: Δύο λεπτά μόνο, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Κάνουμε παρέκκλιση στον Κανονισμό για εσάς και στο τέλος βγαίνουμε και απολογούμενοι; Σας παρακαλώ! Τρία λεπτά δεν μου ζητήσατε;
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, δεν νομίζω ότι συμπεριφέρθηκα με τέτοιο τρόπο ώστε να χρειάζεται να μου κάνετε επίθεση. Εγώ ζήτησα να μου δώσετε το λόγο για τέσσερα λεπτά. Αν δεν μου τον δώσετε, δεν θα τον πάρω.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο για ένα λεπτό;
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα απαντήσετε συνολικά.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δυο λέξεις μόνο.
      ΙΩΑΝΝΗΣ ΤΣΑΚΛΙΔΗΣ: Ευχαρίστως από εμένα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ανοίγεται μία συζήτηση για το θέμα του προσχεδίου. Θα έχουμε την ευκαιρία -υπομονή να έχετε- και το προσχέδιο να συζητήσουμε και το οριστικό σχέδιο του Προϋπολογισμού του 2006. Μη δημοκοπείτε όμως, πριν κάνουμε τη συζήτηση.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Να το διαβάσετε.
      ΙΩΑΝΝΗΣ ΜΑΓΚΡΙΩΤΗΣ: Τιτλοποιημένο ή πλαστικοποιημένο;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Θα το δούμε. 
      ΙΩΑΝΝΗΣ ΜΑΓΚΡΙΩΤΗΣ: Έχετε δίκιο, θα το δούμε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσακλίδη, έχετε το λόγο.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, θέλω να σας ευχαριστήσω κατ’ αρχάς που μου δίνετε το λόγο, με την έγκριση βέβαια του Σώματος. Παίρνω το λόγο για να εκφράσω το σεβασμό μου προς τα Σώματα Ασφαλείας και να τα συγχαρώ για την αυταπάρνηση, με την οποίαν επιτελούν τα καθήκοντά τους. Αναφέρομαι βεβαίως στην πλειονότητα.
      Είναι βέβαιο ότι το ΠΑ.ΣΟ.Κ. έκανε πολλά για τα Σώματα Ασφαλείας τα χρόνια που κυβέρνησε. Ενδεχομένως να έπρεπε να κάνει και περισσότερα. Θεωρώ πολύ σημαντικό ότι καθιέρωσε το πενθήμερο στα Σώματα Ασφαλείας. Καθιέρωσε την αξιοκρατία στις προσλήψεις όχι με συνεντεύξεις «μαϊμού» και στις μεταθέσεις και στο Πυροσβεστικό και στο Λιμενικό και στις Ένοπλες Δυνάμεις. Κάναμε πολύ πιο αξιοπρεπή την άσκηση του λειτουργήματος. Οι αυξήσεις που δώσαμε στους μισθούς τους ήταν πολύ πιο πάνω από τον πληθωρισμό. Τα τελευταία χρόνια -και το 2003- τους δίναμε αύξηση 60 ευρώ ως επίδομα και δεν το δέχθηκαν. Και υπήρχαν εκείνες οι έντονες διαμαρτυρίες, στις οποίες συμπαραστέκονταν, όπως θα θυμάστε, και πάρα πολλά στελέχη και Βουλευτές της Νέας Δημοκρατίας.
      Η Νέα Δημοκρατία είναι βέβαιο –το είπαν και οι άλλοι συνάδελφοί μου- ότι υποσχέθηκε πολλά. Ο ίδιος ο κ. Καραμανλής, ο Πρόεδρος της Κυβέρνησης, υποσχέθηκε 140 ευρώ στο βασικό μισθό άμεσα, καθώς και o ίδιος ο σημερινός Υφυπουργός της Δημόσιας Τάξης. Και λέτε ότι τότε δεν ξέρατε.
      Κατ’ αρχάς, κοιτάξτε: Επίσημα σήμερα, κύριε Υφυπουργέ, με το προσχέδιο του προϋπολογισμού που καταθέσατε δέχεστε ότι το δημόσιο χρέος είναι 110%. Τότε ο σημερινός Πρωθυπουργός έλεγε ότι δεν είναι 110% που έλεγε το ΠΑ.ΣΟ.Κ., είναι 125% ή 123% ή 127% του Α.Ε.Π.. Άρα, δεν δεχόσασταν τα στοιχεία τα δικά μας, πιστεύατε ότι είναι πολύ χειρότερα από αυτά που λέτε σήμερα. Παρ΄όλα αυτά, υποσχόσασταν όλα αυτά και εκτός από τα 140 ευρώ στο βασικό μισθό υποσχόσασταν και το ανθυγιεινό και επικίνδυνο, δηλαδή άλλα 60 ευρώ στο βασικό μισθό, όχι όπως τα δίνετε σήμερα ως επίδομα σε τέσσερις δόσεις. Αυτή είναι η αλήθεια. 
      Κύριε Υπουργέ, δεν έχω τώρα τη δυνατότητα να τα πω, θα τα πούμε στον προϋπολογισμό. Να δεχθώ, αν θέλετε, ως σχήμα λόγου ότι τότε δεν τα ξέρατε όλα. Μήπως το Νοέμβριο του 2004, όταν ο Υπουργός Δημόσιας Τάξης ταυτόχρονα με τον Υπουργό Οικονομίας και Οικονομικών ανακοίνωνε ότι ικανοποιείται το αίτημα των Σωμάτων Ασφαλείας, δηλαδή η αναγνώριση ως επικίνδυνου και ανθυγιεινού του επαγγέλματος με ό,τι αυτό σημαίνει –και υπάρχει επίσημη ανακοίνωση- ούτε τότε ξέρατε; Θέλετε να πάμε στον Αύγουστο του 2005, όταν ο πολιτικός εκπρόσωπος του Υπουργείου Δημόσιας Τάξης, απαντώντας σε επίκαιρη ερώτηση, εξήγγειλε και πάλι την άμεση υλοποίηση της αναγνώρισης του επαγγέλματος ως επικίνδυνου και ανθυγιεινού; Και τότε δεν ξέρατε; 
      Βεβαίως, γεννάται ένα μείζον ηθικό θέμα, ποιος σέβεται τα Σώματα Ασφαλείας και ποιος τα εμπαίζει. Κύριε Υπουργέ, το λιγότερο που έχετε να κάνετε είναι να υλοποιήσετε την αναγνώριση του λειτουργήματος ως επικινδύνου και ανθυγιεινού με ό,τι αυτό σημαίνει. Δεν έχετε άλλο περιθώριο, αλλιώς θα είστε υπόλογοι. 
      Επίσης, να σας πω κάτι άλλο, κύριε Υπουργέ. Αφήστε το παρελθόν. Θα τα πούμε, όπως είπα, και στον προϋπολογισμό. Αυξήθηκε ο Φ.Π.Α. από 18% σε 19%. Αυξήθηκε ονομαστικά το Α.Ε.Π. 7,5% το 2005. Μπορείτε να μου εξηγήσετε, κύριε Υφυπουργέ, πώς στο προσχέδιο του προϋπολογισμού που εσείς μοιράσατε θα έχουμε αύξηση του Φ.Π.Α. μόνο 0,9%; Στο τέλος του χρόνου είναι βέβαιο ότι θα είναι μείον σε σχέση με το 2004. Αλλά εγώ να δεχθώ τώρα το 0,9%. Πώς γίνεται αυτό; Πώς χάνετε εξ αυτού του λόγου δυόμισι δισεκατομμύρια ευρώ; Ποιος φταίει γι’ αυτό; Ποιοι τα οικειοποιούνται αυτά; Ποιοι είναι αυτοί; Ποιοι τους καλύπτουν; Δυόμισι εκατομμύρια ευρώ μείον στο Φ.Π.Α.. Γιατί; Και σε αυτό το ΠΑ.ΣΟ.Κ. φταίει ή κάποιοι από την παράταξή σας καλύπτουν κάποιους οι οποίοι δεν πληρώνουν, γιατί αυτό το κλίμα δημιουργήσατε με τα όσα υποσχεθήκατε προεκλογικά;
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Φταίει η φοροδιαφυγή που δεν αγγίξατε. 
      ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι, εισερχόμαστε στο στάδιο των δευτερολογιών.
      Το λόγο έχει ο εισηγητής της Πλειοψηφίας κ. Ιωάννης Μανώλης. 
      ΙΩΑΝΝΗΣ ΜΑΝΩΛΗΣ: Κυρίες και κύριοι συνάδελφοι, ακούσαμε αυτές τις δύο μέρες από την πλευρά του ΠΑ.ΣΟ.Κ. ανακρίβειες και ψεύδη. Προσπάθησαν να πείσουν τον εαυτό τους, κυρίως, οι Βουλευτές του ΠΑ.ΣΟ.Κ. ότι έχουν δίκιο σε μερικά ζητήματα στα οποία γνωρίζουν ότι δεν έχουν δίκιο. 
      Εγώ θα χρησιμοποιήσω τα στοιχεία για την κατάργηση του Λ.Α.Φ.Κ.Α.. Θα χρησιμοποιήσω τα στοιχεία τα οποία έδωσε ο κ. Καστανίδης. Λέει ο κ. Καστανίδης και ακούσαμε και σήμερα ότι η απόφαση λήφθηκε στις 29/1/2004 για να επιστραφούν τα αναδρομικά του Λ.Α.Φ.Κ.Α.. 
      ΘΕΟΔΩΡΟΣ ΣΚΡΕΚΑΣ: Για παράταση. 
      ΙΩΑΝΝΗΣ ΜΑΝΩΛΗΣ: Υπάρχει και η απόφαση από το Ελεγκτικό Συνέδριο, από τα δικαστήρια. 
      Προσέξτε. Στον ιδιωτικό τομέα είχε παρθεί νωρίτερα η παράταση. Στις 22/1 αποφασίστηκε από τα δικαστήρια και εσείς στις 29/1, δηλαδή οκτώ μέρες μετά, πήρατε απόφαση να παρατείνετε και για το δημόσιο τομέα μέχρι το 2007. Αν είχατε αποφασίσει, όπως λέτε, να μην το παρατείνετε και ότι θα το κόβατε, αφού είχε βγει η απόφαση και είχε συζητηθεί, γιατί πήρατε απόφαση για το δημόσιο τομέα; Για να μην αδικήσετε τον ιδιωτικό τομέα, πήρατε για το δημόσιο που είχατε αποφασίσει νωρίτερα;
      Και ένα τελευταίο. Αφού θέλατε να τα κόψετε, όπως λέτε, γιατί αμέσως μετά, το Φεβρουάριο, φέρατε τροπολογία να μπορούν να παιχτούν αυτά τα χρήματα στο Χρηματιστήριο; Αφού θα τα κόβατε. Μην κοροϊδεύετε τους εαυτούς σας, λοιπόν. Ο νόμος ήταν μέχρι το 1997 και το πήγατε μέχρι το τέλος του 2007. Σταματήστε, λοιπόν, να κοροϊδεύετε τον κόσμο σε σχέση με το θέμα του Λ.Α.Φ.Κ.Α..
      Τώρα να κάνω μερικές άλλες παρατηρήσεις σε σχέση με τους αστυνομικούς. Ακούσατε χθες εδώ για την πενταετία. Ο κ. Γείτονας κατέθεσε εδώ χθες ένα χαρτί ως δελτίο Τύπου. Ακριβώς αυτό γίνεται. Μη μιλάτε, λοιπόν, για ανακολουθία εσείς σ’ αυτήν την Κυβέρνηση. Έχουμε ακριβώς την πενταετία και το επίδομα 8%, γιατί ξεχνάτε ότι είναι 8%, δύο κάθε χρόνο. 
      Το θέμα του επικινδύνου μπήκε στην εισηγητική έκθεση. Κύριε Γείτονα, δεν ξέρω εάν είστε νομικός, αλλά άκουσα τον κ. Κουβέλη που έχει κάνει και πρόεδρος του Δικηγορικού Συλλόγου της Αθήνας και είπε ότι είναι αναγνώριση ακριβώς της επικινδυνότητας εργασίας των αστυνομικών και των Σωμάτων Ασφαλείας. Σταματήστε, λοιπόν.
      ΚΩΝΣΤΑΝΤΙΝΟΣ ΓΕΙΤΟΝΑΣ: Το είδατε το υπόμνημα; 
      ΙΩΑΝΝΗΣ ΜΑΝΩΛΗΣ: Τιμωρήσατε κόσμο. Αυτούς αποκαθιστούμε και σήμερα είστε υπερασπιστές τους. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Τους απόστρατους; Τους τιμωρήσατε. Τους εργαζόμενους στις στοές της “TVX”, σας το είπα και προχθές, δώσατε σ’ αυτούς που ήταν στα γραφεία σε πρόγραμμα και αφήσατε αυτούς στα υπόγεια και τους τιμωρήσατε γιατί δεν ήταν άνθρωποι του Πάχτα. Αυτό πληρώνουν αυτοί τόσα χρόνια. 
      Τώρα θέλω να μείνω σε μερικά πράγματα μια και έχω και χρόνο. Άκουσα διάφορα πράγματα. Το τελευταίο που θα πω είναι πολύ σημαντικό αλλά θα ξεκινήσω απ’ αλλού.
      Έχω εδώ μία ερώτηση των Βουλευτών του ΠΑ.ΣΟ.Κ., επειδή μας λέτε ψεύτες, που υπογράφουν οι Μιχάλης Καρχιμάκης, Κώστας Σπηλιόπουλος, Γρηγόρης Νιώτης, Ανδρέας Μακρυπίδης, Γιώργος Ανωμερίτης. Και τι λένε; Ότι έγιναν προσλήψεις στην Εθνική Ασφαλιστική και έγιναν λέει με συνέντευξη που μέτρησε ογδόντα μόρια. 
      Αγαπητοί συνάδελφοι, πρώτον, η Εθνική Ασφαλιστική έχει χίλιους πεντακόσιους υπαλλήλους. Και οι χίλιοι πεντακόσιοι επί των ημερών σας έχουν μπει από το παράθυρο, χωρίς καμία διαδικασία.
      Δεύτερον, ο Οργανισμός της Εθνικής Ασφαλιστικής, γιατί δεν υπάγεται στον Α.Σ.Ε.Π. και προβλέπει ότι οι προσλήψεις θα μπορούσαν να γίνουν από μία πενταμελή επιτροπή. Δεν γίνεται αυτό. Δύο πανεπιστήμια ανέλαβαν να κάνουν διαγωνισμό, όχι συνέντευξη. Και βεβαίως, λέτε ότι μπήκαν ογδόντα υπάλληλοι μέσης εκπαίδευσης ενώ μπήκαν δέκα. Και λέτε ότι μπήκαν παιδιά υπαλλήλων. Μήπως ψάξατε να δείτε τι «χρώματος» είναι αυτοί οι υπάλληλοι; Από τους δεκατρείς οι τέσσερις είναι παιδιά υπαλλήλων πράγματι της Νέας Δημοκρατίας και οι εννέα είναι του ΠΑ.ΣΟ.Κ. Δηλαδή αυτή η «διεφθαρμένη» διοίκηση, αυτό το κομματικό κράτος της δεξιάς έβαλε ΠΑΣΟΚους; Για να το καταλάβουμε! 
      ΙΩΑΝΝΗΣ ΤΣΑΚΛΙΔΗΣ: Αυτά τα κάνετε για να έχετε τη συγκατάθεσή τους.
      ΙΩΑΝΝΗΣ ΜΑΝΩΛΗΣ: Πώς μιλάτε, λοιπόν, εσείς όταν –προσέξτε- λέτε ψέματα εγγράφως ότι έγινε με συνέντευξη; Δεν ξέρετε τι υπογράφετε; Δεν πήγατε να ρωτήσετε; Πώς να σας πιστέψει κανείς στα λόγια τότε, όταν εγγράφως λέτε ψέματα; 
      Δεύτερον, ακούω καμιά φορά στις τηλεοράσεις και ακούω συναδέλφους του ΠΑ.ΣΟ.Κ. να καταγγέλλουν –προσέξτε- ότι «στέλεχος της Νέας Δημοκρατίας έβαλε με εξάμηνη σύμβαση έργου το γιο του, στέλεχος έβαλε εκεί, ο τάδε πήρε έναν» και τα λέτε και φωνάζετε και κάνετε αντιπολίτευση, ενώ ξέρετε ότι για τα επόμενα δέκα χρόνια και γιατί διορίζονται οι συμβασιούχοι σας και γιατί παίρνουν 50% μοριοδότηση απέναντι όλων των άλλων, όχι μόνο των γαλάζιων παιδιών που δεν είχαν την ευκαιρία να μπουν από το παράθυρο πουθενά, δεν θα διορισθεί κανείς, κανένα γαλάζιο παιδί, παρά μόνο με καμία εξάμηνη σύμβαση έργου.
      Έχω εδώ δυο αποφάσεις τις οποίες και θα καταθέσω στα Πρακτικά. Η μία είναι απόφαση του Νομάρχη Αθηνών για εκατόν εξήντα πέντε άτομα στις 23.5.2005 και η άλλη είναι απόφαση επίσης του Νομάρχη Αθηνών για εκατόν πενήντα άτομα στις 14.6.2005 για ενός χρόνου σύμβαση. Ψάξτε μέσα να δείτε τα ονόματα. 
      (Στο σημείο αυτό ο Βουλευτής κ. Ιωάννης Μανώλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν θα τον καταγγείλετε τον κ. Σγουρό; Έχετε την τόλμη να πείτε πώς μπήκαν αυτοί οι άνθρωποι; Δηλαδή μόλις μπει κανένα «γαλάζιο» παιδί το ψάχνετε με τα κιάλια να το βρείτε, να το καταγγείλετε. Αυτούς θα τους καταγγείλετε; Θα βρείτε ποια ονόματα είναι μέσα; Θα βρείτε πώς ο κ. Σγουρός πήρε αυτήν την απόφαση και με ποια διαδικασία; 
      Έρχομαι τώρα σε κάτι άλλο σημαντικό. Έχω στα χέρια μου ένα χαρτί που γράφει Ελληνική Δημοκρατία, Υπουργείο Πολιτισμού κ.λπ., επίσχεση μισθού αποδοχών του υπαλλήλου τάδε. Θα το καταθέσω και αυτό για τα Πρακτικά.
      Αυτός ο υπάλληλος, αγαπητοί συνάδελφοι, διαχειριζόταν κάποια χρήματα του Υπουργείου Πολιτισμού μέχρι το 2000, όπως προκύπτει από το έγγραφο. Έπρεπε μετά από το 2004, με βάση αυτά τα χαρτιά, να αποδώσει λογαριασμό ή να επιστρέψει χρήματα ή να δώσει τιμολόγια, πού τα ξόδεψε.
      Προσέξτε, από το 2000 μέχρι το 2004 δεν τον ενόχλησε ποτέ κανείς. Δεν του είπε κανείς «κύριε, φέρε μας τα λεφτά, φέρε μας αποδεικτικά τι τα έκανες». Και έρχεται η νέα Κυβέρνηση…
      ΘΕΟΔΩΡΟΣ ΣΚΡΕΚΑΣ: Εκτός από την υπαλληλική ιδιότητα, έχει καμία άλλη ιδιότητα; 
      ΙΩΑΝΝΗΣ ΜΑΝΩΛΗΣ: Θα σας πω.
      Έρχεται η νέα Κυβέρνηση και στέλνει ένα έγγραφο στο τέλος του 2004 και του λέει ότι εδώ η επιτροπή έβγαλε αυτήν την κακοδιαχείριση και πρέπει ή να επιστρέψετε τα χρήματα ή να δικαιολογήσετε πού είναι τα χρήματα. Δεν θεώρησε σκόπιμο ούτε καν να απαντήσει γιατί και οι μηχανισμοί εξακολουθούσαν να τον καλύπτουν. Και έρχεται εδώ μετά από επτά-οκτώ μήνες το Υπουργείο –δεν μπορούσε να γίνει και αλλιώς- και κάνει επίσχεση μισθού-αποδοχών του υπαλλήλου έναντι αυτού του χρέους. 
      Θα μου πείτε: «Τι θέλετε να πείτε, κύριε Μανώλη;». Επειδή άκουσα τον κ. Γείτονα να λέει ότι όπου γίνεται διαφθορά, υπάρχουν στελέχη δικά σας, να σας ρωτήσω το εξής: Ξέρετε ποιο είναι αυτό το στέλεχος; Δεν θα πω το όνομά του, είναι γραμμένο στο έγγραφο του Υπουργείου που θα καταθέσω στα Πρακτικά. Όμως, είναι γραμματέας του ΠΑ.ΣΟ.Κ. σε δήμο του νομού μου και είναι και δημοτικός σύμβουλος. Μάλιστα επικαλέστηκε την προηγούμενη χρονιά ότι ήταν και Πρόεδρος του Δημοτικού Συμβουλίου για να πάρει και απόσπαση να κάθεται. 
      Αυτό το στέλεχος, λοιπόν, το δικό σας, είναι αυτό για το οποίο λέει η απόφαση. Και εντάξει, αυτός έκανε αυτά που έκανε και είναι υπόλογος. Τέσσερα χρόνια –γιατί μέχρι το 2000 είναι αυτός ο λογαριασμός- δεν αισθάνθηκε κανείς Υπουργός του ΠΑ.ΣΟ.Κ., κανένα στέλεχος, την ανάγκη να πει «ελάτε εδώ ρε»; 
      ΙΩΑΝΝΗΣ ΤΣΑΚΛΙΔΗΣ: Αυτά να τα πείτε επί των άρθρων.
      ΙΩΑΝΝΗΣ ΜΑΝΩΛΗΣ: Επί των άρθρων θα τα πω.
      Σταματήστε, λοιπόν. Και η διαφορά μας ξέρετε ποια είναι; Ότι αν βρεθεί κάποιο χαμηλόβαθμο στέλεχος της Νέας Δημοκρατίας και συμπεριφερθεί προκλητικά, πάει σπίτι  του. Δεν το καλύπτουμε επί τέσσερα χρόνια και δεν μιλάμε. Προσέξτε, πάει σπίτι του. Αυτή είναι η διαφορά μας. Εγώ επικρίνω και θέλω ο τότε Υπουργός ο κ. Βενιζέλος να μας πει εάν έβαλε ποτέ την Επιτροπή Ελέγχου να τον ψάξει. Και αν τον έψαξε, τέσσερα χρόνια τι κάνει;
      Επίσχεση μισθού ξέρετε τι σημαίνει; Ξέρετε γιατί δεν μπορεί να γίνει; Είναι στο Γενικό Λογιστήριο και ακόμα απαγορεύεται. Αυτός μέχρι να γεράσει -που θα φύγει σε λίγο- πότε θα επιστρέψει τα χρήματα; 
      (Στο σημείο αυτό ο Βουλευτής κ. Ιωάννης Μανώλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μη μιλάτε, αγαπητοί συνάδελφοι, ούτε για διαφθορά ούτε για διαπλοκή. Καλά κάνετε και τα αναδεικνύετε. Εγώ είμαι ένας από αυτούς που όπου υπάρχει καπνός –το είπα και στην Κοινοβουλευτική μου Ομάδα- θα πρέπει να παίρνονται κεφάλια. Αλλά αφήστε να τους κατηγορήσουμε αυτούς εμείς, που έχουμε παρελθόν εντιμότατο. Μην προσπαθείτε να τους κατηγορήσετε εσείς. Κοιτάξτε τα του οίκου σας τι κάνατε όλα αυτά τα χρόνια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, πρέπει να επισημάνω στο συνάδελφο που μόλις κατήλθε του Βήματος ότι αυτό για το οποίο μίλησε, είναι δουλειά των εντελλομένων και όχι κανενός Υπουργού ή κανενός Υφυπουργού. Αυτό για την τάξη, επειδή μας εγκάλεσε…
      ΙΩΑΝΝΗΣ ΜΑΝΩΛΗΣ: Δηλαδή μπορεί να κλέβει κανείς τέσσερα χρόνια…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι δουλειά των εντελλομένων σας λέω και είναι η διοίκηση η οποία έχει υποχρέωση να τα ανακαλύψει και να τα αποκαλύψει. 
      ΙΩΑΝΝΗΣ ΜΑΝΩΛΗΣ: Όλοι διευθυντές σας ήταν.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Μανώλη.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ίσως να έλεγα λιγότερα εάν δεν είχε μιλήσει ο Κοινοβουλευτικός Εκπρόσωπος της Νέας Δημοκρατίας, ο οποίος είπε ότι οι υποσχέσεις της Νέας Δημοκρατίας που δόθηκαν στις εκλογές του 2004 ήταν βάσει του προϋπολογισμού που είχε συντάξει το ΠΑ.ΣΟ.Κ. και ψηφίστηκε το Δεκέμβριο του 2003 και ως εκ τούτου, έπεσε έξω στις υποσχέσεις της.
      Δέχομαι πλέον την ομολογία της Νέας Δημοκρατίας διά του Κοινοβουλευτικού Εκπροσώπου ότι από εδώ και στο εξής δεν ισχύουν οι υποσχέσεις που έδωσε η Νέα Δημοκρατία. Γιατί τι άλλο ήταν αυτό όταν λέει ότι κύριοι, εμείς είχαμε δώσει υποσχέσεις βάσει του προϋπολογισμού που είχε ψηφίσει το ΠΑ.ΣΟ.Κ. και ο προϋπολογισμός αυτός δεν ήταν έτσι όπως τον είχαμε πιστέψει -εγώ θα σας πω ότι δεν τον είχαν πιστέψει έτσι- και από εκεί και πέρα δεν μπορούν να ισχύουν αυτές οι υποσχέσεις; Αν είναι κάτι διαφορετικό, πείτε το μου.
      Επομένως, μην έρχεται ο κ. Καραμανλής κάθε τρεις και λίγο να μας λέει ότι οι υποσχέσεις ισχύουν στο ακέραιο και στο τέλος της τετραετίας θα τις έχουμε ικανοποιήσει όλες. Ο Κοινοβουλευτικός Εκπρόσωπος σήμερα είπε ότι δεν ισχύουν αυτές οι υποσχέσεις. Το ένα είναι αυτό. 
      Και πώς δίνατε υποσχέσεις όταν εσείς καταγγέλλατε τον προϋπολογισμό τότε ότι δεν είναι ειλικρινής, ότι δεν έχει τα στοιχεία αυτά τα οποία έχει, ότι το έλλειμμα είναι μεγαλύτερο και ότι το δημόσιο χρέος είναι 129%;
      Διαβάστε αν θέλετε τις εισηγήσεις που κάνατε εδώ και θα δείτε. Άρα ήταν ψεύτικες οι υποσχέσεις σας. Το ποιοι έλεγαν ψέματα στον ελληνικό λαό, το αφήνω στην κρίση του καθενός. 
      Τώρα πόσο ειλικρινής είναι ο προϋπολογισμός τον οποίο εμείς συντάξαμε και εσείς εκτελέσατε. Σας είπαμε από τον Απρίλιο εάν πιστεύετε ότι ο προϋπολογισμός αυτός δεν έχει αληθή στοιχεία έχετε κάθε δικαίωμα να φέρετε συμπληρωματικό προϋπολογισμό και να εκτελεστεί βάσει των δικών σας δεδομένων. Δεν κάνατε αυτό και αντ’ αυτού κάθε τρεις μήνες αλλάζατε το έλλειμμα. Τη μια φορά ήταν 2,95%, την άλλη 3,2%, την επόμενη 4,4%, την άλλη 5,3% και 6,6%. Έλεος! Μέχρι να κλείσει οριστικά μπορεί να φτάσει και 10% έτσι όπως πάτε. Για όλα αυτά φταίει το ΠΑ.ΣΟ.Κ., για έναν προϋπολογισμό που εκτελέσατε εσείς. 
      Γιατί έπεσε έξω; Εσείς, κύριε Ρεγκούζα, το ξέρετε πολύ καλά, γιατί κατέρρευσαν τα έσοδα. Αυτό γιατί διαλύσατε το μηχανισμό είσπραξης κυριολεκτικά. Τώρα το αν είναι ειλικρινής ο εκτελούμενος προϋπολογισμός 2005 θα τα πούμε μεθαύριο όταν θα έλθει για συζήτηση. Εξάλλου εσείς είπατε ότι έχετε εγγράψει 1,6 δισεκατομμύρια ευρώ «μαϊμού» για να κλείσετε το έλλειμμα. Σεις το είπατε και όχι εγώ.
      Επομένως, πώς μας λέτε ότι για όλα φταίει το ΠΑ.ΣΟ.Κ.; Την καραμέλα αυτή την έχετε πιπιλίσει πάρα πολύ, αλλά πρέπει να ξέρετε ότι κάποια στιγμή λιώνει. Το έχει καταλάβει και ο κόσμος ότι η περίφημη απογραφή δεν ήταν τίποτα άλλο παρά ένα προπέτασμα καπνού απέναντι στις υποσχέσεις που έχετε δώσει για να μην εγκαλείστε από τον ελληνικό λαό. Νισάφι πια. Μέχρι εδώ και πάρτε τις ευθύνες σας. Αυτός ο τόπος πρέπει να κυβερνηθεί και σας εξέλεξε ο ελληνικός λαός να τον κυβερνήσετε και να διορθώσετε και τα λάθη που εμείς κάναμε. Γι’ αυτό σας εξέλεξε. Δεν σας εξέλεξε για να λέτε στο ΠΑ.ΣΟ.Κ. τι δεν έκανε. Αν τα είχε κάνει όλα το ΠΑ.ΣΟ.Κ. εσείς τι θα κάνατε; Θα καθόσαστε, όπως έλεγε και ο μακαρίτης ο Φωτόπουλος; Τα λέω γιατί περί αυτών μιλάτε συνεχώς. 
      Κύριε Πρόεδρε, θα έλθω σε ένα άλλο θέμα που συζητήθηκε πολύ σήμερα και αυτό είναι το θέμα των αστυνομικών. Η Κυβέρνηση ή μάλλον η παράταξη της Νέας Δημοκρατίας ήταν αυτή η οποία υποδαύλιζε συστηματικά τις κινητοποιήσεις των αστυνομικών, πρωτοστατούσαν σημαίνοντα στελέχη και Βουλευτές, τότε όταν καταλάμβαναν το Υπουργείο Οικονομίας και προπηλάκιζαν τον Πρωθυπουργό όταν ερχόταν στη Βουλή. Τους υποσχόσασταν 140 ευρώ άμεσα στο βασικό μισθό. Τα δίνετε τώρα; Όχι. Ποιος έλεγε ψέματα; Εμείς τα είπαμε; Εμείς τότε δεν αναγνωρίσαμε το επικίνδυνο και ανθυγιεινό για συγκεκριμένους λόγους. Σεις τους είπατε ότι θα το αναγνωρίσετε. Το κάνατε; Ποιος έλεγε λοιπόν ψέματα; 
      Τους μιλήσατε επίσης για την πενταετία. Τους τη δώσατε; Θα τους τη δώσετε. Και μη μου πείτε ότι αυτό που είπε ο Υπουργός χθες εδώ ότι ξέρετε θα έλθει στο επόμενο νομοσχέδιο γιατί δεν προλαβαίνουμε, γιατί συγκεκριμένα το Ελεγκτικό Συνέδριο δεν προλαβαίνει να πάρει απόφαση και να μας δώσει την έκθεσή του. Είναι αστεία πράγματα αυτά. Το Νοέμβριο του 2004, να μη τα διαβάσω και χάνω χρόνο, εγγράφως τους είχατε δώσει την πενταετία. Από το Νοέμβριο μέχρι σήμερα τον Οκτώβριο του 2005 δεν πρόλαβε η Κυβέρνηση να πάρει την έκθεση του Ελεγκτικού Συνεδρίου; Επιτέλους σταματήστε να κοροϊδεύετε, γιατί δεν σας πιστεύει πια ο ελληνικός λαός. Αν δεν το έχετε πάρει χαμπάρι, σας το λέμε εμείς. 
      Τώρα για το Λ.Α.Φ.Κ.Α.. Κύριε Υπουργέ, εσείς γνωρίζετε ότι οι οφειλές του δημοσίου απέναντι στους πολίτες πρέπει να επιστραφούν σε τρία χρόνια, εντός τριετίας.
      Πρέπει να επιστραφούν εντός τριετίας. 
      Η κατάργηση του Λ.Α.Φ.Κ.Α. έγινε το 2004 και η πρώτη δόση θα αρχίσει τον Ιούλιο του 2006 –προσέξτε το 2006- δύο χρόνια μετά. Αν προσθέσουμε, λοιπόν, και πέντε εξαμηνίες, πάει τεσσεράμισι χρόνια, αν δεν κάνω λάθος. 
      Γιατί λοιπόν δεν το κάνετε στα τρία χρόνια ή, αν θέλετε, γιατί δεν δίνετε τη δυνατότητα σ’ αυτούς που έχουν τριακόσια –με τριακόσια και όχι με διακόσια- να τα πάρουν αυτομάτως όλα μαζί; Ένας ο οποίος έχει διακόσια ένα, θα πάρει εκατό και εκατό; Δηλαδή, αν κάποιος έχει διακόσια ένα, θα πάρει εκατό και εκατό, ενώ ο άλλος με τα τριακόσια, θα τα πάρει σε δύο δόσεις; 
      Μπορείτε να δώσετε τη δυνατότητα σ’ αυτούς που δικαιούνται από τριακόσια και κάτω να τα πάρουν μια και έξω και σ’ αυτούς που δικαιούνται από τριακόσια και πάνω, να τα πάρουν σε δόσεις, όπως λέτε. Έτσι και ο χρόνος θα μειωθεί κάπως, αλλά θα ικανοποιηθεί και μεγαλύτερος όγκος δικαιούχων. Φτωχοί άνθρωποι είναι!
      Όσον αφορά το αφορολόγητο, δεν το είδαμε ακόμα. Το δηλώνετε, αλλά δεν υπάρχει ρύθμιση μέσα στο νόμο με την οποία να ορίζετε ότι θα επιστρέφονται αφορολόγητα. Δεν υπάρχει ρύθμιση γι’ αυτό, ακόμα. Μέχρι, λοιπόν, να το δούμε, εμείς θα επιμένουμε. Το δηλώσατε εσείς στην αρμόδια Κοινοβουλευτική Επιτροπή, αλλά το δήλωσε και χθες εδώ ο αρμόδιος Υπουργός. Ελπίζω, λοιπόν, και πιστεύω ότι θα το φέρετε, γιατί αν δεν υπάρξει σχετική διάταξη μέσα στο νόμο, η διοίκηση, εφαρμόζοντας το νόμο που ήδη ισχύει, θα τα φορολογήσει, όπως άλλωστε ξέρετε πολύ καλά. 
      Επομένως, φέρτε τη διάταξη για να μην έχουμε παρατράγουδα και άλλα να λέτε και άλλα να κάνετε. ‘Όμως, μάλλον έχετε συνηθίσει άλλα να λέτε και άλλα να κάνετε! 
      ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, κυρίες και κύριοι Βουλευτές, μετά από δύο συνεδριάσεις της Ολομέλειας, φθάνουμε στο κλείσιμο της συζήτησης μόνο επί της αρχής. 
      Η συζήτηση αφορούσε τα ζητήματα που είχαν σχέση με τα επιδόματα των διαφόρων κατηγοριών. Από αυτή τη συζήτηση και με βάση τη δική μας σκοπιά, τη δική μας οπτική των πραγμάτων, βγαίνει το εξής συμπέρασμα: Η αντιπαράθεση πάνω στα επιδόματα ήταν σκληρή όσον αφορά το ποιος ακολούθησε χειρότερη πολιτική, το ΠΑ.ΣΟ.Κ. ή η Νέα Δημοκρατία, σ’ αυτές τις κατηγορίες που υπάρχουν εδώ. 
      Όπως δείχνουν τα πράγματα και με τη συνέχιση αυτής της πολιτικής –επειδή ακριβώς θα είναι βάρβαρη- η αντιπαράθεση το επόμενο διάστημα θα αφορά το ποιος θα δίνει περισσότερα ή λιγότερα κρατικά συσσίτια. Αυτό θα γίνει, γιατί οι ευπαθείς ομάδες του πληθυσμού θα γίνονται περισσότερες και θα υπάρχουν τα κρατικά συσσίτια, όπως γίνεται και στην Αμερική, όπου ένα κομμάτι του προϋπολογισμού επιτρέπει αυτή τη διαδικασία. Εκεί οδηγεί η πολιτική που ακολουθείται. 
      Αναφέρθηκε πάρα πολλές φορές από τους Υπουργούς, και από όλη την Κυβέρνηση συνολικά, ότι θέλουμε να δώσουμε κάτι παραπάνω, αλλά δεν μπορούμε. Καταλαβαίνουμε ότι υπάρχουν προβλήματα, δημοσιονομικό δυσάρεστο περιβάλλον κλπ.
      Όμως, τα πράγματα πρέπει να είναι συγκεκριμένα. Τουλάχιστον, εδώ είναι καθορισμένα πως είναι τα πράγματα στις πτέρυγες της Βουλής. Ο συσχετισμός είναι δοσμένος και, αν θέλετε, και οι αποφάσεις που παίρνονται. 
      Ο κόσμος είναι αυτός που πρέπει να βγάλει συμπεράσματα. Το δημοσιονομικό περιβάλλον είναι δοσμένο μόνο για την πλειοψηφία του ελληνικού λαού, για τους εργαζόμενους που πληρώνουν πάντα τη νύφη. Ίσα-ίσα είναι πολύ καλό για τους επιχειρηματίες και τους επιχειρηματικούς ομίλους. 
      Ο ίδιος ο Υπουργός μάς είπε στην ομιλία του εδώ ότι οι ρυθμοί ανάπτυξης πάνε καλά. Μάλιστα, στο προσχέδιο του προϋπολογισμού λένε ότι είμαστε στο καλύτερο σημείο, είμαστε οι πρώτοι στην ευρωζώνη. 
      Βεβαίως, έχει δοθεί και στη δημοσιότητα πόσο κέρδισαν το πρώτο εξάμηνο του 2005 οι εισηγμένες εταιρείες –ένα μέρος αυτών- στο Χρηματιστήριο. Το πρώτο εξάμηνο κέρδισαν 4,7 δισεκατομμύρια ευρώ σε σχέση με το 2004 που κέρδισαν 4,1 δισεκατομμύρια ευρώ. 
      Άρα υπάρχουν κέρδη, υπάρχει πλούτος που παράγεται, αλλά πηγαίνει σε λίγα χέρια. Δεν θα πρέπει, λοιπόν, να βρίσκουμε δικαιολογίες και να λέμε ότι δεν φτάνουν τα λεφτά, έστω και για πράγματα αυτονόητα. Η Κυβέρνηση λέει ότι δεν φθάνουν τα χρήματα,  γιατί υπάρχει πρόβλημα με τα δημοσιονομικά. 
      Εξάλλου, για το έλλειμμα που υπάρχει δεν ευθύνεται ο εργαζόμενος, ο συνταξιούχος, ο άνεργος. Αυτό το πράγμα δεν μπορεί να συνεχίζεται επ’ αόριστον! 
      Βεβαίως, επ’ αόριστον αυτή η πολιτική θα συνεχίζεται και επ’ αόριστον θα προσπαθούν οι κυβερνήσεις, όπως κάνουν μέχρι τώρα και όπως και εσείς κάνετε σήμερα, να έχουν μόνιμη φοροεπιδρομή στα πλατιά λαϊκά στρώματα, για να κλείνουν αυτά τα ελλείμματα. 
      Γι’ αυτά τα ελλείμματα –λέτε σήμερα- δεν μπορούμε να αντιμετωπίσουμε άμεσες ανάγκες όλου του κόσμου. Και τώρα μιλάμε για επιδόματα. Δεν μιλάμε για μισθούς ούτε για το σύνολο των συντάξεων. Μιλάμε για επίδομα στη σύνταξη του δημοσίου, το οποίο επίδομα εξομάλυνσης θα βοηθήσει συνολικά, ώστε ο συνταξιούχος του δημοσίου να πάρει αύξηση της τάξης του 4%, που είναι και η πρόβα για το τι θα γίνει συνολικότερα στον ιδιωτικό τομέα και όλα αυτά. 
      Επομένως, δεν είναι μόνο ταξική η πολιτική σας, σε σχέση με το ότι ενισχύετε τις επιχειρήσεις. Υπάρχει και ακραία αντιμετώπιση της κατάστασης αυτή τη στιγμή, πέρα από το γεγονός ότι το επόμενο διάστημα όλη η αντιπαράθεση θα έχει να κάνει με την τιτλοποίηση των εσόδων -θα τα εγκρίνει ή δεν θα τα εγκρίνει η Ευρωπαϊκή Ένωση;- για να περνάει ένας τρόμος στον κόσμο: «Μην ζητάτε περισσότερα, γιατί μπορεί τα πράγματα να έρθουν χειρότερα. Αντί για 3.000.000.000 ευρώ  ο κρατικός προϋπολογισμός μπορεί να ζητάει να πληρώσουν τα λαϊκά στρώματα φορολογία 7.000.000.000 ευρώ». Γιατί γι’ αυτό γίνεται η συζήτηση. Ή την προσπάθεια που κάνει η Κυβέρνηση ανάμεσα στις διάφορες κατηγορίες των πολιτών που διεκδικούν: «Μη ζητάτε εσείς πολλά, γιατί είναι άλλοι χειρότεροι κ.λπ.».
      Αυτή είναι η κατάσταση. Επομένως, συζητάμε για ένα περιβάλλον που θέλετε να δημιουργήσετε -και είναι ελκυστικό- για το μεγάλο κεφάλαιο. Την αντιπαράθεση που γίνεται από το ΠΑ.ΣΟ.Κ. δεν είναι ανάγκη θεωρητικά να την αναπτύσσουμε. Ο κόσμος βγάζει συμπεράσματα. Είστε απολύτως συνυπεύθυνοι. Ταυτίζεστε απολύτως. Έχετε κοινό πρόγραμμα, κοινή στρατηγική. Τι να πω; Είστε μια άτυπη συγκυβέρνηση στην Ελλάδα. Οι μεν είναι στην Κυβέρνηση και οι άλλοι –το ΠΑ.ΣΟ.Κ.- στην Αντιπολίτευση. Δεν συμφωνείτε με το πρόγραμμα σύγκλισης; Δεν συμφωνείτε με τη στρατηγική της Λισσαβόνας; Δεν συμφωνείτε με όλους τους στόχους που έχουν παρθεί μέχρι τώρα; Πείτε έναν που διαφωνείτε. 
      Όλοι λέμε ότι η φτωχολογιά δεν μπορεί να ζήσει και, επομένως, δώστε κάτι. Όλοι το λένε. Δεν υπάρχει κάποιος που μπορεί να βγει στο Βήμα και να πει κάτι διαφορετικό. Όμως, δεν μπορεί να είναι κανείς αξιόπιστος, όταν δεν έπαιρνε μέτρα και όταν ασκούσε κυβέρνηση. Για ποιους δεν έπαιρνε μέτρα; Γι’ αυτούς που πραγματικά πρέπει να επιβαρυνθούν σήμερα. Είναι αυτοί που κερδίζουν. Πρέπει να φορολογηθεί το μεγάλο κεφάλαιο. Μόνο τότε θα μπορείς να ασκήσεις κοινωνική πολιτική και να δώσεις στοιχειωδώς κάποια ζητήματα στον κόσμο, ώστε να μπορεί να ζήσει με αξιοπρέπεια. Όχι, βέβαια, ότι θα λύσει τα ζητήματα της ζωής του. Εφόσον, λοιπόν, δεν μπαίνει ζήτημα φορολογίας του μεγάλου κεφαλαίου, όλα τα λόγια από εκεί και πέρα είναι του αέρα. 
      Έρχομαι, όμως, σε δυο-τρία συγκεκριμένα ζητήματα. Νομίζω ότι στο κλείσιμο θα ήθελα να πάρει το λόγο ο Υπουργός εκ μέρους της Κυβέρνησης. Θα ήθελα να τοποθετηθεί για άλλη μια φορά, γιατί κλείνουμε και ψηφίζουμε επί της αρχής. 
      Για το Λ.Α.Φ.Κ.Α.. Βεβαίως, η δική μας θέση ήταν καθαρή. Λέμε συγκεκριμένα ότι πρέπει να αποδοθούν όλα τα χρήματα σε μια δόση και όχι μέρος αυτών. Όμως, πρέπει να γίνει καθαρό άλλη μια φορά το εξής πράγμα: Μόνο τη μια πλευρά διευκρινίσατε, ότι θα είναι αφορολόγητα και ότι αυτά έχουν εγγραφεί. Βεβαίως, είναι ντροπή που έγινε ολόκληρη συζήτηση για το αν τα δικά τους χρήματα θα φορολογηθούν ή όχι. 
      Εν πάση περιπτώσει, έχει, λοιπόν, καταγραφεί σε διάταξη του νομοσχεδίου ότι θα είναι αφορολόγητα. Πρέπει, όμως, όχι προφορικά, αλλά και γραπτά να υπάρχει, εφόσον το ζητάει ο κόσμος των συνταξιούχων. Λένε, λοιπόν, να προστεθεί σε αυτό –και είναι σωστό- ότι δεν θα υπάρχει αύξηση της φορολογικής κλίμακας. Βεβαίως, θα μου πείτε ότι είναι δεδομένο, εφόσον δεν φορολογούνται, δεν μπαίνουν στη φορολογική κλίμακα, αλλά σε κάποιο άλλο κωδικό. Ξέρετε, όμως,  αυτά τα περίεργα λάθη που μπορεί να γίνουν. Πειράζει να βάλετε δυο γραμμές παραπάνω; Μπορεί –έστω και σε έναν- να δημιουργηθεί ένα πρόβλημα και να χάσει το Ε.Κ.Α.Σ.. 
      Όμως, μην το συζητάμε. Είναι τρομερή η περίπτωση να συζητάμε για το τι θα συμβεί για τη μετά θάνατο απόδοση αυτών των χρημάτων και δεν παίρνετε τις ευθύνες σας και το ΠΑ.ΣΟ.Κ. και η Νέα Δημοκρατία ειδικά για το Λ.Α.Φ.Κ.Α. και τολμάτε να κάνετε αντιπαράθεση γι’ αυτό, όταν επιβλήθηκε από τη Νέα Δημοκρατία και ανανεώθηκε δυο φορές από την κυβέρνηση του ΠΑ.ΣΟ.Κ. 
      Για το ζήτημα των στρατιωτικών και των Ενόπλων Δυνάμεων έχουμε πει τις απόψεις μας. Έρχομαι στο «δια ταύτα». Εγώ θα ήθελα την τοποθέτησή σας στο εξής θέμα, κύριε Υπουργέ: Εμείς συμφωνούμε με το ζήτημα όσον αφορά τις μισθολογικές προαγωγές που δόθηκαν με τους ν. 2838/2000 και ν.3016/2002. Τώρα γίνεται μια αποκατάσταση αυτής της αδικίας, αλλά από 1η Οκτωβρίου του 2005.
      Τι θα γίνει δηλαδή; Δεν πρέπει να εφαρμοστεί; Εμείς λέμε ότι πρέπει να εφαρμοστεί από τότε που εφαρμόστηκε ο νόμος. Αυτό είναι το μεγάλο ζήτημα. Είναι πρωτοφανής η αδικία αυτή. Πρέπει να έχει ισχύ. Και αυτό το ποσό που δίνετε ως αύξηση το δίνετε σε όλες αυτές τις δόσεις. Βεβαίως, για όλες τις περιπτώσεις εμείς λέμε, όπως γνωρίζετε, να δοθούν τώρα, να εκταμιευτούν τα πόσα από τον κρατικό προϋπολογισμό του 2006.
      ΠΡΟΕΔΡΕΥΩΝ (Ιωάννης Τραγάκης): Θα σας ζητούσα να ολοκληρώσετε, κυρία Παντελάκη. Στις 15.30΄ γνωρίζετε ότι θα είναι εδώ ο κ. Αλμούνια, ο Επίτροπος και θα παρακαλούσα και τους υπόλοιπους συναδέλφους να έχει δύο λεπτά ο καθένας.
      ΕΛΠΙΔΑ ΠΑΝΤΕΛΑΚΗ: Ναι, κύριε Πρόεδρε. Θα είχα πει αυτά που έχω να πω, κύριε Πρόεδρε, και θα είχα τελειώσει.
      Για το επίδομα ειδικών συνθηκών αναλυτικά πολλά πράγματα τα έχουμε πει και θα τα πούμε και στη συζήτηση επί των άρθρων. Τώρα, όμως, τι ζήτημα μπαίνει; Τοποθετήθηκε η Κυβέρνηση και είπε ότι εμείς θα το φέρουμε αυτό στο επόμενο χρονικό διάστημα, γιατί υπάρχει θέμα Ελεγκτικού Συνεδρίου. Ο Κοινοβουλευτικός Εκπρόσωπός μας κ. Σκυλλάκος ζήτησε από την Κυβέρνηση να το βάλει τώρα και ας κοπεί από το Ελεγκτικό Συνέδριο. Είναι ζήτημα πολιτικής βούλησης της Κυβέρνησης να το βάλει τώρα. Αυτό είναι το θέμα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΕΛΠΙΔΑ ΠΑΝΤΕΛΑΚΗ: Εμείς επιμένουμε…
      ΠΡΟΕΔΡΕΥΩΝ (Ιωάννης Τραγάκης): Να τα πούμε και στα άρθρα;
      ΕΛΠΙΔΑ ΠΑΝΤΕΛΑΚΗ: … όταν συζητάμε για αναγνώριση επικινδύνου, συζητάμε για μείωση του εργάσιμου χρόνου στα είκοσι πέντε χρόνια πραγματικής υπηρεσίας και με το σύνολο του προσωπικού παλιών και νέων με πλήρη συνταξιοδοτικά και ασφαλιστικά δικαιώματα. Αυτό είναι το κρίσιμο αυτή τη στιγμή, που δίνει ριζική λύση στο αίτημα που υπάρχει.
      ΠΡΟΕΔΡΕΥΩΝ (Ιωάννης Τραγάκης): Θα τα ξαναπείτε και στα άρθρα.
      ΕΛΠΙΔΑ ΠΑΝΤΕΛΑΚΗ: Βεβαίως, αυτό πάει μαζί και με ζητήματα υγιεινής και ασφάλειας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      ΕΛΠΙΔΑ ΠΑΝΤΕΛΑΚΗ: Για όλους αυτούς τους λόγους συνολικά καταψηφίζουμε το νομοσχέδιο επί της αρχής.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Υπουργέ, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Να ακούσετε και τον κ. Γείτονα πρώτα;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μια διευκρίνιση θέλω να κάνω.
      ΠΡΟΕΔΡΕΥΩΝ (Ιωάννης Τραγάκης): Για μια διευκρίνιση, ορίστε.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Θα ήθελα να πω, κύριε Πρόεδρε, σχετικά με αυτό που ρώτησε η κ. Παντελάκη, γιατί είναι από 1ης Οκτωβρίου για τους ένστολους. Γιατί, κυρία Παντελάκη, πολύ καλά γνωρίζετε κι εσείς –και θα σας πω πόσο είναι το ακριβές κόστος- ότι για να δοθούν αυτά, χρειάζεται 1.000.000.000 ευρώ. Φέρτε μας εσείς το 1.000.000.000 ευρώ σε αυτή τη δημοσιονομική και οικονομική συγκυρία, να τα δώσουμε.
      Και το δεύτερο είναι για το Λ.Α.Φ.Κ.Α.…
      ΕΛΠΙΔΑ ΠΑΝΤΕΛΑΚΗ: 1.000.000.000 ευρώ είναι από τη μείωση του φορολογικού συντελεστή για τα τρία χρόνια όμως.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Και το δεύτερο για το ΛΑΦΚΑ είναι σαφές, γιατί ο Υπουργός χθες το ξεκαθάρισε. Τα αναδρομικά του ΛΑΦΚΑ δεν επιβαρύνονται από κανέναν απολύτως φόρο ούτε άλλο τέλος και δεν συνυπολογίζονται στη διαμόρφωση του πλαφόν για το ΕΚΑΣ. Είναι, νομίζω, ξεκάθαρο αυτό.
      ΠΡΟΕΔΡΕΥΩΝ (Ιωάννης Τραγάκης): Ωραία, οι διευκρινίσεις σας αποδεκτές.
      Ο κ. Γείτονας έχει το λόγο για δύο λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Να πάρω το νήμα, όσο κι αν φανεί περίεργο, από το σημείο που το άφησε ο κύριος Υπουργός. Ακριβώς, κύριε Υπουργέ, σας επικρίναμε γι’ αυτές τις παλινωδίες σε σχέση με το Λ.Α.Φ.Κ.Α.. «Πιάσατε το Θεό με τα χέρια σας», όταν σας τα λέγαμε στην Επιτροπή. Σας είπαμε ότι δεν είναι ξεκαθαρισμένο αν θα τα φορολογήστε. Ύστερα από τρεις διαφορετικές απόψεις, είπατε τελικά ότι δεν θα τα φορολογήσετε. Σας είπαμε ότι χρειάζεται διάταξη. Μας λέγατε «μα, τι λέτε, το καλύπτουν ισχύουσες διατάξεις» και αναγκαστήκατε χθες να φέρετε νέα διάταξη. Αυτές είναι οι παλινωδίες σας, αυτές είναι οι κουτοπονηριές της Κυβέρνησης, οι οποίες φάνηκαν και στη διαδρομή για τα αναδρομικά του Λ.Α.Φ.Κ.Α. με την υπόθεση του κ. Γούλα.
      Κι εμείς σας επικρίνουμε επίσης για αναξιοπιστία. Άκουσα τον κ. Δούκα –και αναγκάστηκα να τον διακόψω, πράγμα που δεν συνηθίζω- να μας λέει ότι ήρθαμε εδώ και «μοιράζουμε επιδόματα, μοιράζουμε μισθούς». Μα, κοιτάτε τον εαυτό σας στον καθρέφτη και νομίζετε ότι βλέπετε εμάς; Εμείς τι σας ζητάμε; Οι κοινωνικές ομάδες τι σας ζητάνε; Απλώς να δώσετε τα υπεσχημένα. Εσείς δεν τα υποσχεθήκατε;
      Και λέει ο κ. Μανώλης ότι τα ικανοποιήσατε αυτά. Είναι σήμερα 6 Οκτωβρίου 2005. Όλες οι Ομοσπονδίες των Σωμάτων Ασφαλείας με σημερινή ανακοίνωση λένε «διαμαρτυρόμαστε εντονότατα και εκφράζουμε για ακόμη φορά την αγανάκτησή μας για τον εμπαιγμό»!
      ΙΩΑΝΝΗΣ ΜΑΝΩΛΗΣ: Το δελτίο Τύπου πάρτε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Σημερινή είναι, η ανακοίνωση κύριε Μανώλη, σημερινή είναι!
      Εσείς τα υποσχεθήκατε, τότε που υποδαυλίζατε τις κινητοποιήσεις, τότε που υποδαυλίζατε ένστολους να πάνε να καταλάβουν ένοπλοι το Υπουργείο Οικονομίας επί των ημερών μας…
      ΙΩΑΝΝΗΣ ΜΑΝΩΛΗΣ: Ε, όχι και να καταλάβουν!
      ΚΩΝΣΤΑΝΤΙΝΟΣ ΓΕΙΤΟΝΑΣ: Τάζατε αναγνώριση της επικίνδυνης φύσης του επαγγέλματος, την πενταετία, αυξήσεις του μισθολογίου. Και πού φτάσατε;
      Και κρύβετε και την αλήθεια. Χθες θέλατε πάλι να συγκρίνετε με το τι έκανε το ΠΑΣΟΚ. Το ΠΑΣΟΚ ό,τι υπεσχέθη, τα έδωσε με το παραπάνω. Και ξέρετε γιατί σας το λέω αυτό; Γιατί μια απάντηση που έδωσε τώρα το Υπουργείο Οικονομικών επί των ημερών σας, σε ερώτημα της Ομοσπονδίας, την απέκρυψαν οι «ακομμάτιστοι» συνδικαλιστές από το Σώμα. Γιατί ξέρετε τι λέει η απάντηση; Είναι η σημερινή Κυβέρνηση που απαντά για το τι δόθηκε τα προηγούμενα χρόνια στους αστυνομικούς. Ακούστε αυτολεξεί:
      «Για τους υπηρετούντες στις Ένοπλες Δυνάμεις, στα Σώματα Ασφαλείας, οι συνολικές αυξήθηκαν τα έτη  1997 – 2003 ανέρχονται σε 45% περίπου και αν συνυπολογιστούν οι μισθολογικές προαγωγές τους, είναι μεγαλύτερες. Επιπλέον, σύμφωνα με το ν. 205/2003 οι αυξήσεις που χορηγήθηκαν από 1.1.2004 ανέρχονται σε 5,7% στους βασικούς μισθούς και επιπλέον αυξήθηκαν από την ίδια ημερομηνία το επίδομα ειδικής απασχόλησης και ειδική αποζημίωση  για την πέραν του πενθημέρου απασχόληση κατά 40 ευρώ και 20 ευρώ».  
      Αυτά λέει σήμερα το Υπουργείο Οικονομικών επί δική σας Κυβέρνηση για το τι έγινε επί ΠΑ.ΣΟ.Κ..  
      Εσείς και αντ’ αυτών που τάξατε, έρχεστε σήμερα και τους δίνετε 14 ευρώ. Αυτή τη συνέπεια κρίνουμε, την χαμένη αξιοπιστία σας.
      ΠΡΟΕΔΡΕΥΩΝ (Ιωάννης Τραγάκης):  Ο κ. Μαγκριώτης έχει το λόγο.
      ΙΩΑΝΝΗΣ  ΜΑΓΚΡΙΩΤΗΣ:  Ευχαριστώ, κύριε Πρόεδρε.
      Κύριε Γείτονα, μέχρι πριν λίγο έκοβαν κορδέλες των έργων της προηγούμενης κυβέρνησης. Τώρα είναι γεγονός ότι πολιτεύονται και στην εισοδηματική και επιδοματική γενικότερα πολιτική με αυτά που η προηγούμενη κυβέρνηση είχε δώσει και τα οποία τότε ονόμαζαν ψίχουλα. Τα δικά τους τότε γενναιόδωρα ταξίματα έχουν χαθεί από τον ορίζονται και πουθενά δεν φαίνονται.
      Κύριε Υφυπουργέ, είπατε προηγουμένως ότι  «τιτλοποιούμε, για να μη  βάλουμε νέους φόρους». Καταρχήν μπορώ να πω ότι αυτό είναι μία ειλικρινής διαπίστωση εκ μέρους σας.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Έτσι γίνεται. Είναι δημοσιονομικό εργαλείο.
      ΙΩΑΝΝΗΣ ΜΑΓΚΡΙΩΤΗΣ: Δεν είναι δημοσιονομικό εργαλείο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Εκεί γινόταν προείσπραξη.
      ΙΩΑΝΝΗΣ ΜΑΓΚΡΙΩΤΗΣ: Αν είναι σήμερα δημοσιονομικό εργαλείο, ήταν και χθες, όταν ο κ. Καραμανλής, ως αρχηγός της αντιπολίτευσης,  το κατήγγειλε ως χαλκείο  και πρωτόγνωρη δημοσιονομική αλχημεία που υποθηκεύει το μέλλον της χώρας και της οικονομίας. Διαλέξτε και πάρτε. Τη διπροσωπία κάποια στιγμή πρέπει να τη σταματήσετε.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Εδώ είναι μη δεδουλευμένα.
      ΙΩΑΝΝΗΣ ΜΑΓΚΡΙΩΤΗΣ:  Βάλατε και άμεσους και έμμεσους φόρους. Πρώτα-πρώτα, η αύξηση του ΦΠΑ ήταν και επώδυνη  και αναφέρεται στη  μεγάλη πλειοψηφία των πολιτών. Μετά βδελυγμίας απορρίπτατε  και την ιδέα επιβολής τέτοιων φόρων τα προηγούμενα χρόνια. Έμμεσα, όμως, έχετε βάλει πολύ περισσότερους. Πρώτα-πρώτα, η περαίωση των ανέλεγκτων τον προηγούμενο χρόνο. Προαιρετική την είχατε ονομάσει, τους κυνηγάτε από πίσω μέχρι και κατασχέσεις των συντάξεων των χαμηλοσυνταξιούσων κάνετε. Κατανοούμε την αγωνία σας να μαζέψετε  έσοδα και με έναν πολύ σκληρό τρόπο πλέον το επιδιώκετε. Απλώς είναι σε πλήρη αναντιστοιχία με αυτά που λέγατε και κάνατε. Όμως,  στον πανικό που σας έχει καταβάλλει, δεν πρόκειται με αυτό τον τρόπο, κυνηγώντας  τα λαϊκά στρώματα και τη μικρομεσαία επιχείρηση να βρείτε απάντηση στο μεγάλο δημοσιονομικό πρόβλημα που δημιουργήσατε, είτε με την απογραφή, είτε με τη λανθασμένη διαχείριση της οικονομικής πολιτικής τον προηγούμενο χρόνο, τον τρέχοντα και τον επόμενο. 
      Γι’ αυτό,  με αυτό που κάνετε τώρα και με τα προηγούμενα δημοσιονομικά τερτίπια, όπως τα χρέη των νοσοκομείων, τι κάνετε: λογιστικά προσπαθείτε να ελαφρώσετε τον προϋπολογισμό σας,  μεταφέροντας τα ταμειακά βάρη στα επόμενα χρόνια.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Αυτό κάνατε εσείς.
      ΙΩΑΝΝΗΣ ΜΑΓΚΡΙΩΤΗΣ:  Αυτό, κύριε Ρεγκούζα, δεν είναι λύση, γιατί η πραγματική οικονομία έχει μεγάλα βάρη, το ξέρετε και το νιώθετε. Ο υπερδιπλασιασμός των ακάλυπτων επιταγών στο τρέχον οικονομικό έτος από τις μικρομεσαίες επιχειρήσεις, σε σχέση και με τον προηγούμενο χρόνο, που και πάλι είχαμε διπλασιασμό από το 2003, είναι ο αψευδής μάρτυρας της πραγματικότητας που επικρατεί στην αγορά. Την αφυδατώσατε, τη στεγνώσατε και γι’ αυτό ακριβώς έχουμε όλα αυτά τα κοινωνικά συμπτώματα.
      Στο προσχέδιο προϋπολογισμού….
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Θα το συζητήσουμε, έχουμε καιρό.
      ΙΩΑΝΝΗΣ ΜΑΓΚΡΙΩΤΗΣ: Στο προσχέδιο προϋπολογισμού που καταθέσατε προχθές, όπως και το προηγούμενο, το αλλάξατε δύο φορές μέσα στο 2005 και θα το ξαναλλάξετε μέχρι το τέλος και μέχρι να το αποδεχθεί και η Ευρωπαϊκή Ένωση μέχρι το Μάρτιο του 2006, ακόμη μία φορά θα το αλλάξετε.
      ΠΡΟΕΔΡΕΥΩΝ (Ιωάννης Τραγάκης):  Θα τα πείτε και στα άρθρα.
      ΙΩΑΝΝΗΣ ΜΑΓΚΡΙΩΤΗΣ: Είτε τιτλοποιημένος ο προϋπολογισμός, είτε όχι, είναι σίγουρα πλασματικός. Απλώς διαπραγματεύεστε με την Ευρωπαϊκή  Ένωση το μέγεθος της πλασματικότητας. Αυτό, όμως, δεν είναι λύση στην οικονομική σας πολιτική.
      ΠΡΟΕΔΡΕΥΩΝ (Ιωάννης Τραγάκης):  Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ:  Άκουγα έναν ομιλητή της Νέας Δημοκρατίας που είπε ότι  «μοιράζουμε» με το συγκεκριμένο νομοσχέδιο 1, 2 δις ευρώ. Αντιπαρέρχομαι την αντίληψη την ιδιοκτησιακή. Από πού μοιράζει ο συνάδελφος ή η Νέα Δημοκρατία; Γιατί θυμίζει άλλες εποχές που κάποιοι που είχαν την ευθύνη και είχαν κάποια θέση εξουσίας μοίραζαν. Αντιπαρέρχομαι και θέλω να μείνω στο εξής:
      Αυτά τα λεφτά που είναι επιστροφή για το Λ.Α.Φ.Κ.Α., τα 730.000.000 ευρώ, επιβαρύνουν και σε ποιο ποσοστό, κύριε Υπουργέ, τον προϋπολογισμό; Γιατί κατά τη γνώμη μου επιβαρύνουν τα ταμεία. 
      Όπως ειπώθηκε στην επιτροπή από τον πρόεδρο των Συνταξιούχων του Ι.Κ.Α., το Ι.Κ.Α. θα επιβαρυνθεί με την επιστροφή του Λ.Α.Φ.Κ.Α. 475.000.000 που σημαίνει ότι ο προϋπολογισμός δεν επιβαρύνεται στο ελάχιστο. Επιβαρύνονται τα ταμεία και θα έχουμε πρόβλημα αύριο καταβολής και των συντάξεων.
      ΙΩΑΝΝΗΣ ΜΑΝΩΛΗΣ: Δεν ξέρετε ότι τα ελλείμματα του Ι.Κ.Α.…
      ΑΝΔΡΕΑΣ ΜΑΚΡΥΠΙΔΗΣ: Σας παρακαλώ, το ξέρω. Να περάσουν όμως από τον προϋπολογισμό, κύριε συνάδελφε. Αυτό είναι το ένα.
      Το δεύτερο είναι το εξής: Είπε ο κ. Δούκας ότι με την κατάσταση της οικονομίας δεν είχαμε τις δυνατότητες, παρά τη θέληση και τις προεκλογικές δεσμεύσεις. Και ερωτώ: Γιατί υπήρχαν οι δυνατότητες πέρυσι το Νοέμβριο με το φορολογικό νομοσχέδιο να χαρίσετε 800.000.000 στις μεγάλες επιχειρήσεις, μειωμένος ο συντελεστής φορολόγησης των ανωνύμων εταιρειών κατά δέκα μονάδες και τα διανεμόμενα κέρδη; Άρα, για τους έχοντες και κατέχοντες είχατε τη δυνατότητα να χαρίσετε, 800 εκατομμύρια; Αυτό φαίνεται τώρα στον προϋπολογισμό.
      Τι λέτε στον προϋπολογισμό, κύριε Υπουργέ; Λέτε ότι τα φορολογικά έσοδα, κατά 3,1 δισ. ηυξημένα, θα προέλθουν κατά 9,2% από τα φυσικά πρόσωπα και 2,6% από τα νομικά πρόσωπα. Δηλαδή μειώνετε αισθητά τη φορολογία των ανωνύμων εταιρειών, των εχόντων και κατεχόντων και επιβαρύνετε τα αδύναμα οικονομικά και κοινωνικά στρώματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το αναφέρω, κύριε Πρόεδρε, για το λόγο ότι δεν ξέρατε προεκλογικά, όπως είπατε. Μετεκλογικά όμως και το Νοέμβρη με συμφωνία που είχε ο Υπουργός Οικονομίας και Οικονομικών και ο Υπουργός Δημόσιας Τάξης με την Ομοσπονδία των Αστυνομικών, αλλά και με τη γραπτή δέσμευση του Αυγούστου, δεν ξέρατε; Και είπατε ότι όντως είχατε τη δυνατότητα να καταβάλετε το επίδομα.  
      ΠΡΟΕΔΡΕΥΩΝ (Ιωάννης Τραγάκης): Τελειώνετε, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Τελειώνω σε μισό λεπτό με το εξής. 
      Κύριε 	Πρόεδρε, υποσχεθήκατε την πενταετία. Ποιος θα σας πιστέψει; Εμείς δεν σας πιστεύουμε. Δεν σας πιστεύουν και δεν σας εμπιστεύονται πλέον ούτε οι αστυνομικοί ούτε ο λαός. Και ξέρετε γιατί; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αν αμφισβητούμε και τα πρακτικά…
      ΑΝΔΡΕΑΣ ΜΑΚΡΥΠΙΔΗΣ: Να σας απαντήσω γιατί δεν σας εμπιστεύονται, κύριε Υπουργέ. Γιατί και προεκλογικά είπατε άλλα και άλλα μετεκλογικά κάνετε τελικά. 
      Σήμερα εντός ολίγου θα ακούσουμε από τα χείλη του Επιτρόπου για την Οικονομία τον κ. Αλμούνια …
      ΠΡΟΕΔΡΕΥΩΝ (Ιωάννης Τραγάκης): Αν προλάβετε να πάτε. Βλέπω να μένετε εδώ. 
      Ολοκληρώστε, σας παρακαλώ. 
      ΑΝΔΡΕΑΣ ΜΑΚΡΥΠΙΔΗΣ: …ότι συζητάει και προτρέπει να αυξηθεί το όριο συνταξιοδότησης και όχι να μειωθεί. Να γιατί σας λέμε ότι ούτε και αυτή τη δέσμευση την υλοποιείτε, κύριε Υπουργέ. Είναι στον αέρα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών «Αύξηση συντάξεων Δημοσίου και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Οικονομίας και Οικονομικών «Αύξηση συντάξεων Δημοσίου και άλλες διατάξεις» γίνεται δεκτό επί της αρχής κατά πλειοψηφία. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      Με τη συναίνεση του Σώματος και ώρα 15.32΄, λύεται η συνεδρίαση για αύριο ημέρα Παρασκευή 7 Οκτωβρίου 2005 και ώρα 10.30΄ με αντικείμενο εργασιών του Σώματος: κοινοβουλευτικό έλεγχο, α) συζήτηση επικαίρων ερωτήσεων και β) συζήτηση της υπ’ αριθμόν 7/23.9.2005 επερώτησης είκοσι επτά Βουλευτών του ΠΑ.ΣΟ.Κ. προς τον  Υπουργό Τουριστικής Ανάπτυξης σχετικά, με θέματα που αφορούν τον Τουρισμό στη Βόρεια Ελλάδα, σύμφωνα με την ημερήσια διάταξη που έχει διανεμηθεί.
      
      Η  ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 6-10-05	- 3 –



