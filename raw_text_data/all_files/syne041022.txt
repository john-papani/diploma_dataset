ΣΗΜΕΙΩΣΗ:  Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.


ΠΡΑΚΤΙΚΑ  ΒΟΥΛΗΣ
ΙΑ’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α’
ΣΥΝΕΔΡΙΑΣΗ  Ν’
Παρασκευή, 22 Οκτωβρίου 2004


	Αθήνα, σήμερα στις 22 Οκτωβρίου, ημέρα Παρασκευή και ώρα 10.51’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΙΟΥ ΧΑΤΖΗΓΑΚΗ.
	ΠΡΟΕΔΡΕΥΩΝ (Σωτήριος Χατζηγάκης):  Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Δημήτριο Τσιόγκα Βουλευτή Λάρισας, τα ακόλουθα:
     Ο Βουλευτής Φωκίδας κ. Ιωάννης Μπουγάς κατέθεσε αναφορά με την οποία  Σύλλογος Γονέων ΤΕΕ Άμφισσας ζητεί την άμεση κάλυψη των κενών θέσεων καθηγητών στο ΤΕΕ Άμφισσας.
     Ο Βουλευτής Δωδεκανήσου κ. Κωνσταντίνος Καϊσερλής κατέθεσε αναφορά με την οποία ο Δήμαρχος Ρόδου ζητεί χρηματοδότηση για την ολοκλήρωση της μελέτης «Δίκτυα αποχετεύσεως και εγκαταστάσεως επεξεργασίας και διαθέσεως λυμάτων δήμου νότιας Ρόδου.
     Οι Βουλευτές κυρίες Λιάνα Κανέλλη και Ελπίδα Παντελάκη κατέθεσαν αναφορά με την οποία ο Σύλλογος Γονέων και Κηδεμόνων Μουσικού Σχολείου Ιλίου Αθήνας καταγγέλλει τις ελλείψεις καθηγητών και ζητεί την επίλυση προβλημάτων που αντιμετωπίζει το σχολείο.
     Η Βουλευτής Κορινθίας κα Αθηνά Κόρκα κατέθεσε αναφορά με την οποία ο Σύλλογος Γονέων Κηδεμόνων και Φίλων Εργαστηρίου Ειδικής Επαγγελματικής Εκπαίδευσης και κατάρτισης νομού Κορινθίας ζητεί την στελέχωσή του με το προβλεπόμενο εκπαιδευτικό προσωπικό.
     Η Βουλευτής Μαγνησίας κα Ροδούλα Ζήση κατέθεσε αναφορά με την οποία ο δήμος Αλοννήσου ζητεί την άμεση τοποθέτηση διδακτικού προσωπικού στις κενές θέσεις του γυμνασίου και λυκείου Αλοννήσου.
     SX
    ΠΡΟΕΔΡΕΥΩΝ (Σωτήριος Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 2 Νοεμβρίου 2004.
    «Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παρ.5 Καν. Βουλής)
    1. Η με αριθμό 1177/28.5.2004 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας και Κοινωνικής Αλληλεγγύης, σχετικά με την πρόσληψη νοσηλευτικού και παραϊατρικού προσωπικού για την αντιμετώπιση εποχιακών αναγκών στο Γενικό Νοσοκομείο Σερρών.
    2. Η με αριθμό 2325/140/21.7.20004 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη συρρίκνωση της Αγροτικής Τράπεζας Ελλάδος στη Γερμανία.
    3. Η με αριθμό 2906/6.9.2004 ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Πολιτισμού, σχετικά με τη λήψη μέτρων για την αντιμετώπιση της εθνικιστικής και ρατσιστικής βίας στα γήπεδα.
    
    
    Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παρ.5 Καν. Βουλής)
    1. Η με αριθμό 2960/8.9.2004 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή του τμήματος της Εθνικής Οδού Κορίνθου – Πάτρας.»
    Κυρίες και κύριοι συνάδελφοι, εισερχόμαστε στη συζήτηση των
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Πρώτη θα συζητηθεί η δεύτερη επίκαιρη ερώτηση με αριθμό 348/19.10.2004 του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πρόσληψη των επιτυχόντων του διαγωνισμού του Ανωτάτου Συμβουλίου Επιλογής Προσωπικού του 1998.
    Το περιεχόμενο της επίκαιρης ερώτησης του κ.Τσιόγκα έχει ως εξής:
    «Σε κινητοποιήσεις βρίσκονται οι επιτυχόντες, αλλά μη προσληφθέντες, του διαγωνισμού του ΑΣΕΠ του 1998. Η Κυβέρνηση, παρά τις προεκλογικές της δεσμεύσεις, αρνείται να ικανοποιήσει το δίκαιο αίτημά τους και παρά την έκδοση τελεσίδικης απόφασης του Συμβουλίου της Επικρατείας.
    Ερωτάται ο κύριος Υπουργός τι προτίθεται να κάνει η Κυβέρνηση για να εξασφαλίσει το δικαίωμα για μόνιμη και σταθερή δουλειά για όλους τους επιτυχόντες του διαγωνισμού του ΑΣΕΠ του 1998.»
    Το λόγο έχει ο Υφυπουργός Εσωτερικών, Δημόσιας Διοίκησης & Αποκέντρωσης κ. Ανδρεουλάκος για τρία λεπτά. 
    
    (BM)
    
    
    
    
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Τσιόγκα, σύμφωνα με τη νομοθεσία του ΑΣΕΠ επιτυχόντες θεωρούνται αυτοί, οι οποίοι υπερβαίνουν τη βάση και είναι μέσα στον κύκλο του αριθμού των θέσεων που έχουν προκηρυχθεί. Οι άλλοι είναι επιλαχόντες, για να βάζουμε τα θέματα στη σωστή τους βάση.
     Η θέση η δική μας είναι ξεκάθαρη. Εμείς θα άρουμε τις αδικίες. Προχθές ο Υπουργός, ο κ. Παυλόπουλος, είπε ότι θα φέρουμε νομοθετική ρύθμιση για να συνταχθεί ένας πανελλήνιος πίνακας κατά κατηγορία και φθίνουσα βαθμολογία για να αρθούν οι αδικίες που έχουν γίνει και από την άλλη μεριά να μην θιγεί κανένας από αυτούς που έχουν ήδη διορισθεί εδώ και πέντε-έξι χρόνια και δεν φταίνε σε τίποτα να βρεθούν εκτός δημοσίου. 
      Αυτή η νομοθετική ρύθμιση είναι επιβεβλημένη για τον εξής λόγο: Αυτή τη στιγμή υπάρχει μία απόφαση του Συμβουλίου της Επικρατείας, η οποία έλυσε το συνταγματικό ζήτημα και είπε ότι αφενός οι διατάξεις που περιόριζαν το δικαίωμα συμμετοχής σε μια νομαρχία και μέχρι δέκα φορείς και αφετέρου οι διατάξεις που έλεγαν ότι οι Χ θέσεις θα καταληφθούν κατά 50% από αυτούς που είχαν απολυτήριο Γενικού Λυκείου και το άλλο 50% από αυτούς που είχαν απολυτήρια άλλων σχολείων, είναι αντισυνταγματικές. Ανέπεμψε δε την υπόθεση στο Γ΄ τμήμα για να δικαστεί στην ουσία. Δηλαδή, δεν έχουμε αμετάκλητα κοινοτική κρίση και γι’ αυτό το λόγο, αλλά και για το λόγο ότι αυτή τη στιγμή δεν ξέρουμε πόσες άλλες υποθέσεις εκκρεμούν στα διοικητικά εφετεία της χώρας. Διότι η πρόσφατη αυτή κρίση του Συμβουλίου της Επικρατείας είναι επί εφέσεως που είχε ασκήσει κάποια κυρία, η οποία είχε μετάσχει στο διαγωνισμό, είχε απορριφθεί η αίτηση ακυρώσεως από το Εφετείο και έκανε έφεση στο Συμβούλιο της Επικρατείας.
      Για να επιληφθεί το ΑΣΕΠ, σύμφωνα με την κείμενη νομοθεσία του, θα πρέπει να έχει αμετάκλητη ακυρωτική κρίση. Δεν μπορεί δηλαδή, όπως έχουν σήμερα τα πράγματα, χωρίς νομοθετική ρύθμιση να έρθει και να συντάξει έναν πανελλήνιο πίνακα κατά κατηγορία και φθίνουσα σειρά βαθμολογίας, ώστε αυτοί οι οποίοι θα είχαν διορισθεί, εάν δεν υπήρχαν οι αντισυνταγματικοί περιορισμοί, να διορισθούν. Επίσης, εάν δεν φέρουμε αυτή τη νομοθετική ρύθμιση και κάνουμε τον πανελλήνιο πίνακα κατάταξης κατά κατηγορία και φθίνουσα βαθμολογία, δεν θα ωφεληθούν όσοι είχαν λάβει μέρος στο διαγωνισμό αλλά δεν προσέφυγαν στη δικαιοσύνη.
      Εμείς λοιπόν με τη νομοθετική ρύθμιση που θα φέρουμε αφενός δεν θα θιγούν όσοι είναι ήδη διορισμένοι επί τη βάσει αυτού του ατελούς διαγωνισμού και αφετέρου όσοι θα διορίζονταν το 1998, εάν δεν εφαρμόζονταν οι αντισυνταγματικές διατάξεις, θα διορισθούν τώρα. Αυτή είναι μία ξεκάθαρη θέση που αίρει όλες τις αδικίες. Διότι οποιαδήποτε άλλη κρίση θα παραβιάσει την αρχή της ισότητας και τη δημοκρατική αρχή ότι ο καθένας έχει δικαίωμα να αναπτύσσει επί ίσοις όροις την προσωπικότητά του. 
      Εάν λοιπόν έρθουμε εμείς με μία νομοθετική ρύθμιση, όπως ζητούν οι ενδιαφερόμενοι -εγώ καταλαβαίνω ότι έχουν ένα εύλογο ενδιαφέρον- και διορίσουμε όλους όσους μετείχαν τότε στο διαγωνισμό και είχαν πιάσει τη βάση, δεν στερούμε τότε το δικαίωμα από μία χορεία νέων ανθρώπων -και αυτοί έχουν το συνταγματικά αναφαίρετο δικαίωμα επί τη βάσει της αρχής της ισότητας- να ζητήσουν να κριθούν, να αξιολογηθούν και αν είναι ικανοί να καταλάβουν μία θέση στο δημόσιο; 
      Έχουν και αυτοί δικαίωμα προσβασιμότητας στο δημόσιο, κύριε συνάδελφε. Και το έχουν αυτό όλοι οι Έλληνες. Γιατί όλοι οι Έλληνες είναι ίσοι ενώπιον του νόμου, ενώπιον της πολιτείας.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ.
     Ο κ. Τσιόγκας έχει το λόγο.
      (TS)
      
      
      
      
      
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, εμείς από την πλευρά μας θέλουμε να τονίσουμε ότι όπως και με την προηγούμενη Κυβέρνηση έτσι και με τη σημερινή, είμαστε στο πλευρό των εργαζομένων, όχι μόνο επειδή φέρνουμε σήμερα το θέμα στη Βουλή όπως το έχουμε ξαναφέρει και άλλες φορές παλαιότερα ζητώντας την μονιμοποίηση των επιτυχόντων, αλλά και επειδή βρισκόμαστε καθημερινά στις κινητοποιήσεις που πραγματοποιούν, στις διαδηλώσεις, αν θέλετε, και στα σκηνάκια που έχουν στήσει έξω από το Υπουργείο Εσωτερικών, ζητώντας τη δικαίωσή τους.
      Η Κυβέρνηση, όμως, της Νέας Δημοκρατίας συνεχίζει την ομηρία των επιτυχόντων του διαγωνισμού του 1998, όπως έκανε και η προηγούμενη κυβέρνηση του ΠΑΣΟΚ. Μάλιστα, η Κυβέρνηση της Νέας Δημοκρατίας, όταν ήταν στην αντιπολίτευση, είχε υποσχεθεί πολλές φορές στους επιτυχόντες ότι θα τους τακτοποιήσει, πράγμα που έκανε για να υφαρπάξει την ψήφο τους. 
      Για τους συγκεκριμένους συμβασιούχους είχε καταθέσει και ερώτηση στη Βουλή, την οποία υπέγραφαν σαράντα δύο Βουλευτές της Νέας Δημοκρατίας. Σύσσωμη η τωρινή πολιτική ηγεσία του Υπουργείου Εσωτερικών υπέγραφε τότε την τακτοποίηση και μονιμοποίηση όλων των συμβασιούχων, ζητώντας το διορισμό τους. 
      Τι άλλαξε και σήμερα η Κυβέρνηση της Νέας Δημοκρατίας δεν διορίζει και δεν τακτοποιεί τους συμβασιούχους, όταν έχουμε μάλιστα και απόφαση του Συμβουλίου της Επικρατείας που τους δικαιώνει, λέγοντας ότι ο διορισμός τους είναι καθ’  όλα νόμιμος; Εάν λάβουμε υπόψη τις τεράστιες ελλείψεις που υπάρχουν σήμερα σε όλο το δημόσιο τομέα, νομίζουμε ότι είναι πολύ λίγοι οι επιτυχόντες του διαγωνισμού του ’98 για να καλύψουν όλες αυτές τις κενές θέσεις. 
      Τελειώνοντας, θέλω να τονίσω ότι τα σενάρια που ακούγονται και τα δημοσιεύματα που διαβάζουμε στις εφημερίδες πως θα τακτοποιηθεί ένας μικρός αριθμός από τους επιτυχόντες, τα θεωρούμε πέρα για πέρα άδικα, γιατί σήμερα στο Δημόσιο εργάζονται –και καλώς εργάζονται- άτομα τα οποία πέτυχαν στον διαγωνισμό με 441 μόρια, ενώ η συντριπτική πλειοψηφία έχει πολύ περισσότερα μόρια. Είναι μια κατάφορη αδικία και νομίζουμε ότι η Κυβέρνηση πρέπει να φέρει μια νομοθετική ρύθμιση για την τακτοποίηση όλων των επιτυχόντων στο διαγωνισμό του 1998.
      ΠΡΟΕΔΡΕΥΩΝ (Σωτήριος Χατζηγάκης): Ο κύριος Υπουργός έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης & Αποκέντρωσης): Κύριε συνάδελφε, είναι εργαζόμενοι αυτοί που έλαβαν μέρος σ’ ένα διαγωνισμό και δεν έχουν διοριστεί στο Δημόσιο; Έλεος! Είναι όμηροι αυτοί οι οποίοι έλαβαν μέρος σ’ ένα διαγωνισμό και δεν έχουν διοριστεί στο Δημόσιο; Μιλάτε για ομήρους συμβασιούχους ορισμένου χρόνου. Μην επεκτείνετε αυτό τον όρο της ομηρίας μέχρι αυτού του σημείου, διότι πλέον δεν θα έχουμε κοινή γλώσσα για να μιλάμε και να συνεννοούμαστε ενώπιον της Εθνικής Αντιπροσωπείας.
      ΔΗΜΗΤΡΙΟΣ ΤΣΙΟΓΚΑΣ: Το λέγατε και σεις όταν ήσασταν στην Αντιπολίτευση.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης & Αποκέντρωσης): Μισό λεπτό, κύριε Τσιόγκα. Εγώ σας άκουσα με θρησκευτική προσήλωση και ευλάβεια. Ακούστε με και εμένα.
      Σας ερωτώ, λοιπόν: Το θέμα δικαιοσύνης είναι θέμα αριθμών; 
      ΔΗΜΗΤΡΙΟΣ ΤΣΙΟΓΚΑΣ: Ναι, και καταθέτω για τα Πρακτικά την ερώτηση που είχατε καταθέσει για τον διορισμό τους.
      (Στο σημείο αυτό ο Βουλευτής κ. Δημήτριος Τσιόγκας                         καταθέτει για τα Πρακτικά την προαναφερθείσα ερώτηση , η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήριος Χατζηγάκης): Κύριε συνάδελφε, δείξτε σεβασμό και για την άλλη άποψη.
      Συνεχίστε, κύριε Ανδρεουλάκο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης & Αποκέντρωσης): Κύριε Τσιόγκα, εμείς λέμε ότι θα εφαρμόσουμε αυτό το οποίο όρισε το Συμβούλιο της Επικρατείας. Ό,τι είπε το Συμβούλιο της Επικρατείας θα το κάνουμε πράξη και όσες αδικίες επήλθαν συνεπεία αφορμή ή αντισυνταγματικών διατάξεων, αυτές θα τις άρουμε και θα φτιάξουμε ένα καινούργιο πανελλαδικό πίνακα κατάταξης του ΑΣΕΠ, της ανεξάρτητης διοικητικής αρχής, κατά κατηγορία και φθίνουσα επιτυχία. Όσοι απ’ αυτούς που έλαβαν μέρος στο διαγωνισμό θα είναι εντός του κύκλου των διοριστέων, θα διοριστούν. 
     Επιπλέον, επειδή υπάρχει κίνδυνος να εξωπεταχθούν αυτοί που ήδη εργάζονται πέντε χρόνια και θεωρήθηκαν τότε επιτυχόντες με τις συνταγματικές εκείνες διατάξεις, λέμε να μη θιγούν αυτοί. Θα παραμείνουν οι 2.383 εργαζόμενοι που διορίστηκαν με τον τότε διαγωνισμό και όσοι άλλοι θα κριθούν διοριστέοι επί τη βάση της αποφάσεως του Συμβουλίου της Επικρατείας, θα διοριστούν.
     Τι άλλο να κάνουμε, κύριε Τσιόγκα; 
     ΔΗΜΗΤΡΙΟΣ ΤΣΙΟΓΚΑΣ: Να τους διορίσετε όλους.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης & Αποκέντρωσης): Εσείς θέλετε, λοιπόν, αντισυνταγματικά να διοριστούν άλλοι οκτώ, εννιά χιλιάδες, ενώ δεν θα ήταν διοριστέοι σύμφωνα με το διαγωνισμό του 1998.
     ( XP )
      Και λέτε στους άλλους που θέλουν και αυτοί να διεκδικήσουν μια θέση στο δημόσιο ότι αποκλείονται. Και κάνουμε δύο κατηγορίες Ελλήνων. Αυτούς που θα ευνοηθούν και αυτούς που δεν θα ευνοηθούν. Εσείς θέλετε τέτοιες αδικίες; Το Κομμουνιστικό Κόμμα Ελλάδας κ. Τσιόγκα θέλει να παραβιάζεται το Σύνταγμα, η αρχή της ισότητας για να έχουμε δύο κατηγορίες πολιτών, αυτούς που θα ευνοούνται με νομοθετικές ρυθμίσεις αντισυνταγματικές και αυτούς που θα παραμένουν στο περιθώριο εσαεί; ‘Ετσι αντιλαμβάνεσθε την κοινωνική ευαισθησία έναντι του συνόλου των Ελλήνων που διεκδικούν μια θέση εργασίας; 
      Δε νομίζω ότι είναί αυτή η θέση του Κομμουνιστικού Κόμματος και θα σας παρακαλέσω να επανατοποθετηθείτε. 
    ΔΗΜΗΤΡΙΟΣ ΤΣΙΟΓΚΑΣ: Εμείς ζητάμε να μονιμοποιηθούν όλοι οι συμβασιούχοι.
    ΠΡΟΕΔΡΕΥΩΝ (Σωτήριος Χατζηγάκης): Σας παρακαλώ κύριε Τσιόγκα. Ο Υπουργός σας απάντησε. Εάν η απάντησή του δεν ήταν ικανοποιητική ο κοινοβουλευτικός δρόμος έχει και άλλα σκαλοπάτια. 
    Κυρίες και κύριοι συνάδελφοι, διακόπτουμε προσωρινώς την συζήτηση των επικαίρων ερωτήσεων για να εισέλθουμε στην 
      ΣΥΜΠΛΗΡΩΜΑΤΙΚΗ ΗΜΕΡΗΣΙΑ ΔΙΑΤΑΞΗ
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις». 
    Κύριε Υπουργέ, έχετε να κάνετε κάποια παρατήρηση;
    ΠΕΤΡΟΣ ΔΟΥΚΑΣ ( Υφυπουργός Οικονομίας & Οικονομικών): ‘Όχι κύριε Πρόεδρε.
      ΠΡΟΕΔΡΕΥΩΝ (Σωτήριος Χατζηγάκης):  Ερωτάται το Σώμα: Γίνεται δεκτό το νομοσχέδιο   και στο σύνολο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΦΟΥΡΑΣ: Κατά πλειοψηφία.
      ΠΡΟΕΔΡΕΥΩΝ (Σωτήριος Χατζηγάκης): Το νομοσχέδιο έγινε δεκτό κατά πλειοψηφία και στο σύνολο. 
       Συνεπώς, το νομοσχέδιο του Υπουργείου Οικονομίας και Οικονομικών, «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις», έγινε δεκτό κατά πλειοψηφία κατ’ αρχήν, κατ’  άρθρον και στο σύνολο σε μόνη συζήτηση και έχει ως εξής:
      (Να καταχωριστεί το κείμενο του νομοσχεδίου)
      
    
    
    
    
    
    
    
    
    ΠΡΟΕΔΡΕΥΩΝ (Σωτήριος Χατζηγάκης): Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: «Μεταγραφές φοιτητών και σπουδαστών εσωτερικού και άλλες διατάξεις».
    Κύριε Υπουργέ, έχετε να κάνετε κάποια παρατήρηση;
    ΣΠΥΡΙΔΩΝ ΤΑΛΙΑΔΟΥΡΟΣ  ( Υφυπουργός Εθνικής Παιδείας & Θρησκευμάτων):  ‘Όχι, κύριε Πρόεδρε.
    ΠΡΟΕΔΡΕΥΩΝ (Σωτήριος Χατζηγάκης):  Ερωτάται το Σώμα: Γίνεται δεκτό το νομοσχέδιο και στο σύνολο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΦΟΥΡΑΣ: Κατά πλειοψηφία.
    ΠΡΟΕΔΡΕΥΩΝ (Σωτήριος Χατζηγάκης):  Το νομοσχέδιο έγινε δεκτό κατά πλειοψηφία και στο σύνολο.
    Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Μετεγγραφές φοιτητών και σπουδαστών εσωτερικού και άλλες διατάξεις»  έγινε δεκτό κατά πλειοψηφία κατ’ άρχήν κατ’ άρθρον και στο σύνολο σε μόνη συζήτηση και έχει ως εξής:
    (Να καταχωριστεί το κείμενο του νομοσχεδίου)
    
    
    
    
    
    
    
    
    
    
    
    
    
    
    
    
    ΠΡΟΕΔΡΕΥΩΝ (Σωτήριος Χατζηγάκης):  Παρακαλώ το Σώμα να εξουσιοδοτήσει το Προεδρείο για την υπ΄ευθύνη του επικύρωση των Πρακτικών της σημερινής συνεδριάσεως ως προς την ψήφιση στο σύνολο των παραπάνω νομοσχεδίων.
    Επανερχόμαστε στη συζήτηση των επικαίρων ερωτήσεων.
    Τρίτη είναι η με αριθμό 345/19.10.2004 επίκαιρη ερώτηση του Συνασπισμού της Ριζοσπαστικής Αριστεράς κ. Αλεξάνδρου Αλαβάνου προς τους Υπουργούς Οικονομίας και Οικονομικών και απασχόλησης και Κοινωνικής Πρόνοιας  σχετικά με τη χορήγηση επιδόματος θέρμανσης.
    Η επίκαιρη ερώτηση του κ. Αλαβάνου έχει ως  εξής:
    “Η ανοδική πορεία των διεθνών τιμών πετρελαίου που έχουν ξεπεράσει τα 50 δολάρια το βαρέλι, έχει δημιουργήσει αλυσιδωτές ανατιμήσεις στην ελληνική οικονομία επιβαρύνοντας υπέρμετρα το κόστος της καθημερινής διαβίωσης. Με καταγεγραμμένους 2.000.000 πολίτες που ζουν κάτω από τα όρια της φτώχειας, ο επερχόμενος χειμώνας αναμένεται να φέρει σε κατάσταση πλήρους αδυναμίας μεγάλο αριθμό νοικοκυριών χαμηλοσυνταξιούχων, χαμηλόμισθων, ανέργων, κ.α.
    Η κυβέρνηση είναι αρνητική στο αίτημα για «επίδομα θέρμανσης» στις ευπαθείς ομάδες του πληθυσμού, με τον ισχυρισμό ότι θα υπάρχουν επιπτώσεις στον προϋπολογισμό, για μέτρα που δεν περιλαμβάνονται στο πρόγραμμά της, ενώ την ίδια στιγμή εμφανίζεται ότι επιδιώκει στην Ευρωπαϊκή ‘Ενωση μείωση του ειδικού φόρου κατανάλωσης του πετρελαίου, που αν γίνονταν δεκτή, θα είχε πολλαπλάσια επιβάρυνση για τον προϋπολογισμό. Την περίοδο 2000-2001 που έχει παρατηρηθεί αύξηση των τιμών του πετρελαίου, χορηγήθηκε επίδομα θέρμανσης σε κατηγορίες πολιτών που όμως ήταν ανεπαρκές.
    Ερωτώνται οι κ.κ. Υπουργοί Οικονομικών και Απασχόλησης:
    1.Αφού η μείωση του ειδικού φόρου, η οποία έχει απορριφθεί από την Ευρωπαϊκή ‘Ενωση θα είχε επιπτώσεις στον ελληνικό προϋπολογισμό, γιατί η κυβέρνηση δεν προχωρά σε ειδικά μέτρα χρηματοδοτικής ενίσχυσης των ευπαθών ομάδων του πληθυσμού;
    2.Θα χορηγήσει τελικά ένα ικανοποιητικό «επίδομα θέρμανσης» που να καλύπτει το σύνολο των νοικοκυριών, που έχουν εισόδημα κάτω από ένα ορισμένο όριο ετησίως:
    Ο Υφυπουργός κ. Δούκας έχει το λόγο.
    KO
      ΠΕΤΡΟΣ ΔΟΥΚΑΣ (Υφυπουργός Οικονομίας & Οικονομικών): Ευχαριστώ, κύριε Πρόεδρε. 
      Κύριε συνάδελφε, με το άρθρο 21 του νόμου 2873/2000 χορηγήθηκε ένα βοήθημα σε διάφορες κατηγορίες -ας τους πούμε δικαιούχους- ύψους 88 ευρώ, 117 ευρώ και 146 ευρώ ανάλογα με τον τόπο κατοικίας τους. 
      Η τότε οικονομική ενίσχυση που δόθηκε σε δυο ισόποσες δόσεις τον Δεκέμβριο 2000 και τον Μάρτιο του 2001 βάρυνε τον τότε κρατικό προϋπολογισμό με το ποσό των 156 εκατομμυρίων ευρώ. Το βοήθημα αυτό το πήραν κατηγορίες δικαιούχων ανεξάρτητα από τη συγκεκριμένη ανάγκη την οποία είχαν, δηλαδή είτε ζούσαν στην ορεινή Πίνδο είτε στη νότια Κρήτη. Ακόμη, πήραν το συγκεκριμένο βοήθημα και οι πρώην δήμαρχοι και κοινοτάρχες που είχαν χορηγία κάτω από 100.000 δραχμές και ανεξάρτητα από τον τόπο στον οποίο ζούσαν. 
      Γνωρίζετε τη δημοσιονομική κατάσταση της χώρας και το πόσο στριμωγμένες είναι οι πραγματικές μας δυνατότητες, αλλά και πόσο διαχειριστικά περίπλοκο είναι ένα τέτοιο εγχείρημα. Πάντως, θα παρακολουθήσουμε τις εξελίξεις στην αγορά πετρελαίου, θα δούμε αν τα πράγματα θα συνεχίσουν να είναι και να κινούνται όπως σήμερα και θα επανέλθουμε. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ. 
      Το λόγο έχει ο κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε. 
      Θα μπορούσα ίσως να ευχαριστήσω και τον κύριο Υφυπουργό, αλλά θα εξαρτηθεί από την δευτερολογία του, διότι γιατί για πρώτη φορά είδα ότι αφήνει ανοικτό το να δοθεί το επίδομα θέρμανσης και πρέπει να δοθεί αυτό! 
      Κύριε Υπουργέ, να ξέρετε ότι θα δοθεί το επίδομα θέρμανσης, διότι αυτές οι τιμές είναι απαγορευτικές για μια σειρά κατηγοριών του πληθυσμού και θέλω να σας πω ότι εμείς η Αριστερά θα σταθούμε σε αυτό και είναι ένα από τα κεντρικά και άμεσα αιτήματά μας. 
      Νομίζω ότι θα έπρεπε να είχατε πιο πλατύς ορίζοντες και να δείτε πολιτικές δυνάμεις, όχι μόνο από το χώρο της Αριστεράς, αν θέλετε, αλλά από το δικό σας χώρο της Κεντροδεξιάς σε άλλες χώρες της Ευρωπαϊκής Ένωσης που ήδη έχουν κινηθεί σε αυτή την κατεύθυνση. 
      Σας διαβάζω εδώ τις δηλώσεις του κ. Νικολά Σαρκονζί, Υπουργού Οικονομικών της Γαλλίας, που λέει ότι: «Είναι εξαιρετικά παράλογο η κυβέρνηση να αποκομίζει οφέλη από την αύξηση των φορολογικών εσόδων και να μη τα διανέμει στους πολίτες» και αποφάσισε να διανείμει την αύξηση των φορολογικών εσόδων. 
      Οι ερωτήσεις μου λοιπόν είναι τρεις τις οποίες θα πω τηλεγραφικά. Πρώτον, η Κυβέρνηση έχει ήδη ζητήσει από την Ευρωπαϊκή Ένωση τη μείωση του φόρου κατανάλωσης στο πετρέλαιο. Αυτό σημαίνει ότι είναι έτοιμη για απώλεια εσόδων, γιατί αυτό το οποίο δεν γίνεται δεκτό, αυτή την απώλεια εσόδων άμεσα τη διακηρύσσει ότι θα τη δώσει επίδομα σε ειδικές κατηγορίες τις οποίες πιο σωστά θα κρίνετε εσείς. 
      Δεύτερον, πόση είναι η άνοδος των εσόδων του ΦΠΑ απ’ αυτή την κατά 40% άνοδο της τιμής βενζίνης; Πόση προβλέπεται η άνοδος των εσόδων του ΦΠΑ από την άνοδο της τιμής της βενζίνης, δεδομένου ότι ο ΦΠΑ επιβάλλεται στο τελικό ποσό που διαμορφώνεται στο πρατήριο και αυτά θα είναι αυξημένα έσοδα; Γιατί λοιπόν να μη δοθούν σε αυτούς που έχουν ανάγκη. 
      Τρίτον, εξετάζει την πρόταση που έκανε και ο Γιάννης Δραγασάκης στην Επιτροπή Προϋπολογισμού, δηλαδή μακροπρόθεσμα να γίνει ένα ειδικό ταμείο το οποίο όταν τα πράγματα είναι ευνοϊκά θα σωρεύει κάποιους πόρους και όταν βρισκόμαστε σε δυσκολία θα μπορεί να ενισχύει τις αδύναμες κοινωνικά κατηγορίες ομάδες. 
      Ευχαριστώ. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Αλαβαάνο. 
      Το λόγο έχει ο Υπουργός κύριος Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας & Οικονομικών): Μην ξεχνάμε ότι η αύξηση της τιμής του πετρελαίου ταυτόχρονα δίνει τη δυνατότητα στον κόσμο να μειώσει και την κατανάλωση. 
      Τα έσοδα του ΦΠΑ, αυτό που σωστά αναφέρατε, δεν έχουμε δει ακόμη στην πράξη –υπάρχει ένας ετεροχρονισμός- πόσα ακριβώς θα είναι. Ωστόσο, δεν αναμένεται να έχουμε τόσα περισσότερα έσοδα. Όσον αφορά δε αυτά έσοδα -εάν υπάρξουν και κάποια επιπλέον- είστε ενήμερος ότι έχουμε πίεση από την Ευρώπη να ταυτοποιήσουμε τα δημόσια οικονομικά μας. 
      Επαναλαμβάνω όμως ότι αν συνεχιστεί αυτή η κατάσταση, διότι οι τιμές πετρελαίου θέρμανσης για παράδειγμα έχουν ανέβει λίγο λιγότερο από 20% παρά το γεγονός ότι το πετρέλαιο έχει πάει σε 55 δολάρια -σε ευρώ είναι χαμηλότερη η σχετική αύξηση- θα εξετάσουμε το θέμα. Ας δούμε πως προχωράει και θα το ξαναδούμε. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Δούκα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν σε χώρους του κτιρίου της Βουλής, εξήντα πέντε μαθητές και μαθήτριες με δυο συνοδούς δασκάλους από το 1ο Τοσίτσειο Δημοτικό Σχολείο Εκάλης. Τους καλωσορίζουμε. 
      (Χειροκροτήματα από όλες τις πτέρυγες)
      (GM)
      
      
      
      
    Εισερχόμαστε στις Επίκαιρες Ερωτήσεις Β’ Κύκλου:
    Θα προταχθεί η τέταρτη και με αριθμό 332/18.10.2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Οικονομίας και Οικονομικών, σχετικά με τη διερεύνηση τυχόν παρανομιών στο Χρηματιστήριο κλπ.
    Η επίκαιρη ερώτηση του κ. Ανδριανόπουλου σε περίληψη έχει ως εξής:
    «Η Κυβέρνηση αντιπαλεύει υποτίθεται με τα ειδικά συμφέροντα και με στόχο την επιβολή της διαφάνειας. Μέσα σ’ όλα αυτά υπάρχει και η υποτιθέμενη αγωνία για τα λαϊκά συμφέροντα και για την τύχη των εισοδημάτων των πολιτών. Μέσα στο πνεύμα αυτό κατά καιρούς ακούγονται διάφορα για την εξιχνίαση οικονομικών σκανδάλων, ώστε να διερευνηθούν κινήσεις που ενδεχόμενα ζημίωσαν επενδυτές και καταθέτες.
    Συχνά έρχεται λοιπόν στην επικαιρότητα το ζήτημα του Χρηματιστηρίου, που κατά καιρούς κάποιοι επιμένουν πως θα γίνει αντικείμενο ειδικής έρευνας της Βουλής. Αλλά να ερευνήσει η Βουλή τι; Αν υπήρξε σκάνδαλο, αυτό σχετίζεται με το γεγονός πως πολλές εταιρείες μπήκαν και άντλησαν κεφάλαια από τη Σοφοκλέους χαριστικά δίχως ουσιαστικό έλεγχο των οικονομικών τους στοιχείων και ότι ποτέ δεν υλοποίησαν τα επιχειρηματικά σχέδια βάσει των οποίων κέρδισαν την εμπιστοσύνη των ανύποπτων επενδυτών. Αλλά είναι θέμα της Βουλής να ελέγξει τα σχετικά ζητήματα; Η αρμοδιότητα ανήκει εξ ολοκλήρου στη διοίκηση του Χρηματιστηρίου και στην Επιτροπή Χρηματαγοράς, που δεν κάνουν απολύτως τίποτα. 
    Ερωτάται λοιπόν η Κυβέρνηση, γιατί δεν δίνει τη σχετική εντολή ώστε τα αρμόδια κρατικά εποπτικά όργανα να διερευνήσουν το τι ακριβώς έγινε τότε και να στείλουν τους τυχόν παρανομήσαντες στον εισαγγελέα.»
    Ο Υφυπουργός Οικονομίας και Οικονομικών κ. Δούκας έχει το λόγο.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, είναι πολύ σημαντικό το θέμα που θίγει ο εκλεκτός συνάδελφος. Θα έλεγα κατ’ αρχήν και πριν σας διαβάσω τις απαντήσεις που μας έδωσε και το Χρηματιστήριο και η Επιτροπή Κεφαλαιαγοράς για το θέμα, ότι κατ’ αρχήν η ίδια η Βουλή μπορεί να κρίνει αν πρέπει να εξετάσει σε βάθος κάποια θέματα που αφορούν την εύρυθμη λειτουργία των αγορών, με σκοπό να νομοθετήσει για να βελτιώσει το καθεστώς, όχι για να αποδώσει ευθύνες σε συγκεκριμένα άτομα του ιδιωτικού τομέα που είναι μέσα στο Χρηματιστήριο, ή να κρίνει αν πρέπει να εξετάσει κάποια θέματα που αφορούν την καλή ή όχι λειτουργία θεσμοθετημένων οργάνων όπως η Επιτροπή Κεφαλαιαγοράς. Αυτό νομίζω ότι είναι μέσα στις δυνατότητες της Βουλής. Ή ακόμα να εξετάσει αν κάποια μέλη της Κυβέρνησης ή κάποιοι συνάδελφοι στο Κοινοβούλιο ενέχονται σε πράξεις που η ίδια η Βουλή κρίνει ότι πρέπει να εξετάσει σε κάποιο βάθος σύμφωνα με τους νόμους και τον Κανονισμό της Βουλής. 
    Ας θυμηθούμε τον Αριστοτέλη που έλεγε ότι σε κάθε πράγμα υπάρχει υπερβολή, το έλλειμμα και το μέτρο, και το μέτρο δεν κρίνεται πάντα από κάποιο μαθηματικό τύπο ή αλγόριθμο ή από κάποιους σοβαρούς ανθρώπους που είναι σε θέση να κρίνουν αν κάτι έχει έλλειμμα ή είναι σε κατάσταση υπερβολής. Δηλαδή καμιά φορά μπορεί να δίνουμε την εντύπωση ότι δεν κάνουμε όσα πρέπει να κάνουμε, ή ότι χωνόμαστε παντού σε όλα, ότι τάχα τα ελέγχουμε και να μην ελέγχουμε τίποτα. 
    Έρχομαι τώρα στην απάντηση που έχουμε από την Επιτροπή Κεφαλαιαγοράς, η οποία λίγο-πολύ μας λέει ότι αυτήν τη στιγμή εξετάζει σε βάθος τα θέματα τα οποία αναφέρετε. Θα έχει τα πρώτα πορίσματα μέχρι το τέλος Φεβρουαρίου και αμέσως μετά θα τα εξετάσει. 
    Σας διαβάζω αυτολεξεί το τι μας λέει: «Η Επιτροπή Κεφαλαιαγοράς στα πλαίσια των αρμοδιοτήτων της εξετάζει τις τρέχουσες υποθέσεις και θέματα που ανακύπτουν. Ταυτόχρονα έχει οργανώσει ειδικές επιτροπές ή μονάδες από στελέχη της, που διενεργούν έλεγχο ή αξιολογήσεις στις παλιές υποθέσεις αναφορικά για τη χρήση αντληθέντων κεφαλαίων.
     Σημειώνεται ότι η παλαιά διοίκηση της Επιτροπής Κεφαλαιαγοράς ανέθεσε σε εξωτερικούς ελεγκτές τον ειδικό έλεγχο για τη χρήση των αντληθέντων κεφαλαίων, τα πορίσματα των οποίων αξιολογούνται από τις προαναφερθείσες επιτροπές ή μονάδες.
     Η Επιτροπή Κεφαλαιαγοράς προβλέπει ότι τα πορίσματα των παραπάνω ελέγχων προβλέπεται να συμπληρωθούν μέχρι το πρώτο δίμηνο του 2005. Με βάση τα ευρήματα των ελέγχων και τις εισηγήσεις των αξιολογητών, Εκτελεστική Επιτροπή και το Διοικητικό Συμβούλιο της Επιτροπής θα αποφανθούν για τις περαιτέρω ενέργειες που απαιτούνται.
     Σε περίπτωση που διαπιστωθούν παραβάσεις της χρηματιστηριακής νομοθεσίας, η Επιτροπή Κεφαλαιαγοράς θα επιβάλει τις προβλεπόμενες κυρώσεις και θα προβεί στις δέουσες ανακοινώσεις μέσω του Τύπου».
    Εάν υπάρχει ενδιαφέρον, να διαβάσω και την απάντηση του Χρηματιστηρίου στο ίδιο θέμα: 
    «Σε απάντηση της επίκαιρης ερώτησης κλπ., που κατέθεσε ο Βουλευτής κ. Ανδριανόπουλος σχετικά με την άσκηση εποπτείας και ελέγχου από το Χρηματιστήριο Αθηνών επί των εισηγμένων εταιριών και ειδικότερα για τον έλεγχο της πραγματοποίησης των επιχειρηματικών του σχεδίων, σας γνωρίζουμε κατ’ αρχήν ότι η Εταιρεία ΧΡΗΜΑΤΙΣΤΗΡΙΟ ΑΘΗΝΩΝ Α.Ε. με βάση το άρθρο 1 του νόμου τάδε και τα λοιπά, είναι αμιγώς ανώνυμη εταιρεία, πλήρως ιδιωτικοποιημένη, υποκείμενη μόνο στην εποπτεία της Επιτροπής Κεφαλαιαγοράς μόνο ως προς τη λειτουργία της, από την οποία λαμβάνει και τη σχετική άδεια.
     Εξάλλου με το άρθρο 15 κλπ, που τροποποιήθηκε κλπ, που προέβλεπε την εποπτεία του Υπουργείου Οικονομίας επί του Χρηματιστηρίου, η οποία δεν υφίσταται πλέον.
    (TL)
    
    
      Κατόπιν των ανωτέρω θεωρούμε ότι το Χρηματιστήριο Αθηνών δεν περιλαμβάνεται πλέον στη λίστα των εποπτευομένων από το Υπουργείο Οικονομίας και Οικονομικών φορέων και συνακόλουθα δεν υποχρεούται αυτοτελώς στην παροχή πληροφοριών στο πλαίσιο του κοινοβουλευτικού ελέγχου.
      Πέραν των ανωτέρω και επί της ουσίας της ερώτησης του κυρίου Βουλευτού, σας γνωρίζουμε ότι το πλαίσιο των αρμοδιοτήτων του Χρηματιστηρίου προσδιορίζεται πλέον από τον κανονισμό που εγκρίθηκε με την απόφαση της Επιτροπής Κεφαλαιαγοράς (ΦΕΚ 900Β΄). Με βάση τον κανονισμό αυτό, το Χρηματιστήριο Αθηνών δεν έχει εποπτικές αρμοδιότητες επί των εισηγμένων εταιρειών και ειδικότερα επί της υλοποίησης των επενδυτικών τους σχεδίων.
      Σημειώνουμε ωστόσο ότι το Χρηματιστήριο Αθηνών φροντίζει για την έγκαιρη διοχέτευση στο επενδυτικό κοινό των πληροφοριών που αποστέλλουν οι εισηγμένες εταιρείες και ειδικότερα για τη χρήση των αντληθέντων κεφαλαίων. Για την αποστολή, μάλιστα, των σχετικών πληροφοριών υπάρχουν ειδικές αναφορές στην ενότητα του κανονισμού, που αφορά τις υποχρεώσεις των εισηγμένων εταιρειών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ.
      Το λόγο έχει ο κ. Ανδριανόπουλος.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, πέραν της ενδιαφέρουσας αναφοράς στις οικονομικές απόψεις του Αριστοτέλη, για τις οποίες έχει γράψει και ένα πολύ ωραίο βιβλίο ο κύριος Υφυπουργός, θα ήθελα να πω ότι στο μεν κομμάτι που έχει σχέση με την Κεφαλαιαγορά δεν έχω αντιρρήσεις. Το μόνο ζήτημα είναι ότι φοβάμαι πάρα πολύ τις επιτροπές. Ξέρετε, οι επιτροπές συσκέπτονται για να μη σκέπτονται συνήθως και χρονοτριβούν και πηγαίνουν τα θέματα στις καλένδες. Ας ελπίσουμε ότι το Φεβρουάριο θα υπάρχουν πραγματικά αποτελέσματα.
      Αυτό όμως που με προβληματίζει είναι η συνεχής επίκληση του σκανδάλου του Χρηματιστηρίου από πολιτικούς παράγοντες, της Πλειοψηφίας κατά κύριο λόγο. Και μάλιστα ο Κυβερνητικός Εκπρόσωπος συχνά λέει ότι θα ανοίξουμε το φάκελο ή το σκάνδαλο του Χρηματιστηρίου, το Φθινόπωρο, τον Οκτώβριο, το Νοέμβριο. Απ’ όσα είπατε εδώ, ουσιαστικά δεν υπάρχει φάκελος που μπορείτε να ανοίξετε, παρά μόνο θέμα ευθύνης πολιτικών προσώπων, το οποίο όμως είναι φανερό πως πρέπει να προέλθει από τη δικαιοσύνη. Άρα, εδώ μιλάμε για ένα περίεργο σχήμα «τραμπάλας», που κι εγώ δεν ξέρω ακριβώς προς ποια κατεύθυνση πηγαίνει.
      Και εδώ έχουμε δύο ζητήματα, που είναι ουσιαστικά: το ένα είναι αν υλοποιήθηκαν τα business-plans, δηλαδή τα επιχειρηματικά σχέδια των εταιρειών που μπήκαν στο Χρηματιστήριο. Μας λέει η Επιτροπή Κεφαλαιαγοράς ότι θα το μελετήσει, το εξετάζει και θα μας δώσει πόρισμα. Εντάξει. Το Χρηματιστήριο όμως μας λέει «δεν έχω καμία ευθύνη, δεν είμαι εποπτευόμενος, είμαι ιδιωτικός φορέας». Περιέργως, εσείς προχθές διορίσατε τον Πρόεδρό του. Παρεμβαίνετε, δηλαδή, αυθαίρετα στον ιδιωτικό τομέα της οικονομίας; Θα διορίσετε δηλαδή και πρόεδρο σε καμία ιδιωτική τράπεζα, σε καμία ιδιωτική εταιρεία;
      Εν πάση περιπτώσει, τυπικά έτσι είναι. Ουσιαστικά, ξέρετε καλύτερα από μένα ότι δεν είναι έτσι. Αλλά δεν είναι εκεί το ζήτημα. Νομίζω πως η απάντηση του Χρηματιστηρίου πάσχει σε ένα βασικό σημείο. Η ερώτησή μου είχε δύο σκέλη. Το ένα σκέλος είναι για το επενδυτικό πρόγραμμα, το άλλο σκέλος είναι για τη διαδικασία έγκρισης της εισαγωγής εταιρειών στο Χρηματιστήριο. Και εκεί είναι σαφώς ευθύνη του Χρηματιστηρίου, να ελέγξει αν πράγματι υπήρχαν τα οικονομικά στοιχεία, βάσει των οποίων ενεκρίθη η εισαγωγή εταιρειών στο Χρηματιστήριο, βάσει των οποίων είχαμε όσα είχαμε στη συνέχεια. Ποιος τις εισήγαγε, ποιες εταιρείες ή ποιοι φορείς ή ποιες τράπεζες είχαν αναλάβει σαν underwriters ποιότητος την παρουσίασή τους; Και εκεί σαφώς αισθάνομαι πως το Χρηματιστήριο υπεκφεύγει και οφείλει να δώσει μια απάντηση.
      Και αν πράγματι θέλουμε να δούμε αν υπήρχε όντως σκάνδαλο στη Χρηματιστήριο και δεν ήταν απλώς ένα ζήτημα οικονομικής συγκυρίας, νομίζω ότι αυτά τα δύο σημεία είναι τα ουσιαστικά: πώς μπήκαν και αν υλοποίησαν τα επενδυτικά τους προγράμματα. Και όσον αφορά τα δύο «δεν τα ακουμπάμε», νομίζω ότι δεν μας ενδιαφέρει η διαφάνεια, αλλά η συγκάλυψη.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Ανδριανόπουλε.
      Ο κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας & Οικονομικών): Νομίζω ότι όπως έχουν τα πράγματα σήμερα, καλό είναι να περιμένουμε το πόρισμα της Επιτροπής Κεφαλαιαγοράς και από κει και πέρα θα κρίνουμε κατά πόσο θα πρέπει να συζητήσουμε περισσότερο το θέμα της ευθύνης των τραπεζών, των underwriters σε αυτές τις περιπτώσεις, καθώς επίσης το θέμα της λειτουργίας του Χρηματιστηρίου Αθηνών, έστω και αν θεωρείται ιδιωτικός τομέας σήμερα, γιατί αφορά πολύ κόσμο ο τρόπος λειτουργίας του. Μετά θα επανέλθουμε σε αυτό. Νομίζω όμως ότι σε πρώτη φάση θα περιμένουμε το πόρισμα της Επιτροπής.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ.
      Θα συζητηθεί η υπ’ αριθμόν 344/19-10-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Μεταφορών και Επικοινωνιών, σχετικά με τη λήψη μέτρων ενίσχυσης του συστήματος των δημόσιων συγκοινωνιών κλπ.
      Η επίκαιρη ερώτηση του κυρίου συναδέλφου έχει ως εξής:
      «Οι επιτυχείς εξετάσεις που έδωσε το δίκτυο των μέσων μαζικών μεταφορών στην περίοδο των Ολυμπιακών Αγώνων έδωσαν νέα ώθηση στον προβληματισμό για την καλύτερη και περισσότερο αποτελεσματική λειτουργίας του. Ταυτόχρονα όμως ανεδείχθησαν και σημεία προβληματισμού. Συγκεκριμένα:
      1. Η συχνότητα και ταχύτητα του τραμ δεν ανταποκρίνεται μέχρι στιγμής στις προβλέψεις, ενώ ερωτηματικά εγείρονται για την παραίτηση του προσφάτως ορισθέντος Διευθύνοντος Συμβούλου του.
      2. Η λειτουργία του προαστιακού σιδηροδρόμου δεν έχει επιτύχει την προσέλκυση μεγάλου αριθμού χρηστών του νέου μέσου και η τιμή του εισιτηρίου δείχνει αδικαιολόγητα υψηλή.
      3. Η τιμολόγηση των εισιτηρίων είναι αντιφατική και δυσνόητη στο μέσο πολίτη, ενώ δεν υπάρχει, όπως σε όλες τις ευρωπαϊκές πόλεις και πρωτεύουσες, ένα ενιαίο εισιτήριο και κάρτες για όλα τα μέσα και ειδικές προσφορές για τη συχνή χρήση από πολίτες και επισκέπτες.
      4. Οι χρόνοι λειτουργίας των διαφόρων συγκοινωνιακών μέσων μεταβάλλονται συχνά και δεν έχουν εμπεδωθεί από το κοινό.
      Ενόψει των ανωτέρω, ερωτάται ο αρμόδιος Υπουργός
      Τι μέτρα προτίθεται να λάβει για την αντιμετώπιση των ανωτέρω προβλημάτων και την ενίσχυση του συστήματος των δημοσίων συγκοινωνιών;»
      (ΜΒ)
      Το λόγο έχει ο Υφυπουργός Μεταφορών και Επικοινωνιών κ. Αναστάσιος Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών & Επικοινωνιών): Πολλά θέματα θέτει η ερώτηση. Αναζητώ την επικαιρότητά τους. Δεν μπορώ να τη βρω, αλλά δεν έχει σημασία. 
      Συχνότητα δρομολογίων τραμ: Είναι μέσα στα προβλεπόμενα όρια, δεδομένου ότι από 5-9-2004 εξασφαλίζει χρονο-απόσταση μεταξύ των στάσεων οκτώ λεπτά, που είναι το διεθνές στάνταρ. 
      Σχετικά με την ταχύτητα: Όσον αφορά μεν τη διαδρομή από Πειραιά μέχρι την Γλυφάδα, αυτή είναι πάλι μέσα στα παραδεκτά όρια. Εκεί που υστερεί είναι η διαδρομή μεταξύ Συντάγματος και Γλυφάδας όπου χρειάζονται 55 λεπτά, ενώ η άλλη γραμμή κάνει, όπως είπαμε, 45 λεπτά. Αυτό θα διορθωθεί με την πλήρη εφαρμογή του συστήματος του «πρασίνου κύματος», το οποίο δίνει απόλυτη προτεραιότητα στο τραμ.
      ΑΘΑΝΑΣΙΟΣ ΑΛΕΥΡΑΣ: Πόσο χρόνο είπατε για Σύνταγμα;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών & Επικοινωνιών): Έχετε χρόνο για να απαντήσετε, κύριε Αλευρά. 
      Πάμε τώρα στην κίνηση του Προαστιακού. Αυτή η κίνηση που παρουσιάζεται σήμερα δεν πρέπει να θεωρηθεί ενδεικτική της μελλοντικής χρηστικότητας του μέσου, γιατί για το μέσο αυτό προβλέπεται ένα μήκος γραμμών 230 χιλιομέτρων και γι’ αυτό το δρομολόγιο χρειάζονται επίσης 48 σταθμοί, εκ των οποίων ήδη ελάχιστοι έχουν κατασκευαστεί. Ανεξάρτητα όμως από αυτό, βρισκόμαστε σε διαρκή συζήτηση για την τιμή εισιτηρίου, που ήδη βρίσκεται σε εξέλιξη η αναθεώρησή της, όπως και για το σύνολο των καρτών για το μέσο αυτό. Οι αρχές αυτές της τιμολόγησης αναμένεται να εφαρμοστούν στο άμεσο μέλλον. 
      Επίσης, καθιερώθηκαν νέοι τύποι εισιτηρίων και καρτών. Στην ενιαία κάρτα προς το παρόν δεν περιλαμβάνεται μόνον ο Προαστιακός διότι δεν έχει ακόμη ολοκληρωθεί το όλο έργο. 
      Επίσης όσον αφορά τη δυνατότητα να κυκλοφορούν τα μέσα μαζικής μεταφοράς το βράδυ ξέρετε ότι κυκλοφορούν ήδη ολόκληρο το 24ωρο συγκεκριμένες λεωφορειακές γραμμές και τα τρόλεϊ. 
      ΠΡΟΕΔΡΕΥΩΝ (Σωτήριος Χατζηγάκης): Ο κ. Αλευράς έχει το λόγο. 
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, όσον αφορά την επικαιρότητα την οποία ζήτησε ο κύριος Υπουργός με ανησυχεί ότι δεν τη βρίσκει, αλλά πιστεύαμε στο ΠΑΣΟΚ -και πιστεύουμε ακόμα και σήμερα- ότι το μεταολυμπιακό τοπίο είναι γόνιμο και εύφορο, έτσι ώστε να αναζητηθεί ένας συνολικός σχεδιασμός και μια συνολική πριμοδότηση των μέσων μαζικής μεταφοράς για τη βελτίωση της ποιότητας ζωής των πολιτών στο Λεκανοπέδιο. Όσο ο σχεδιασμός της Κυβέρνησης ήταν αποτέλεσμα του σχεδιασμού της προηγούμενης κυβέρνησης, τα πράγματα πήγαιναν καλά. Τώρα που χρειάζεται να δείξει το δικό της σχέδιο βρισκόμαστε μπροστά σε πλήρη απουσία δράσεων, προτάσεων και εναλλακτικών λύσεων. Θυμίζω ότι προεκλογικά ο Πρωθυπουργός περιόδευε στους δήμους της Β’ Περιφέρειας Αθηνών παρουσιάζοντας ένα υποτιθέμενο σχέδιο, το οποίο θα βελτίωνε την ποιότητα ζωής και την ευημερία των πολιτών. Αυτό το σχέδιο προφανώς προκύπτει ότι στον τομέα των μεταφορών δεν περιλαμβάνει καμία συγκεκριμένη πρόταση και αυτό ακριβώς έρχεται να επισημάνει η επίκαιρη ερώτηση. 
      Πρώτον, για το τραμ χθες είδαμε κάποιες εσπευσμένες ανακοινώσεις του Υπουργού Μεταφορών. Στο θέμα του τραμ δεν άκουσα ακριβώς τους χρόνους τους οποίους επικαλεσθήκατε, αλλά το προηγούμενο Σάββατο έκανα τη διαδρομή Σύνταγμα-Γλυφάδα πάνω από μια ώρα, κύριε Υπουργέ. Και μέσα στο κέντρο της πόλης, μέχρι δηλαδή να μπούμε στην περιοχή του Νέου Κόσμου, το τραμ έχασε περίπου 10 λεπτά με τα φανάρια. Πρέπει να βρεθεί λοιπόν και να δοθεί η λύση. Αν το πρόβλημα έχει να κάνει με το ότι οι υπηρεσίες του ΥΠΕΧΩΔΕ φοβούνται ότι η παρέμβαση του συστήματος σηματοδότησης του τραμ θα ανατρέψει τη σηματοδότηση της υπόλοιπης πόλης, αυτό πρέπει να το λύσετε άμεσα και να το λύσετε με προτεραιότητα στο μέσο μαζικής μεταφοράς, δηλαδή στο τραμ.
      Δεύτερον, χθες άκουσα για το τραμ την παγκόσμια πρωτοτυπία ο Υπουργός για την επιτάχυνση της διαδρομής να εξαγγέλλει την κατάργηση ενδιαμέσων στάσεων. 
      (MN)
      
      
      
      
     Μα όταν από την μία θέλουμε να προσελκύουμε πολίτες χρήστες για το μέσο και από την άλλη καταργούμε τις στάσεις, δεν μπορεί να υπάρξει λύση.
     Τώρα πάω στον Προαστιακό. Το εισιτήριο είναι αδικαιολόγητα υψηλό. Χαίρομαι που άκουσα σήμερα από εσάς κύριε Υφυπουργέ, ότι επίκειται η επανατιμολόγηση του εισιτηρίου του Προαστιακού. Είναι ένα πρώτο αναγκαίο βήμα προκειμένου να βελτιωθεί η ελκυστικότητα του μέσου και ταυτόχρονα θα πρέπει να δείτε και την ελκυστικότητα των σταθμών με ποιο τρόπο θα ενισχυθούν σε συνεργασία με τους Δήμους, έτσι ώστε να μπορούν να χρησιμοποιούν οι πολίτες περιοχών στα Μεσόγεια τον Προαστιακό για να κατεβαίνουν στην πόλη.
     Το τελευταίο ζήτημα έχει να κάνει με τον σχεδιασμό για τις λεωφορειακές γραμμές. Θα παρακαλέσω να προσπαθήσετε να δώσετε ένα ενιαίο σχέδιο για το σύστημα μεταφορών και ιδιαίτερα για τα λεωφορεία. Ορισμένα βήματα θετικά μπορεί να έγιναν για τις λεωφορειακές γραμμές να τα αξιοποιήσετε, ό,τι θετικό προέκυψε από την εμπειρία των Ολυμπιακών Αγώνων να την αξιοποιήσετε και να την επεκτείνετε, αλλά να μην έχετε αντιφατικές πολιτικές και αντιφατικές ανακοινώσεις. 
     ΠΡΟΕΔΡΕΥΩΝ (Σωτήριος Χατζηγάκης): Ο κύριος Υφυπουργός Μεταφορών έχει το λόγο.
     ΑΝΑΣΤΑΣΤΙΟΣ ΝΕΡΑΤΖΗΣ (Υφυπουργός Μεταφορών & Επικοινωνιών): Τρεις παρατηρήσεις σε ισάριθμες επισημάνσεις έχω να κάνω για τον κ. Αλευρά. 
     ‘Όταν μίλησα για έλλειψη επικαιρότητα, εννοούσα την κοινοβουλευτική. Εδώ, δεν κρίνουμε μέσω του θεσμού των επικαίρων ερωτήσεων ολόκληρη την συγκοινωνιακή πολιτική. Είναι αυτονόητο.
     Επίσης μας κατηγορείτε για έλλειψη πολιτικής. Μα δεν σκέφτεστε κύριε Αλευρά αυτό το Τράμ το οποίο εσείς το ξεκινήσατε, τελικά εμείς καταφέραμε να το λειτουργήσουμε καθώς και τον Προαστιακό. Μη μιλάτε για έλλειψη πολιτικής γιατί στου κρεμασμένου την αυλή δεν μιλάνε για σκοινί.
     Φυσικά διαμαρτυρηθήκατε γιατί για τη διαδρομή Σύνταγμα-Γλυφάδα προχθές έκανε κάποιο χρόνο παραπάνω το Τράμ. Μη ξεχνάτε ότι το Τράμ δεν αυτοδιαφημίζεται για το ταχύτερο των μέσων. Ακόμα επειδή βαίνει επί σταθεράς τροχιάς έχει εμπόδια. Το 15αύγουστο παραδείγματος χάριν περνούσε από τις γραμμές του Τράμ στο Παλαιό Φάληρο η περιφορά της εικόνας της Παναγίας. Καθυστέρησαν είκοσι λεπτά. Κάποιος άλλος ασυνείδητος πήγε και άφησε το αυτοκίνητό του στις γραμμές και το Τράμ δεν μπορούσε να περάσει. Τέτοιες καθυστερήσεις σε μέρη όπου είναι ανοικτή η πρόσβαση στις ράγες του Τράμ είναι αναμενόμενες και αναπόφευκτες. 
     Να κοιτάμε λοιπόν το μέσο όρο ομαλής και απρόσκοπτης διαδρομής του Τράμ ο οποίος είναι με τα διεθνή stantards. Αν θέλετε βέβαια να πάτε γρήγορα πάρτε τον Προαστιακό που αναπτύσσει ταχύτητα 125 χλμ. την ώρα και οσονούπω και με την ηλεκτροδότηση θα φθάσει τα 160 χλμ. την ώρα.
     ΠΡΟΕΔΡΕΥΩΝ (Σωτήριος Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα πως η Ειδική Επιτροπή επί του Απολογισμού και του Γενικού Ισολογισμού του Κράτους καταθέτει την έκθεσή της στα σχέδια νόμων του Υπουργείου Οικονομίας και Οικονομικών, α) Κύρωση του Απολογισμού του Κράτους οικονομικού έτους 2002, β) Κύρωση του Ισολογισμού του Κράτους οικονομικού έτους 2002. 
     Επίσης ο Πρόεδρος του Συνασπισμού της Ριζοσπαστικής Αριστεράς ζητάει ολιγοήμερη άδεια απουσίας του στο εξωτερικό. 
     Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήριος Χατζηγάκης): Η Βουλή ενέκρινε.
     Επίσης άδεια απουσίας στο εξωτερικό ζητάει και ο συνάδελφος Βουλευτής Θεσσαλονίκης κ. Δημήτρης Γαλαμάτης.
     Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήριος Χατζηγάκης): Η Βουλή ενέκρινε.
     Πάμε τώρα στην με αριθμό 349/19.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατσιλινάκου προς τον Υπουργό Εθνικής ‘Αμυνας σχετικά με την επίλυση συνταξιοδοτικών και οικονομικών προβλημάτων των ναυτεργατών των βοηθητικών πλοίων του Πολεμικού Ναυτικού που μονιμοποιήθηκαν κλπ.
     Η επίκαιρη ερώτηση έχει ως εξής:
     «Το θέμα των επίτακτων με το νομοσχέδιο που ψηφίστηκε στη Βουλή (ΦΕΚ 143/29.7.04) δε λύνει το πρόβλημα όλων των ναυτεργατών με τη μονιμοποίησή τους.
     Παρά τη δέσμευση του Υπουργού ότι θα ρυθμίσει τα συνταξιοδοτικά και τα οικονομικά θέματα με νομοσχέδιο που θα φέρει, ήδη έχουν υποστεί βλαπτικές μεταβολές, χωρίς τη θέλησή τους από την υπηρεσία με την αλλαγή του ασφαλιστικού φορέα από ΝΑΤ και ΙΚΑ και στη συνέχεια στο Δημόσιο, με μη αναστρέψιμες ίσως επιπτώσεις σε ορισμένους.
     Η ρύθμιση αυτή θα αναγκάσει τους μεν θιγόμενους να οδηγηθούν σε εθελούσιες παραιτήσεις ενώ ταυτόχρονα θα οξυνθεί το πρόβλημα των διακρίσεων που συνδέεται με την πολιτική των πελατειακών σχέσεων που ακολούθησε το ΠΑΣΟΚ (προσλήψεις εκτός ΑΣΕΠ κλπ.) και συνεχίζει η Νέα Δημοκρατία.
     Ερωτάται ο κύριος Υπουργός τι μέτρα θα πάρει και πότε συγκεκριμένα ώστε να δοθεί λύση τέτοια που να μην έχει δυσμενείς επιπτώσεις σε αυτούς που δούλεψαν για αρκετά χρόνια στα βοηθητικά πλοία του Πολεμικού Ναυτικού με την αρχική τους ασφάλιση στο ΝΑΤ;»
     Ο Υφυπουργός Εθνικής ‘Αμυνας κ. Ιωάννης Λαμπρόπουλος έχει το λόγο.
     
     
     
     
     
     
     
     
     
     
     
     
     
     
     
     








     






































    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
    Κυρίες και κύριοι συνάδελφοι, ο θεσμός των επιτάκτων στο Πολεμικό Ναυτικό καθιερώθηκε το 1976, προκειμένου να καλυφθούν υπηρεσιακές ανάγκες, έκτακτες ανάγκες του Πολεμικού μας Ναυτικού. Ήταν αμέσως μετά την κρίση του 1974 και βασίστηκε σε έναν παρωχημένο νόμο του 1929. 
    Παρ’ ότι λοιπόν ο θεσμός ξεκίνησε έτσι για κάλυψη εκτάκτων αναγκών, η προηγούμενη Κυβέρνηση το χρησιμοποίησε για διορισμούς, με αποτέλεσμα την περίοδο 1994-2000 να διοριστούν εβδομήντα επτά άνδρες και γυναίκες και την περίοδο 2001-2002 να διοριστούν άλλα ογδόντα ένα άτομα, από τα οποία εκατόν τριάντα δύο για υπηρεσίες ξηράς και είκοσι έξι μόνο για στελέχωση βοηθητικών πλοίων. Όλα αυτά βεβαίως χωρίς ΑΣΕΠ χωρίς τυπικές διαδικασίες. Έκτοτε οι άνθρωποι αυτοί ήταν πολιτικοί όμηροι της προηγούμενης Κυβέρνησης, μέχρι που έφθασε κάποιο σημείο και θα έπρεπε να χάσουν τις θέσεις τους, να φύγουν, δεν υπήρχε ο λόγος να υπάρχουν. 
    Εμείς, το Υπουργείο Άμυνας, όταν φέραμε και ψηφίσαμε το νόμο 3257, δώσαμε λύση στο μεγάλο τους πρόβλημα. Σταματήσαμε την αβεβαιότητα, τους μονιμοποιήσαμε και τους εντάξαμε κανονικά στο Δημόσιο με σχέση εργασίας δημοσίου δικαίου. Δώσαμε λοιπόν άμεσα λύση σε ένα μακροχρόνιο αίτημά τους. 
    Ήδη λοιπόν σήμερα βρίσκεται σε εξέλιξη η διαδικασία υλοποίησης της ρύθμισης του άρθρου 14 του νόμου, δηλαδή η υποβολή αιτήσεων από τους ενδιαφερόμενους, συγκέντρωση των δικαιολογητικών και όλα τα λοιπά. 
    Σήμερα υπάρχει πρόβλημα με ορισμένους σχετικά με το ασφαλιστικό τους. Κάποιοι ήταν αρχικά ασφαλισμένοι στο ΝΑΤ, μετά στο ΙΚΑ. Σήμερα λοιπόν έρχονται στο Δημόσιο. Πρόθεσή μας και δέσμευσή μας από το καλοκαίρι που ψηφίστηκε ο νόμος είναι να λυθεί και αυτό το πρόβλημα και στο νόμο αυτόν που καταθέσαμε το καλοκαίρι είχαμε σχετική διάταξη που προτείναμε την επίλυσή του. 
    Όμως σύμφωνα με το άρθρο 73 του Συντάγματος και το άρθρο 85 του Κανονισμού της Βουλής, επειδή ήταν συνταξιοδοτικό το θέμα, έπρεπε η διάταξη αυτή να μπει σε κάποιο συνταξιοδοτικό νομοσχέδιο. Γι’ αυτό λοιπόν δεν ρυθμίστηκε τότε. Αφορά κάποιους από τους επίτακτους, όχι όλους. 
    Η πρόθεσή μας λοιπόν είναι να λυθεί. Ήδη έχουμε απευθυνθεί από τις 5 Αυγούστου στο Πολεμικό Ναυτικό να μας κάνει τις προτάσεις του να τις μεταβιβάσουμε στο Υπουργείο Οικονομικών, για να επιλυθεί το πρόβλημά τους. Εμείς λοιπόν είδαμε το θέμα θετικά από την αρχή, το επιλύσαμε και θα λύσουμε γι’ αυτούς τους λίγους που υπάρχει το πρόβλημα και το συνταξιοδοτικό τους.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ. 
    Ο κύριος Πατσιλινάκος έχει το λόγο.
    ΙΩΑΝΝΗΣ ΠΑΤΣΙΛΙΝΑΚΟΣ: Κύριε Υπουργέ, εγώ να αναγνωρίσω ότι κάνετε μια προσπάθεια επίλυσης του προβλήματος, αλλά δυστυχώς ανεπιτυχώς. 
    Οι εξήντα πιο παλιοί, αυτοί που έχουν δουλέψει επί δέκα πέντε και είκοσι χρόνια σε συνθήκες γαλέρας για το Πολεμικό Ναυτικό, με πολύ άσχημες συνθήκες, δυστυχώς χάνουν τα ασφαλιστικά τους δικαιώματα. Η μεταβίβαση από το ΝΑΤ στο ΙΚΑ και στη συνέχεια στο Δημόσιο κάνει πολλούς από αυτούς να προτιμούν την εθελουσία έξοδο, παρά να συνεχίσουν αυτή τη διαδικασία γιατί στα εξήντα πέντε πια θα πάρουν σύνταξη, ενώ με το ΝΑΤ έπαιρναν σύνταξη στα πενήντα πέντε.
    Καταλαβαίνετε λοιπόν ότι το ουσιαστικό πρόβλημα για τους παλιούς όχι μόνο δεν λύθηκε, αλλά χειροτέρεψε. Αποκαταστάθηκαν κάποιοι από τους διακόσιους και μάλιστα οι νεώτεροι. Οι παλαιοί είναι σε χειρότερη κατάσταση. Ακόμα να σας πω ότι δέκα πέντε απ’ αυτούς που πριν από δυόμισι χρόνια μεταβιβάστηκαν στο ΙΚΑ έχουν μια ζημιά οικονομική γύρω στις 20.000 ευρώ κατά μέσο όρο ο καθένας. Επίσης, χάνουν δυόμισι χρόνια από την ασφάλιση του ΝΑΤ –γιατί έχουν πάει στο ΙΚΑ- και με αυτόν τον τρόπο χάνουν και τα τυχόν παλιά ένσημα που είχαν του ΙΚΑ και δεν μπορούν να πάρουν σύνταξη. 
    Άνθρωποι που τώρα είναι πενήντα τριών και πενήντα τεσσάρων ετών ήδη μερικοί έχουν φύγει, συνταξιοδοτήθηκαν κανονικά από τον Οίκο Ναύτου με το προηγούμενο καθεστώς με απώλεια των τελευταίων ετών που είχαν μπει στο ΙΚΑ.
    DP
    
    
     Πιστεύω ότι πρέπει οπωσδήποτε να κάνετε αυτή τη ρύθμιση, την οποία έχετε υποσχεθεί κατά τη διάρκεια ψήφισης του νομοσχεδίου και τούτο γιατί πραγματικά θα είναι για τους πιο ταλαιπωρημένους εργαζόμενους. Στις 29-10-04 λήγει η προθεσμία υποβολής αιτήσεων για την υπαγωγή στο δημόσιο. Πρέπει, λοιπόν, κάτι να γίνει ή τουλάχιστον να βγει μία υπουργική απόφαση που να κατευθύνει τους ανθρώπους αυτούς, γιατί και οι εργαζόμενοι παλιά στο «Ναυτίλο» και στον «Πυθέα» είναι σε άσχημη κατάσταση, γιατί και ο «Πυθέας» πάει για σταμάτημα. 
     Θέλω ακόμα να προσθέσω ότι το Πολεμικό Ναυτικό έχει να προσλάβει προσωπικό στην περιοχή ουσιαστικά δεκαπέντε χρόνια με αποτέλεσμα να υπάρχει τρομακτική ανεργία και ταυτόχρονα να υπάρχει έλλειψη τεχνογνωσίας που παρείχε στην περιοχή το Πολεμικό Ναυτικό. 
     ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Πατσιλινάκο.
     Ο κύριος Υφυπουργός έχει το λόγο.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε συνάδελφε, όπως πολύ σωστά είπατε στο τέλος Οκτωβρίου λήγουν οι διαδικασίες για τη μονιμοποίησή τους. 
     Εμείς ευθύς εξαρχής είδαμε την πολιτική ομηρία, είδαμε ότι δεν ήταν σωστό αυτό που συνέβαινε και με το νόμο που ψηφίστηκε το καλοκαίρι, τον Ιούλιο εδώ στη Βουλή δώσαμε λύση. Τους μονιμοποιήσαμε, τους βγάλαμε από την αβεβαιότητα. Έχαναν τη δουλειά τους.
     Βεβαίως υπάρχει κάποιο πρόβλημα με το ασφαλιστικό –επαναλαμβάνω-  για ορισμένους κι γι’ αυτό εμείς ήδη έχουμε ξεκινήσει τις διαδικασίες. Από τις 5 Αυγούστου με έγγραφό μου απευθύνθηκα στο Ναυτικό να μας κάνει τις προτάσεις του και επειδή είναι συνταξιοδοτικό το θέμα, θα το συνεννοηθούμε με το Υπουργείο Οικονομικών και λαμβάνοντας υπόψη όλα αυτά που βάλατε –γιατί ξέρουμε το θέμα, ήταν υπόσχεσή μας και προσωπική μου υπόσχεση εδώ στη Βουλή, όταν συζητείτο το θέμα- θα το επιλύσουμε κατά τον καλύτερο δυνατό τρόπο. Είναι βέβαιο αυτό. 
     Ευχαριστώ πολύ.
     ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υφυπουργέ.
     Τρίτη είναι η με αριθμό 342/19-10-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων αντιμετώπισης του προβλήματος της αποχέτευσης στην Ανατολική Αττική και ειδικότερα της περιοχής των Μεσογείων.
     Το περιεχόμενο της επίκαιρης ερώτησης του κ. Λεβέντη έχει ως εξής:
     «Η άναρχη και εν πολλοίς αυθαίρετη υπεροικοδόμηση της Αττικής συνεχίζεται με την ανοχή και τη συνέργια όλων των έως τώρα κυβερνήσεων και χωρίς τις απαιτούμενες βασικές υποδομές. Η αντιπλημμυρική θωράκιση είναι υποτυπώδης και η αποχέτευση ουσιαστικά ανύπαρκτη τόσο στην Ανατολική όσο και στη Δυτική Αττική.
     Δικαιολογημένα οι Δήμοι Γέρακα, Γλυκών Νερών, Παιανίας, Παλλήνης, Ραφήνας, Σπάτων και οι Κοινότητες Ανθούσας και Πικερμίου διαμαρτύρονται εντονότατα με κοινή απόφασή τους. Όπως επισημαίνουν τα λύματα τρέχουν στους δρόμους και μολύνουν τον υδροφόρο ορίζοντα επί του οποίου επιπλέουν με προφανή τον κίνδυνο για την υγεία και τη ζωή των κατοίκων της ταχύτερα αναπτυσσόμενης περιοχής της χώρας.
     Επειδή οι εκκλήσεις τους ουδεμία ανταπόκριση ευρίσκουν, επειδή παρά τις αιτήσεις τους δεν έχουν αξιωθεί έστω και μιας συνάντησης με τον αρμόδιο Υπουργό,
     ερωτάται ο κύριος Υπουργός:
     - Ποια είναι τα σχέδια της Κυβέρνησης για την άμεση αντιμετώπιση του οξύτατου προβλήματος της αποχέτευσης της Αττικής και ειδικότερα των Μεσογείων; Υπάρχει ο σχετικός προγραμματισμός και τα ανάλογα κονδύλια;
     - Προτίθεται να συναντήσει στο άμεσο μέλλον και να συζητήσει σχετικά με τους εκπροσώπους της Αυτοδιοίκησης οι οποίοι, παρά τις προσπάθειές τους, δεν το έχουν κατορθώσει έως σήμερα;»
     Την επίκαιρη ερώτηση θα την απαντήσει ο Υφυπουργός ΠΕΧΩΔΕ κ. Ξανθόπουλος, ο οποίος έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας & Δημοσίων Έργων): Ευχαριστώ, κύριε Πρόεδρε.
     Συνοψίζω το ιστορικό του προβλήματος και τις ενέργειες της σημερινής ηγεσίας του ΥΠΕΧΩΔΕ. 
     Η προστασία της Αττικής από τις πλημμύρες από την αρχαιότητα μέχρι σήμερα είναι μέγιστο πρόβλημα και ουσιαστικά χωλαίνει διότι απαιτεί πολλά μεγάλα και μικρά έργα, μεγάλου προϋπολογισμού και δεν έχει άμεση πολιτική και χρηματοοικονομική ανταποδοτικότητα. Αυτό είναι το θέμα. Δηλαδή, είναι έργα που δεν φαίνονται για να τονίσουν την πολιτική σημασία της παρέμβασης και δεν είναι δυνατόν να γίνουν με ανταποδοτικότητα. Δηλαδή, να τα πληρώσει κάποιος ιδιώτης για να έχει εξ αυτών τα οφέλη. 
     Τι έχει γίνει όμως έως τώρα και ποια είναι η σημερινή κατάσταση; 
     Έχει δίκιο ο κύριος Βουλευτής. Τα πράγματα είναι σήμερα δραματικά, διότι η πυκνή δόμηση σε πλήθος νέων περιοχών και η ολοκλήρωση των μεγάλων έργων –Αττική Οδός, αεροδρόμιο Σπάτων, οδικά, ολυμπιακά έργα κ.λπ.- αύξησε θεαματικά τόσο το ποσοστό της απορρέουσας βροχής, όσο και συνακόλουθα το μέγεθος της έντασης των πλημμυρικών φαινομένων. 
     
     (AD)
Εκτιμάται ότι σήμερα έχουμε διπλάσια ποσότητα πλημμυρών για μία ισχυρή βροχή από ό,τι είχαμε εδώ και πενήντα χρόνια. 
      Όσον αφορά στα έργα και στους υπεύθυνους φορείς, θα σας έλεγα ότι εάν εξαιρέσουμε τα έργα που έγιναν στο Κηφισό –που πράγματι έλυσε το πρόβλημα του Κηφισού, έστω και με κάποιες αστοχίες στην αρχή- τα τελευταία τριάντα χρόνια δεν έγινε κανένα σοβαρό αντιπλημμυρικό έργο στην Αττική. Αυτή είναι μια πραγματικότητα που οφείλουμε να την αναγνωρίσουμε. 
      Βέβαια, το 1999 όταν η ΕΥΔΑΠ μπήκε στο Χρηματιστήριο, έγινε ένα τεχνικό ανοσιούργημα. Της αφαιρέθηκε η ευθύνη των δικτύων ομβρίων –δηλαδή του αντιπλημμυρικού συστήματος- και ανατέθηκε στο ΥΠΕΧΩΔΕ, το οποίο ούτε την υποδομή είχε ούτε μπορούσε πράγματι να φτιάξει μία τεχνική πραγματικότητα την οποία είχε η ΕΥΔΑΠ ήδη τα τελευταία εκατό χρόνια. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τι λέει η λογική και πού κατευθύνεται η ηγεσία του ΥΠΕΧΩΔΕ για αυτό το μείζον πολιτικοτεχνικό θέμα; Πρώτον, επιβάλλεται –και αυτή είναι μία πραγματικότητα διεθνής- να πάρει ξανά η ΕΥΔΑΠ στα χέρια της αυτήν την ευθύνη και την τεχνική επιμέλεια. Βεβαίως, όπως γίνεται και αλλού, το κόστος αυτής της ευθύνης απολογιστικά μπορεί να πληρώνεται από κάποιο Εθνικό Ταμείο Προϋπολογισμού, όπως για παράδειγμα αυτό της Οικονομίας και Οικονομικών ή του ΥΠΕΧΩΔΕ.
      Τι έκανε τώρα η σημερινή Κυβέρνηση συγκεκριμένα για την Αττική; Πρώτα-πρώτα, ανέθεσε ένα γενικό σχέδιο προστασίας του συνόλου των ρεμάτων της Αττικής με προοπτική πενταετίας, δεκαετίας, εικοσαετίας από πλευράς έργων. Καταγράφει τα πραγματικά δεδομένα και προσπαθεί βάσει αυτών να αναπτύξει μία ιεράρχηση έργων, τα οποία θα καλύψουν κατά προτεραιότητα τις ανάγκες με ευρύ χρονικό ορίζοντα. 
      Συγκεκριμένα για τα Μεσόγεια, με την ευκαιρία της Αττικής Οδού, έγιναν ορισμένα έργα στους δήμους Γέρακα, Γλυκών Νερών, Παλλήνης και Ανθούσας και διευθετήθηκαν μερικοί βασικοί αποδέκτες, όπως τα ρέματα Παναγίτσας, Γέρακα, Λεονταρίου, Αγίου Ιωάννου και Γλυκών Νερών. 
      Όμως, το πρόβλημα πράγματι υπάρχει, κύριε Βουλευτά, διότι κατά τι παραμένει χωρίς διευθέτηση μέχρι τη θάλασσα το ρέμα Ραφήνας για να πάρει το Πικέρμι και τα Σπάτα και επίσης και ο Ερασίνος. 
      Συνεπώς, το ΥΠΕΧΩΔΕ με δύο πρόσφατες αποφάσεις του Υπουργού ανέλαβε τις από το 1999 λιμνάζουσες μελέτες της ΕΥΔΑΠ για να ολοκληρώσει τη μελέτη αυτών των δύο ρεμάτων με μεγάλα αντιπλημμυρικά έργα και βέβαια προωθεί τις κατάλληλες επιμέρους μελέτες για τα μικρότερα ρέματα. Αναφέρομαι σε άλλες περιοχές που δεν θίγετε στην ερώτησή σας που είναι επίσης μείζονος σημασίας για την ομαλή ζωή των κατοίκων της Αττικής. 
      ΠΡΟΕΔΡΕΥΩΝ (Σωτήριος Χατζηγάκης): Ολοκληρώστε, κύριε Υπουργέ. Θα έχετε και δευτερολογία. 
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας & Δημοσίων Έργων): Κύριε Πρόεδρε, νομίζω ότι φθάνει ως εδώ και περιμένω να ακούσω τη συνέχεια. 
	Ευχαριστώ. 
	ΠΡΟΕΔΡΕΥΩΝ (Σωτήριος Χατζηγάκης): Ευχαριστώ πολύ, κύριε Υπουργέ. 
	Ο κ. Λεβέντης έχει το λόγο. 
	ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, νομίζω ότι έγινε μία μικρή παρανόηση γιατί ο κύριος Υπουργός παρά το ότι μνημονεύω κάπου και τα αντιπλημμυρικά προβλήματα που έχει η Αττική και τα οποία είχαμε συζητήσει εδώ πριν από μερικές μέρες ύστερα από δική μου επίκαιρη ερώτηση, απάντησε σε αυτό το θέμα αφήνοντας εντελώς το θέμα της αποχέτευσης που είναι το κύριο θέμα της σημερινής επίκαιρης ερώτησής μου. 
      Εκτός εάν παραδέχεται ότι τα λύματα έχουν τόσο πολύ πλημμυρίσει που κινδυνεύει και από πλημμύρες από τα λύματα η Αττική γιατί και αυτό είναι γεγονός, διότι εδώ τα λύματα, όπως επισημαίνουν οι διαμαρτυρόμενοι εντονότατα δήμοι της περιοχής, λένε ότι κυκλοφορούν στους δρόμους, επιπλέουν πάνω στον υδροφόρο ορίζοντα και δημιουργούν μείζον πρόβλημα –αν  όχι και ζωής- για τους κατοίκους. Μιλάμε για μία περιοχή που έχει ραγδαία ανάπτυξη. Ο πληθυσμός αυξήθηκε μέσα στην τελευταία δεκαετία κατά 60% και συνεχίζεται μ’ αυτόν τον αλματώδη ρυθμό.
	Το πρόβλημα που υπάρχει λοιπόν εδώ, κύριε Υπουργέ, είναι το τι κάνει η Κυβέρνηση. Η προηγούμενη κυβέρνηση είχε εντελώς αμελήσει. Η τωρινή κυβέρνηση τι κάνει; Πρώτα-πρώτα, έχουν ζητήσει επανειλημμένα οι δήμαρχοι να δουν τον κύριο Υπουργό. Δεν αξιώθηκαν μίας τέτοιας τιμής και διαμαρτύρονται. 
      Όλοι οι δήμαρχοι και πολύς κόσμος ήταν σε μία μεγάλη συγκέντρωση που έγινε προχθές στην Παλλήνη. Ήταν και ο Γραμματέας της Κοινοβουλευτικής Ομάδας της Νέας Δημοκρατίας, ο οποίος άκουσε το πρόβλημα και την έντονη διαμαρτυρία, αλλά δεν βλέπουμε να υπάρχει ούτε και τώρα ανταπόκριση. Δεν φαίνεται να υπάρχει ούτε μία στοιχειώδης ευαισθησία από πλευράς Υπουργείου.
(TR)

      
     Από εκεί και πέρα υπάρχει προοπτική να προχωρήσουν αυτά τα έργα; Δεν υπάρχει αποχέτευση πουθενά σε όλη την Αττική, ανατολική και δυτική εκτός από ελάχιστες νησίδες. Πως θα αντιμετωπιστούν αυτά τα προβλήματα; Τα κονδύλια ασφαλώς είναι μεγάλα. Αλλά υπάρχουν τέτοια κονδύλια; Δεν αξιοποιήθηκαν τα κονδύλια του 1ου, 2ου και 3ου Κοινοτικού Πλαισίου Στήριξης που προορίζονταν κυρίως για οικοδομές. 
     Η Αττική έχει αναπτυχθεί όπως όλη η Ελλάδα, ιδιαίτερα όμως η Αττική, άναρχα, απρογραμμάτιστα και χωρίς καθόλου υποδομές. Υπάρχει βέβαια μια πρόφαση τώρα, εκεί λέει η Αρτέμιδα, ο δήμος της Λούτσας έχει αντιρρήσεις για το που θα πάνε μετά το βιολογικό καθαρισμό αυτά τα νερά που θα έχουν προέλθει από το δεύτερο ή το τρίτο στάδιο βιολογικού καθαρισμού. Νομίζω όμως ότι δεν μπορεί να επικαλούμαστε αυτού του είδους τις αντιδράσεις τους. Είναι και αυτές δικαιολογημένες βέβαια. Υπάρχουν τρόποι, υπάρχουν λύσεις, δεν υπάρχει όμως κατά τα φαινόμενα βούληση όπως επισημαίνουν εδώ και οι δήμαρχοι στη διαμαρτυρία τους που λένε «καθίσταται σαφές ότι το ΥΠΕΧΩΔΕ δεν έχει στις άμεσες προτεραιότητές του παρά τις αντίθετες διαβεβαιώσεις, το συγκεκριμένο έργο». Προβάλλει ως δικαιολογία τη μη συναίνεση της Αρτέμιδας.
     Εμείς θεωρούμε ότι το θέμα είναι πολιτικό και δεν έχει σχέση με τεχνικά ζητήματα. Άλλωστε γι αυτά υπάρχουν λύσεις. Μελέτες έχουμε, πολιτική βούληση χρειάζεται. Περιμένουμε αυτή την πολιτική βούληση κύριε Υπουργέ, ξεκινώντας τουλάχιστον με την άμεση συνάντηση και συζήτηση με τους άμεσα ενδιαφερομένους.
     ΠΡΟΕΔΡΕΥΩΝ (Σωτήριος Χατζηγάκης):  Ο κ. Ξανθόπουλος έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας & Δημοσίων Εργων): Κύριε Πρόεδρε το αυτονόητο πράγματι ζητάει ο κύριος Βουλευτής και ουδέποτε τα γραφεία μας ήταν κλειστά στους δημάρχους της περιοχής.
     Θα ήθελα να επισημάνω ότι και η προηγούμενη Κυβέρνηση και αυτή αντιμετωπίζει ένα οξύ εσωτερικό τους πρόβλημα. Καταρχήν είναι θέμα της ΕΥΔΑΠ το όλο θέμα αλλά δυστυχώς στο γενικό σχεδιασμό ο οποίος έγινε, γιατί υπάρχει εγκεκριμένη προμελέτη για το κέντρο καθαρισμού των λυμάτων επεξεργασίας και για τον κεντρικό αγωγό, αντιδρούν δύο δήμοι και διαφωνούν ριζικά. Αυτοί οι δήμοι είναι ο δήμος Σπάτων και ο δήμος Αρτέμιδος. Εάν αυτοί δεν συναινέσουν τότε υπάρχει πράγματι αδιέξοδο διότι δεν μπορείς να κάνεις ένα έργο για το οποίο αρνείται την υποδοχή του στο χώρο του ένας δήμος.
     Παρά ταύτα θα γίνει μια προσπάθεια εντατική γιατί είμαστε και στο όριο του χρόνου. Εάν αυτό το έργο δεν ολοκληρωθεί μέχρι το 2008 χάθηκαν οι πιστώσεις. Είναι ένα έργο 140 εκατομμυρίων ευρώ κύριε Βουλευτά, το οποίο μπορεί πράγματι να εκτελεστεί με πόρους του Γ’ ΚΠΣ και κινδυνεύει να χαθεί.
     Συνεπώς και με τη δική μας δραστηριοποίηση που είναι ουσιαστικώς παρέμβαση φιλική στους δήμους, επιχειρείται μια λύση που θα μπορέσει να δώσει και την τελική μορφή στη μελέτη για την κατασκευή του έργου σε εύλογο χρονικό διάστημα. Ευχαριστώ.
     ΠΡΟΕΔΡΕΥΩΝ (Σωτήριος Χατζηγάκης):  Ευχαριστώ κύριε Υπουργέ. 
     Ερχόμαστε τώρα στη συζήτηση της επίκαιρης ερώτησης με αριθμό  346/19,10,2004 του Βουλευτή του Πανελληνίου Σοσιαλιστικού Κινήματος κ. Δημητρίου Ανδρουλάκη προς τον Υπουργό Ανάπτυξης, σχετικά με τη διαδικασία εκπόνησης του Εθνικού Σχεδίου Κατανομής Εκπομπών Αερίου του Θερμοκηπίου κλπ.
     Η επίκαιρη ερώτηση του κυρίου συναδέλφου έχει ως εξής:
     «Η πρόσφατη απόφαση της Ρωσικής Κυβέρνησης να επικυρώσει το Πρωτόκολλο του Κυότο θα του προσδώσει δεσμευτική ισχύ και καθιστά επείγουσα την εφαρμογή της κοινοτικής οδηγίας 2003/87/ΕΕ για τη δημιουργία μηχανισμού Εμπορίας Δικαιωμάτων Εκπομπής Αερίων Θερμοκηπίου με ημερομηνία έναρξης την 1.1.2005. Η Ελλάδα ήδη έχει ξεπεράσει το όριο του 25% που της έχει παραχωρηθεί σε σχέση με τα επίπεδα εκπομπών του 1990. Σημειώνουμε ότι έχουν ήδη γίνει δεκτά οκτώ Εθνικά Σχέδια κατανομής Δικαιωμάτων Εκπομπής διοξειδίου του άνθρακα.
     Συνεπώς ερωτάται ο κύριος Υπουργός:
     1.Σε ποιο στάδιο βρίσκεται η διαδικασία εκπόνησης του Εθνικού Σχεδίου Κατανομής Δικαιωμάτων Εκπομπών καθώς και οι διαβουλεύσεις με τους εμπλεκόμενους φορείς και επιχειρήσεις.
     2.Πως σκοπεύετε να επιταχύνετε τις διαδικασίες εκτέλεσης του έργου που βρίσκεται σε αναστολή λόγω της υποβολής σχετικής αίτησης ακύρωσης στο Συμβούλιο Επικρατείας».
     Ο κ. Σαλαγκούδης έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Για την εφαρμογή της εμπορίας των δικαιωμάτων εκπομπών η Ελλάδα έπρεπε να είχε καταθέσει μέχρι τις 31.3.2004 το Εθνικό Σχέδιο Κατανομής Δικαιωμάτων Εκπομπών Αερίων του Θερμοκηπίου.
     LM
     
      Αυτό αφορά τον επιμερισμό των εθνικά εκπεμπομένων ποσοτήτων διοξειδίου του άνθρακος από πηγές σταθερής εκπομπής που περιγράφονται και αναφέρονται στην Oδηγία 2003/1987. 
      Μέχρι σήμερα έχουν καταθέσει εθνικά σχέδια οκτώ χώρες, εκ των οποίων τα πέντε ευρέθησαν ότι ήταν ακριβή και αποδεκτά από την Ευρωπαϊκή ΄Ενωση, τα τρία υπό όρους και υπάρχουν άλλα δώδεκα σχέδια, τα οποία ακόμη δεν έχουν επεξεργαστεί και δύο προσχέδια της Τσεχίας και της Ουγγαρίας, δηλαδή σύνολο είκοσι δύο. Τρεις χώρες μόνο, μεταξύ των οποίων και η Ελλάδα, δεν έχουν καταθέσει τα δικά τους εθνικά σχέδια. 
      Εμείς δεν ολοκληρώσαμε δυστυχώς το εθνικό σχέδιο και αυτό ήταν ένα ακόμα μεγάλο πρόβλημα  που κληρονομήσαμε, μόλις αναλάβαμε τη διακυβέρνηση της χώρας. ‘Ηταν μάλιστα ένα πρόβλημα διπλό, γιατί εκτός της καθυστέρησης -αφού είχαν ξεπεραστεί πλέον και τα περιθώρια που μας όριζε η Ευρωπαϊκή ‘Ενωση- είχαμε και εμπλοκή στο έργο, εξαιτίας της αβελτηρίας -την οποία δεν μπορούμε να καταλάβουμε- της προηγούμενης κυβέρνησης, η οποία δεν περίμενε την απόφαση της αίτησης αναστολής που είχε κατατεθεί ήδη στο Συμβούλιο της Επικρατείας και υπέγραψε και τη σύμβαση παραχώρησης. ‘Ετσι, δεν μπορούσε ούτε το έργο να προχωρήσει, ούτε μπορούσαμε να ακυρώσουμε το διαγωνισμό για να προκηρύξουμε καινούργιο.
      Μπροστά σ’ αυτό το αδιέξοδο, όμως, η Κυβέρνηση τελικά με επίμοχθη προσπάθεια και με πολύ αυστηρό τρόπο ανάγκασε τα δύο μέρη να πάψουν να χρησιμοποιούν πλέον τα ένδικα μέσα  και ξεκίνησε -και βρίσκεται στη διαδικασία ολοκλήρωσης- η μελέτη για την εκπόνηση του εθνικού σχεδίου κατανομής δικαιωμάτων εκπομπών αερίων του θερμοκηπίου. 
      Ευελπιστούμε, σύμφωνα με τη διαβεβαίωση των μελετητών ότι στις αρχές Δεκεμβρίου, το πολύ μέχρι τις 15 Δεκεμβρίου, θα έχουμε τη μελέτη έτοιμη, για να υποβάλουμε το εθνικό σχέδιο κατανομής δικαιωμάτων εκπομπών αερίων του θερμοκηπίου μέχρι το τέλος του 2004. Στις αρχές του επομένου μηνός περιμένουμε την κατάσταση των βιομηχανιών που κάνουν τις εκπομπές, σύμφωνα μ’ αυτά που αναφέρονται στην Οδηγία 2003/1987. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ. 
      Ο κ. Ανδρουλάκης έχει το λόγο.
      ΔΗΜΗΤΡΙΟΣ ΑΝΔΡΟΥΛΑΚΗΣ:  Χαίρομαι, κύριε Υπουργέ, που λέτε ότι θα προλάβετε. Το δέχομαι αυτό που λέτε. Μακάρι. Δεν πρέπει να μείνει μια υπόθεση γραφειοκρατικών υπηρεσιών, στη ζούλα, όπως πάει να περάσει αυτό το θέμα. Πρέπει το εθνικό σχέδιο κατανομής εκπομπών δικαιωμάτων αερίων κλπ. να το φέρετε στη Βουλή σε μία προγραμματισμένη συζήτηση, με τη συμμετοχή των Αρχηγών των κομμάτων. Είναι μεγάλο το θέμα. Εγώ θα έλεγα ότι πρέπει να υπάρξει μια εθνική, ας πούμε πράσινη κοινοβουλευτική επιτροπή, η οποία θα παρακολουθήσει το εθνικό οικολογικό σχέδιο με μεγάλες και μικρές δράσεις και θα ελέγξει την εφαρμογή του. 
      Είμαι βέβαιος ότι θα αντιμετωπίσετε φόβους και αντιδράσεις ενεργοβόρων επιχειρήσεων, υπερβολικούς κατά τη γνώμη μου φόβους, ότι δηλαδή θα βρεθούν σε μια συγκριτικά  μειονεκτική θέση έναντι ανταγωνιστών τους εκτός Κιότο. Οι φόβοι αυτοί είναι αβάσιμοι, είναι υπερβολικοί, διότι όσες ενεργοβόρες επιχειρήσεις τα καταφέρουν είτε με καλύτερη οργάνωση, είτε με καθαρές τεχνολογίες να μειώσουν τις εκπομπές αερίων μπορούν να πουλήσουν δικαιώματα, θα εξοικονομήσουν ενέργεια, θα μειώσουν το κόστος τους και βέβαια θα κερδίσουν το προβάδισμα στο νέο ανταγωνιστικό περιβάλλον.
      ‘Οσες πάλι δεν τα καταφέρουν μπορούν να αγοράσουν δικαιώματα. Πιστεύω ότι η τιμή θα είναι πολύ χαμηλή. Δεν θα ξεπεράσει τα δέκα ευρώ κατά τόνο διοξειδίου του άνθρακα.
      Διαφορετικά, αν δεν τα καταφέρουμε, κύριε Πρόεδρε, η Ολυμπιακή Ελλάδα θα φανεί ανέτοιμη τη στιγμή που όλη η ανθρωπότητα φθάνει σ’ αυτό το ιστορικό ορόσημο, μιας πράσινης παγκόσμιας αγοράς των δικαιωμάτων εκπομπής αερίου, τη στιγμή που η Ευρωπαϊκή ‘Ενωση για πρώτη φορά αναλαμβάνει την παγκόσμια ηγεσία σ’ ένα κορυφαίο οικουμενικό πρόβλημα και μάλιστα συμπλέουν μαζί της ο Καναδάς, η Ιαπωνία, η Ρωσία, η Νορβηγία εκτός Ευρωπαϊκής ‘Ενωσης, η Ελβετία και ακόμα πάει να σπάσει το εμπάργκο του Μπους και να συνδεθεί και η Καλιφόρνια. ‘Αρα, λοιπόν, πρέπει πάση θυσία να προλάβουμε.
      (PE)

       

      
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Ανδρουλάκη.
      Το λόγο έχει ο Υφυπουργός Ανάπτυξης, ο κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Ανδρουλάκη, θα ήθελα να σας ευχαριστώ για αυτήν την επίκαιρη ερώτησή σας. Θα πρέπει και εδώ στο Κοινοβούλιο να γίνει μία ευρεία συζήτηση γενικότερα για τις κατευθυντήριες γραμμές που από εδώ και πέρα θα πρέπει να έχει η δραστηριότητά μας.
      Είναι γεγονός ότι το κόμμα μας ήταν το μοναδικό που έχει ξεχωριστό κεφάλαιο για τις ανανεώσιμες πηγές ενέργειας στο πρόγραμμά του.
      ΡΟΔΟΥΛΑ ΖΗΣΗ: Όμως, η Ελληνική Κυβέρνηση ήταν απούσα.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Έχουμε ξεχωριστό κεφάλαιο στο πρόγραμμά μας και από την αρχή της διακυβέρνησής μας διακηρύξαμε ότι ξεκινάμε μία επιθετική πολιτική στις εναλλακτικές μορφές ενέργειας και στις ανανεώσιμες πηγές ενέργειας.
      Η Ευρωπαϊκή Ένωση εδώ και δεκαπέντε χρόνια, που αποφάσισε να επιδοτήσει πλουσιοπάροχα τις εναλλακτικές μορφές ενέργειας και τις ανανεώσιμες πηγές ενέργειας, πέτυχε να απεξαρτηθεί κατά 50% από το πετρέλαιο. Δυστυχώς, εμείς παραμείναμε στα ίδια επίπεδα όλα αυτά τα χρόνια και δεν εκμεταλλευτήκαμε τις γενναίες επιδοτήσεις που έδινε η Ευρωπαϊκή Ένωση προς αυτήν την κατεύθυνση.
      Θα πρέπει, επιτέλους, να αντιληφθούμε ότι έχουν δημιουργηθεί και πάρα πολλοί μύθοι και αντιδράσεις τοπικών κοινωνιών πάνω στην εξάπλωση αυτού του σημαντικού αγαθού που θα μας βοηθήσει στην εμπορία των δικαιωμάτων των εκπομπών που αύριο θα καθιερωθεί. Χαίρομαι και εύχομαι να είναι τόσο λίγο, όπως αναφέρατε προηγουμένως, δηλαδή στα δέκα ευρώ ανά τόνο.
      ΔΗΜΗΤΡΙΟΣ ΑΝΔΡΟΥΛΑΚΗΣ: Δεκαπέντε το πολύ.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ήδη είναι δεκαπέντε στη Μεγάλη Βρετανία, της οποίας το σχέδιο είναι το ένα από τις τρία –τα άλλα δύο είναι της Αυστρίας και της Γερμανίας- που έχει εγκρίνει υπό όρους η Ευρωπαϊκή Ένωση. Όμως, η Ευρωπαϊκή Ένωση μιλά για σαράντα ευρώ τον τόνο το 2008 και μετά από το 2008 για εκατό ευρώ ανά τόνο διοξειδίου του άνθρακος.
      ΔΗΜΗΤΡΙΟΣ ΑΝΔΡΟΥΛΑΚΗΣ: Αυτό δεν ισχύει.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θέλω να σας πω ότι αυτές είναι προδιαγραφές που επισείουν μεγάλους κινδύνους για χώρες, όπως η Ελλάδα, γιατί ενώ είχαμε από το 1990 μέχρι το 2010 ένα όριο αύξησης των εκπομπών κατά 25%, το έχουμε υπερβεί κατά πολύ και είμαστε γύρω στο 35%. Αυτό κάνει ακόμα πιο δύσκολη την κατάσταση και το σχέδιο μας πρέπει να είναι ακόμα πιο τολμηρό από ότι των άλλων ευρωπαϊκών κρατών που μειώνουν το ποσοστό κατά 2% έως 5% στο εθνικό σχέδιο κατανομής εκπομπών αερίων θερμοκηπίου που προτείνουν. 
      Συνεπώς, εμείς θα πρέπει να είμαστε ακόμα πιο γενναίοι και να κάνουμε σημαντικές παρεμβάσεις, γιατί θα μας κοστίσει πολύ η εμπορία των δικαιωμάτων, αυτά τα πράσινα δικαιολογητικά που θα ξεκινήσουν να εφαρμόζονται με ένα ενιαίο σύστημα από το 2008, όπως λέει η Ευρωπαϊκή Ένωση. Ήδη στη Μεγάλη Βρετανία, στο Βέλγιο και στην Ολλανδία υπάρχει η εμπορία αυτών των δικαιωμάτων των εκπομπών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Σαλαγκούδη.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 18/12-10-2004 επερώτηση των Βουλευτών του ΠΑΣΟΚ κ.κ. Αθανασίου Αλευρά, Ιωάννη Μαγκριώτη, Ευαγγελίας Σχοιναράκη-Ηλιάκη, Δημητρίου Λιντζέρη, Χρήστου Πρωτόπαπα, Χρήστου Αηδόνη, Γεωργίου Ανωμερίτη, Κωνσταντίνου Βρεττού, Κωνσταντίνου Γείτονα, Ιωάννη Διαμαντίδη, Ροδούλας Ζήση, Γεωργίου Λιάνη, Αναστασίας-Συλβάνας Ράπτη, Ανδρέα Φούρα, Τηλέμαχου Χυτήρη και Μαρίας Δαμανάκη προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων, Πολιτισμού και Δημοσίας Τάξης, σχετικά με τη μεταολυμπιακή αξιοποίηση των ολυμπιακών εγκαταστάσεων.
     Κύριοι συνάδελφοι, θα ήθελα να σας ανακοινώσω ότι κατά τη συζήτηση αυτής της επερώτησης έχει οριστεί ως Κοινοβουλευτικός Εκπρόσωπος του ΠΑΣΟΚ ο Βουλευτής κ. Ανδρέας Φούρας με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Δημητρίου Ρέππας.
     Επίσης, από την πλευρά του Συνασπισμού της Ριζοσπαστικής Αριστεράς έχει οριστεί ως Κοινοβουλευτικός Εκπρόσωπος ο κ. Λεβέντης με απόφαση του Προέδρου του κ. Νικολάου Κωνσταντόπουλου. 
     Το λόγο έχει ο πρώτος των επερωτώντων ο κ. Αθανάσιος Αλευράς για δεκαπέντε λεπτά.
     (PD)
      
      
      
      
      
      
     ΑΘΑΝΑΣΙΟΣ ΑΛΕΥΡΑΣ: Κυρίες και κύριοι συνάδελφοι, η ολοκλήρωση των Ολυμπιακών και Παραολυμπιακών Αγώνων με ιδιαίτερη επιτυχία είναι λογικό ότι διαμόρφωσε ένα νέο τοπίο στη χώρα για τη μεταολυμπιακή περίοδο. Ταυτόχρονα, έθεσε ψηλά τον πήχη των προσδοκιών των πολιτών σε σχέση με τις απαιτήσεις τους για μια καλύτερη ποιότητα ζωής. Αυτές τις υψηλές προσδοκίες των πολιτών είμαστε υποχρεωμένοι να τις αφουγκραστούμε, να τις αξιολογήσουμε και να προσπαθήσουμε να ανταποκριθούμε σ’ αυτές.
      Είναι ευθύνη της Αντιπολιτευσης να παρακολουθήσει και να ελέγξει τον κυβερνητικό σχεδιασμό, ο οποίος θα προεκτείνει την επιτυχία του ολυμπιακού σχεδιασμού στο μέλλον έτσι  ώστε να προσφέρει στους  πολίτες αυτή την καλύτερη ποιότητα ζωής. 
     Είναι ευθύνη της Αντιπολίτευσης να ελέγξει την κυβέρνηση για την αποτελεσματικότητα και την επάρκεια αυτού του νέου σχεδιασμού που έχει ανάγκη η χώρα και έχουν ανάγκη οι πολίτες. 
     Είναι γεγονός πως η κυβέρνηση όσο βάδιζε στα χνάρια του ολυμπιακού και προολυμπιακού σχεδιασμού της προηγούμενης κυβέρνησης, της κυβέρνησης του ΠΑΣΟΚ κατάφερνε μαγικά πράγματα. Κατάφερε με μαγικό τρόπο να ολοκληρώσει τα ολυμπιακά έργα, κατάφερε με μαγικό τρόπο να τα εγκαινιάσει και κατάφερε και με μαγικό τρόπο να έχει την επιτυχία των Ολυμπιακών Αγώνων. Αλλά ξαφνικά με την ολοκλήρωση των Ολυμπιακών Αγώνων δείχνει να έχει χάσει το μαγικό της ραβδί. Το γιατί το αφήνω στην κρίση και τη σκέψη των πολιτών. Αυτό το μαγικό ραβδί όμως στην περίπτωση του ολυμπιακού και προολυμπιακού σχεδιασμού, δεν ήταν τίποτε άλλο παρά ένα μεθοδικά οργανωμένο σχέδιο συστηματικά καταστρωμένο με αρχή, μέση και τέλος, ένας σχέδιο με προτεραιότητες και ιεραρχήσεις. Αυτό το σχέδιο ήταν που προσέφερε στην Ελλάδα και τη χώρα η κυβέρνηση του ΠΑΣΟΚ. Αυτό το σχέδιο έδωσε τα αποτελέσματα που είδαμε.
     Σήμερα η νέα κυβέρνηση καλείται να αποδείξει στον ελληνικό λαό και στους ‘Ελληνες πολίτες ότι διαθέτει τα εργαλεία και να μέσα για να διαμορφώσει το  δικό της σχεδιασμό. Δυστυχώς όμως το μεταολυμπιακό τοπίο, ο μεταολυμπιακός ουρανός είναι θολός, θαμπός και συννεφιασμένος. Δεν μας έχει δείξει η κυβέρνηση σε κανένα τομέα και βεβαίως και στον τομέα τον οποίο ελέγχουμε σήμερα με την επερώτησή μας ποιες ακριβώς είναι οι προτεραιότητές της, ποιες ακριβώς είναι οι επιλογές της. Είναι μια κυβέρνηση επτά μηνών, είναι μια κυβέρνηση που βρίσκεται δύο μήνες μετά την ολοκλήρωση των Ολυμπιακών Αγώνων, είναι μια κυβέρνηση η οποία σε όλους τους τόνους μας κατηγόρησε στο παρελθόν για πράξεις, για παραλείψεις, για αδυναμίες και τώρα που έχει έρθει η ώρα να μας παρουσιάσει το σχέδιο της μεταολυμπιακής τύχης των ολυμπιακών εγκαταστάσεων και τον μεταολυμπιακό της σχεδιασμό αδυνατεί να μας παρουσιάσει οποιοδήποτε μέτρο ή οποιαδήποτε πολιτική. Αυτό είναι ακριβώς το οποίο θέλουμε σήμερα να εξετάσουμε και να ελέγξουμε με την επερώτησή μας. 
     Κυρίες και κύριοι συνάδελφοι, τα ολυμπιακά έργα έγιναν πραγματικότητα με τους μόχθους και το υστέρημα του ελληνικού λαού. Είναι έργα τα οποία εντάχθηκαν στη ζωή της χώρας με προοπτική μετά τους Ολυμπιακους Αγώνες να προσφέρουν καλύτερες συνθήκες ευημερίας και ποιότητας ζωής για τους πολίτες και ιδιαίτερα για τη νέα γενιά της πατρίδας μας. Είναι κρίμα δύο μήνες μετά την ολοκλήρωση των Ολυμπιακών Αγώνων και χωρίς καμια προοπτική στο άμεσο ορατό χρονικό ορίζοντα τα ολυμπιακά έργα να μένουν κλειστά. Εχθές μόλις στον τηλεοπτικό σταθμό ALPHA είδα το πρωί ένα ρεπορτάζ από συνταξιούχους οι οποίοι ήθελαν να επισκεφθούν το Ολυμπιακό Στάδιο της Αθήνας, να δουν αυτό το πραγματικό κόσμημα και δεν μπορούσαν να μπουν διότι ήταν κλειδωμένο και δεν υπήρχε κανένας υπεύθυνος έστω προσωρινά να τους ανοίξει τον χώρο για να τον επισκεφθούν.
     Το ίδιο πρόκειται να συμβεί  -και συμβαίνει αυτή τη στιγμή- δυστυχώς με όλες τις σημαντικές αθλητικές εγκαταστάσεις. Στη Νίκαια, στο Γαλάτσι, στα Λιόσια, στο Μαρκόπουλο, υπάρχουν εγκαταστάσεις οι οποίες δεν παραδίδονται στη χρήση των πολιτών., Και δεν μπορούν να παραδοθούν στη χρήση των πολιτών διότι δεν έχουν αποσαφηνιστεί από την κυβέρνηση οι βασικές αρχές, οι θεμελιώδεις αρχές του σχεδιασμού για την τύχη των ολυμπιακών  εγκαταστάσεων. Αυτές ζητάμε να πληροφορηθούμε σήμερα από την κυρία Υπουργό και την κυβέρνηση. Ποιες είναι οι βασικές αρχές με βάση τις οποίες θα κινηθεί ο μεταολυμπιακός σχεδιασμός; Ποια θα είναι η τύχη των μεταολυμπιακών εγκαταστάσεων; Θα δοθούν σε ιδιώτες; Θα υπάρξει συνεργασία με τους δήμους και σε ποια βάση, με ποιους όρους και με ποιες προϋποθέσεις;
     PM
     
     
     
     
Θα υπάρξει συνεργασία με άλλους κοινωνικούς φορείς, με τους φορείς του αθλητισμού; Τι ακριβώς πρόκειται να γίνει; Το γνωρίζει κανένας; 
	Αντ’ αυτού, παρατηρούμε ότι υπάρχει μία κινητικότητα στην Κυβέρνηση με συσκέψεις, όπου στις συσκέψεις συζητιέται και ξανασυζητιέται με την παρουσία του Πρωθυπουργού το θέμα της μεταολυμπιακής χρήσης των εγκαταστάσεων, χωρίς όμως να ανακοινώνεται τίποτα, χωρίς να υπάρχει κανένα συγκεκριμένο αποτέλεσμα. 
      Λογικά και δικαιολογημένα ανησυχούμε, κυρίες και κύριοι συνάδελφοι, γιατί οι εγκαταστάσεις δεν μπορούν ούτε να μπουν σε λειτουργία από τη μία μέρα στην άλλη, ούτε να λυθούν τα πολλά διοικητικά και τεχνικά ζητήματα τα οποία απαιτείται να έχουν λυθεί πριν από την έναρξη της λειτουργίας τους. 
      Για παράδειγμα, δεν μπορεί να λειτουργήσει μία εγκατάσταση χωρίς να έχει προσληφθεί το αναγκαίο προσωπικό και δεν μπορεί να προσληφθεί το αναγκαίο προσωπικό αν δε γίνει ο οργανισμός λειτουργίας της εγκατάστασης και πρέπει να γίνει ο οργανισμός λειτουργίας της εγκατάστασης με αξιοποίηση της εμπειρίας του παρελθόντος, ώστε το προσωπικό που θα προσληφθεί να είναι το κατάλληλο και το αναγκαίο για μία σωστή χρήση και λειτουργία της εγκατάστασης. Αυτά δεν έχουν γίνει. Κανένας δεν τα γνωρίζει. 
      Αναρωτιέμαι: Όταν θέλουμε διαδικασίες με βάση τον ΑΣΕΠ και απαιτηθεί να προσληφθεί το αναγκαίο προσωπικό, θα απαιτηθούν αρκετοί μήνες. Με ποιον τρόπο θα λειτουργήσουν οι εγκαταστάσεις; 
      Εδώ θέλω να αναφερθώ σε κάτι που θεωρώ πολύ σημαντικό. Το κλειστό γήπεδο του Γαλατσίου, το οποίο με μία συμφωνία που δε γνωρίζουμε έχει δοθεί στην ερασιτεχνική ΑΕΚ για το μπάσκετ, λειτουργεί χωρίς να υπάρχει το αναγκαίο προσωπικό εκ μέρους του Δημοσίου. 
      Εδώ τίθεται ένα μείζον θέμα. Όταν παραδόθηκαν τα κλειστά γυμναστήρια και οι αθλητικές εγκαταστάσεις στον οργανισμό «Αθήνα 2004» απαιτήθηκε και υπεγράφη ένα μνημόνιο με τον οργανισμό προκειμένου να διασφαλιστούν οι όροι της καλής λειτουργίας και χρήσης των εγκαταστάσεων στη διάρκεια των Ολυμπιακών Αγώνων και οι όροι της αποκατάστασης των ζημιών και των βλαβών, εφόσον προέκυπταν κατά τη διάρκεια της λειτουργίας τους. 
      Θέλω να ρωτήσω: Στο κλειστό γήπεδο του Γαλατσίου χωρίς ούτε έναν υπάλληλο από το Δημόσιο, χωρίς τεχνικούς από το Δημόσιο, ποιος κάνει την τεχνική συντήρηση την ώρα που γίνεται ο αγώνας; Ποιος έχει την ευθύνη για ζημιές ή βλάβες που ενδεχομένως θα παρουσιαστούν και ποιος εγγυάται την ομαλή λειτουργία της εγκατάστασης και την ομαλή χρήση της χωρίς να δημιουργηθούν άλλα προβλήματα; 
      Τα ίδια ερωτήματα θέλω να θέσω για το πανθεσσαλικό στάδιο, το οποίο κι αυτό έχει δοθεί κατά ένα μέρος στη χρήση τοπικού σωματείου ή για το παγκρήτιο, το οποίο κι αυτό έχει δοθεί στη χρήση του τοπικού σωματείου της περιοχής του Εργοτέλη. Ορθά δόθηκαν στη χρήση, όμως δεν έχουν λυθεί όλα τα προβλήματα που σχετίζονται με τη λειτουργία και την τεχνική συντήρηση των εγκαταστάσεων. 
      Εδώ η Κυβέρνηση πρέπει να πάρει ορισμένες αποφάσεις. Δε νομίζω ότι χρειάζεται ιδιαίτερη προνοητικότητα ή σοφία για να καταλάβει κανείς ότι μ’ αυτήν την ασάφεια μπορεί να παρουσιαστούν μεγάλα ζητήματα και προβλήματα που δεν θα μπορέσουμε να αντιμετωπίσουμε. 
      Επίσης, φοβάμαι ότι δεν έχει αντιμετωπιστεί το θέμα της αδειοδότησης της οριστικής και μεταολυμπιακής λειτουργίας των εγκαταστάσεων με την ταχύτητα που πρέπει να αντιμετωπιστεί, για να μην υπάρχουν προβλήματα. 
      Επομένως, η Κυβέρνηση έχει υποχρέωση σήμερα και όσο είναι νωρίς να ανακοινώσει τι θα γίνει με την κάθε εγκατάσταση και ποιος είναι ο χαρακτήρας της μεταολυμπιακής χρήσης ο οποίος θα προκριθεί για την κάθε εγκατάσταση. Για παράδειγμα, το beach volley στο Φάληρο θα δοθεί σε ιδιώτες, θα παραμείνει ως αθλητικός χώρος, θα υπάρχει ένας συνδυασμός χρήσεων; Ποια επιλογή θα γίνει στον τομέα της διοικητικής οργάνωσης και λειτουργίας του;
      Πριν από λίγο καιρό ο Υφυπουργός Οικονομίας κ. Δούκας είχε ανακοινώσει ότι θα γίνει πρόσκληση ενδιαφέροντος. Έκτοτε αυτή η πρόσκληση ενδιαφέροντος δε γνωρίζουμε αν θα γίνει και αν εξακολουθεί να υφίσταται ως ένα μέρος του σχεδιασμού της Κυβέρνησης για τη μεταολυμπιακή χρήση. 
      Ο νέος υπεύθυνος της εταιρείας «Ολυμπιακά Ακίνητα», τον οποίο μάλιστα εξαιρέσατε από τον έλεγχο του Κοινοβουλίου, είχε ανακοινώσει ότι θα ξεκινούσε επαφές με ιδιωτικούς φορείς, προκειμένου να αναζητήσει την τύχη της μεταολυμπιακής αξιοποίησης των εγκαταστάσεων. Αναρωτιέμαι ποιες επαφές έγιναν -αν μπορεί να μας ενημερώσει η κ. Υπουργός- με ποιους ιδιώτες και σε ποια κατεύθυνση. Δεν ήλθε ούτε στο Κοινοβούλιο, ώστε ο πολίτης να γνωρίζει σήμερα με ποιες αρχές γίνεται αυτή η συζήτηση, ποια συζήτηση γίνεται και για ποιους όρους, ώστε να μην υπάρχει ούτε καχυποψία, ούτε κανένα σκοτεινό σημείο στο θέμα της μεταολυμπιακής τύχης των εγκαταστάσεων. 
      (ΚΑ)
      Όμως πέρα από αυτά, κυρίες και κύριοι συνάδελφοι, θέλω να αναφερθώ στο ότι δεν έχουν ληφθεί κρίσιμες αποφάσεις ακόμα και για εγκαταστάσεις μη αθλητικές, που το τοπίο θα έπρεπε και οφείλει να είναι σαφώς πιο καθαρό και πιο εύκολη η λήψη των αποφάσεων. Δεν γνωρίζουμε αυτή τη στιγμή τι θα γίνει με τα δύο κέντρα Τύπου. Ποια θα είναι η τύχη τους; Το μόνο που γνωρίζουμε είναι ότι η Κυβέρνηση αποφάσισε αυτή τη στιγμή να τα κρατήσει στον έλεγχο της εταιρείας ΟΛΥΜΠΙΑΚΑ ΑΚΙΝΗΤΑ. Με ποια προοπτική και με ποιον στόχο κανένας δε γνωρίζει.
      Από εκεί και πέρα θέλω να αναφερθώ σε ορισμένα ζητήματα τα οποία είναι μείζονος σημασίας για την περιοχή του Λεκανοπεδίου. Και είναι αυτά τα ζητήματα που σχετίζονται με ολυμπιακές παρεμβάσεις οι οποίες έγιναν σε μεγάλους χώρους του Λεκανοπεδίου. Για παράδειγμα, στο Ελληνικό ελήφθη, αν είναι σωστό και θέλω να μου το επιβεβαιώσει η παριστάμενη κυρία Υπουργός, μία πρωτοφανής απόφαση η οποία θα περιπλέξει δραματικά την κατάσταση. 
      Χωρίς η Κυβέρνηση να έχει ανακοινώσει οποιαδήποτε σκέψη ή σχέδιο για τη μεταολυμπιακή αξιοποίηση του παλαιού αεροδρομίου του Ελληνικού φέρεται τώρα να έχει μεταβιβάσει τις αθλητικές εγκαταστάσεις που κατασκευάσθηκαν μέσα στο παλαιό αεροδρόμιο στην εταιρεία ΟΛΥΜΠΙΑΚΑ ΑΚΙΝΗΤΑ. Αν έχει συμβεί αυτό είναι ένα τεράστιο λάθος και ανοίγει το δρόμο για τη σαλαμοποίηση του Ελληνικού. Δε σημαίνει ότι η εταιρεία ΟΛΥΜΠΙΑΚΑ ΑΚΙΝΗΤΑ εκφεύγει του δημοσίου και αυτό έχει κάτι σκοτεινό. Όμως, ο σχεδιασμός για το Ελληνικό έχει μια μεγάλη αφετηρία και επικεφαλίδα το μεγάλο μητροπολιτικό πάρκο της Αττικής. Το μητροπολιτικό πάρκο απαιτεί ενιαίο σχεδιασμό από χθες μέχρι την κατασκευή του. Και ο ενιαίος σχεδιασμός με βάση τουλάχιστον τις αποφάσεις της προηγούμενης Κυβέρνησης ήταν να υπάρχει ένας ενιαίος φορέας ο οποίος θα επιβλέπει τις μελέτες, τη χρηματοδότηση και την κατασκευή του έργου. Αν αληθεύει ότι μέρος των ολυμπιακών εγκαταστάσεων που ήταν στην περιοχή του Ελληνικού έχει μεταβιβασθεί στην εταιρεία ΟΛΥΜΠΙΑΚΑ ΑΚΙΝΗΤΑ, είναι σαφές ότι δημιουργείται ένα μείζον αρνητικό δεδομένο στο σχεδιασμό για την τύχη του πάρκου του Ελληνικού. Και θα θέλαμε σε αυτό να γνωρίζουμε επιτέλους ποιες είναι οι προθέσεις της Κυβέρνησης.
      Αντιλαμβάνεται κανένας ότι στο Ελληνικό που είχαμε σημαντικές ολυμπιακές εγκαταστάσεις, το πρόβλημα είναι ακόμη μεγαλύτερο όσον αφορά τη λειτουργία των εγκαταστάσεων αυτών γιατί πολύ σύντομα θα πρέπει να αποσαφηνισθεί με ποιους όρους θα επιτραπεί η πρόσβαση των πολιτών στις εγκαταστάσεις αυτές, όταν μάλιστα μπορεί να έχουμε σε εξέλιξη άλλα έργα και άλλες εργασίες στην περιοχή.
      Επίσης, δεν γνωρίζουμε τίποτα για το τι θα γίνει στο παραλιακό μέτωπο, τι θα γίνει για παράδειγμα στην περιοχή Φαλήρου, αν θα προχωρήσουν τα σχέδια για τα έργα της β΄ φάσης της παραλιακής λεωφόρου έτσι όπως ήταν προγραμματισμένα, τι θα γίνει στο Γουδί και ποια θα είναι η τύχη των αθλητικών εγκαταστάσεων εκεί.
      Αυτά όλα δε σημαίνει ότι είναι αποφάσεις εύκολες, αλλά δε σημαίνει ότι μπορεί να είναι ανεκτό να είναι αποφάσεις που καθυστερούν.
      Πιστεύω ότι οι πολίτες δικαιολογημένα έχουν από εμάς απαιτήσεις. Έχουν απαιτήσεις σε αυτό το οποίο χάρηκε η διεθνής κοινότητα στη διάρκεια των Ολυμπιακών Αγώνων, αυτό το οποίο επαινέθηκε από όλες τις διεθνείς αθλητικές ομοσπονδίες ως έργα μοναδικά, να μπορούν σήμερα να τα αξιοποιήσουν και να τα χαρούν τα παιδιά όλων. Και αυτός ήταν ο λόγος που μάλιστα πήγαμε και σε περιοχές δύσκολες όπως είναι η Νίκαια, τα Λιόσια κλπ. για να χωροθετήσουμε αυτές τις εγκαταστάσεις.
      Είναι κρίμα και άδικο, κυρία Υπουργέ, να στερούμε για μήνες από τους νέους και τις νέες των περιοχών αυτών τη δυνατότητα να αθληθούν στις νέες αυτές εγκαταστάσεις. Είναι κρίμα να μην αποσαφηνίζουμε το τοπίο βάσει του οποίου θα δουλέψουν αυτές οι εγκαταστάσεις. Είναι κρίμα να μην μπορούμε να οργανώσουμε μια συνάντηση και μια σύσκεψη στους αρμόδιους δήμους της κάθε περιοχής για να διαμορφώσουμε το πλαίσιο λειτουργίας και εκμετάλλευσης των εγκαταστάσεων από εδώ και πέρα. Είναι κρίμα να μην μπορούμε να διαμορφώσουμε σε συνεργασία με τους αθλητικούς οργανισμούς και ομοσπονδίες το σχέδιο για τη μεταολυμπιακή χρήση και εκμετάλλευση των εγκαταστάσεων αυτών. Είναι κρίμα να καθυστερούμε τόσο πολύ σε αυτές τις σημαντικές αποφάσεις. Και είναι κρίμα να διαπιστώνει κανένας ότι αντί οι εγκαταστάσεις να είναι ανοικτές και προσβάσιμες στους πολίτες, έχουμε μια κατάσταση με αδυναμία στο σύστημα φύλαξης. Και είναι υποχρεωμένο το ελληνικό δημόσιο αντί να έχει έσοδα από τη λειτουργία των εγκαταστάσεων, να πληρώνει πρόσθετες δαπάνες για να φυλάσσει τις εγκαταστάσεις αυτές.
      (GH)
      
      Ακόμη, να έχουμε δημοσιεύματα εφημερίδων όπως είναι τα ΝΕΑ και η ΕΛΕΥΘΕΡΟΤΥΠΙΑ πριν από λίγο καιρό τα οποία επισημαίνουν και παρατηρούν καταστάσεις απαράδεκτες για τις ολυμπιακές εγκαταστάσεις, μια εγκατάλειψη χωρίς να υπάρχει το οργανωμένο σχέδιο που θα έπρεπε να υπάρχει μετά τους Ολυμπιακούς Αγώνες.
      Όλα αυτά λοιπόν, κυρίες και κύριοι συνάδελφοι, δείχνουν ότι η Κυβέρνηση αυτή τη στιγμή βρίσκεται σ’ ένα μεταολυμπιακό νεφέλωμα. Αυτό το νεφέλωμα βεβαίως θα μπορούσε να αφορά την ίδια εάν εξακολουθούσε να είναι Αξιωματική Αντιπολίτευση και εάν οι αποφάσεις και η πολιτική της δεν επηρέαζαν τον ελληνικό λαό. Όμως η Κυβέρνηση σήμερα πρέπει να κατανοήσει ότι έχει αναλάβει κυβερνητικές ευθύνες. Η εποχή που κατήγγειλε τους πάντες και τα πάντα με ευκολία και άνεση, η εποχή που διαπίστωνε προβλήματα χωρίς να προτείνει λύσεις, έχει παρέλθει. Τώρα πρέπει να λάβει αποφάσεις. Αυτές τις αποφάσεις αναμένουμε για να μπορέσουμε επιτέλους να δώσουμε και στους πολίτες τις απαντήσεις τις οποίες ζητούν από εμάς. Ευχαριστώ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Σωτήριος Χατζηγάκης): Κύριοι συνάδελφοι, ο κοινοβουλευτικός εκπρόσωπος του Κ.Κ.Ε. κ.Κολοζώφ με επιστολή του προς το Προεδρείο ορίζει κοινοβουλευτικό εκπρόσωπο για τη συζήτηση της σημερινής επερώτησης τον Βουλευτή κ. Δημήτριο Τσιόγκα. 
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, ελπίζω η κυρία Υπουργός να είναι εξουσιοδοτημένη από το Υπουργείο Οικονομικών και απ’ όλη την Κυβέρνηση για τις απαντήσεις που θα δώσει, γιατί πολλά θέματα άπτονται του Υπουργείου της, αλλά και πάρα πολλά θέματα ,γενικότερα δε η μεταολυμπιακή αξιοποίηση των ολυμπιακών εγκαταστάσεων αλλά και της ολυμπιακής δυναμικής είναι ευρύτερα της Κυβέρνησης και ειδικότερα του Υπουργείου Οικονομίας και Οικονομικών. 
      Θέλω να πω πολύ γρήγορα, κύριε Πρόεδρε, ότι 8 μήνες μετά τις εκλογές στις 7 του Μάρτη, πανέτοιμη από καιρό η Κυβέρνηση με έτοιμα σχέδια για να λύσει όλα τα προβλήματα του τόπου, δεν έχει εκπονήσει, δεν έχει δημοσιοποιήσει ένα ολοκληρωμένο σχέδιο για την μεταολυμπιακή αξιοποίηση αθλητικά, κοινωνικά, πολιτιστικά, ψυχαγωγικά αλλά και αναπτυξιακά των ολυμπιακών εγκαταστάσεων και της ολυμπιακής δυναμικής. Δεν αξιοποίησε τις μελέτες τις οποίες  είχε προχωρήσει με το πανεπιστήμιο Θεσσαλίας με άλλους φορείς η προηγούμενη κυβέρνηση. Δεν προχώρησε στις βελτιώσεις αυτών των μελετών και του γενικότερου σχεδίου της μεταολυμπιακής αξιοποίησης. 
      Εμείς δεν θα της αρνηθούμε το δικαίωμα να βάλει τη δικιά της πινελιά και να βελτιώσει αυτές τις μελέτες και αυτό το σχέδιο και θα τη στηρίξουμε μέσα από ένα δημόσιο και ειλικρινή διάλογο, μπροστά στους πολίτες και στους αρμόδιους φορείς. 
      Δεν προχώρησε στον απαιτούμενο διάλογο με την τοπική αυτοδιοίκηση και τους αθλητικούς φορείς. Αντί αυτών, βλέπουμε τους δημάρχους όπως στο Ηράκλειο Κρήτης ο κ. Κουράκης να βάζει μπουλντόζες και πολίτες για να μην αποξηλωθεί  από την αναγκαία ηλεκτρονική υποδομή το Παγκρήτιο Ολυμπιακό Στάδιο της Κρήτης ή από την άλλη πλευρά βλέπουμε συνεχείς αγωγές και ενστάσεις  -προσφυγές στη δικαιοσύνη για αναβολή εκλογών στις αθλητικές ομοσπονδίες που μας διοργάνωσαν και προσέφεραν τέτοιες μεγάλες ολυμπιακές επιτυχίες. 
      Διαβάζουμε ακόμα στον Τύπο ότι ο διευθύνων σύμβουλος των Ολυμπιακών Ακινήτων, προχωρεί σε συνεννοήσεις και συνεργασίες με ιδιώτες επενδυτές για την αξιοποίηση των ολυμπιακών εγκαταστάσεων.
      Θα ήθελα να πω στην κυρία Υπουργό και να της θυμίσω τη συζήτησή μας εδώ σε νομοσχέδιο που έφερε το Υπουργείο της για την αλλαγή του καταστατικού της εταιρείας «Ολυμπιακά Ακίνητα» και να της πω ότι δεν είναι η ορθή αυτή διαδικασία προσωπικά ο επικεφαλής μιας εταιρείας του δημοσίου να διαλέγεται με επενδυτές, αλλά αντίθετα θα πρέπει να υπάρξει ένα ολοκληρωμένο σχέδιο και μια μελέτη –και υπάρχει το πρόπλασμα από την προηγούμενη κυβέρνηση- για την αξιοποίηση μέσα από διαγωνισμούς γιατί, κυρία Υπουργέ, μπαίνουν σε υποψίες και οι πολίτες αφού με την τροποποίηση που επιφέρατε στη λειτουργία της εταιρείας «Ολυμπιακά Ακίνητα» της δώσατε το δικαίωμα για απευθείας αναθέσεις ή μισθώσεις κατά παρέκκλιση του νόμου και χωρίς διαγωνισμούς και από την άλλη πλευρά, καταργήσατε και τις δεσμεύσεις να ενημερώνει το ΑΣΕΠ για τις προσλήψεις όπως ακόμη καταργήσατε και το πλαφόν, την οροφή δηλαδή του μέγιστου αριθμού προσλήψεων που μπορεί να κάνει αυτή η εταιρεία. 
      ( XA )
      Όλα αυτά μάς οδηγούν στο να σας θυμίσουμε, κυρία Υπουργέ, αυτό που είχατε πει, όταν συζητούνταν πέρυσι σε τούτη τη Βουλή το νομοσχέδιο για την ίδρυση της εταιρείας «Ολυμπιακά Ακίνητα». Την είχατε ονομάσει «Αμαρτωλά Ακίνητα». Με όλα αυτά λοιπόν που έχετε κάνει και με όλα αυτά που είναι σε εξέλιξη και με την ανυπαρξία σχεδίου αξιοποίησης ολοκληρωμένου και δημοσιοποιημένου, για να κριθεί και να αξιολογηθεί από τους πολίτες, τους αρμόδιους φορείς, αλλά και όλα τα κόμματα της Βουλής, θα ήθελα να σας πω με την ίδια παρρησία που είχατε ονομάσει το νομοσχέδιο εκείνο «Αμαρτωλά Ακίνητα» ότι τώρα πράγματι μπαίνουμε στη λεωφόρο της αμαρτίας. Και θα ήθελα από εσάς προσωπικά -που σας εκτιμώ ξεχωριστά- να παρέμβετε και να σταματήσετε αυτόν το διαφαινόμενο δρόμο, ο οποίος ανοίγεται μπροστά μας. 
      Δεν διεκδικείτε κανένα διεθνές αθλητικό γεγονός ως συνέχεια του μεγάλου και λαμπρού ολυμπιακού γεγονότος και ιδιαίτερα διεθνή αθλητικά γεγονότα για την περιφέρεια, και για να στηρίξουμε και να αξιοποιήσουμε τις ολυμπιακές υποδομές και για να ενισχύσουμε την περιφέρεια και τον τουρισμό της και ευρύτερα την επαγγελματική και οικονομική της ανάπτυξη. Θα ήθελα λοιπόν να πω πως χάνουμε συνεχώς πολύτιμο χρόνο, πλεόνασμα της ολυμπιακής επιτυχίας για την αξιοποίηση. Άλλωστε, στον τουρισμό ποντάρετε, για να πετύχει στοιχειωδώς όλο το σχέδιο του Προϋπολογισμού, όπως είπε ο κύριος Υπουργός Οικονομικών, τους στόχους της Κυβέρνησης. Πώς θα τον ενισχύσετε, αφού δεν έχετε ένα σχέδιο, για να αξιοποιήσετε το πιο σημαντικό, το πιο δυναμικό γεγονός που είναι οι Ολυμπιακοί Αγώνες, πάνω στο οποίο πρέπει να υπάρχει αυτό το σχέδιο;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να μου δώσετε και το χρόνο της δευτερολογίας μου μαζί, γιατί δεν θα προλάβω την πτήση για τη Θεσσαλονίκη.
      Μπλοκάρετε ή καταργείτε τα έργα του προγράμματος «Ελλάδα 2004», που ήταν το ελάχιστο που πήγε να κάνει η πολιτεία ως αντίβαρο των μεγάλων εγκαταστάσεων και των μεγάλων έργων στο λεκανοπέδιο για την περιφέρεια και προς όφελος της περιφέρειας με διάφορους λόγους και διάφορα αιτιολογικά. 
      Βεβαίως, δεν έχετε καταργήσει μόνο το πρόγραμμα «Ελλάδα 2004», γιατί δεν θέλετε να συνεχίσετε ένα πρόγραμμα που ξεκίνησε από την κυβέρνηση του ΠΑ.ΣΟ.Κ. Η περιφέρεια είχε ταυτιστεί μ’ αυτό το πρόγραμμα και το είχε επιδοκιμάσει ανεξάρτητα αν οι ρυθμοί εκτέλεσης και ανάπτυξής του δεν ήταν αυτοί που θα θέλαμε.  Στο 2004 και στο 2005 ολοκληρώνονταν όλα τα έργα. Άλλωστε, τα έργα δεν τα είχε ανάγκη η ελληνική περιφέρεια μόνο για το 2004, όπως φυσικά και η Αθήνα. Δεν θα επένδυε ο ελληνικός λαός τόσα χρήματα μόνο για δεκαπέντε μέρες. Για τα επόμενα χρόνια έγινε αυτή η επένδυση. Γιατί λοιπόν και η ελληνική περιφέρεια δεν δικαιούται να συνεχιστεί και να ολοκληρωθεί αυτή η επένδυση;
      Όμως ακυρώνετε και άλλα έργα στην ελληνική περιφέρεια για την οποία τόσα πολλά είχατε πει. Είχατε πει ότι εκεί θα ρίξετε και το βάρος και ότι όλο το πλεόνασμα των Ολυμπιακών Αγώνων, οι πόροι που δεν θα πήγαιναν πλέον στις ολυμπιακές υποδομές θα πήγαιναν στην περιφέρεια. Στο νέο σας Προϋπολογισμό περικόπτονται περίπου 2 δισεκατομμύρια ευρώ  από το πρόγραμμα δημοσίων επενδύσεων και είναι έργα προορισμένα για την περιφέρεια. Γι’ αυτό κόψατε ήδη από τη Θεσσαλονίκη -και το ανακοίνωσε με το πιο επίσημο τρόπο ο κ. Σουφλιάς- την αναβάθμιση του Αεροδρομίου Θεσσαλονίκης, έργο 1 δισεκατομμυρίου ευρώ, το οποίο θα χρηματοδοτείτο από το Γ’ ΚΠΣ και φυσικά από εθνικούς πόρους. Οι εθνικοί πόροι θα ήταν από το τέλος εκσυγχρονισμού των αεροδρομίων, το γνωστό «σπατόσημο». Χτες καταλάβαμε, γιατί καταργήσατε αυτό το έργο, γιατί ο κωδικός του «σπατόσημου» είναι κενός, ελλιπής, αφού χτες με τροπολογία χαρίσατε τα πρόστιμα εκατοντάδων εκατομμυρίων ευρώ που έπρεπε να πληρώσουν ελληνικές και ξένες αεροπορικές εταιρείες, γιατί από το 2001 και μετά δεν το καταβάλλουν. Δεν τα καταβάλλουν με πρόσχημα βέβαια το τρομοκρατικό γεγονός της 11 Σεπτεμβρίου του 2001. Λες και δεν έχουν επηρεαστεί άλλες επιχειρήσεις και άλλες εταιρείες. Και βεβαίως το βάλατε από την 1-1-2001, ενώ εννιά μήνες μετά συνέβη το τρομοκρατικό γεγονός.
      Θα κλείσω με ένα θέμα πολύ ζωτικό και πολύ καυτό γενικότερα για την οικονομία μας και ειδικότερα για τη Διεθνή Έκθεση Θεσσαλονίκης και τη Θεσσαλονίκη.
      (SX)
      
    Η HELEXPO, κυρία Υπουργός, πλήττεται τα τελευταία δύο χρόνια γιατί δεν έχει σε χρήση, δεν έχει στη διάθεσή της το εκθεσιακό της κέντρο στην Αθήνα -το οποίο της έφερνε το 40% περίπου του ετήσιου τζίρου και ανάλογη κερδοφορία- διότι το παραχώρησε για τη μεγάλη εθνική υπόθεση των Ολυμπιακών Αγώνων. 
    Η μη αυτόματη επιστροφή, όπως όφειλε η Κυβέρνηση προς την HELEXPO και τη ΔΕΘ, του εκθεσιακού κέντρου, δυστυχώς οδηγεί στην πλήρη απαξίωση της HELEXPO. Και θα είναι μεγάλο, πράγματι, το πρόβλημα και μεγάλη η αδικία προς την HELEXPO, την εκθεσιακή γενικότερα εθνική πολιτική και τη Θεσσαλονίκη.
    Σας ρώτησα και στο νομοσχέδιο για τα Ολυμπιακά ακίνητα το καλοκαίρι. Έχω καταθέσει επανειλημμένως ερωτήσεις για το θέμα αυτό στους αρμοδίους Υπουργούς. Καμιά απάντηση δεν έχω πάρει είτε γραπτή είτε σε δημόσια τοποθέτηση.
    Είμαι βέβαιος ότι το Υπουργείο Οικονομικών ετοιμάζεται να τα πουλήσει όλα αυτά -και το εκθεσιακό κέντρο και το IPC και βεβαίως και τις εγκαταστάσεις γραφείων που έχουν γίνει πίσω από το εκθεσιακό κέντρο της HELEXPO- για να γεμίσει τα κρατικά ταμεία.
    Θέλω, όμως, να σας πω, κύριε Πρόεδρε και κυρία Υπουργός, ότι πρέπει τώρα επιτέλους να δεσμευθείτε τι θα δώσετε και τώρα στη HELEXPO για να οργανώνει τις εκθέσεις της στην Αθήνα. Διότι ξέρετε ότι αυτό είναι και μία εθνική υπόθεση, γιατί ρυθμίζεται και η εκθεσιακή αγορά με αυτό τον τρόπο και γιατί εάν τώρα δεν δεσμευθείτε, δεν μπορεί να κάνει τον προγραμματισμό της η έκθεση για την Αθήνα. Διότι απλούστατα χρειάζεται τουλάχιστον έξι μήνες για να προετοιμαστεί ένα αξιοπρεπές και αξιόπιστο εκθεσιακό έτος.
    Δεν θα κριθείτε, λοιπόν, μόνο για αμέλεια ή για έλλειψη πρόνοιας ή για έλλειψη αποτελεσματικότητας αν συνεχίσετε να μη δεσμεύεστε για την επιστροφή είτε του εκθεσιακού κέντρου της HELEXPO είτε κάποιου ισοδύναμου ή καλύτερου κτιρίου στο χώρο γύρω από το εκθεσιακό κέντρο, είτε τα γραφεία που έχουν κατασκευαστεί πίσω και πάλι για τις ανάγκες των Ολυμπιακών Αγώνων, αθροιστικά πενήντα χιλιάδες τετραγωνικά μέτρα ή ένα μέρος, το 50%, του IPC. 
    Τώρα, λοιπόν, αν συνεχίσετε αυτή σας τη συμπεριφορά, δεν θα κριθείτε μόνο για αμέλεια ή για έλλειψη αποτελεσματικότητας και αντανακλαστικών, αλλά επειδή ήδη δημιουργούνται ιδιωτικά εκθεσιακά κέντρα και ετοιμάζετε ήδη να παραχωρήσετε πιθανότατα και άλλες Ολυμπιακές εγκαταστάσεις και στο Ανατολικό Αεροδρόμιο σε ιδιώτες για την ανάπτυξη εκθεσιακών κέντρων. Τότε θα κατηγορηθεί η Κυβέρνησή σας και για σκοπιμότητα απέναντι στο Δημόσιο και βεβαίως απέναντι στη HELEXPO, στην εθνική εκθεσιακή μας πολιτική και στη Θεσσαλονίκη.
    Τώρα, λοιπόν, περιμένουμε τη δέσμευσή σας.
    ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Μαγκριώτη.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτιρίου, τριάντα μαθητές και μαθήτριες και δύο συνοδοί δάσκαλοι από το Δημοτικό Σχολείο Λακωνικής Σχολής Αθηνών.
    Η Βουλή τους καλωσορίζει.
    (Χειροκροτήματα από όλες τις πτέρυγες)
    Το λόγο έχει η κα Ευαγγελία Σχοιναράκη-Ηλιάκη.
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
    Κυρία και κύριοι συνάδελφοι, οι πολύχρονες, κοπιώδεις αλλά ταυτόχρονα συντονισμένες προσπάθειες των κυβερνήσεων του ΠΑΣΟΚ και του ελληνικού λαού για τη δημιουργία εξαιρετικών αθλητικών εγκαταστάσεων και έργων υποδομής, που είχε την ευκαιρία η παγκόσμια κοινότητα να δει τις ημέρες των Ολυμπιακών Αγώνων, έδωσαν στην Ελλάδα το επιθυμητό αποτέλεσμα, δηλαδή να μιλάει ολόκληρος ο πλανήτης για τα σύγχρονα επιτεύγματα των Ελλήνων. 
    Ο κοινός παρονομαστής όλων είναι ότι μετά τους Ολυμπιακούς Αγώνες κληρονομούμε υλικούς και άυλους τίτλους. Στους υλικούς τίτλους συγκαταλέγονται οι αθλητικές υποδομές, οι υποδομές στις μεταφορές, στις τηλεπικοινωνίες και στους άυλους βεβαίως η τεχνογνωσία του ανθρώπινου δυναμικού, η εκπαίδευση και η άσκησή του σε μία άλλη από τα ελληνικά δεδομένα νοοτροπία, καθώς και η διεθνής αναγνώριση της συλλογικής επιτυχίας που μεταφράζεται σε ένα νέο όνομα για την Ελλάδα και είναι ιδιαίτερα σημαντικό.
    Δυστυχώς, όμως, όταν έπεσε η αυλαία των Ολυμπιακών και Παραολυμπιακών αγώνων, το ευχάριστο και αισιόδοξο τοπίο των ημερών της τέλεσης των 28ων Ολυμπιακών Αγώνων διαδέχεται το γκρίζο, το μίζερο και ανασφαλές τοπίο των εγκαταλελειμμένων και λεηλατημένων Ολυμπιακών εγκαταστάσεων.
    Ο ελληνικός λαός θέλει ειλικρινείς απαντήσεις στα ερωτήματα, που έχουμε θέσει, γιατί θέλει να δει τα προϊόντα του μόχθου του να αξιοποιούνται με τον καλύτερο δυνατό τρόπο για ολόκληρο τον ελληνικό αθλητισμό, για το σύνολο της ελληνικής κοινωνίας.
    
    (PN)
    
     Και ανησυχούμε ιδιαίτερα κυρία Υπουργέ, κύριοι της Κυβέρνησης από το συνδυασμό της κωλυσιεργίας της δικής σας Κυβέρνησης όσον αφορά την ανακοίνωση μέτρων και πολιτικών αξιοποίησης των εγκαταστάσεων και επίσπευσης της απόσυρσης των δυνάμεων φύλαξής τους. Ανησυχούμε από την διαφαινόμενη πλήρη ανυπαρξία σχεδίου και προγράμματος και χρονοδιαγράμματος βεβαίως για τη χρήση των εγκαταστάσεων. 
     Πρέπει να καταλάβουμε ότι ουσιαστικά δεν μιλάμε για το μέλλον, για την μελλοντική τους χρήση, αλλά μιλάμε για το σήμερα, για το παρόν, για την άμεση αξιοποίηση της περιουσίας του ελληνικού λαού γιατί κάθε μέρα που περνά αυτή η περιουσία, μένοντας αναξιοποίητη, ζημιώνεται πολλαπλώς και ποικιλοτρόπως ολόκληρος ο ελληνικός λαός .
     Τι έχει λοιπόν στο νου της να κάνει τελικά η Κυβέρνηση; Έχει κάνει απογραφή; Εξάλλου έχει συνηθίσει να κάνει απογραφές τελευταία, όμως με αρνητικό αντίκτυπο σε ότι αφορά την Ελλάδα και την ελληνική οικονομία. Έχει κάνει όμως απογραφή και καταγραφή της κινητής και ακίνητης περιουσίας αυτής από τους Ολυμπιακούς Αγώνες; Έχει εξασφαλίσει τα αντίστοιχα ποσά για τη συντήρησή τους; Γιατί αν δούμε τον προϋπολογισμό του 2005, θα δούμε κύριε Υπουργέ ότι ενώ στο 2004, στο Υπουργείο Πολιτισμού έχει πίστωση στον τακτικό προϋπολογισμό 265 εκατ. ευρώ, το 2005 προβλέπονται 282 εκατ. ευρώ. Είναι λοιπόν 17 εκατ. ευρώ η διαφορά για τη συντήρηση και λειτουργία των νέων αθλητικών εγκαταστάσεων, ενώ η κυρία Πετραλιά ως Υπουργός έχει δεσμευτεί για 85 εκατ. ευρώ για την συντήρησή τους. Από πού θα βρεθούν τα υπόλοιπα; Από ποιον κωδικό; Ποιες δαπάνες θα μειώσει το Υπουργείο Πολιτισμού; Μήπως αυτά θα εξοικονομηθούν από τους πόρους μέσα από τις απολύσεις των τριών χιλιάδων συμβασιούχων; 
     Σε αυτά πρέπει να απαντήσει η κυρία Υπουργός. Έχει γίνει συζήτηση, έχει γίνει συνεργασία με τους ενδιαφερόμενους φορείς, με τις τοπικές κοινωνίες, με την τοπική αυτοδιοίκηση που αποτελεί κύριο μοχλό της αξιοποίησης αυτών των μεταολυμπιακών εγκαταστάσεων; 
     Σε ότι αφορά την Κρήτη και το Παγκρήτιο στάδιο, έχει γίνει κουβέντα γι’ αυτό; Τι μεγάλα αθλητικά γεγονότα έχει διεκδικήσει η κυβέρνηση προκειμένου η χώρα μας, προκειμένου η περιοχή να γίνει τόπος προορισμού για μεγάλα αθλητικά γεγονότα, ούτως ώστε να αποτελέσει και τουριστικό προορισμό; Ποιες είναι οι προτάσεις της Κυβέρνησης, προκειμένου αυτή η υλική και άϋλη κληρονομιά να αξιοποιηθεί; Γιατί, απ’ ότι γνωρίζω τουλάχιστον και μια μεγάλη αθλητική διοργάνωση που έγινε στο νομό Ηρακλείου τα Τσικλητήρια, ούτε μια στήριξη είχαν προκειμένου πραγματικά να αναδειχθεί ως μεγάλο γεγονός, να αναδειχθεί ως χώρος που μπορεί να γίνουν μεγάλα αθλητικά γεγονότα, ούτως ώστε στη συνέχεια να είναι και πόλος, δέκτης τέτοιων μεγάλων αθλητικών, παγκόσμιων, ευρωπαϊκών ή άλλων αθλητικών γεγονότων. 
     Ποιο είναι το μοντέλο αξιοποίησης των ολυμπιακών εγκαταστάσεων που θα υπηρετήσει τις ανάγκες των πολιτών για άθληση, ψυχαγωγία, ποιότητα ζωής και περιβάλλοντος; Θα ενταχθούν αυτά τα έργα; Έχει σχέδιο η Κυβέρνηση για να ενταχθούν και με ποιο τρόπο, στον ιστό της πόλεως, τον πολεοδομικό αλλά κυρίως τον οικονομικό, τον πολιτιστικό, τον κοινωνικό, με όρους αναπτυξιακούς; 
     Είναι πολλά και κρίσιμα τα ερωτήματα στα οποία πρέπει να απαντήσει η Κυβέρνηση και να μάθει ο ελληνικός λαός γιατί η κληρονομιά αυτή για να κεφαλαιοποιηθεί θέλει όραμα, σχέδιο και βεβαίως πράξη. Όμως απ’ ότι φαίνεται δεν υπάρχει ένα τέτοιο πράγμα από την ελληνική κυβέρνηση τη σημερινή. Και δεν μπορούμε βεβαίως να μην επισημάνουμε τη μέχρι τώρα λειτουργία της Νέας Δημοκρατίας ως αντιπολίτευση. Ισχυριζόταν ότι τα τεράστια έργα υποδομής που το ΠΑΣΟΚ ανέφερε, που το ΠΑΣΟΚ υλοποιούσε ως κυβέρνηση, δεν ήταν τίποτε άλλο παρά μακέτες. Διαψεύστηκε όμως από την ίδια την εικόνα, παρά το γεγονός ότι με το που ανέλαβε κυβέρνηση, προσπάθησε με τον χειρότερο τρόπο να συκοφαντήσει μέσα από την εικόνα την ελληνική πραγματικότητα. Και είχαμε μπροστά μας να κερδίσουμε το μεγάλο στοίχημα των Ολυμπιακών Αγώνων. Ακόμη και μπροστά σε αυτό το στοίχημα, η κυβέρνηση δεν έκανε ένα βήμα μπροστά να ξεπεράσει τις μικροκομματικές σκοπιμότητες, αλλά εκείνο που ήθελε να κερδίσει ήταν τα μικροπαραταξιακά οφέλη. 
     Τώρα όμως βρίσκεται μπροστά σε μια πραγματικότητα. Μια πραγματικότητα της πλήρους απαξίωσης της αθλητικής υποδομής, που όταν περνάει σήμερα μέσα από τα μέσα ενημέρωσης με τον τρόπο που περνάει…
     ΠΡΟΕΔΡΕΥΩΝ (Σωτήριος Χατζηγάκης): Θα χρησιμοποιήσετε και τη δευτερολογία σας κυρία Σχοιναράκη; 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τελειώνω κύριε Πρόεδρε. 
     …. η κυρία Υπουργός αναφέρει ότι αδικείται γιατί τα πράγματα δεν είναι έτσι ακριβώς. 
     (Β.Μ)
       
Τα πράγματα είναι έτσι όπως ακριβώς καταγράφονται όχι μόνο από τις εικόνες, όπως περνούν από τα μέσα ενημέρωσης, αλλά και με επισκέψεις μέσα στους αθλητικούς χώρους ή με πέρασμα από τους αθλητικούς χώρους.
      Έχετε το μαχαίρι και το πεπόνι της λύσης και της αξιοποίησης των μεγάλων αθλητικών υποδομών. Δώστε απαντήσεις.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κυρία Σχοιναράκη.
      Ο κ. Λιντζέρης έχει το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, οι Ολυμπιακοί και οι Παραολυμπιακοί Αγώνες τελείωσαν, τα φώτα έσβησαν, επιστροφή στα καθ’ ημάς. Οι Ολυμπιακοί Αγώνες που είχαν κατά κοινή ομολογία πολύ μεγάλη επιτυχία και στον αθλητικό και στον οργανωτικό τομέα και επαινέθηκαν από όλη τη διεθνή Κοινότητα. Η Κυβέρνηση και προσωπικά ο Πρωθυπουργός επαίρεται για την επιτυχία τους και αποδίδει την επιτυχία αυτή στις προσπάθειες του ελληνικού λαού, θαρρείς και ο ελληνικός λαός δεν είχε εκλέξει μια κυβέρνηση –αυτή του ΠΑΣΟΚ- που σχεδίασε, οργάνωσε, υλοποίησε. Η αποδοχή όμως αυτών των πραγμάτων απαιτεί άλλου τύπου ήθος, άλλου τύπου μεγαλοσύνη. Είναι ψιλά γράμματα.
      Ακούσαμε κατά καιρούς, ακόμα και στην προολυμπιακή περίοδο, και από τον ίδιο τον Υπουργό Εθνικής Οικονομίας σκέψεις και προβληματισμούς κατά πόσο η χώρα μας έπρεπε να οργανώσει τους Ολυμπιακούς Αγώνες γιατί είχαν –λέει- υψηλό κόστος. Και εδώ υπάρχει η πρώτη πολύ μεγάλη αντίφαση. Από τη μια καμαρώνετε και επαίρεστε για την πολύ καλή διεξαγωγή, για την άνοδο τους κύρους της χώρας και από την άλλη μεμψιμοιρείτε για το υψηλό κόστος που τάχα πήγε πίσω την οικονομία. Από τη μια μεριά μιλάτε για εθνική αυτοπεποίθηση και από την άλλη στέλνετε τη χώρα στην κηδεμονία και στην επιτήρηση.
      Επαναλαμβάνετε μονότονα απόψεις του τύπου «όλα τα καλά οφείλονται στον ελληνικό λαό και όλα τα κακά στο ΠΑΣΟΚ». Ας είναι. Οι Ολυμπιακοί Αγώνες τελείωσαν, η ίδια η ζωή θέτει ένα αμείλικτο ερώτημα και είστε υποχρεωμένοι να απαντήσετε: Τι θα γίνει με τις ολυμπιακές εγκαταστάσεις; Στην προσπάθειά σας για να τεκμηριώσετε την όποια πολιτική σας προβαίνετε σε δύο αλχημείες. Θεωρώ σκόπιμο να τις αποκαλύψουμε.
      Πρώτον: Για να μεγιστοποιήσετε το κόστος των ολυμπιακών έργων αθροίζετε συλλήβδην αθλητικές εγκαταστάσεις, αναπτυξιακά έργα, έργα τα οποία μπορούσαν να έχουν κοινωνικό όφελος και να δοθούν προς χρήση στον ελληνικό λαό. Αποσιωπάτε ότι πολλά εξ αυτών έχουν μεγάλη χρησιμότητα σε διάφορους κλάδους της οικονομίας και ότι άλλα μπορούν να αποδοθούν για κοινωνική χρήση και άλλα να αξιοποιηθούν, προκειμένου να στεγάσουν υπηρεσίες του κράτους. Παράδειγμα, το Ολυμπιακό Χωριό: Δόθηκε στους δικαιούχους του ΟΕΚ. Ευτυχώς που το είχαμε προβλέψει. Μόλις προχθές στην εκδήλωση για τη γιορτή της Αστυνομίας ο Πρωθυπουργός, αλλά και ο Αρχηγός της Ελληνικής Αστυνομίας καμάρωναν γιατί το Χωριό Τύπου στην Αμυγδαλέζα θα στεγάσει τις Σχολές της Αστυνομίας. Ό,τι είχαμε προβλέψει βαίνει στο σωστό δρόμο. Ό,τι δεν είχαμε, αραχνιάζει.
      (Στο σημείο αυτό την Προεδρική Εδρα  καταλαμβάνει ο  Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Και μια δεύτερη αλχημεία, κύριε Υπουργέ: Ξεχνώντας ότι το ψέμα έχει κοντά πόδια, κάνετε το ίδιο όταν μεγιστοποιείτε το κόστος λειτουργίας και συντήρησης των αμιγώς αθλητικών εγκαταστάσεων. Έτσι, ενώ έχετε μία ολοκληρωμένη μελέτη στη Γενική Γραμματεία Αθλητισμού –πρόσφατη, το Νοέμβρη του 2003- ότι το κόστος συντήρησης και λειτουργίας ανέρχεται στα 25 εκατομμύρια ευρώ το χρόνο, διοχετεύετε ότι ξεπερνά τα 100 εκατομμύρια με προφανή στόχο να δημιουργήσετε την εντύπωση ότι οι εγκαταστάσεις είναι βάρη που πρέπει να τα ξεφορτωθεί το δημόσιο.
      Αλήθεια, ετοιμάζεστε να τις εκποιήσετε; Και εδώ αποκαλύπτεται η βαθιά συντηρητική και αναχρονιστική σας αντίληψη. Αφαιρείτε απολύτως από την αξιολόγηση των αθλητικών έργων ένα βασικό κριτήριο: την κοινωνική χρησιμότητα. Τα αντιμετωπίζετε με στενά χρηματοοικονομικά κριτήρια, με μια στείρα οικονομίστικη ή λογιστική αντίληψη, χωρίς ίχνος αναπτυξιακής ή κοινωνικής διάστασης.
      
      Επιτέλους, είστε οκτώ μήνες Κυβέρνηση. Απαντήστε συγκεκριμένα στο αμείλικτο ερώτημα που σας θέτει ο ελληνικός λαός: Τι θα γίνουν όλα αυτά; Θα τα αφήσετε να καταστραφούν; Πώς μπορεί να αισθάνεστε, όταν στο Πανθεσσαλικό Στάδιο ξηλώθηκαν όλα; Ευτυχώς που ο Δήμαρχος Ηρακλείου έβαλε μπουλντόζες στην είσοδο του Παγκρητίου, αλλιώς θα το διαλύατε και αυτό.
      Δημοσιεύτηκε στις εφημερίδες μια χθεσινή δήλωσή σας στη συνέντευξη Τύπου, σύμφωνα με την οποία αποφασίσατε να μη μετακινηθούν οι αθλητικοί εξοπλισμοί από τις ολυμπιακές εγκαταστάσεις. Τώρα; Κατόπιν εορτής;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Να μελετάτε πρώτα και μετά να μιλάτε. Είναι ήδη τρεις μήνες. Πρέπει να διαβάζετε.
      ΔΗΜΗΤΡΙΟΣ ΛΙΝΤΖΕΡΗΣ: Έχετε συνειδητοποιήσει ότι είστε υπεύθυνοι για τις καταστροφές και τις λεηλασίες που λαμβάνουν χώρα καθημερινά και που ο Τύπος και οι τηλεοράσεις κατ’ επανάληψη προβάλλουν;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, αν έχετε την καλοσύνη, θα κάνω χρήση και της δευτερολογίας μου.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Θέλετε απαντήσεις, αλλά θέλετε να φύγετε κιόλας.
      ΠΡΟΕΔΡΕΥΩΝ (Γεώργιος Σούρλας): Κύριε Λιντζέρη, εάν αποφύγετε τις σκληρές εκφράσεις περί συνειδητοποίησης, θα είναι καλύτερα.
      Συνεχίστε.
      ΔΗΜΗΤΡΙΟΣ ΛΙΝΤΖΕΡΗΣ: Καμία αντίρρηση! Ειδικά εσάς σας ακούω και σας σέβομαι.
      Συνειδητοποιείστε ότι η εποχή της αντιπολίτευσης, τότε που καταψηφίζατε όλες τις διατάξεις που αφορούσαν χωροθετήσεις και χρήσεις γης και όλους τους εν γένει ολυμπιακούς νόμους, έχει περάσει. Είστε υποχρεωμένοι να απαντήσετε στο δια ταύτα.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ελπίζω να είστε εδώ όταν θα απαντήσω. Εάν θα είστε, θα σας απαντήσω.
      ΔΗΜΗΤΡΙΟΣ ΛΙΝΤΖΕΡΗΣ: Βεβαίως θα είμαι. Θα χαρώ την απάντησή σας.
      ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, μη διακόπτετε τον κύριο Λιντζέρη. Θα έχετε είκοσι πέντε λεπτά στη διάθεσή σας να απαντήσετε μετά.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Το λέω γιατί θέλει να φύγει ο κύριος Λιντζέρης, αλλά θέλει και να του απαντήσω.
      ΠΡΟΕΔΡΕΥΩΝ (Γεώργιος Σούρλας): Είναι ρητορικό το ερώτημα και κρατήσετε την απάντηση, για να τη δώσετε όταν θα πρωτολογήσετε.
      ΔΗΜΗΤΡΙΟΣ ΛΙΝΤΖΕΡΗΣ: Δεν ξέρω εάν αυτό σημαίνει ότι την ενόχλησα, κύριε Πρόεδρε, αλλά καλό είναι ο χρόνος να κρατιέται. Δεν έχω πρόβλημα, μπορεί να με διακόπτει, αλλά να ολοκληρώσω τη φράση μου.
      ΠΡΟΕΔΡΕΥΩΝ (Γεώργιος Σούρλας): Βεβαίως. Και θα έχετε και ένα λεπτό επιπλέον στη διάθεσή σας για τις διακοπές.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ πολύ.
      Είναι επιβεβλημένη, λοιπόν, κυρία Υπουργέ, και αυτονόητη η υποχρέωσή μου ως Βουλευτή της Αντιπολίτευσης, να τονίσω την έλλειψη πολιτικής και θάρρους για τη λήψη συγκεκριμένων αποφάσεων. 
      Η καθυστέρηση, όμως, αυτή καθίσταται καθημερινά καταστροφική. Θα μπορούσα να δεχτώ, κάτι που θα ήταν συνεπές προς τη συντηρητική φύση της πολιτικής σας και του κόμματός σας, την επίσημη δημόσια πρόσκληση προς την ιδιωτική πρωτοβουλία. Ούτε αυτό κάνετε.
      Εμείς σας έχουμε αφήσει ως παρακαταθήκη δύο συγκεκριμένες μελέτες πανεπιστημίων, μίας της Θεσσαλίας και μία της Αθήνας, για τη μετολυμπιακή χρήση των έργων. Θα μπορούσατε να καλέσετε την Τοπική Αυτοδιοίκηση, τη Νομαρχία, τους Ολυμπιακούς Δήμους, κυρίως τις Ομοσπονδίες, για να καθορίσετε το αύριο των εγκαταστάσεων. Δεν πράττετε ούτε το ένα ούτε το άλλο. 
      Επιτέλους, γνωρίζετε ότι «το κυβερνάν είναι το επιλέγειν», όπως λέει και ο Αριστοτέλης. Κάθε επιλογή έχει αποτελέσματα, πολιτικό όφελος ή κόστος. Η απραξία μόνο κόστος έχει και δυστυχώς το κόστος θα το πληρώσει ο ελληνικός λαός.
      Ήταν εύκολη η κριτική σας για την καθυστέρηση ή για την υποτιθέμενη αύξηση του κόστους. Η καταστροφή των εγκαταστάσεων, η καθυστέρηση στην αξιοποίησή τους, έχει μεγάλο κόστος και η χρέωση είναι αποκλειστικά δική σας.
      Εμείς σας προτείνουμε να προβείτε με ανοικτές διαδικασίες σε εποικοδομητικό διάλογο, που θα έχει ένα και μόνο στόχο: Όλα τα έργα να αξιοποιηθούν προς όφελος του ελληνικού λαού. Εάν, όμως, έχετε στο πίσω μέρος του μυαλού σας να εκποιήσετε ή να παραχωρήσετε, χωρίς οι διαδικασίες να είναι προς όφελος του ελληνικού λαού, τότε θα μας βρείτε μπροστά σας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο επερωτών Βουλευτής κ. Χρήστος Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πράγματι, όπως τόνισαν και άλλοι συνάδελφοι, στους Ολυμπιακούς Αγώνες είχαμε την προβολή της ικανής Ελλάδας, της Ελλάδας που μπορεί, της Ελλάδας που έχει σύγχρονο πρόσωπο. Θα περιμέναμε, λοιπόν, ότι θα υπάρχει έτοιμο, με βάση και τη δική μας προεργασία, ένα σχέδιο ανάπτυξης από τη σημερινή Κυβέρνηση αυτούς τους οκτώ μήνες, για το πώς αξιοποιούμε αυτή τη θετική εικόνα της χώρας, προκειμένου να δημιουργήσουμε επενδύσεις, περισσότερη ανάπτυξη, περισσότερη απασχόληση.
      (XP)
      
      
      
      
      
      
      
      
      
    Είχα ακούσει και τον Υπουργό Εργασίας κ. Παναγιωτόπουλο, ο οποίος προανήγγειλε αύξηση της ανεργίας μετά τους Ολυμπιακούς Αγώνες και είπε ότι η Κυβέρνηση θα είναι έτοιμη, θα έχει προγράμματα, θα έχει λάβει τα μέτρα της, προκειμένου να μην επέλθει αυτό το δυσάρεστο φαινόμενο. Δυστυχώς, τα πράγματα κινούνται προς αντίθετη κατεύθυνση. Σταμάτησαν τα κατασκευαστικά έργα. Αυτό ήταν λογικό. Όμως έχουμε δεκάδες χιλιάδες απολύσεις. Απολύονται άνθρωποι οι οποίοι απησχολούντο ως έκτακτοι στις δραστηριότητες των Ολυμπιακών Αγώνων. Θα υπάρξει μεγάλο πρόβλημα το οποίο θα πλήξει ευθέως ανθρώπινο δυναμικό και θα έχει δυσάρεστες επιπτώσεις στην ανεργία. 
    Είναι λογικό να τα υφιστάμεθα αυτά. Δεν έπρεπε όμως να έχει ξεκινήσει και το καινούργιο; Δεν έπρεπε την ώρα που κλείνει αυτό το κεφάλαιο να έχουμε εκμεταλλευθεί τις θετικές εντυπώσεις, προκειμένου να έχουμε δημιουργήσει τις βάσεις του καινούργιου; Δυστυχώς, δεν έχουμε δει τίποτα. Για παράδειγμα δεν έχει γίνει τίποτα από το Υπουργείο Τουρισμού, πέρα από το νομοσχέδιο για τις αρμοδιότητες. Πώς θα εξασφαλίσουμε την αξιοποίηση αυτής της θετικής εικόνας της χώρας; Με ποιο σχέδιο, με ποιο πρόγραμμα θα προχωρήσουμε για την Αθήνα και για τις άλλες Ολυμπιακές πόλεις; Πώς θα γίνουν τα καινούργια έργα στην περιφέρεια για να απορροφηθεί το εργατικό δυναμικό το οποίο απελύθη; Ποιος είναι ο σχεδιασμός της Κυβέρνησης για να προχωρήσουν τα περιφερειακά έργα για τα οποία κοπτόταν ο σημερινός Πρωθυπουργός που έλεγε ότι Ελλάδα δεν είναι μόνο η Αθήνα;
    Ποια είναι τα νέα επαγγέλματα τα οποία δημιουργούνται μετά τους Ολυμπιακούς Αγώνες; Δημιουργήθηκαν νέες ανάγκες και νέες δραστηριότητες. Έχουμε θαυμάσιες Ολυμπιακές εγκαταστάσεις και χώρους τους οποίου πάρα πολλοί θέλουν να τους επισκεφτούν για τουρισμό. Έχουμε χώρους στους οποίους αν έχουμε ανοικτή πρόσβαση, θα μπορέσουμε να δημιουργήσουμε νέα επαγγέλματα και δραστηριότητες. Τι έχει γίνει προς αυτή την κατεύθυνση; Πώς θα προσελκύσουμε νέες επενδύσεις μέσα από τα συμπεράσματα που βγήκαν για την Ελλάδα;
    Ο κ. Αλογοσκούφης φροντίζει καθημερινά να καταστρέφει το θετικό κλίμα, το οποίο δημιουργήθηκε από τους Ολυμπιακούς Αγώνες μέσα από τη διαδικασία της περιβόητης απογραφής η οποία τον έχει μπλέξει σε μία διαρκή αντιπαράθεση με το ΕΚΟΦΙΝ. Θεός οίδε πώς θα ξεμπλέξει και αν ξεμπλέξει. Πού οδηγούμαστε;
    Θα περίμενα αυτή τη στιγμή να έχω δει το πρόγραμμα τουριστικής ανάπτυξης των Ολυμπιακών πόλεων, το πρόγραμμα για τα νέα έργα, τα νέα επαγγέλματα  σε συνεργασία με τους φορείς παραγωγής, να προχωρεί η πρόσβαση στις Ολυμπιακές εγκαταστάσεις και προσφορά υπηρεσιών για καλύτερη ποιότητα ζωής στους νέους, αλλά και σε όλους τους πολίτες. Θα περίμενα ο Οργανισμός Απασχόλησης Εργατικού Δυναμικού –είχε προαναγγελθεί κάτι τέτοιο από τον κ. Παναγιωτόπουλο και από τον Διοικητή, αλλά δεν το βλέπουμε- να έχει κάνει μία ολοκληρωμένη παρέμβαση -αυτό αποτελεί πρόταση προς την Κυβέρνηση από εμάς σήμερα- σε συνεργασία με παραγωγικούς φορείς στο λεκανοπέδιο, φορείς που μπορούν να δημιουργήσουν θέσεις εργασίας με συμβολή στη θετική εκμετάλλευση των Ολυμπιακών Αγώνων. Έτσι θα μπορούσαν να εκπαιδευτούν άνθρωποι στα νέα επαγγέλματα και να αξιοποιηθούν νέες γνώσεις που αποκτήθηκαν. Θα μπορούσε έτσι να διευκολυνθεί και η κινητικότητα του ανθρώπινου δυναμικού προς τα νέα έργα που υποτίθεται ότι θα γίνουν στην περιφέρεια. Ούτε αυτό δεν έχει γίνει. 
    Πρόκειται περί πλήρους αδιαφορίας, αδυναμίας, ή εμπαιγμού; Θέλω να πιστεύω ότι δεν είναι το τρίτο. Δεν διανοούμαι να είναι το πρώτο. Αν όμως υπάρχει αδυναμία, να μας το πείτε. Αν δεν υπάρχει, να μας δείξετε το πρόγραμμά σας. Εμείς, δεν έχουμε κανένα λόγο να μην το επικροτήσουμε και να μην καταθέσουμε και βελτιωτικές προτάσεις. 
    Έρχομαι στο παράδειγμα του Ολυμπιακού Χωριού. Έγινε η κλήρωση που είχε προγραμματιστεί από τη δική μας Κυβέρνηση. Όμως δεν έχει γίνει τίποτα για τη Διεθνή Ζώνη, για τα εμπορικά κέντρα και για όσα άλλα προβλέπονται. Πώς θα λειτουργήσει το Ολυμπιακό Χωριό; Πώς θα μπουν μέσα οι άνθρωποι αν δεν έχει γίνει αυτός ο προγραμματισμός; Τι κάνουν επί οκτώ μήνες οι αρμόδιοι του Υπουργείου Εργασίας; 
      Δεύτερον, Ιππόδρομος. Θα δοθεί στο Δήμο Καλλιθέας, όπως είχε προγραμματιστεί; Τι θα γίνει με τη ζώνη της παραλίας; Ο Δήμαρχος Ελληνικού, λέει ότι δεν έχει έλθει μέχρι στιγμής σε επαφή με την Κυβέρνηση για να συζητήσει ποια είναι η παρέμβαση της Αυτοδιοίκησης, όπως και οι άλλοι Δήμαρχοι των γύρω περιοχών που επίσης εμπλέκονται, στην αξιοποίηση των μεταολυμπιακών εγκαταστάσεων; Τι σκέπτεστε να κάνετε για τις εγκαταστάσεις του ελληνικού και της παραλίας; 
      Υπάρχει το θέμα του Πανθεσσαλικού. Μου έλεγε η συνάδελφος κα Ροδούλα Ζήση ότι είναι πλήρως εγκαταλειμμένο και έχουμε απεργία πείνας από ανθρώπους που ζητούν τα μεροκάματά τους που εργάστηκαν επί δικών σας κυβερνήσεων κυρία Υπουργέ. Τι θα γίνει με αυτό το θέμα; 
      Είναι πράγματα που περιμένουμε μια απάντηση. Εμείς σας λέμε να προχωρήσετε σε ένα ολοκληρωμένο σχεδιασμό με τόλμη και φαντασία και νέο πνεύμα για να δημιουργήσουμε την ανάπτυξη και ακόμα πρόσβαση και ποιότητα ζωής στις περιοχές που έγιναν οι Ολυμπιακοί Αγώνες. Ακόμα να δημιουργήσουμε  επενδυτικό κλίμα και για την  υπόλοιπη Ελλάδα καθώς και ευκαιρίες και δυνατότητες απασχόλησης για τους νέους και ιδιαίτερα για τους εργαζόμενους που χάνουν τη δουλειά τους. 
      Αν τα κάνετε αυτά θα σας βοηθήσουμε. Αν όχι θα μας βρείτε ενεργά αντιμέτωπους γιατί είναι από εκείνα τα πράγματα που έχουμε υποχρέωση ως κοινωνία να προχωρήσουμε και εξάλλου δεν μπορούν να περιμένουν. Επίσης η Αυτοδιοίκηση και άλλοι φορείς θα συμμετέχουν  ενεργά στην προσπάθεια, θα ληφθούν υπόψη οι ανάγκες τους και δεν θα πάμε σε μια εύκολη, αλλά επικίνδυνη λύση να ξεφορτωθούμε τα πάντα, απλώς και μόνο γιατί δεν έχουμε την ικανότητα να τα αξιοποιήσουμε όπως πρέπει.
      ΠΡΟΕΔΡΕΥΩΝ (Γεώργιος Σούρλας): Η Αναπληρώτρια Υπουργός Πολιτισμού Φάνη Πετραλιά-Πάλλη έχει το λόγο. 
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Κύριε Πρόεδρε, κυρίες και κύριοι συνάδελφοι, θέλω να ευχαριστήσω τους συναδέλφους του ΠΑΣΟΚ για την επερώτηση του κατέθεσαν γιατί δίνει μια μεγάλη ευκαιρία στην Κυβέρνηση να γίνει υπεύθυνη ενημέρωση στη Βουλή γι’ αυτό το πολύ σημαντικό θέμα της πορείας της αξιοποίησης αυτό που όλοι αποκαλούμε μεταολυμπιακή κληρονομιά. 
      Κερδίσαμε ένα μεγάλο στοίχημα που ήταν αυτό της οργάνωσης των Ολυμπιακών Αγώνων, και ένα δεύτερο που ήταν η  οργάνωση εξαιρετικών Παραολυμπιακών Αγώνων και τώρα μένει να κερδίσουμε αυτό το στοίχημα της αξιοποίησης της μεταολυμπιακής κληρονομιάς που έχει δύο άξονες: Τον υλικό που είναι η εξαιρετικές εγκαταστάσεις και υποδομές και έναν άλλο άξονα που αφορά στο άϋλο, τα ιδιαίτερα που κέρδισε η χώρα μας, τη θετική εικόνα της Ελλάδος που μας έκανε όλους περήφανους. Ακόμα τη συσσωρευμένη γνώση και εμπειρία που αποκτήθηκε κατά τη διάρκεια της προετοιμασίας και οργάνωσης των αγώνων. 
      Αποδείξαμε με τη επιτυχία των Ολυμπιακών και παραολυμπιακών Αγώνων ότι όταν ήμαστε όλοι ενωμένοι οι ‘Ελληνες και έχουμε ένα στόχο τον επιτυγχάνουμε. Έγινε ένα μεγάλο έργο από την Κυβέρνησή σας, έγιναν επιτυχημένοι αγώνες και έγινε ένα πολύ μεγάλο έργο από την Κυβέρνησή μας γιατί είχαμε καθυστερήσει, υπήρχαν παραλείψεις που θα μιλήσω στη συνέχεια γι’ αυτές. Πάντως πρέπει να σας πω ότι ξέρουμε πολύ καλά τη μεγάλη προσπάθεια που έκανε ο ελληνικός λαός και το βάρος το οικονομικό πήρε στους ώμους του καθώς και το μεγάλο κόστος γιατί κάναμε τους πιο ακριβούς Ολυμπιακούς Αγώνες και ο τότε Υπουργός κ. Χριστοδουλάκης είχε πει ότι μόνο δύο χώρες κάνουν Ολυμπιακούς Αγώνες με χρήματα του κράτους.  Η μια ήταν η Ρωσία όταν έκανε τους Ολυμπιακούς Αγώνες στη Μόσχα και η Ελλάδα που δεν είχαμε καθόλου αυτοχρηματοδότηση και αυτά δεν είναι δικά μου λόγια είναι δηλώσεις του κυρίου Χριστοδουλάκη. 
      (TR)
      
     Κύριοι συνάδελφοι μου κάνει εντύπωση πως ειδικά Υπουργοί της προηγούμενης κυβέρνησης που γνώριζαν τι εκκρεμότητες υπήρχαν όταν έγινε η Νέα Δημοκρατία Κυβέρνηση, έρχονται σήμερα και κάνουν ερωτήματα σε πράγματα για τα οποία έπρεπε να σας ερωτούμε εμείς γιατί δεν τα είχατε προβλέψει όταν έπρεπε. 
     Παρ’ όλα αυτά ξέρετε πολύ καλά, κύριοι συνάδελφοι, και θέλω αυτό να το τονίσω ότι είναι εξαιρετικά σύνθετη όλη αυτή η υπόθεση για την οποία συζητάμε. Πρέπει μεθοδικά να μπορέσουμε να ξεπεράσουμε μεγάλες νομικές και πολεοδομικές εκκρεμότητες γιατί υπάρχουν πολύ μεγάλες νομικές εκκρεμότητες. Μέχρι σήμερα το έχουμε καταγράψει αυτό και πλέον ετοιμαζόμαστε ώστε  να ξεκαθαρίσει το ιδιοκτησιακό και νομικό καθεστώς. Υπάρχουν εγκαταστάσεις όπου είναι ιδιοκτήτες της γης τέσσερις φορείς. Υπάρχουν εγκαταστάσεις όπου δεν υπάρχουν χρήσεις. Σε δύο εγκαταστάσεις μόνο έχετε προβλέψει νομοθετικά χρήσης γης. 
     Είναι λοιπόν γεγονότα, είναι πολεοδομικές μεγάλες εκκρεμότητες τις οποίες πρέπει να διασφαλίσουμε ώστε σε αυτές τις αθλητικές εγκαταστάσεις να προχωρήσουμε στην παράλληλη εκμετάλλευση για την ανάπτυξη ψυχαγωγικών, πολιτιστικών και εμπορικών δραστηριοτήτων. 
     ‘Εχουμε καταγράψει και έχουμε σχεδιάσει και όλες τις συμπληρωματικές επενδύσεις που πρέπει να αναπτυχθούν σε όλες αυτές τις εγκαταστάσεις όπως σε πράσινο, σε αναπλάσεις, γιατί δεν έγινε πράσινο. Είχατε κόψει περιβάλλοντες χώρους και δεν προλαβαίνουμε να τελειώσουμε αυτούς τους χώρους. Επίσης έχουμε επενδύσει για χώρους στάθμευσης, για τη βελτίωση των Μέσων Μαζικής Μεταφοράς ώστε να μεγιστοποιήσουμε τα οφέλη για τις τοπικές κοινωνίες. Γιατί ο πρώτος συνομιλητής μας, κύριοι συνάδελφοι, είναι οι τοπικές κοινωνίες, είναι οι δήμοι, είναι η ΤΕΔΚΝΑ με την οποία έχουμε συναντηθεί, είναι οι δήμοι με τους οποίους συναντιόμαστε. Και ρωτήσετε τους κοινούς μας φίλους δημάρχους των περιοχών, πόσες φορές έχουν συναντηθεί με τους αρμόδιους της Κυβέρνησης για τα συγκεκριμένα θέματα. 
     Είναι λοιπόν ένα πολύ δύσκολο έργο. Είναι ένα αναπτυξιακό πρόγραμμα. Δεν είναι, κύριε Αλευρά, το θέμα του τι θα γίνει κάθε εγκατάσταση ή γιατί δεν ανοίγουμε στον κόσμο την κάθε αθλητική εγκατάσταση και θα σας απαντήσω σ’ αυτό σε λίγο.
     Εδώ από την αρχή υπήρξε λάθος σχεδιασμός και με προκαλείτε να το πω. ‘Επρεπε πρώτα –και έτσι κάνουν οι χώρες όταν παίρνουν τους Ολυμπιακούς Αγώνες- να σχεδιάσουμε πως θέλουμε την ανάπτυξη της πόλης για μετά τους Ολυμπιακούς Αγώνες και μετά να προσαρμόσουμε τις ολυμπιακές απαιτήσεις. Αυτό έπρεπε να γίνει στα πλαίσια της αναπτυξιακής πολιτικής την οποία θα θέλαμε για το λεκανοπέδιο. 
     Το ερώτημα είναι λοιπόν –και εμείς απαντάμε σ’ αυτό και το ξέρουμε- πως θέλουμε να αναπτυχθεί το λεκανοπέδιο τα επόμενα δέκα-είκοσι χρόνια. Αναπτυξιακή πολιτική λοιπόν εφαρμόζουμε γι’ αυτές τις αθλητικές εγκαταστάσεις και όλες τις υποδομές.
     Το έργο αυτό χρειάζεται όραμα, αλλά χρειάζεται σαφείς, καθολικούς στόχους. Χρειάζεται ένα master plan το οποίο θα είναι ενταγμένο στη γενικότερη ανάπτυξη, όχι μόνο του λεκανοπεδίου αλλά ολόκληρης της χώρας. Και απαιτεί τη συναίνεση όλων για να πετύχουμε το καλύτερο δυνατό αποτέλεσμα. Δεν είναι κύριοι συνάδελφοι θέμα αντιπαράθεσης αλλά είναι θέμα εθνικής συνεννόησης και συνεργασίας όλων μας. 
     Πριν από λίγο άκουσα την κριτική, γιατί καθυστερούμε στο ζήτημα της αξιοποίησης.
     
     (KO)
     








     






































      Κύριε Αλευρά, φαίνεται ότι όταν ήσασταν Υπουργός δεν διαβάζατε τις αποφάσεις του προϊσταμένου σας Υπουργού, τις κοινές υπουργικές αποφάσεις που υπέγραφε ο κ. Βενιζέλος με τον κ. Χριστοδουλάκη. Βάσει, λοιπόν, μιας κοινής υπουργικής απόφασης των κ.κ. Χριστοδουλάκη και Βενιζέλου οι αθλητικές ολυμπιακές εγκαταστάσεις, παραδίδονται στην Εταιρεία «Ολυμπιακά Ακίνητα» -δική σας απόφαση- στις 31 Νοεμβρίου. 
      Όπως ξέρετε, και επειδή ακούστηκε κατά κόρον να λέγεται ότι δεν αφήνουμε –ή μάλλον δεν επιτρέπουμε- στους πολίτες να επισκεφτούν τις εγκαταστάσεις, πρέπει να σας πω ότι οι εγκαταστάσεις σύμφωνα με το μνημόνιο που έχει υπογραφεί από το 2000 με την Οργανωτική Επιτροπή αποδίδονται στους φορείς, δηλαδή στο Υπουργείο Πολιτισμού και στο ΥΠΕΧΩΔΕ, στο τέλος Οκτωβρίου. 
      Ήδη με άλλες συνεννοήσεις που έχουμε κάνει με το «Αθήνα 2004» έχουμε αρχίσει και παραλαμβάνουμε τις εγκαταστάσεις εκείνες νωρίτερα. Οι εγκαταστάσεις παραδίδονται με πρωτόκολλα και γίνονται οι καταγραφές όλων των φθορών που έχουν γίνει και οι οποίες δεν είναι φυσικές. Αυτές οι φθορές έχουν γίνει από τις ολυμπιακές προσαρμογές οι οποίες ήταν η ευθύνη του «Αθήνα 2004». Πρέπει, λοιπόν, πρώτα να αποκατασταθούν –και αποκαθίστανται ήδη- αυτές οι φθορές και ύστερα αυτές οι εγκαταστάσεις να παραδοθούν ώστε να έχουμε τις τελικές παραλαβές. 
      Γι ‘αυτό, λοιπόν, αυτές οι εγκαταστάσεις ακόμη δεν είναι έτοιμες και δεν μπορούν να παραδοθούν στο κοινό, διότι δεν πρέπει, αν θέλετε, να παραδοθούν στο κοινό πριν ολοκληρωθεί και η αποκατάσταση των φθορών ευθύνης του «Αθήνα 2004». Πολύ λίγες φθορές υπήρχαν, αλλά όμως αυτά αποκαθίστανται. 
      Επειδή κατά κόρον έχω ακούσει να λέγεται και να συζητείται για το πλιάτσικο ή τις αραχνιασμένες, όπως άκουσα, εγκαταστάσεις ακόμη και για τις αντιδράσεις κάποιων δημάρχων, θα δώσω συγκεκριμένες απαντήσεις, γιατί εδώ οφείλω να σας πω ότι όταν ήμουν εκπρόσωπος της Αντιπολίτευσης, πραγματικά με πείραζε πάρα πολύ το γεγονός ότι τότε έκανα ερωτήσεις στην κυβέρνηση και ποτέ δεν έπαιρνα συγκεκριμένες απαντήσεις στα ερωτήματα που έθετα. Εγώ, λοιπόν, θα απαντήσω σ’ αυτό. 
      Θέλω, λοιπόν, να σας πω ότι οι εικόνες τις οποίες έχουμε δει –και έχω δει και εγώ- στις τηλεοράσεις δεν ανταποκρίνονται στην πραγματικότητα, γιατί σας είπα ότι αυτή τη στιγμή η Οργανωτική Επιτροπή θα κάνει την αποξήλωση όλων των ολυμπιακών προσαρμογών οι οποίες είναι στο 98% ενοικιαζόμενες. Όλα αυτά, λοιπόν, τα ενοικιαζόμενα μεταφέρονται και μετά υπάρχει η υποχρέωση μιας τελικής εργολαβίας η οποία θα μαζέψει όλα τα άχρηστα υλικά και τα σκουπίδια. 
      Είναι λοιπόν στη φάση της αποξήλωσης και όποιος, βεβαίως, κακοπροαίρετος θέλει να έχει μια τέτοια εικόνα, ας την έχει, διότι πρέπει να σας πω ότι απαγορεύεται να μπει σ’ αυτές τις εγκαταστάσεις εάν δεν έχει την ειδική διαπίστευση η οποία δίνεται μόνο από το «Αθήνα 2004». 
      Θέλω, λοιπόν, να πω, απαντώντας στην κα. Σχοιναράκη όσον αφορά στο θέμα του Ηρακλείου ή ακόμα και του Πανθεσσαλικού, ότι όταν αναφερθήκατε στο δήμαρχο και στις μπουλντόζες –και εδώ πρέπει να πω ότι με τον κ. Κουράκη έχουμε εξαιρετική συνεργασία- αυτό έγινε, διότι όταν πήγαν οι υπεργολάβοι του «Αθήνα 2004» να βγάλουν τις ολυμπιακές προσαρμογές, οι δήμαρχοι, οι δήμοι θεώρησαν ότι όλα τα υλικά τα οποία υπήρχαν μέσα θα έφευγαν. Άρα, νομίζω ότι αυτό διευθετήθηκε. 
      Επίσης, κύριε Λιντζέρη –ο οποίος έφυγε- επειδή αναφερθήκατε στο θέμα των πενήντα προπονητηρίων, θα ήθελα να σας πω ότι με δική μου επιστολή η οποία πήγε στο τέλος Αυγούστου τα πενήντα προπονητήρια τα οποία ανήκουν στους δήμους από το τέλος Αυγούστου έχουν όλον τον αθλητικό εξοπλισμό και όχι μόνο. Έχουν και ιατρικό εξοπλισμό.
      (GM) 
      
      
      



	
      Όλα τα προπονητήρια έχουν παραμείνει εκεί. Χθες απλώς επαναλήφθηκε σε μία συνέντευξη που δώσαμε και είπαμε τι γίνεται με τον κινητό εξοπλισμό. 
      Όλες οι αθλητικές εγκαταστάσεις φυλάσσονται αποτελεσματικά. Έχω εδώ και θα καταθέσω στα Πρακτικά της Βουλής έναν πίνακα, που δείχνει ακριβώς πόσοι φυλάσσουν, τι φυλάσσουν και  πόσες ώρες φυλάσσουν. Πρέπει να σας πω ότι όσες εγκαταστάσεις αφορούν το Υπουργείο Πολιτισμού, ακόμα και σε εκείνες που δεν έχουμε ακόμα παραλάβει από το 2004, έχουμε μέσα ιδιωτική φύλαξη, την οποία είχαμε προβλέψει να υπάρχει από τον μήνα Ιούλιο.
       Όπως επίσης και μετά από εντολή του Πρωθυπουργού έχουν ενδυναμωθεί οι βάρδιες, οι οποίες υπάρχουν για τη φύλαξη, που γίνεται από την Αστυνομία και τις ‘Ένοπλες Δυνάμεις. 
      Θα σας καταθέσω επίσης στο τέλος τα επίσημα στοιχεία και τους πίνακες που αφορούν στην ασφάλεια και τη φύλαξη και την αστυνόμευση –θα προτιμήσω να το πω έτσι, είναι αυστηρότερη ως έκφραση- των αθλητικών εγκαταστάσεων. 
      Θα σας πω ότι οι εγκαταστάσεις αστυνομεύονται από χίλιους τετρακόσιους εβδομήντα δύο φύλακες, επτακόσιους ογδόντα δύο από την Ελληνική Αστυνομία, εξακόσιους ενενήντα από τον στρατό. 
      Χθες δώσαμε στη δημοσιότητα τις τελικές αποφάσεις για την κατανομή και διάθεση του κινητού εξοπλισμού των Ολυμπιακών και Παραολυμπιακών Αγώνων σε φορείς και σε κοινωφελείς οργανισμούς. Όχι μόνο διαφυλάξαμε την περιουσία του Ελληνικού λαού, αλλά την αποδίδουμε ξανά πίσω σε όφελος της εξυπηρέτησης του κοινωνικού συνόλου. 
      Έρχομαι τώρα στο θέμα που κατά κόρον ακούστηκε, το θέμα της αξιοποίησης των αθλητικών εγκαταστάσεων και κυρίως αυτό που πραγματικά ακούω συνέχεια για τις μελέτες που ήταν έτοιμες των δύο πανεπιστημίων, των πανεπιστημίων της Θεσσαλίας και των Αθηνών. 
      Οι μελέτες αυτές ήταν σχηματικές. Επαναλαμβάνονταν κατά κόρον έννοιες, όπως: επαγγελματικός αθλητισμός, αθλητικός τουρισμός, χώροι εκδηλώσεων, συνεδριακά κέντρα, αναψυχή, χωρίς να εξειδικεύεται το πώς θα γίνουν αυτά, χωρίς να έχει εντοπιστεί η ζήτηση, χωρίς να αποτυπώνεται καμία χρηματοοικονομική στόχευση για κανένα από αυτά, χωρίς να εξηγείται ποιες ακριβώς είναι οι απαιτούμενες υποστηρικτικές υποδομές προκειμένου να καταστούν βιώσιμες αυτές οι επιλογές. 
      Πρέπει να σας πω -και το είχα πει και άλλη φορά στη Βουλή- ότι με πραγματικά πολύ ενδιαφέρον είχαμε δει αυτές όλες τις έρευνες, τις προτάσεις και τις μελέτες των Υπουργείων, διότι αντιλαμβάνεσθε ότι θεωρήσαμε σε πρώτη φάση ότι τα πράγματα ήταν δρομολογημένα. Και ήταν πολύ μεγάλη η απογοήτευση όταν είδαμε ότι δεν ήταν τίποτα το ουσιαστικό, τίποτα που θα μπορούσε να εφαρμοστεί. 
      Θα σας πω ένα μόνο παράδειγμα: ΄Έχουμε το φαινόμενο σε αυτήν την μελέτη να προτείνονται έντεκα συνεδριακά κέντρα στο λεκανοπέδιο, δίχως αναφορά πως μπορούν να επιβιώσουν όλα αυτά. Είναι δυνατόν το λεκανοπέδιο ξαφνικά να αποκτήσει έντεκα συνεδριακά κέντρα; 
      Όσοι λοιπόν επικαλούνται τις παραπάνω μελέτες, ας μας δώσουν -και περιμένω να μας δώσει στην δευτερολογία του όποιος το ανέφερε- μια πειστική εξήγηση για το πώς μπορούν να επιβιώσουν αυτά τα έντεκα συνεδριακά κέντρα. 
      ΑΠΟΣΤΟΛΟΣ ΚΑΚΛΑΜΑΝΗΣ:  Πόσων θέσεων; Εξαρτάται!
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Ήταν πολλών θέσεων, κύριε Κακλαμάνη. Ξεκινούσαν από χιλίων, δύο χιλιάδων, πέντε χιλιάδων θέσεων. 
ΖΕ

      
      Δηλαδή θα ήταν πολύ δύσκολο να μπορούσαμε να έχουμε ένα τόσο πολύ μεγάλο αριθμό συνεδρίων ξαφνικά στο λεκανοπέδιο. Έπρεπε λοιπόν να περάσουμε από τις θεωρητικές εκθέσεις ιδεών στην άσκηση πρακτικής πολιτικής. Και αυτό κάνουμε τώρα. 
      Η αλήθεια είναι ότι η νέα Κυβέρνηση εκτός από την επίσπευση των διαδικασιών για την έγκαιρη  κατασκευή των έργων ανέλαβε να χαράξει από μηδενική βάση λεπτομερή στρατηγική. Μια στρατηγική στηριγμένη στη φιλοσοφία των συνδυασμένων χρήσεων, αλλά και στην ενδελεχή μελέτη του τρόπου εφαρμογής τους. 
      Αυτή τη στιγμή ολοκληρώσαμε το νομικό έλεγχο και το ξεκαθάρισμα του θεσμικού πλαισίου γιατί το θεσμικό πλαίσιο είχε πάρα πολλά κενά και σε πολλές περιπτώσεις δεν υπήρχε μπορώ να σας πω καν μαζί με τη διαπίστωση των πραγματικών αναγκών συντήρησης και λειτουργίας των εγκαταστάσεων. 
      Προωθούμε είμαστε έτοιμοι με σχέδιο και συνέπεια αυτές τις απαραίτητες διαδικασίες δίνοντας έμφαση σε ορισμένα βασικά στοιχεία πολιτικής. 
      Πρώτο στοιχείο το στοιχείο της διαφάνειας κύριοι συνάδελφοι και είναι μια απάντηση στα όσα είπε πριν ο κ. Μαγκριώτης. Θέλουμε να υπάρχει εποπτεία από τη Βουλή του φορέα ή των φορέων οι οποίοι θα αναλάβουν την αξιοποίηση των εγκαταστάσεων. Γι’ αυτό και ψηφίσαμε το νόμο 3254/2004 του Υπουργείου Πολιτισμού. Διότι η «Ολυμπιακά Ακίνητα» θα δίνει αναφορά στη Βουλή και θα ελέγχονται ενώ εσείς είχατε προβλέψει απλώς και μόνο να κοινοποιείται η έκθεση. Εμείς όχι. Θέλουμε να έλθει εδώ η εταιρεία «Ολυμπιακά Ακίνητα» και ο αρμόδιος Υπουργός και να λογοδοτήσει στη Βουλή για την όποια απόφαση. 
      Να πω επίσης ότι επειδή αναφέρθηκε ο κ. Αλευράς ότι εμείς δεν θελήσαμε ο πρόεδρος να περνάει από συνέντευξη στη Βουλή, να σας θυμίσω κύριε Αλευρά, ότι έκανα δεκτό το αίτημα το δικό σας τότε την τροπολογία στο νόμο και ο πρόεδρος της «Ολυμπιακά Ακίνητα» περνάει από ακρόαση στη Βουλή.
      Όπως επίσης, κύριε Μαγκριώτη, δεν υπάρχει πλέον διευθύνων σύμβουλος. Τον είχατε καταργήσει εσείς. Είναι δικός σας ο νόμος. Ας διαβάζουμε καμιά φορά και τους νόμους ή τις αποφάσεις που είχατε υπογράψει στο παρελθόν.
      Να πω λοιπόν ότι επίσης έχουμε ξεκαθαρίσει πως το μοντέλο διαχείρισης το αποτυχημένο των αθλητικών εγκαταστάσεων δεν θα το συνεχίσουμε. Θα βρούμε άλλο μοντέλο προχωρούμε σε άλλο μοντέλο. Διότι είναι κεντρική επιλογή της Κυβέρνησης να μην πωληθεί καμία ολυμπιακή εγκατάσταση. Το έχω ξεκαθαρίσει επανειλημμένως, αλλά επειδή άκουσα να γίνεται συζήτηση πάνω σ’ αυτό ξεκαθαρίζω ότι καμία ολυμπιακή εγκατάσταση δεν πρόκειται να πωληθεί. Αλλά είναι εξίσου ξεκάθαρο ότι θα αποφύγουμε αυτό το μοντέλο που καθιστά τις αθλητικές εγκαταστάσεις οικονομικά ζημιογόνες απομυζώντας από τον Έλληνα φορολογούμενο κάθε χρόνο εκατομμύρια ευρώ για τη συντήρησή τους. Δεν θα φορτώσουμε τον Έλληνα φορολογούμενο ούτε με ένα ευρώ για τη συντήρηση αυτών των εγκαταστάσεων. 
      Υπάρχει ένα λεγόμενο business   plan  ένα αναπτυξιακό πρόγραμμα το οποίο θα γίνει ευρύτατα γνωστό το οποίο θα είναι άμεσα υλοποιημένο. Για κάθε εγκατάσταση ταυτόχρονα μέχρις ότου αυτό επιτευχθεί υπάρχει μία –το παρατηρήσατε και σεις- ad hoc χρήση των εγκαταστάσεων ώστε να περιοριστεί όσο γίνεται το τεράστιο κόστος της συντήρησης όλων αυτών των έργων. Η τελική επιλογή όμως δεν μπορεί να είναι αποτέλεσμα μιας μονομερούς απόφασης. Το μοντέλο «φέρνω από πάνω την απόφαση» είναι ατελέσφορο όταν μιλάμε για μεγάλες εγκαταστάσεις δημόσιου ενδιαφέροντος. 
      Πιστεύω λοιπόν και τον κάνουμε αυτόν τον ευρύ διάλογο με φορείς του δημοσίου του ιδιωτικού τομέα των φορέων της Τοπικής Αυτοδιοίκησης, του αθλητικού χώρου μελέτη όλων των εναλλακτικών λύσεων. Η συμμετοχή της τοπικής κοινωνίας είναι βασική προϋπόθεση έτσι ώστε η τοπική κοινωνία –για μας αποτελεί προϋπόθεση- να αποδέχεται και να δίνει ώθηση στις επιλεγόμενες λύσεις. Τις θεωρούμε απαραίτητες προϋποθέσεις για να επιτύχει η μεταολυμπιακή διαχείριση. Στόχος είναι οι ολυμπιακές εγκαταστάσεις να ενταχθούν μέσα στον τοπικό ιστό. Η αναβάθμιση της ποιότητας ζωής του πολίτη είναι για μας η πρώτη προϋπόθεση και η πρώτη προτεραιότητα στην όποια μας απόφαση για τη μεταολυμπιακή αξιοποίηση των εγκαταστάσεων. 
      Είναι πολύ σημαντικό και ήδη βρισκόμαστε σε θέση να το γνωρίσουμε ο εντοπισμός της πραγματικής ζήτησης για την εντατική χρήση που όχι μόνο θα αποτρέψει το μαρασμό των εγκαταστάσεων –γιατί δεν θα αφήσουμε καμία εγκατάσταση να χαθεί- αλλά θα διαμορφώσει συνθήκες για πολλαπλασιαστικές δραστηριότητες. 
      Επειδή άκουσα και το ερώτημα «τι έχουμε αποφασίσει για διεθνείς διοργανώσεις» -γιατί δεν έχετε δει ένα πρόγραμμα διεθνών διοργανώσεων-  με φέρνετε κύριοι συνάδελφοι, στην πολύ δυσάρεστη θέση να σας πω ότι οι διεθνείς διοργανώσεις μετά τους Ολυμπιακούς Αγώνες έπρεπε να είναι δικό σας μέλημα από πολύ καιρό πριν. Διότι όλες οι διεθνείς διοργανώσεις αποφασίζονται τουλάχιστον ένα χρόνο πριν. Εγώ όμως μπορώ να σας πω ότι για το μεθεπόμενο χρόνο και προς το τέλος του επόμενου υπάρχει ενδιαφέρον από μεγάλες ομοσπονδίες για τη διοργάνωση παγκόσμιων πρωταθλημάτων.
      Όμως, μέχρι να φθάσουμε στις τελικές ανακοινώσεις δεν αφήνουμε τίποτα στην τύχη. Οι μελέτες που έχουμε στη διάθεσή μας αυτές οι δικές σας μελέτες είναι αντιφατικές σχετικά με το κόστος συντήρησης και λειτουργίας των ολυμπιακών εγκαταστάσεων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, θα κάνετε χρήση του χρόνου της δευτερολογίας;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού):  Θέλω να έχω και δευτερολογία. Δεν θα κάνω χρήση. Δώστε μου σας παρακαλώ δύο λεπτά.
      ΠΡΟΕΔΡΕΥΩΝ (Γεώργιος Σούρλας): Ορίστε συνεχίστε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Υπάρχει η πρόβλεψη εάν διαβάζατε καλά για τον προϋπολογισμό του Υπουργείου 85 εκατομμύρια ευρώ για πιθανή συντήρηση και όσο χρειαστεί διότι βεβαίως τον επόμενο χρόνο πολύ πιο νωρίς θα έχουν ολοκληρωθεί οι διαδικασίες. Υπάρχει πρόβλεψη από το Υπουργείο Πολιτισμού για ένα συνολικό κόστος συντήρησης και λειτουργίας των ολυμπιακών εγκαταστάσεων. Το κόστος των μελετών που βρήκαμε εις μεν του ενός πανεπιστημίου ήταν αναφορά τα 85 εκατομμύρια και του άλλου πανεπιστημίου στα 110 εκατομμύρια. Τα ποσά αυτά βέβαια είναι εξωπραγματικά γιατί χρειάζονται πολύ λιγότερα.
      Όλοι συμφωνούμε νομίζω όμως, κυρίες και κύριοι συνάδελφοι, στη βασική φιλοσοφία ότι η βέλτιστη κοινωνική, αλλά και δημοσιονομική διαχείριση όλων των αθλητικών ολυμπιακών εγκαταστάσεων και των υποδομών προϋποθέτει ένα ευρύ πλέγμα χρήσεων, χρήσεις πολιτιστικές, αθλητικές, αναψυχής, χρήσεις που διασφαλίζουν τη δημόσια πρόσβαση –το τονίζω γιατί άκουσα πολλά ερωτηματικά- και χρησιμότητα, αλλά και ταυτόχρονα εγγυώνται την οικονομική βιωσιμότητα και αξιοποιούν τη συμμετοχή της Τοπικής Αυτοδιοίκησης και αξιοποιούν προς όφελος του δημόσιου συμφέροντος και την ιδιωτική πρωτοβουλία.
      
      (TL)
      
      
     
      Πρέπει να σας πω ότι για τα περιφερειακά στάδια δεν είχε καθοριστεί καμία μεταολυμπιακή λειτουργία. Δεν είχε ληφθεί καμία μέριμνα για τις απαιτούμενες στη μεταολυμπιακή εποχή πρόσθετες εσωτερικές διαχωριστικές και εξωτερικές περιφράξεις, για τα πρόσθετα καθίσματα που έπρεπε να τοποθετηθούν, ώστε να καλύψουν κενά στη μεταολυμπιακή χρήση τους. Θα σας πω δε και το εντυπωσιακό ότι στο ΟΑΚΑ, στην περίφημη εργολαβία της παρέμβασης Καρατράβα, δεν είχε προβλεφθεί στη σύμβαση η αποψίλωση κάποιων πραγμάτων, τα οποία θα έφευγαν, δεν χρειαζόντουσαν, γιατί είναι πρόσθετα, δεν είναι για τη μόνιμη χρήση του σταδίου, όπως είναι οι γόνδολες κλπ. Αυτά όλα απαιτούν πρόσθετες δαπάνες.
      Ιδιαίτερα υποβαθμίστηκε –και αυτό θεωρώ ότι είναι λυπηρό- σε όλη την ολυμπιακή προετοιμασία η σημασία του περιβάλλοντος χώρου. Σας φέρνω ένα παράδειγμα: όταν αναλάβαμε τη διακυβέρνηση, δεν είχε καν προσδιοριστεί, ούτε καν προγραμματιστεί ο περιβάλλων χώρος του πρασίνου γύρω από το Στάδιο Ειρήνης και Φιλίας.
      Η Κυβέρνηση αυτό το έλλειμμα σχεδιασμού και διορατικότητας που υπήρχε, το κάλυψε άμεσα. Και θεωρώ ότι με το να δίνουμε αυτή την έμφαση σε αυτή τη μεγάλη προσπάθεια για μεταολυμπιακή αξιοποίηση, με στόχο το δημόσιο συμφέρον και την αναβάθμιση της ζωής των πολιτών, με τη συμμετοχή της τοπικής αυτοδιοίκησης και των αθλητικών ομοσπονδιών, γίνονται οι ολυμπιακές εγκαταστάσεις τοπικοί μοχλοί ανάπτυξης.
      Και στο Παγκρήτιο ξέρετε πολύ καλά ότι παίζει ο Εργοτέλης. Και χθες ήμασταν κάτω στην Κρήτη για τη συζήτηση με τον ΟΦΗ. Και στο ΟΑΚΑ, αν και ακόμη είναι ένα μόνο κομμάτι, έχει παραδοθεί κομμάτι για να παίξει η ομάδα του Παναθηναϊκού.
      ΠΡΟΕΔΡΕΥΩΝ (Γεώργιος Σούρλας): Κυρία Πετραλιά, ο χρόνος σας έχει προχωρήσει πολύ. Σας αφαιρώ χρόνο από τη δευτερολογία σας.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Αυτές είναι οι ad hoc χρήσεις.
      ΑΘΑΝΑΣΙΟΣ ΑΛΕΥΡΑΣ: Με το Γαλάτσι τι έχει συμβεί;
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Για το Γαλάτσι υπάρχει συμφωνία –που έγινε ύστερα από μεγάλη συζήτηση- με το μπάσκετ τη ΑΕΚ, αλλά δεν παίρνει όλους τους χώρους. Θέλω όμως να είμαι ξεκάθαρη σε αυτό. Αυτές είναι οι ad hoc χρήσεις, ώστε να βγαίνουν τα έξοδα της συντήρησης των έργων των μεγάλων αυτών ολυμπιακών εγκαταστάσεων, έως ότου μέσα από διεθνείς διαγωνισμούς και διεθνή πρόσκληση ενδιαφέροντος πάμε στους τελικούς αποδέκτες.
      Κυρίες και κύριοι συνάδελφοι, θέλω να τονίσω ότι στις προθέσεις της Κυβέρνησης δεν είναι να συγκρουστούμε με την Αντιπολίτευση για το χθες και για το τι δεν κάνατε, αλλά να συνεργαστούμε για το αύριο. Και πρέπει επίσης να σας πω ότι στις προθέσεις μας είναι –και το κάνουμε ήδη και υπάρχουν και επιστολές- να συζητούμε και με τα κόμματά σας και με τους αρχηγούς σας. Επίσης σας έχω πει επανειλημμένως ότι οποιαδήποτε πληροφορία θέλετε, το Υπουργείο και εγώ, πάνω απ’ όλα, προσωπικά είμαστε στη διάθεσή σας για την κάθε λεπτομέρεια, για το κάθε έργο. Και πολύ σύντομα η Βουλή θα ενημερωθεί για το πλήρες κόστος του όλου αυτού ολυμπιακού εγχειρήματος.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό η Αναπληρωτής Υπουργός Πολιτισμού κ. Φάνη Πάλλη-Πετραλιά καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο χρόνος που θα σας μείνει για τη δευτερολογία σας θα είναι συντομότερος κατά πέντε-επτά λεπτά.
      Έχει ζητήσει το λόγο ο κ. Λιάνης και τον δικαιούται, βάσει του Κανονισμού, άρθρο 135, παράγραφος 9, ως μέλος της προηγούμενης Κυβέρνησης για τις κρινόμενες πράξεις του.
      Έχετε το λόγο, κύριε Λιάνη, για δέκα λεπτά.
      (ΒΑ)
     ΓΕΩΡΓΙΟΣ ΛΙΑΝΗΣ: Ευχαριστώ, κύριε Πρόεδρε.
     Στην Αίθουσα αυτή εσχάτως, όταν ρωτάμε τους Υπουργούς της Κυβέρνησης και μας απαντούν, μετά από κάποια ώρα αντιλαμβανόμαστε ότι ξεχάσαμε τι τους είχαμε ρωτήσει.
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Τι ξεχάσατε; Δεν ακούω, δεν κατάλαβα.
     ΓΕΩΡΓΙΟΣ ΛΙΑΝΗΣ: Εδώ έγινε μία ανάλυση είκοσι πέντε λεπτών, με το χρόνο που δώσατε πήγε στα τριάντα, και δεν υπάρχουν απαντήσεις στα θέματα που τέθηκαν στην επερώτηση των Βουλευτών του ΠΑΣΟΚ. Θα το κάνει ο κοινοβουλευτικός μας εκπρόσωπος. 
     ΠΡΟΕΔΡΕΥΩΝ (Γεώργιος Σούρλας): Ο χρόνος θα κρατηθεί από τη δευτερολογία της κυρίας Υπουργού.
     ΓΕΩΡΓΙΟΣ ΛΙΑΝΗΣ: Κυρία Υπουργέ, επειδή είσαστε από αυτούς που θερμά ήθελαν τους Ολυμπιακούς Αγώνες –και μπορώ να το πω αυτό στη Βουλή- ίσως το στέλεχος της Νέας Δημοκρατίας που ήθελε περισσότερο παντός άλλου να πάρει η χώρα τους Ολυμπιακούς Αγώνες, έχετε κάποιες πολύ μεγαλύτερες υποχρεώσεις για ό,τι κάνετε τώρα που έχετε αναλάβει την εξουσία και έχετε χειριστεί εσείς αυτό το μέγα ζήτημα. Αφήσατε να περάσει μέσα από τα δάκτυλά σας το μεγαλύτερο επικοινωνιακό γεγονός για τη χώρα, χωρίς κανένα όφελος. Μιλάμε για κάτι πρωτοφανές, κυρία Πετραλιά. Η περίλαμπρη έναρξη των αγώνων είχε 4 δισεκατομμύρια τηλεθέαση, 2,8 δισεκατομμύρια τηλεθέαση η λήξη των αγώνων και 30 δισεκατομμύρια τηλεθέαση το αγωνιστικό δεκαπενθήμερο. Καταλαβαίνετε για ποια υδρογονοβόμβα επικοινωνιακή μιλάμε; Πείτε μου ένα γεγονός που έχει κάνει σήμερα η Κυβέρνησή σας, για να εκμεταλλευτεί αυτό το γεγονός, πέρα από το ότι δώσατε μία διαφήμιση στο SPIEGEL και ενώ είχαν τελειώσει οι Ολυμπιακοί Αγώνες, τους διαφημίζατε. Αυτό δεν έχει ξαναγίνει ποτέ στην ιστορία, το ξέρετε και εσείς, γιατί τα παρακολουθείτε και τα παρακολουθούμε όλα πάρα πολύ καλά. Τι κερδίσαμε από αυτό επικοινωνιακά; Τι αποκομίσατε εσείς; Ποιο είναι το σχέδιο της εκμετάλλευσης; Τι κάνετε με τον τουρισμό πάνω σε αυτό το θέμα; 
     Εγώ θα πω γι’ αυτά που θεωρώ ότι είναι τα μέγιστα σε σχέση με τις μεταολυμπιακές εγκαταστάσεις, που δεν αναφερθήκατε και που ξέρω πως τα ξέρετε, γιατί αυτά κυριαρχούν. 
     Θα σας πω για τον Άγιο Κοσμά. Η καρδιά των Ολυμπιακών Αγώνων ήταν και παραμένουν οι αθλητές. Και ξέρετε πολύ καλά ότι οι αθλητές γυμνάστηκαν, ετοιμάστηκαν και κατάφεραν να κάνουν μεγαλειώδη εμφάνιση στο μικρό αυτό αλωνάκι του αθλητισμού του Άγιου Κοσμά, που αν δεν το κάναμε με επείγοντα χαρακτήρα, αν δεν το συμπληρώναμε με ξενώνες –το είχατε ζητήσει στη Βουλή, στην Επιτροπή Μορφωτικών Υποθέσεων- αν δεν κάναμε τα προπονητήρια, δεν θα είχαμε έτοιμους αθλητές. Και ποια ήταν η επιτυχία, το γνωρίζετε. Το κλειστό της άρσης βαρών, το ανοιχτό προπονητήριο, το λεγόμενο «κλειστό του Κεντέρη» που το κάναμε 180 μέτρα για να μπορεί ένας αθλητής των 200 μέτρων να μην καίγεται στην προετοιμασία. Όλα αυτά τα πράγματα μπορείτε να μου πείτε σήμερα τι έχετε σχεδιάσει να γίνουν; Παραμένουν ως αθλητικοί χώροι; Γιατί δεν υλοποιείτε τη συμφωνία της Γενικής Γραμματείας Αθλητισμού με την ΕΠΟ, αλλά και με τον Άγιο Κοσμά ότι οι ξενώνες και τα γραφεία και τα γύρω γήπεδα που είχε ο κ. Ρεχάγκελ, να δοθούν στην ΕΠΟ, όχι τιμής ένεκεν, αλλά γιατί έτσι είχε προβλεφθεί. Γιατί τα αποτελέσματα δικαίωσαν περίτρανα αυτήν την ιστορία. «EURO 2004» και τώρα «Μουντιάλ 2006». Οι ξενώνες είναι δοσμένοι για 30 χρόνια. Δεν ακούω λέξη. Πίσω σας στέκεται ένας από τα εξαιρετικά στελέχη της Γραμματείας που ανήκει στο χώρο σας –εγώ τιμώ αυτό το γεγονός- και είναι ένας άνθρωπος που επί τριάντα χρόνια υπηρετεί τη Γενική Γραμματεία Αθλητισμού. Τι γίνεται με αυτά τα ζητήματα; Δεν έχετε σκοπό να τα αγγίξετε κάποια στιγμή; Εκεί υπήρχαν και λαϊκοί χώροι άθλησης, κυρία Πετραλιά. Έχετε φροντίσει να τους επαναφέρετε; Εγώ είδα τους κατοίκους ξεσηκωμένους, ότι θέλουν ξανά τα παλιά γήπεδά τους. Υπήρχαν ξερά γήπεδα ποδοσφαίρου, που κάθε Σάββατο, κάθε Κυριακή, κάθε Τετάρτη, νέοι από όλες τις τάξεις γυμνάζονταν από το πρωί στις εφτά μέχρι το βράδυ στις δέκα. Και έχουμε πάει και πολλές φορές μαζί εκεί πέρα και το γνωρίζετε. Τι θα κάνετε; Θα τα αποδώσετε; 
     Έρχομαι στο μεγαλύτερο για μένα από όλα και σοβαρότερο γεγονός. Και εδώ θα μου επιτρέψετε να σας πω –και το πιστεύω ότι το πιστεύετε αυτό πια, γιατί είσαστε μεταμορφωμένη στη Βουλή, αν δεν ήξερα ότι δεν είσαστε μία λαμπρά γυναίκα, θα έλεγα ότι έχετε μεταμορφωθεί από τη στρίγγλα που έγινε αρνάκι, δεν πρόκειται περί αυτού, είστε μία Υπουργός που ξέρετε τα θέματα του αθλητισμού- τι γίνεται με το έμψυχο υλικό, γιατί συζητάμε για τα άψυχα και αυτό είναι το σοβαρότερο. 
     Εμείς καταφέραμε –και αυτό είναι το γεγονός, κυρία Πετραλιά- τα μέγιστα να συμβούν μέσα στα γήπεδα στους Ολυμπιακούς Αγώνες. Για πρώτη φορά η χώρα πέτυχε αυτές τις μεγαλειώδεις διακρίσεις, δεκαέξι μετάλλια, πλάσαρε τόσους πολλούς αθλητές σε τελικούς, για πρώτη φορά νέοι πέτυχαν τόσο μεγάλες διακρίσεις, Τζουμελέκα, Χαλκιά, οι δύο καταδύτες, Ηλιάδης, Νικολαϊδης, τα παιδιά των ομαδικών αθλημάτων του πόλο και του βόλεϊ. Δεν ξανάγινε τέτοια αθλητική κοσμογονία στην Ελλάδα. 
     Όλα αυτά, όταν ήλθε το απρόσμενο γεγονός Κεντέρη και Θάνου, με μία νευρασθένεια πολυτελείας τα βάλατε στο στόχαστρο, σαν να ήταν ύποπτα, αντιδράσατε σπασμωδικά. Χτυπήσατε τις ομοσπονδίες, χτυπήσατε την τότε κυβέρνηση και λέγατε «δεν θέλουμε άλλο κρατικοδίαιτο αθλητισμό, δεν θέλουμε άλλο σύστημα ΠΑΣΟΚ στον αθλητισμό, δεν θέλουμε άλλα μετάλλια, δώσαμε 85 δισεκατομμύρια για τα μετάλλια». Τι ζητήσατε, κυρία Πετραλιά τριάντα χρόνια τώρα από τότε που ήσασταν κυβέρνηση σε σχέση με ένα άλλο μοντέλο αθλητισμού; Παρά σας θυμάμαι στη Βουλή, στην Επιτροπή Μορφωτικών Υποθέσεων, να λέτε: «Έχει δίκιο ο κ. Τζέκος, έχει δίκιο ο κ. Κεντέρης, θέλουμε και άλλες υποδομές, θέλουμε και άλλη βοήθεια στους αθλητές, δώστε τα πράγματα αυτά» και έτσι έπρεπε να γίνει. Εσείς τα λέγατε και εγώ ήμουν πρόεδρος της επιτροπής. Τα κάνατε; Αντιθέτως, λοιπόν, έχετε κρατήσει μία τελείως διαφορετική στάση, έχετε βάλει στο μικροσκόπιο και κατά κάποιον τρόπο λογοδοτούν και λογοδοτήσαμε και εμείς θα το πω έτσι σαν να ήμασταν ύποπτοι για τον αθλητισμό που κάναμε, για να μην μπω στο υποβολιμαίο γεγονός του πώς εστάλησαν στον «Αίαντα» οι επιχορηγήσεις του «Αίαντα», χωρίς να σταλούν τα έγγραφα διάθεσης. Αφήσατε να αιωρείται το γεγονός ότι επιχορηγούσαμε σωματείο που δεν υπάρχει, ενώ υπήρχαν έγγραφα διάθεσης για Κεντέρη, για Θάνου, για Τζέκο, για Ιακώβου. Κανείς δεν το είπε αυτό. Και μιλάγατε για εταιρείες που παίρνουν τα λεφτά, ενώ τα έπαιρνε αναγνωρισμένο σωματείο από σας την περίοδο 1989 και στην περίοδο του κ. Μητσοτάκη. Γιατί δεν λέτε τις αλήθειες; 
     ΠΡΟΕΔΡΕΥΩΝ (Γεώργιος Σούρλας): Κύριε Λιάνη, παρακαλώ τελειώνετε. 
     ΓΕΩΡΓΙΟΣ ΛΙΑΝΗΣ: Τελειώνω, κύριε Πρόεδρε.
     Το σύστημα ΠΑΣΟΚ είμαστε εμείς και είμαστε περήφανοι, γιατί κάναμε τη μικρή Ελλάδα γνωστή στα πέρατα του κόσμου με τη λαμπρή τελετή έναρξης, με την εξαίσια συμπεριφορά των θεατών, με την εκτυφλωτική λάμψη των εθελοντών και με τα ανδραγαθήματα των αθλητών μας.
     Το σύστημα της Νέας Δημοκρατίας είστε εσείς  -εγώ το ήξερα διαφορετικό- και είδα να είναι δυσφήμιση της χώρας, ανικανότητα σχεδιασμού του μεταολυμπιακού τοπίου, ψυχολογικές πιέσεις στις ομοσπονδίες, αδυναμία τουριστικής εκμετάλλευσης, του γιγαντιαίου επιτεύγματος και βέβαια παντού τα γνωστά πολλά, συχνά και μεγάλα λάθη, όπως αυτή η διαφήμιση που σας ανέφερα, που αποδεικνύει ότι και εδώ το ρολόϊ σας, κυρία Υπουργέ, δεν ήταν κουρδισμένο καλά. Πάντα ξεκούρδιστο το ρολόϊ της Κυβέρνησης. Στο Σινούκ, στην απογραφή, πάντα να δείχνει λάθος ώρα. Κουρδίστε το επιτέλους, γιατί είναι πολύ περισσότερο αργά από ότι νομίζετε.
     ΠΡΟΕΔΡΕΥΩΝ (Γεώργιος Σούρλας): Ο κοινοβουλευτικός εκπρόσωπος του ΠΑΣΟΚ κ. Ανδρέας Φούρας έχει το λόγο.
     ΑΝΔΡΕΑΣ ΦΟΥΡΑΣ: Κύριε Πρόεδρε, κυρίες και κύριοι συνάδελφοι, έχω συνεργαστεί πολλά χρόνια με την κυρία Υπουργό. Την περίοδο της διεκδίκησης των Ολυμπιακών Αγώνων η κυρία Υπουργός δούλεψε μαζί μας, βοήθησε στην προσπάθεια ανάληψης των αγώνων. Αλλά όταν πήραμε τους αγώνες μεταμορφώθηκε. Τη βλέπαμε στη Βουλή να είναι σε ένα κλίμα καταγγελιών, να βρίσκει αδιαφάνειες σε όλη την πορεία, να κάνει εκστρατείες, οι οποίες δημιουργούσαν την εντύπωση ότι η χώρα δεν μπορεί να ανταποκριθεί τελικά στο στοίχημα των αγώνων και ήλθε η 7η Μάρτη που ανέλαβε την ευθύνη των ολυμπιακών έργων. Και για ένα μεγάλο διάστημα, όχι μόνο την κυρία Υπουργό, αλλά το σύνολο της Κυβέρνησης το είδαμε να αποκτά μαγικές ιδιότητες και ως θαυματοποιοί να λύνουν προβλήματα τα οποία ήταν τεράστια κατά την άποψή τους μέσα σε λίγες ημέρες και με χαρά να εγκαινιάζουν τα έργα που ήταν έτοιμα για τους Ολυμπιακούς Αγώνες. Αλλά από ότι φαίνεται μας τέλειωσαν οι θαυματοποιοί, γιατί ήρθε η ώρα όπου η Κυβέρνηση πρέπει να πάρει εκείνες τις αποφάσεις που θα δικαιώσουν το λόγο για τον οποίο κάναμε τους Ολυμπιακούς Αγώνες. Σήμερα δεν μας είπε τίποτα απολύτως για τη μεταολυμπιακή χρήση των μεταολυμπιακών εγκαταστάσεων. Στο σκότος η χώρα και η Βουλή, γενικές αναφορές, καμία συγκεκριμένη τοποθέτηση για το τι θα γίνει, παρά μόνο αμυδρά τα φορτώνουμε και αυτά στους προηγούμενους.
     Κυρίες και κύριοι συνάδελφοι, η κ. Πετραλιά μας κατηγόρησε σήμερα ότι ήταν λάθος η χωροθέτηση των αθλητικών εγκαταστάσεων. Ξέχασε ότι η βασική χωροθέτηση έγινε με βάση το σχεδιασμό του αρχιτέκτονα Κανδύλη και ο φάκελος υποψηφιότητας για τους αγώνες του 2004 ήταν ουσιαστικά βασισμένος στο φάκελο διεκδίκησης των αγώνων του 1996. 
     (MB)
     
     
      
Τότε ήταν η κυρία Πετραλιά υπουργός.
      Μας είπε πως έπρεπε να είχε πάρει αποφάσεις η κυβέρνηση του ΠΑΣΟΚ για τη μεταολυμπιακή χρήση. Μα, η Δημοκρατία υπάρχει και ισχύει. Η Δημοκρατία λειτουργεί. Η Κυβέρνηση του ΠΑΣΟΚ ήξερε πως υπάρχουν εκλογές το πρώτο εξάμηνο του 2004. Οι Ολυμπιακοί Αγώνες ήταν τον Αύγουστο του 2004. Για το μόνο που θα μπορούσατε να μας κατηγορήσετε ήταν να είχαμε πάρει αποφάσεις για τη μεταολυμπιακή χρήση. Κάναμε μελέτες και σας τις παραδώσαμε. Έγινε ο χωροταξικός σχεδιασμός και είναι στα χέρια σας. Υπήρξε το νομοθετικό πλαίσιο, το θεσμικό πλαίσιο, το οποίο έχετε στη διάθεσή σας. Και απορώ για την τοποθέτησή σας ότι ξεκαθαρίσατε το θεσμικό πλαίσιο που είχε πολλά κενά. Πώς το ξεκαθαρίσατε δηλαδή; Φέρατε κανέναν νόμο στη Βουλή; Πώς συμπληρώσατε αυτά τα κενά, που το ξεκαθαρίσατε; Δεν μπορούσατε να ερμηνεύσετε τη νομοθεσία; Ζητήσατε νομικές συμβουλές; 
      Σήμερα δυστυχώς δεν μας είπατε τίποτα απολύτως, όπως -και δυστυχώς- δεν είπατε και τίποτα απολύτως για την κινητή περιουσία χθες στη συνέντευξή σας. Τι είπατε; Είπατε πως έχει συγκεντρωθεί η κινητή περιουσία και πως θα τη δώσετε, άλλη στο Υπουργείο Οικονομικών, άλλη σε κοινωνικούς φορείς, άλλη στην τοπική αυτοδιοίκηση. Με ποια κριτήρια; Με ποιες διαδικασίες; Τι θα συμβεί γύρω από αυτή την κινητή περιουσία; Ποιος θα παραλάβει τους 20.000 καθρέφτες; Μήπως χρειάζεται να δώσετε από έναν στην Κυβέρνηση για να κοιτάζει το πρόσωπό της και να θυμάται το παρελθόν και τις τοποθετήσεις που είχαν γίνει σ’ αυτή την Αίθουσα γύρω από την πορεία οργάνωσης των Ολυμπιακών Αγώνων; 
     Και ενώ δεν είχατε χρόνο για να αντιμετωπίσετε σοβαρά προβλήματα, όπως αυτά της λειτουργικότητας των ολυμπιακών εγκαταστάσεων, -που εμείς είχαμε δεσμευθεί ότι από το Νοέμβρη του 2004 θα είναι λειτουργικές και βεβαίως στην εξέλιξή τους, με βάση ένα σχέδιο και φύλαξής τους και αξιοποίησής τους, θα έβρισκε η καθεμία τον προορισμό της, αλλά δεν είχαμε πάρει τις τελικές αποφάσεις γιατί οφείλαμε να μην τις πάρουμε- βρήκατε χρόνο να κάνετε πολλά άλλα για τον αθλητισμό. Καταρχήν να τον απαξιώσετε. Είναι αλήθεια ή όχι ότι σκορπίσαμε μελαγχολία την προηγούμενη μόλις βδομάδα στους ολυμπιονίκες; Μιλήσατε με αυτούς; Γιατί εγώ μίλησα. Ήρθαν σ’ αυτή την Αίθουσα και έφυγαν πανικόβλητοι γιατί αισθάνθηκαν ότι αυτό που συνέβαινε σ’ αυτή την Αίθουσα ήταν μια τιμή μόνο για το παρελθόν, χωρίς να υπάρχει καμία δέσμευση και καμία πολιτική για το μέλλον. Αλλά πώς να αισθανθούν οι αθλητές και πώς να δεχθούν ότι υπάρχει μια κυβέρνηση που έχει στοιχειώδη συνέπεια όταν στις 5 Μαΐου ήρθατε εσείς μαζί με τον κ. Ορφανό στην Ολυμπιακή Επιτροπή και είπατε ότι σε εφτά μέρες –από την 5η Μαΐου- θα έχετε προϋπολογισμούς των ομοσπονδιών. Και τελειώνει ο Οκτώβρης και προκειμένου να επιτύχετε μια άθλια κομματική παρέμβαση στα εσωτερικά του αθλητισμού με οικονομικούς εκβιασμούς δεν έχετε ακόμη προϋπολογισμούς για τις ομοσπονδίες. Και χθες έφυγε με δανεικά αθλητής από την χώρα για να πάει να αγωνιστεί στο εξωτερικό. Το έγραψαν οι εφημερίδες. 
      Βρήκατε χρόνο για να φέρετε στη Βουλή νομοθετικές ρυθμίσεις που εκθέτουν την χώρα, που δημιουργούν σοβαρά προβλήματα στη σχέση του ελληνικού αθλητισμού με τη διεθνή αθλητική κοινότητα. Θυμίζω το θέμα του ποδοσφαίρου και το θέμα το καινούριο που γεννήθηκε με την άρνηση της Ελληνικής Ολυμπιακής Επιτροπής να αποδεχθεί ρυθμίσεις που έγιναν χωρίς διάλογο και αφορούν στις εκλογικές διαδικασίες για τη νέα σύνθεση της Ολυμπιακής Επιτροπής. Και βεβαίως είναι προβλέψιμο ότι η διεθνής Ολυμπιακή Επιτροπή πλέον δεν θα αναγνωρίσει τη νέα Ολυμπιακή Επιτροπή, αν εκλεγεί με βάση τη νομοθεσία που έφερε εδώ παρεμβατικά και με αυθαιρεσία ο κ. Ορφανός. Γιατί πολλοί βουλευτές λένε: είναι δυνατόν να μην μπορεί να νομοθετήσει η Ελληνική Βουλή ό,τι θέλει και να καθορίζεται η νομοθεσία μας από τους κανόνες της διεθνούς Ολυμπιακής Επιτροπής ή της Παγκόσμιας Ομοσπονδίας Ποδοσφαίρου;

gk
      Βεβαίως, γιατί οι ελληνικές ομοσπονδίες και η Ελληνική Ολυμπιακή Επιτροπή έχουν υπογράψει σύμβαση προσχώρησης σε αυτές τις οργανώσεις. Και αυτές οι οργανώσεις έχουν κανόνες και αν παραβιάζονται αυτοί οι κανόνες με κυβερνητικές παρεμβάσεις που γίνονται είτε πολιτικά είτε νομοθετικά είτε οικονομικά έχουν ένα λόγο στις εξελίξεις που συμβαίνουν στη κάθε χώρα. Και είναι ντροπή να ασχολούνται μετά τους Ολυμπιακούς Αγώνες διεθνείς οργανώσεις με την Ελλάδα λες και είμαστε η Ζιμπάμπουε ή η Κένυα. 
      Υπάρχει ένα θέμα που το θίξατε και γι’ αυτό θα το θίξω. Ποια είναι η κύρια αποστολή των αθλητικών ολυμπιακών εγκαταστάσεων; Είναι το να υπηρετούν τον αθλητισμό; Ούτε σε αυτό δεν δεσμευτήκατε σήμερα. Θα έχουν ως κύρια αποστολή και ως κύρια χρήση να υπηρετούν τον αθλητισμό; Και βεβαίως δεν τελείωσε η ιστορία του ελληνικού αθλητισμού με τους Ολυμπιακούς και Παραολυμπιακούς Αγώνες. 
      Επειδή είπατε ότι εμείς έπρεπε να είχαμε φροντίσει για να έχουμε καινούργιες διεθνείς οργανώσεις στη χώρα, ας κάνω δύο τρεις αποκαλύψεις σε αυτήν την Αίθουσα. 
      Διεκδικήσαμε και πήραμε το Παγκόσμιο Πρωτάθλημα Γυμναστικής για το 2007 και εστάλη ο προϋπολογισμός στο Υπουργείο. Κα επεστράφη ο προϋπολογισμός με τη δήλωση του Υπουργού ότι θα υπάρξει γι’ αυτήν τη διοργάνωση μηδέν κρατική χρηματοδότηση. 
      Ζήτησε η Ελληνική Ποδοσφαιρική Ομοσπονδία να πάρει τον Τελικό της μεγάλης ευρωπαϊκής διοργάνωσης για το 2005 και βεβαίως δεν διευκολύνθηκε από το Υπουργείο για να διεκδικήσει την αντίστοιχη διοργάνωση. 
      Ζήτησε η Δυτική Ελλάδα να διεκδικήσει την Πανεπιστημιάδα του 2009 και επί τρεις μήνες ο Δήμαρχος, ο Νομάρχης και ο Πρύτανης του Πανεπιστημίου της Πάτρας ζητούσαν ένα ραντεβού από την Υπουργό Παιδείας και δεν ήταν τυχεροί για να μπορεί να γίνει αυτό το ραντεβού. Δεν έγινε αυτή η συνάντηση. 
      Κυρίες και κύριοι συνάδελφοι, υπάρχει ένα βασικό πρόβλημα στη Κυβέρνηση, το οποίο είναι πρόβλημα προσανατολισμού σε σχέση με το αντικείμενο της σημερινής επερώτησης. Συσκέψεις γίνονται αλλά αποτελέσματα δεν υπάρχουν. Τα γυμναστήρια και οι αθλητικοί χώροι είναι κλειστοί και σε πολλές περιπτώσεις οι εγκαταστάσεις –και μην αναλαμβάνετε την ευθύνη να λέτε άλλα πράγματα εδώ στη Βουλή, κυρία Πετραλιά- λεηλατούμενες. Έχουν δείξει πολλά στοιχεία τα ελληνικά μέσα ενημέρωσης. 
      Αυτές οι εγκαταστάσεις για να γίνουν λειτουργικές χρειάζονται προσωπικό. Είχε υπάρξει απόφαση της Διυπουργικής για πρόσληψη τριών χιλιάδων που θα λάμβαναν μέτρα για τη φύλαξη των αθλητικών εγκαταστάσεων από το στρατό. Δεν ενεργοποιήσατε αυτή την απόφαση. Έχετε στα χέρια σας μελέτες του Πανεπιστημίου Θεσσαλίας που δίνουν κατευθύνσεις, αλλά δεν έχετε αποφάσεις οι οποίες θα γίνουν δημόσια γνωστές για να κριθούν. 
      Μιλάτε για συζητήσεις με ιδιώτες...
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Πέστε μου μία ολοκληρωμένη πρόταση για συγκεκριμένη εγκατάσταση με μελέτη, με χρηματοοικονομικό σχεδιασμό, με στόχο. Πείτε μου για μία εγκατάσταση! 
      ΑΝΔΡΕΑΣ ΦΟΥΡΑΣ: Ας πάμε στο Ελληνικό, κυρία Πετραλιά. Για να σας κάνω το χατίρι γιατί σας αγαπώ και το ξέρετε. 
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Πείτε μου για συγκεκριμένη εγκατάσταση. 
      ΑΝΔΡΕΑΣ ΦΟΥΡΑΣ: Εκεί, λοιπόν, είχε προβλεφθεί και υπάρχει πρόταση για φορέα διοίκησης και διαχείρισης του Ελληνικού, την οποία δεν υλοποιείτε. Αντ’ αυτού τι κάνετε; Και θα σας πω γιατί το κάνετε. Γιατί ξέρετε ότι όπως γνωρίζατε εσείς, γνωρίζουμε και εμείς σήμερα. 
      Αντ’ αυτού λοιπόν μεταφέρετε τις εγκαταστάσεις και τα προπονητήρια του σοφτ-μπολ και του μπέιζ-μπολ στα Ολυμπιακά Ακίνητα και ας πω γιατί το κάνετε. Γιατί έχετε πρόταση από αμερικάνικη εταιρεία αυτά να μισθωθούν για μακροχρόνια περίοδο. Και έχετε κάνει συζητήσεις και το γνωρίζω. Και το γνωρίζω από τους ίδιους που έκαναν τις προτάσεις σε εσάς. Αν συμβεί αυτό στο Ελληνικό, θα έχετε καταστρέψει τη λογική με την οποία πρέπει να δει ο σύγχρονος πολιτικός κόσμος το ρόλο του Ελληνικού στην ανάπτυξη της Πρωτεύουσας και τη συμβολή του Ελληνικού στην επίλυση σημαντικών προβλημάτων ποιότητας ζωής. 
      
      PD
      Κυρίες και κύριοι συνάδελφοι, η  κυρία Υπουργός μας είπε ότι προστατεύτηκαν τα κινητά στοιχεία από την Ολυμπιακή περιουσία με την αποθήκευσή τους στον Ασπρόπυργο. ‘Ηταν αστεία η εξέλιξη αυτού του δράμάτος του μεταολυμπιακού. Πήγαν στα προπονητήρια στην Πάτρα και έβγαλαν γκολπόστ και δίχτυα και τα φόρτωσαν για να πάνε στον Ασπρόπυργο. Αν είναι δυνατόν. ‘Ομως, συνέβη και αντέδρασαν πολλές τοπικές κοινωνίες. Και βεβαίως εδώ υπάρχει ένα σοβαρό θέμα με ποια κριτήρια θα επιστρέψει ή θα δοθεί σε αθλητικές εγκαταστάσεις αθλητικό υλικό. Με τα κριτήρια που συναντούμε σήμερα στη Γενική Γραμματεία Αθλητισμού; 
      Χθες αναγκάστηκα να επισκεφθώ τον προϊστάμενο του Πρωτοδικείου της Αθήνας και να του επισημάνω ότι τις τελευταίες δύο εβδομάδες υπάρχουν αποφάσεις δικαστηρίων οι οποίες είναι προκλητικές όσον αφορά στο «δια ταύτα» και όσον αφορά στην αξιολόγηση των υποθέσεων. ‘Εχω μία αναφορά για συγκεκριμένες αποφάσεις που αφορούν στο Χάντμπολ, που αφορούν στην ΕΠΟ που αφορούν στην πάλη. Και επειδή όλοι κρίνονται και οι δικαστές πρέπει να κρίνονται γιατί αν εύρισκε χρόνο ο κάθε Υπουργός να αντιμετωπίσει τα πραγματικά προβλήματα και όχι να σκιαμαχεί γύρω από την κομματική επιρροή με κάθε μέσο και τρόπο στον ελληνικό αθλητισμό, θα είχαμε απαντήσεις σήμερα.
      Κυρίες και κύριοι συνάδελφοι, είπε η κυρία Πετραλιά και κάτι πολύ σημαντικό περί διαφάνειας αλλά ξέχασε πως με μια περίεργη νομοθετική ρύθμιση απάλλαξε το διευθύνοντα σύμβουλο της εταιρείας Ολυμπιακά Ακίνητα από τον έλεγχο της Επιτροπής της Βουλής με βάση το άρθρο 49 του Κανονισμού. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΩΝ (Γεώργιος Σούρλας): Κύριε Φούρα, θα πάρετε χρόνο και από τη δευτερολογία σας;
      ΑΝΔΡΕΑΣ ΦΟΥΡΑΣ:  ‘Όχι, κύριε Πρόεδρε, γιατί τον χρειάζομαι στην δευτερολογία μου, αλλά θέλω να καλέσω την κυρία Πετραλιά να μας πει επιτέλους κάτι είτε για τα κριτήρια διανομής του κινητού πλούτου, της κινητής περιουσίας των Ολυμπιακών Αγώνων και όχι να μας πει αυτά που είπε στη συνέντευξη χθες είτε για το τι θα γίνουν οι ολυμπιακές εγκαταστάσεις και οι ποιες είναι οι δεσμεύσεις της Κυβέρνησης χωρίς να αοριστολογεί με συγκεκριμένες τοποθετήσεις.  Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κοινοβουλευτικός εκπρόσωπος της Νέας Δημοκρατίας κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, παρεμβαίνω στη συζήτηση προκειμένου να απαντήσω σε μερικά πολιτικά ζητήματα τα οποία έχουν εγερθεί διότι το μέρος των εξειδικευμένων απαντήσεων ικανοποιητικά εκαλύφθη από την κυρία Υπουργό την κυρία Πετραλιά και θέλω να πω πειστικά για την κοινή γνώμη. Και αν είδα γενικότητες, γενικούς τίτλους και γενικές αιτιάσεις, είδα στους εισηγητές αναπτύσσοντες την επερώτηση συναδέλφους του ΠΑΣΟΚ.
      Πριν αναπτύξω αυτή τη σειρά των σκέψεων που έχω υπόψη μου θέλω να πω μία λεπτομέρεια από την ομιλία του κυρίου κοινοβουλευτικού εκπροσώπου του ΠΑΣΟΚ του κ. Φούρα του μόλις κατελθόντος από το Βήμα.

      
(DP)

      
     Πρέπει να πείτε δύο και τρεις φορές την παρέμβασή σας ή την παράστασή σας στον προϊστάμενο του Πρωτοδικείου Αθηνών για τις εκλογές στα σωματεία και τις αντιρρήσεις που έχετε, διότι το βρίσκω ως ολίσθημα. Δεν επιτρέπεται τέτοια παρέμβαση. Δεν θα κάνω μακρά ανάλυση …
     ΑΝΔΡΕΑΣ ΦΟΥΡΑΣ: Άλλοι κάνουν παρεμβάσεις. 
     ΒΥΡΩΝ ΠΟΛΥΔΩΡΑΣ: Θα σας πω απλά –και οι κρίνοντες, κρίνονται- ότι εγώ είμαι παλαιός Βουλευτής εδώ μέσα και σε θέσεις για υπεύθυνους χειρισμούς και στα νομικά κ.λπ. και ουδέποτε έχω κάνει όμοια ή ανάλογη παράσταση. Αυτό το λέω διότι έπρεπε να το αποκρούσω αμέσως. 
     Τώρα θέλω να σας πω ότι χαιρετίζω –το έπραξε και η κυρία Υπουργός- την επερώτηση καθαυτή, γιατί μας δίνει ένα σοβαρό ερέθισμα κατά τον πιο θεσμικό τρόπο του κοινοβουλευτικού ελέγχου, να ασχοληθούμε μ’ ένα πολύ σοβαρό θέμα που είναι η μεταολυμπιακή αξιοποίηση των εγκαταστάσεων και των ολυμπιακών πραγμάτων.
     Επιτρέψτε μου να θέσω στη κρίση σας μία σύνοψη που έχω κάνει εγώ στον ορισμό του «ολυμπιακού κεκτημένου». Έγιναν με επιτυχία οι Ολυμπιακοί Αγώνες.  Δεν παρακολουθώ όμως τον επιμερισμό των συμβολών και στα ποσοστά. Ας δεχθούμε, για την οικονομία της συζητήσεως, ότι όλες οι κυβερνήσεις και προπαντός ο ελληνικός λαός επέτυχαν το μέγα αυτό έργο. 
     Το κεκτημένο ορίζεται ως εξής: Πρώτον, η επαλήθευση αυτού που λέμε ότι η Ελλάς –επαληθεύτηκε αυτό περίτρανα- ως λαός, ως κοινωνία, ως διοικητική οντότητα (διοίκηση και κυβερνήσεις), ως ειδικοί επιστήμονες κατάφεραν αυτό το μέγα γεγονός. 
     Δεύτερο στοιχείο είναι η παγκόσμια δημοσιότητα, έτσι όπως το είπε ο κ. Λιάνης, ο οποίος παρέθεσε και τους αριθμούς. Είναι Ολυμπιακό κεκτημένο – εθνικό κεκτημένο. 
     Τρίτο στοιχείο είναι η εθνική αυτοεκτίμηση. Αυτό έχει καταγραφεί στη συνείδηση του ελληνικού λαού. Θα μπορούσε να πει κανείς σταθμούς οι οποίοι έχουν συντείνει στην εθνική αυτοεκτίμηση. Ένας από τους σταθμούς είναι οι Ολυμπιακοί Αγώνες του 2004. 
     Τέταρτο στοιχείο είναι η αθλητική ψυχολογία. Η Αθανασία από την Πρέβεζα, η βαδίστρια,  έχει κινητοποιήσει χιλιάδες παιδιά. Αυτή η αθλητική ψυχολογία είναι κεκτημένο από τους Ολυμπιακούς Αγώνες για το μέλλον μας. Το λέω όλως ενδεικτικά. 
     Τέλος, οι εγκαταστάσεις που είναι το θέμα μας. Οι εγκαταστάσεις έχουν τη διάσταση την οικονομική, την αθλητική, την τουριστική, των υποδομών. 
     Δεν κάνει κανένας ζαβολιές, κύριε Λιάνη, με το να συμπλέκει το συνολικό κόστος και των εγκαταστάσεων και των έργων υποδομής. Όλα αυτά έχουν την ταυτότητά τους, την υπόστασή τους σε οικονομικούς όρους, σε όρους χρησιμότητας, χρηστικότητας κ.λπ. 
     Εκείνο που έχει σημασία είναι το εξής: Αληθεύει ή όχι ότι δεν έγιναν με αυτοχρηματοδότηση πολλά έργα; Ήμασταν οι πλέον γενναιόδωροι, οι πλέον γαλαντόμοι στον πλανήτη. Δεν είναι αντικείμενο των απαντήσεών μας ή του ελέγχου, αλλά το σχέδιο δεν συντάσσεται σ’ ένα και δύο μήνες. Ό,τι σας είπε η κ. Πετραλιά για το σχέδιο ισχύει. Ότι, δηλαδή, δεν λάβαμε τίποτα. 
     Και μην λέτε –το είπε ο αγαπητός συνάδελφος κ. Λιντζέρης- πως ό,τι είχαμε προβλέψει παίρνει το σωστό δρόμο, ενώ ό,τι δεν είχαμε προβλέψει αραχνιάζει. 
     Και τι είχατε προβλέψει που παίρνει το σωστό δρόμο; Το Ολυμπιακό χωριό και το χωριό των δημοσιογράφων. Θέλω να σας πω ότι οφείλατε –έτσι όπως το αναγνωρίζουμε- να είχατε την πρόνοια και για τις άλλες εγκαταστάσεις, γιατί εκεί είναι τα δύσκολα. Εκεί είναι το κόστος της συντηρήσεως που δεν ξέρω αν είναι 25 ή 100 εκατομμύρια ευρώ. 
     
     (AD)
     
      Όμως, το κόστος συντηρήσεως είναι μία παράμετρος αφόρητη και δυσβάσταχτη και πρέπει να το σεβαστούμε όλοι. Ταυτόχρονα, πρέπει να εκτιμήσουμε ότι ο συνδυασμός δράσεων, όπως είπε και η κυρία Πετραλιά, μας οδηγεί στο να ορίσουμε ποιο είναι το επιδιωκόμενο, τι θέλουμε να κάνουμε. Θα παλέψουμε με το κόστος συντηρήσεως, να σώσουμε και να αξιοποιήσουμε στο μέγιστο δυνατό βαθμό τους φυσικούς προορισμούς που έχουν τα έργα και οι αθλητικές εγκαταστάσεις. 
      Για παράδειγμα, γιατί μου φέρατε, κύριε Φούρα, το παράδειγμα του Ελληνικού; Και όταν σας προκάλεσε η κυρία Πετραλιά και σας είπε «πείτε μου, έχει μελέτες;», εσείς μιλήσατε με γενική αναφορά –έναν τίτλο δώσατε- ότι αυτό έχει να κάνει με το νότιο μέτωπο και ότι ακόμα έχει να κάνει και με τη φυσιογνωμία του Ελληνικού.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Είναι αυτό απάντηση; Συμφωνούμε στη φυσιογνωμία του Ελληνικού, του οποίου θέλουμε να σώσουμε τις εγκαταστάσεις, θέλουμε να μετέχουν σ’ αυτό το φυσικό προορισμό η νεολαία της περιοχής και των Αθηνών. Ταυτόχρονα, δεν θέλω να αποκλείσω καμία από τις κρίσεις που επιδιώκουμε για να είναι βέλτιστη η λύση. 
      Θα σας πω τώρα τι θέλουμε για όλες τις εγκαταστάσεις. Εδώ τα πράγματα μιλούν από μόνα τους και πρέπει να σεβαστούμε το body language, τη γλώσσα του σώματος των εγκαταστάσεων. Αναζητείται προορισμός –το εισηγούμαι δηλαδή στην Κυβέρνησή μου- και πρέπει οι εγκαταστάσεις να υπηρετήσουν, να ενταχθούν υπό τον τίτλο «αθλητικός, πολιτιστικός…
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού):  Ψυχαγωγικός, τουριστικός.
      ΒΥΡΩΝ ΠΟΛΥΔΩΡΑΣ: Ψυχαγωγικός, τουριστικός προορισμός». Διαχειριστής; Ο άριστος. Εάν βγει δημόσιο, δήμος, σωματείο ο άριστος, ναι. Εγώ σας το λέω από τώρα, προκαταλαμβάνοντας τους πάντες ότι δεν βγαίνει το δημόσιο ο άριστος διαχειριστής ούτε ο δήμος και το σωματείο. Θα μετέχουν εκεί με τα δικαιώματά τους, με τη σύμβαση, αλλά εκείνο που προέχει είναι ο δυνάμενος να προκαλέσει αθλητικά, τουριστικά, ψυχαγωγικά, πολιτιστικά γεγονότα. Είναι ο εγκυρότερος σε μία εκδήλωση ενδιαφέροντος στη διεθνή αγορά, ο εγκυρότερος για να διαχειριστεί το πράγμα. 
      Για τις μορφές της συμβάσεως θα μας φέρει η Κυβέρνηση τις πρώτες ιδέες, τις πρώτες συλλήψεις για να τις συνεκτιμήσουμε εδώ. 
      Εγώ είμαι αθλητής του Πανελληνίου, όπως ίσως ξέρετε.
      ΓΕΩΡΓΙΟΣ ΛΙΑΝΗΣ: Ποιου αγωνίσματος;
      ΒΥΡΩΝ ΠΟΛΥΔΩΡΑΣ: Στο δέκαθλο. Όταν ήμουν εκεί, ήμασταν στην καρβουνόσκονη. Τώρα, αφού πέρασαν δύο, τρία χρόνια, παρακολουθώ ότι πρόκειται για ένα σύγχρονο γυμναστήριο. Αυτό είναι οδηγός. Σας το λέω σαν ένα πρώτο σχεδίασμα και εγώ έχω το θάρρος της γνώμης χωρίς προκαταλήψεις. 
      Λέμε λοιπόν να συμβάλουμε με ιδέες όλοι και το ΠΑΣΟΚ και τα κόμματα της Αριστεράς, το ΚΚΕ και ο Συνασπισμός. Η Κυβέρνηση να έχει τα ώτα καθαρά και ανοιχτά για να συλλάβουμε την καλύτερη δυνατή, τη βέλτιστη δυνατή λύση για να υπηρετηθούν οι σκοποί της σύμβασης. Και το συμβόλαιο θα το βρούμε στο δρόμο. Όμως, δεν θέλω μονολιθικότητες «ο δήμος, το δημόσιο» και τα παρόμοια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας ότι χαιρετίζω την επερώτηση. Μας ενώνει σε ένα κοινό προβληματισμό. Μακάρι να μας ενώσει και στις βασικές αρχές έτσι τουλάχιστον όπως είχα την τιμή να σας εκθέσω αρχίζοντας από το τι θέλουμε να υπηρετηθεί. Είναι μία προίκα, ένα κεφάλαιο, το οποίο δεν πρέπει να απαξιωθεί. Μάλιστα, υπογράφω και τη σπουδή των επερωτώντων συναδέλφων. Χάνεται πολύτιμος χρόνος. Να μη χάνεται πολύτιμος χρόνος.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Ούτε μία ώρα.
      ΒΥΡΩΝ ΠΟΛΥΔΩΡΑΣ: Πράττετε το άριστον, το καλύτερο, αλλά χαιρετίζω το ότι ούτε μία ώρα δεν χάνεται. Να μην χάνεται –όχι διαπιστωτικά, αλλά προτρεπτικά- ούτε μία ώρα. 
      Απαξιώνονται με ταχύτητα. Είδα ένα ρεπορτάζ στην τηλεόραση που αφορούσε το ότι κάπου στο Ολυμπιακό Στάδιο είχαν αφεθεί σκουπίδια. Ως Νέα Δημοκρατία εμείς μετέχουμε στον κοινό προβληματισμό να μην απαξιωθούν κατ’ ελάχιστον οι εγκαταστάσεις. Μάλιστα, έξι, επτά Βουλευτές της Νέας Δημοκρατίας πριν από την επερώτησή σας ρωτούσαν για τη μεταολυμπιακή τύχη των ολυμπιακών εγκαταστάσεων και έλαβαν τις σχετικές απαντήσεις από τους αρμόδιους Υπουργούς.
      (LM)
     Κυρία Υπουργέ, οι εξηγήσεις σας είναι πειστικές για την αξιοποίηση των ολυμπιακών εγκαταστάσεων. Μας πείθουν. 
     Η επερώτηση είχε την αξία της, ότι μας συνεγείρει όλους το θέμα και δηλώνουμε το έντονο ενδιαφέρον μας, για το πώς θα επιλέξουμε τις βέλτιστες λύσεις και ακόμη ενωνόμαστε στην αναγνώριση του αθλητικού, ηθικού, πολιτικού, κοινωνικού και οικονομικού κεκτημένου από τους Ολυμπιακούς Αγώνες. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ο κοινοβουλευτικός εκπρόσωπος του Κομμουνιστικού Κόμματος Ελλάδας κ. Δημήτριος Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Θέλοντας να συμβάλουμε και εμείς στη σημερινή συζήτηση και να καταθέσουμε την πρότασή μας και την άποψή μας, θέλουμε να τονίσουμε τα εξής.
      Το τι είδους αθλητικές εγκαταστάσεις φτιάχνετε και οι δυο σας, έχει σχέση με τη φιλοσοφία που έχετε για τον αθλητισμό, δηλαδή τι μοντέλο αθλητισμού θέλετε. Εσείς στο μυαλό σας έχετε ένα μοντέλο αθλητικό επαγγελματικό, δηλαδή τον επαγγελματικό αθλητισμό. Γι αυτό φτιάξατε τεράστια στάδια, πανάκριβες κατασκευές, όπως η στέγη Καλατράβα και πολλά άλλα, γιατί θέλετε να αναπτύξετε μια βιομηχανία θεάματος, όπου θα πουλάτε και πάνω από σας θα πουλάνε οι πολυεθνικές, η coca cola, η nike, η  McDonald, η adidas, αλλά και περισσότερο ακόμα, οι πιο επικίνδυνες, οι φαρμακοβιομηχανίες, οι οποίες πουλάνε τις ντόπες τους. 
      Για να κάνετε μαζικό αθλητισμό πρέπει να φτιάξετε ένα, δύο μεγάλα στάδια και από εκεί και πέρα να φτιάξετε πολλά μικρά στάδια σε όλες τις πόλεις της χώρας, σε όλη την επαρχία, σε όλες τις γειτονιές των μεγάλων αστικών κέντρων, για να μπορεί να αθλείται η πλειοψηφία του ελληνικού λαού, ιδιαίτερα η νεολαία, για να μπορέσει να αναπτυχθεί ο σχολικός αθλητισμός.
      Οι Ολυμπιακοί Αγώνες, όπως και σεις παραδέχεστε και δηλώνετε, ήταν οι πιο ακριβοί αγώνες σε όλη την ιστορία των Ολυμπιακών Αγώνων. Και αυτό γιατί πληρώσαμε πανάκριβα, όχι μόνο τις εγκαταστάσεις που φτιάχτηκαν, όχι μόνο τα εφέ, όχι μόνο τις τελετές, αλλά και αυτές τις πανάκριβες κατασκευές, όπως είπα πριν με τη στέγη Καλατράβα, αλλά κυρίως με τα πανωπροίκια που πήραν οι μεγαλοεργολάβοι, αυτοί οι οποίοι γέμισαν τα πορτοφόλια τους από την κατασκευή των ολυμπιακών έργων, οι μεγαλοεργολάβοι οι οποίοι απαίτησαν και πήραν πρόσθετα χρήματα.
      Οι ολυμπιακές εγκαταστάσεις έχουν πληρωθεί πολλαπλάσια από τον ελληνικό λαό και θα πληρώνονται για πολλά χρόνια. Επομένως, η συντήρηση και η λειτουργία τους, κατά την άποψή μας, θα πρέπει να αναληφθεί από το κράτος. Βεβαίως θα πρέπει να προβλεφθεί, βεβαίως θα πρέπει αυτή τη συντήρηση κάποιοι να την κάνουν. Βεβαίως θα πρέπει να προσληφθεί μόνιμο προσωπικό για τη συντήρηση των ολυμπιακών εγκαταστάσεων.
      Η άποψή μας είναι ότι οι ολυμπιακές εγκαταστάσεις πρέπει να διατεθούν για χρήση σε όλο τον ελληνικό λαό για την ανάπτυξη του ερασιτεχνικού και σχολικού αθλητισμού, του μαζικού αθλητισμού και πολιτισμού. 
      Είπε ο κ. Πολύδωρας πριν από λίγο ότι θα δοθούν σε ιδιώτες. Εμείς είμαστε αντίθετοι. Τόνισε μάλιστα ότι το κράτος δεν μπορεί να κάνει αυτή τη δουλειά. Βεβαίως, αυτό δείχνει το τι συμφέροντα θέλετε να υπηρετήσετε για την κερδοφορία των επιχειρηματιών που θέλουν να δραστηριοποιηθούν στο χώρο του αθλητισμού.
      PE
      
      
      Το Κομμουνιστικό Κόμμα Ελλάδος είναι αντίθετο στην πώληση ή και στην παραχώρηση των ολυμπιακών εγκαταστάσεων. Η κυρία Υπουργός είπε ότι δεν θα πουλήσουμε, αλλά δεν μας είπε εάν θα παραχωρήσουν τις αθλητικές εγκαταστάσεις για πενήντα ή και περισσότερα χρόνια σε επιχειρηματίες. 
      Βεβαίως, εμείς είμαστε αντίθετοι σε κάθε προσπάθεια μεταφοράς του κόστους λειτουργίας και συντήρησης των ολυμπιακών εγκαταστάσεων. Το λέμε αυτό, γιατί για άλλη μια φορά θα φορτωθούν τα βάρη στο λαό, θα μετακυλιστούν με ανταποδοτικές δαπάνες από τους δήμους. Αυτό σημαίνει ότι οι δήμοι θα αυξήσουν τα ανταποδοτικά τέλη και τους φόρους προς τους δημότες. Εμείς είμαστε αντίθετοι στο να πληρώσουν οι δημότες τέτοιες υπέρογκες υπηρεσίες.
      Επίσης, πολλά από τα ολυμπιακά έργα έγιναν χωρίς πρόβλεψη για το τι θα γίνει την επόμενη ημέρα και πολλά έγιναν καθ’ υπέρβαση των αναγκών των Ολυμπιακών Αγώνων. 
      Εμείς προτείνουμε πολλές από τις ολυμπιακές εγκαταστάσεις να δοθούν στο δημόσιο, για να στεγαστούν δημόσιες υπηρεσίες και οργανισμοί. Μπορούν να δοθούν και στο Υπουργείο Παιδείας, όπου υπάρχουν τεράστιες ελλείψεις σε αίθουσες είτε των ΑΕΙ είτε των ΤΕΙ. 
      Επίσης, μία άλλη πρόταση είναι να δοθούν τα ολυμπιακά κτίρια, ώστε να γίνουν φοιτητικές εστίες γιατί υπάρχουν μεγάλες ελλείψεις στη φοιτητική στέγη. Οι γονείς της επαρχίας πληρώνουν πανάκριβα, για να νοικιάζουν σπίτια στα παιδιά τους, ενώ πολλές από αυτές τις εγκαταστάσεις μπορούν να γίνουν φοιτητικές εστίες. Γίνονται, μάλιστα, και κινητοποιήσεις των φοιτητών που διεκδικούν τη δημιουργία εστιών. 
      Οι δηλώσεις κυβερνητικών παραγόντων ότι είναι μεγάλο το κόστος της συντήρησης και ότι θα δώσουμε τις ολυμπιακές εγκαταστάσεις σε ιδιώτες για χρήση μας βρίσκουν αντίθετους, γιατί στην ουσία θα τους παραχωρηθούν για να αναπτύξουν επιχειρηματικές δραστηριότητες στον χώρο του αθλητισμού όχι μόνο με αθλητικές εκδηλώσεις, με meeting ή με οτιδήποτε άλλο, αλλά θα μετατρέψουν τις ολυμπιακές εγκαταστάσεις σε εμπορικά κέντρα για να αποκομίσουν κέρδη. Είμαστε αντίθετοι σ’ αυτήν την εξέλιξη γιατί ο ελληνικός λαός, και ιδιαίτερα η νεολαία, δεν θα έχει πρόσβαση στους χώρους άθλησης. 
      Βεβαίως, πρέπει να πούμε ότι ιδιαίτερη προσοχή και μέριμνα πρέπει να ληφθεί με ένα συνεχές πρόγραμμα για το σχολικό αθλητισμό, ούτως ώστε τα σχολεία που είναι στις ολυμπιακές πόλεις να έχουν συνεχή πρόσβαση για την ανάπτυξη του σχολικού αθλητισμού. 
      Επιπλέον, υπάρχει άμεση ανάγκη καταγραφής και προστασίας των κινητών περιουσιακών στοιχείων που υπάρχουν σε αυτές τις εγκαταστάσεις. Πρόκειται για τεράστια περιουσία, η οποία πληρώθηκε από τον ελληνικό λαό και κινδυνεύει άμεσα από διάφορους επιτήδειους, όπως βλέπουμε να γράφεται καθημερινά σε διάφορα δημοσιεύματα.
      Εμείς θέλουμε να τονίσουμε ότι είχε προγραμματιστεί να κατασκευαστούν αθλητικά έργα και σε άλλες πόλεις σε ολόκληρη τη χώρα, όπως για παράδειγμα στη Λάρισα. Εκεί υπάρχει ο δεύτερος αθλητικός πυρήνας, ο οποίος εδώ και χρόνια είναι εγκαταλελειμμένος και δεν γίνεται κανένα έργο. Το μόνο που έχει γίνει είναι το Κλειστό Γυμναστήριο και από εκεί και πέρα τα πάντα είναι εγκαταλελειμμένα. Κάτι ανάλογο συμβαίνει και με το Κλειστό Γυμναστήριο στον Τίρναβο. 
      Κύριε Πρόεδρε, εμείς θέλουμε μία δέσμευση από την πλευρά της Κυβέρνησης γιατί τέτοια φαινόμενα δεν υπάρχουν μόνο στον Νομό Λάρισας, αλλά και σε άλλους νομούς της χώρας. Τι θα γίνει με αυτά τα έργα, τα οποία ανακοινώθηκαν, εξαγγέλθηκαν και έμειναν στα χαρτιά; Θα γίνουν, δεν θα γίνουν και πότε; Εμείς για όλα αυτά περιμένουμε απαντήσεις. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Συνασπισμού της Ριζοσπαστικής Αριστεράς ο κ. Αθανάσιος Λεβέντης.
      (PM)
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, έγιναν οι Ολυμπιακοί Αγώνες, αυτό το μεγάλο αθλητικό γεγονός που είχε πάρει βέβαια το χαρακτήρα μιας νέας μεγάλης εθνικής ιδέας. 
      Είναι γνωστό ότι ο Συνασπισμός ήταν αντίθετος στην ανάληψη αυτής της διοργάνωσης επειδή έκρινε ότι ήταν εξαιρετικά υψηλό το οικονομικό κόστος για τις δυνατότητες της Ελλάδας, ότι υπήρχε έλλειψη υποδομών –και αυτό αποδείχθηκε πολλές φορές- και ότι επίσης οι Αγώνες έχουν ξεφύγει από το ολυμπιακό πνεύμα, έτσι όπως είχε ξεκινήσει κάποτε και όπως θα θέλαμε να γίνεται.
      Αφού τους αναλάβαμε, είπαμε ότι ήταν προς το συμφέρον της χώρας να επιτύχουν. Πέτυχαν οι Αγώνες, χαρήκαμε γι’ αυτό, χειροκροτήσαμε το ότι ήλθε εδώ η νεολαία, ήλθαν οι αθλητές όλου του κόσμου και αγωνίστηκαν, ότι είχαν επιτυχίες οι Έλληνες αθλητές. Όλοι χαρήκαμε και νιώσαμε υπερήφανοι. Όμως, σε καμία περίπτωση δε συμφωνήσαμε με τις υπερβάσεις, με τα μεγαλομανή έργα, με το στέγαστρο Καλατράβα και ακόμα χειρότερα με το κλίμα μιας υστερίας που μας επιβλήθηκε, που μεταφέρθηκε σ’ όλα τα επίπεδα της ζωής μας με τις κάμερες, το Ζέπελιν, τους περιορισμούς, τις παρακολουθήσεις. 
      Οι Αγώνες τελείωσαν, πήγαν καλά, ήλθαν εδώ οι αθλητές και οι ολυμπιονίκες τις προηγούμενες μέρες και τους χειροκροτήσαμε, φάνηκε το καλό πρόσωπο της Ελλάδας που μπορεί, όπως είπε ο κ. Πρωτόπαπας. 
      Βέβαια, η κ. Υπουργός παραδέχθηκε ότι ήταν μεγάλο το βάρος, μεγάλο το κόστος, ότι δε φυτεύτηκε πράσινο. Δεν ξέρω γιατί το περιβάλλον και το πράσινο πάντοτε είναι στο περιθώριο, πάντοτε είναι αυτά που μένουν πίσω, πάντοτε είναι αυτά τα οποία τελικά καταπατούνται και δεν έχουν καμία εκτίμηση στη χώρα μας.
      Τίθεται τώρα το ερώτημα τι γίνεται από δω και πέρα με τις ολυμπιακές εγκαταστάσεις. Είναι ένα κόστος υψηλό, υψηλότατο, το είπε και ο κ. Πολύδωρας προηγουμένως. Μπορεί να είναι εκατό εκατομμύρια ευρώ το χρόνο, μπορεί να είναι και ακόμα μεγαλύτερο. 
      Εδώ φαίνεται το λάθος του σχεδιασμού που έγινε αν μη τι άλλο με την υπερσυγκέντρωση όλων των ολυμπιακών εγκαταστάσεων σε μερικούς χώρους της πρωτεύουσας. Ελάχιστα έγιναν στην επαρχία και, αν θέλετε, σε ολόκληρη τη δυτική Αττική, που είναι τόσο υποβαθμισμένη. Θα μπορούσαν να είχαν γίνει κι εκεί αθλητικές εγκαταστάσεις και να αξιοποιηθούν σήμερα για τη νεολαία για τις αθλητικές ανάγκες αυτής της περιοχής και δεν έγινε απολύτως τίποτα. Άλλο ένα σημείο εκτός από το πράσινο είναι και η δυτική Αττική που μένει πάντοτε στο περιθώριο.
      Η διάθεση της κινητής και της ακίνητης περιουσίας των Ολυμπιακών Αγώνων πρέπει να γίνει με απόλυτη διαφάνεια, με διαφύλαξη του δημόσιου συμφέροντος και με προοπτική αξιοποίησής του προς όφελος του κοινωνικού συνόλου. 
      Βεβαίως, η μελέτη στην οποία στηρίχθηκε η διεκδίκηση των Ολυμπιακών Αγώνων δεν έλαβε σοβαρά υπόψη ούτε το μεγάλο κόστος της διοργάνωσης που εκτινάχθηκε στα ύψη, ούτε τη χωροθέτηση των ολυμπιακών εγκαταστάσεων, ώστε ο κύριος όγκος τους να ενταχθεί αρμονικά στον «ιστό» της πόλης με την αξιοποίηση και της αρχιτεκτονικής μας παράδοσης, ούτε και το περιβάλλον που είπα προηγουμένως. 
      Από οικονομικής πλευράς υπήρξε μύθος η προσδοκία της τότε κυβέρνησης ότι όλα τα έργα, συμπεριλαμβανομένων και των αθλητικών εγκαταστάσεων, θα γίνουν με τη μέθοδο της αυτοχρηματοδότησης, ώστε να υπάρξει η δυνατότητα της μεταολυμπιακής αξιοποίησης από τους επιχειρηματίες που θα αναλάμβαναν τα έργα. 
      Ο Συνασπισμός είχε εγκαίρως επισημάνει ότι σε μία χώρα σαν την Ελλάδα ήταν αδύνατη μία τόσο μεγάλης έκτασης επιχειρηματική πρωτοβουλία και γι’ αυτό έπρεπε να υπάρξει σύστημα κινήτρων και προτάσεων, ώστε να προωθηθεί αυτή η δυνατότητα. 
      Δυστυχώς επιβεβαιωθήκαμε. Η μεταολυμπιακή αξιοποίηση έμεινε μετέωρη και το κόστος φορτώθηκε στο ελληνικό Δημόσιο, δηλαδή στον Έλληνα φορολογούμενο, για να μην πούμε έναν άλλο μύθο, αυτό που περιμέναμε για την τεράστια αύξηση του τουριστικού ρεύματος προς τη χώρα μας, η οποία δεν έγινε, απεναντίας παρατηρήσαμε το αντίθετο.
      (ΚΑ)
      Ελπίζουμε να συμβεί αυτό στο μέλλον. Τα μέχρι τώρα όμως μέτρα δεν πείθουν για κάτι τέτοιο.
      Έπρεπε να ληφθεί σοβαρά υπόψη η πρότασή μας για την κατασκευή των ολυμπιακών εγκαταστάσεων με μεικτή συμμετοχή επιχειρήσεων του κράτους. Αξιοποιήθηκε μόνο στην κατασκευή του Ολυμπιακού Χωριού του οποίου βέβαια και αυτό το κόστος έφθασε υπερβολικά ψηλά. Κατασκευάσθηκε βέβαια από τον ΟΕΚ και αποδίδεται σήμερα στους εργαζόμενους δικαιούχους. Τα τυχόν προβλήματα διαφάνειας και πελατειακών σχέσεων που εμφανίσθηκαν εκ των υστέρων δεν μειώνουν τη σημασία της πρότασής μας.
      Βρισκόμαστε σήμερα μπροστά στο σοβαρό πρόβλημα της διάθεσης της περιουσίας των Ολυμπιακών Αγώνων με δύσκολους όρους. Η λύση της μεταβίβασης, της τεράστιας κινητής περιουσίας στην εταιρεία του δημοσίου ΟΛΥΜΠΙΑΚΑ ΑΚΙΝΗΤΑ Α.Ε. και σε άλλους φορείς του ευρύτερου δημόσιου τομέα και την τοπική αυτοδιοίκηση, θα μπορούσε να είναι αποδεκτή κάτω από ορισμένους όρους και προϋποθέσεις. Σε καμιά περίπτωση όμως αυτά τα ΟΛΥΜΠΙΑΚΑ ΑΚΙΝΗΤΑ δεν πρέπει να λειτουργήσουν σαν τα αμαρτωλά ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ. Είδαμε πόσα προβλήματα δημιουργήθηκαν και πόσα άλλα αντιμετωπίζουμε και θα αντιμετωπίσουμε.
      Από τα στοιχεία που βλέπουν το φως της δημοσιότητας ο πρόεδρος της εταιρείας προτίμησε τη διαδικασία διάθεσης των κινητών περιουσιακών στοιχείων αντί της διαδικασίας πλειστηριασμού. Το πώς διατίθενται το ανέλυσαν οι προηγούμενοι ομιλητές και δε νομίζω ότι χρειάζεται να επαναλάβω τα ίδια. Η αδιαφανής διαδικασία της διάθεσης είναι σαφές ότι υποκρύπτει διάθεση δημιουργίας πελατειακών σχέσεων. Εμείς δεν συμφωνούμε με τη μέθοδο αυτή.
      Με την ευκαιρία, κυρία Υπουργέ, θα ήθελα να πω ότι προχθές είχαμε πάει στο Μενίδι που είναι το Ολυμπιακό Χωριό και όπου το ΙΚΑ έχασε τεράστια ποσά αυτήν την περίοδο από τους εργαζόμενους οι οποίοι δεν ελέγχονταν διότι το προσωπικό του ΙΚΑ που απασχολείται είναι αυτό που ήταν και πριν από είκοσι χρόνια. Τότε ήταν τριάντα χιλιάδες κάτοικοι και τώρα είναι εκατόν πενήντα χιλιάδες κάτοικοι στο Μενίδι. Και όλα αυτά τα έργα δεν μπορούσαν να ελεγθούν από πουθενά και διέφυγαν δισεκατομμύρια. Ανάμεσα στα άλλα δεν υπάρχει και καμιά μηχανοργάνωση. Τουλάχιστον ας αξιοποιηθούν οι μηχανολογικοί εξοπλισμοί σε κατευθύνσεις που μπορούν να φανούν πολύτιμοι στο μέλλον.
      Μέχρι σήμερα δεν έχει δημοσιοποιηθεί το χρονοδιάγραμμα και οι όροι με τους οποίους θα γίνει ο απολογισμός του κόστους της ολυμπιακής περιουσίας, έτσι ώστε να ξέρει ο ελληνικός λαός τι πρόκειται να του στοιχίσει ο εθνικός στόχος των Ολυμπιακών Αγώνων.
      Η Κυβέρνηση καλείται σήμερα να αποφασίσει, να αποσαφηνίσει δυο πολύ σημαντικά πράγματα. Πρώτον, το ποιος θα αναλάβει το μεγάλο κόστος της συντήρησης και λειτουργίας των εγκαταστάσεων. Ο άριστος που είπε ο κ. Πολύδωρας; Ποιος είναι αυτός; Ποια είναι τα κριτήρια; Άριστοι υποτίθεται ότι ανέλαβαν και τα ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ, αλλά τα αποτελέσματα είναι γνωστά. Και δεύτερον πώς θα αποδοθούν με ελεύθερους όρους στην κοινωνία των πολιτών οι εγκαταστάσεις αυτές έτσι ώστε να διευκολυνθεί ο σχολικός και μαζικός αθλητισμός στη γειτονιά, στο δήμο, στην περιφέρεια που πρέπει να είναι και το κύριο ζητούμενο, εκτός βέβαια που θα πρέπει να χρησιμοποιούνται και για τη διοργάνωση μεγάλων αγώνων και βέβαια να αθλούνται και οι αθλητές, που ασχολούνται συστηματικά.
      Η Κυβέρνηση οφείλει τέλος να δικαιολογήσει στον ελληνικό λαό γιατί δεν ήταν προετοιμασμένη για το σημαντικό έργο της διαφύλαξης, συντήρησης και οργάνωσης των ολυμπιακών εγκαταστάσεων την επόμενη μέρα.
      Η Κυβέρνηση προεκλογικά διακήρυσσε ότι ήταν έτοιμη να κυβερνήσει τη χώρα εκμεταλλευόμενη και αυτή πολιτικά τον εθνικό στόχο των Ολυμπιακών Αγώνων. Το τι πρόκειται να γίνει στην πραγματικότητα αποδεικνύεται και από την απάντηση του Υπουργού Πολιτισμού σε ερώτηση του κ. Δραγασάκη ότι η σημερινή Κυβέρνηση δεν είναι σε θέση να ενημερώσει τη Βουλή και τον ελληνικό λαό ποιο είναι το κόστος του παγκόσμιου πρωταθλήματος κλασσικού αθλητισμού που πραγματοποιήθηκε στην Αθήνα το 1997. Κρίνοντας με τα ελληνικά μέτρα και από τα μέχρι τώρα στοιχεία φαίνεται ότι και μετά από δέκα χρόνια πάλι δεν θα έχουμε αποτιμήσει το ακριβές κόστος των Ολυμπιακών Αγώνων.
      ΑΝΔΡΕΑΣ ΦΟΥΡΑΣ: Αυτό είναι ένα ψέμα γιατί έχει κατατεθεί και έκθεση των ορκωτών λογιστών.
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, θα δευτερολογήσετε και θα απαντήσετε τότε.
      ΑΘΑΝΑΣΙΟΣ ΛΕΒΕΝΤΗΣ: Εγώ ανέφερα την απάντηση που δόθηκε στον κ. Δραγασάκη.
      ΑΝΔΡΕΑΣ ΦΟΥΡΑΣ: Δε λέω ότι ψεύδεσθε εσείς. Αλλά αυτό είναι ένας μύθος…
      ΠΡΟΕΔΡΕΥΩΝ (Γεώργιος Σούρλας): Θα απαντήσετε μετά.
      ΑΘΑΝΑΣΙΟΣ ΛΕΒΕΝΤΗΣ: Εμείς ευχόμαστε και ελπίζουμε ότι δεν θα γίνουν τα πράγματα έτσι αλλά είμαστε πολύ επιφυλακτικοί από την ως τώρα εμπειρία που έχουμε από όλα τα πράγματα. 
      Ευχαριστώ.
      (GM)
      

      
      
     ΠΡΟΕΔΡΕΥΩΝ (Γεώργιος Σούρλας): Θα παρακαλέσω κύριοι συνάδελφοι να προηγηθεί ο κ. Μαγκριώτης για να δευτερολογήσει για δύο λεπτά. 
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ κύριε Πρόεδρε.
     Πρώτα πρώτα θα ήθελα και πάλι να τονίσω ότι στη συζήτηση της σημερινής επερώτησής μας θα έπρεπε να είναι εδώ και εκπρόσωπος του Υπουργείου Οικονομικών γιατί πολλά από τα θέματα αναφέρονται στο Υπουργείο Οικονομικών. Δεν μπορώ όμως να φανταστώ ότι η πληθωρική κα Πετραλιά δεν εκπροσωπεί την κυβέρνηση στο σύνολό της. 
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Ποιο είναι το ερώτημα; Συγκεκριμένα. 
     ΙΩΑΝΝΗΣ ΜΑΓΚΡΙΩΤΗΣ:  Θα σας πω. Γι’ αυτό λέω ότι δεν μπορώ να φανταστώ ότι δεν εκπροσωπείτε το σύνολο της κυβέρνηση, το σύνολο της κυβερνητικής πολιτικής. 
     Πρώτον, με πολύ μεγάλη πίεση δική μας κα Πετραλιά δεχθήκατε κατά τη συζήτηση το καλοκαίρι στο νομοσχέδιο που φέρατε για την αλλαγή στην εταιρεία «Ολυμπιακά Ακίνητα», να περνά από ακρόαση της ειδικής επιτροπής της Βουλής ο γενικός διευθυντής ή ο διευθύνων σύμβουλος. Δεν έχει καμια σημασία η ονομασία, αλλά σημασία έχουν οι αρμοδιότητες που έχει. Όμως, δεν αποσύρατε τις δύο άλλες διατάξεις που εάν με τις μέχρι τότε διατάξεις τα «Ολυμπιακά Ακίνητα» κατά τη δική σας τοποθέτηση πριν τις εκλογές ήταν αμαρτωλά ακίνητα, τώρα ανοίγουν το δρόμο  για την αμαρτία. Και το τονίζω αυτό. Πρώτον, η κατάργηση του πλαφόν στις προσλήψεις στην εταιρεία αυτή ταυτόχρονα με την κατάργηση της υποχρέωσης να στέλνονται στο ΑΣΕΠ για έλεγχο αυτές οι προσλήψεις. Και το δεύτερο το πιο σημαντικό είναι η διάταξη του άρθρου 16 του νόμου που ψηφίσατε ότι μπορεί να γίνεται ανάθεση στις ολυμπιακές εγκαταστάσεις σε ιδιώτες κατά παρέκκλιση της κείμενης νομοθεσίας, χωρίς δηλαδή διεθνείς διαγωνισμούς όπως επιβάλλει η εγχώρια αλλά και η κοινοτική νομοθεσία.
     Γιατί την ψηφίσατε αυτή τη διάταξη και δεν την αποσύρατε κάτω από την συνεχή πίεση και εμμονή του συνόλου της αντιπολίτευσης ούτως ώστε και να είναι τίμια, αλλά και να φαίνεται η γυναίκα του Καίσαρα κυρία Υπουργέ;
     Δεύτερον, είπατε ότι δεν θα δοθεί εγκατάσταση σε κανέναν ιδιώτη. Ο κ. Πολύδωρας, μέλος του Πολιτικού Συμβουλίου της Νέας Δημοκρατίας και κοινοβουλευτικός εκπρόσωπος είπε ότι ο καλύτερος διαχειριστής των εγκαταστάσεων είναι οι ιδιώτες. Υπάρχει χρυσή τομή ανάμεσα σ’ αυτά τα δύο. Δεν υπάρχει αντίφαση. Μπορείτε να προχωρήσετε σε μακροχρόνιες μισθώσεις 50 και 100 χρόνων σε ιδιώτες που είναι πολύ πιο καλή ευκαιρία για τους ιδιώτες απ’ ό,τι η πώληση. Γι’ αυτό ακριβώς είπαμε ότι οι διατάξεις που ψηφίσατε ανοίγουν το δρόμο για την εταιρεία «Ολυμπιακά Ακίνητα» και την κυβέρνηση να προχωρήσει ουσιαστικά  σε εκποίηση της ολυμπιακής περιουσίας και να μην αξιοποιήσει για το κοινωνικό σύνολο, αλλά και για την ανάπτυξη της οικονομίας μας αυτό το μεγάλο ολυμπιακό πλεόνασμα. 
     Τελειώνω κύριε Πρόεδρε, ότι για τις εγκαταστάσεις της ΗELEXPO  επιμένετε κυρία Υπουργέ, να μη δίνετε καμια απάντηση. Εάν πράγματι εκπροσωπείτε το σύνολο της κυβέρνησης και επιμένετε μήνες τώρα να μη δίνετε μια απάντηση και να χάνεται κρίσιμος και ζωτικός χρόνος για την έκθεση, σας τονίζω ότι μπαίνουμε στον δρόμο της πλήρους απαξίωσης, πράγμα που σημαίνει ότι έχει πάρει απόφαση το οικονομικό επιτελείο να προχωρεί σε πώληση. Αυτή είναι η πραγματικότητα και αυτό είναι αβίαστα το συμπέρασμα που βγαίνει.
     Τελειώνοντας θέλω να πω ότι δεν γίνεται κανένα έργο στην περιφέρεια. ‘Εχετε σταματήσει τα έργα, έχετε ακυρώσει, δεν ξεκινάτε κανένα έργο είτε στο πρόγραμμα «Ελλάδα 2004» είτε γενικότερα στα έργα που κτίζουν και στηρίζουν την περιφερειακή ανάπτυξη παρ’ όλες τις προεκλογικές σας εξαγγελίες. 
     Βγήκε  και ένα καλό κύριε Πρόεδρε, από την ομιλία του κ. Πολύδωρα. Είπε ότι οι Ολυμπιακοί Αγώνες δημιούργησαν το μεγάλο ολυμπιακό εθνικό κεκτημένο, η επιτυχία τους έδωσε την εθνική αυτοεκτίμηση. Η Ελλάδα μπορεί να φτιάχνει μεγάλα γεγονότα. Φαίνεται ότι έπρεπε να γίνει κυβέρνηση η Νέα Δημοκρατία για να εγκαινιάσει δεκάδες και εκατοντάδες  έργα, να χαρεί τη λάμψη, την γοητεία, την επιτυχία των Ολυμπιακών Αγώνων να δαφνοστεφανωθεί και αυτή μαζί με τους δεκάδες ολυμπιονίκες για να καταλάβει το αυτονόητο, αυτό που λέγαμε και αυτό που έκτισαν οι κυβερνήσεις του ΠΑΣΟΚ παρ’ ό,τι για τη Νέα Δημοκρατία προεκλογικά ήταν οι κυβερνήσεις των χαμηλών προσδοκιών οι κυβερνήσεις που δεν επρόκειτο ποτέ να ολοκληρώσουν τα έργα και να πετύχουν στη διοργάνωση των Ολυμπιακών Αγώνων. Είναι και αυτό μια επιτυχία γιατί είναι μια επιτυχία της Ελλάδας και των Ελλήνων. Ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Νάσος Αλευράς για να δευτερολογήσει.
     PN
    ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, από τις απαντήσεις της κυρίας Υπουργού φαίνεται ότι δικαιολογείται η μεγάλη και σημαντική ανησυχία η οποία μας διακατέχει. Είναι προφανές ότι βρισκόμαστε σε διαφορετικό μήκος κύματος με την Κυβέρνηση όσον αφορά την ουσία του θέματος.
    Η κυρία Υπουργός μας υποσχέθηκε στην απάντησή της, στην αρχή, ότι θα μας δώσει συγκεκριμένες απαντήσεις για όλα τα θέματα. Δεν ακούσαμε καμία συγκεκριμένη απάντηση και θα υποχρεωθώ στην δευτερολογία μου να ρωτήσω ορισμένα συγκεκριμένα πράγματα τα οποία εγώ δεν έχω καταλάβει και εξακολουθώ να μην καταλαβαίνω, από την ασάφεια των απαντήσεων που έδωσε η κυρία Υπουργός.
    Κατανοώ βεβαίως ότι οι αποφάσεις είναι συλλογικές σε ορισμένα κυβερνητικά όργανα. Αλλά θα θέλαμε να ξέρουμε επιτέλους τι πρόκειται να γίνει. Πότε θα ανακοινωθεί αυτό το σχέδιο της μεταολυμπιακής τύχης των Ολυμπιακών εγκαταστάσεων; Μπορείτε να μας το πείτε; Θα γίνει συζήτηση στη Βουλή και με ποιόν τρόπο; Αυτό είναι το πρώτο και βασικό ερώτημα.
    Θέλουμε επιτέλους να μάθουμε εάν οι εγκαταστάσεις –και ποιες εγκαταστάσεις- πρόκειται να εκχωρηθούν σε ιδιώτες, για ποιους σκοπούς και για ποιους λόγους. Θέλουμε να ξέρουμε ποιες εγκαταστάσεις θα παραμείνουν σε αθλητική χρήση, ποιες εγκαταστάσεις θα δοθούν σε δήμους και για ποιες εγκαταστάσεις θα υπάρξει συνεργασία με δήμους ή αθλητικές ομοσπονδίες. Μπορούμε να έχουμε αυτά τα στοιχεία; Δεν μπορούμε να τα έχουμε σήμερα; Μπορούμε να μάθουμε πότε επιτέλους προγραμματίζει η Κυβέρνηση να τα ανακοινώσει; Διότι εδώ βρισκόμαστε μπροστά στο πρωτοφανές φαινόμενο ότι η Κυβέρνηση αδυνατεί να λάβει στοιχειώδεις αποφάσεις, ακόμα και για απλά πράγματα που σχετίζονται με την μεταολυμπιακή τύχη των εγκαταστάσεων. 
    Για παράδειγμα, στο κέντρο γραπτού τύπου όπου υπήρχε η πρόβλεψη να εγκατασταθεί η Γ.Γ.Α. και να γλιτώσει το 1 δισ., που πληρώνει για ενοίκια το μήνα, ακόμα και γι’ αυτό δεν έχει αποσαφηνιστεί εάν και τι πρόκειται να γίνει. Δεν έχει αποσαφηνιστεί εάν και ποιος φορέας του δημοσίου θα πάει να εγκατασταθεί εκεί. Θα πάει το Υπουργείο Οικονομίας όπως ακούστηκε; Θα πάει τελικά η Γ.Γ.Α.; Ούτε αυτό δεν μπορεί να ανακοινώσει η Κυβέρνηση; Είναι τόσο δύσκολο να παρθεί μία τέτοια απόφαση; Είναι τόσο δύσκολο να παρθεί η απόφαση για το Κέντρο Ραδιοτηλεόρασης, το IBC, το οποίο είναι αυτονόητο από τη δομή του ότι είναι ένα μεγάλο εκθεσιακό κέντρο και προηγουμένως πρέπει να υπάρξει κατάλληλη ρύθμιση για να μεταβιβαστεί στη HELEXPO και να μπορέσει να αποτελέσει το μεγάλο εκθεσιακό κέντρο της Αθήνας; Είναι τόσο δύσκολο να γίνει αυτή η ρύθμιση και να είχε γίνει αυτή η ρύθμιση εδώ και καιρό; 
    Και προχωρώ σε άλλα ζητήματα. Μας είπε η κυρία Υπουργός για ad hoc αποφάσεις. Θα θέλαμε να μάθουμε –και θα την παρακαλέσω να το κάνει αυτό, να καταθέσει στη Βουλή να ενημερωθούμε- ποιες ακριβώς ad hoc αποφάσεις έχει πάρει η εταιρεία Ολυμπιακά Ακίνητα διότι εμένα πλέον μου έχουν δημιουργηθεί μεγάλες ανησυχίες. Και ρώτησα για το Γαλάτσι. Ποια ad hoc απόφαση έχει παρθεί για το Γαλάτσι; Υπάρχει αποκλειστική χρήση που έχει παραχωρηθεί στην ΑΕΚ, αποκλειστική χρήση της εγκατάστασης; Έχει παραχωρηθεί για κάποιο χρονικό διάστημα συγκεκριμένο; Υπάρχει σύμβαση που έχει υπογραφεί; Με ποιο αντίτιμο; Και με ποιους όρους πρόκειται να λειτουργεί καθ’ όλο αυτό το διάστημα η εγκατάσταση; Μπορεί να μας ενημερώσει η κυρία Υπουργός τι δεσμεύσεις έχουν αναληφθεί και τι σημαίνει ad hoc απόφαση στο Γαλάτσι, αν το κλειστό στο Γαλάτσι θα μείνει στην αποκλειστική χρήση της ερασιτεχνικής ΑΕΚ ή θα υπάρξει η δυνατότητα με Δήμο Γαλατσίου να υπάρξει χρήση της εγκατάστασης από τους δημότες της περιοχής ή από τα σωματεία της περιοχής; Αυτά μπορούμε να τα μάθουμε; Μπορούμε να μάθουμε για ποιο λόγο στο Πανθεσσαλικό Στάδιο το οποίο είχε παραχωρηθεί στην εταιρία Ολυμπιακά Ακίνητα, έσπευσε ο Υφυπουργός κ. Ορφανός και όρισε διοικούσα επιτροπή ως μη είχε δικαίωμα; 
    Μπορούμε να μάθουμε πως ακριβώς δουλεύουν αυτές οι εγκαταστάσεις που με τις ad hoc αποφάσεις έχουν παραχωρηθεί, έτσι όπως είπατε, για να εξοικονομηθεί κόστος; Και με ποιο τρόπο αυτές οι εγκαταστάσεις, τεχνικά συντηρούνται και λειτουργούν και πως έχουν διευθετηθεί ζητήματα που αφορούν ευθύνη από πιθανά προβλήματα που μπορούν να προκύψουν; Σε αυτά θα θέλαμε κάποια συγκεκριμένη απάντηση. 
    Και επαναλαμβάνω, κυρία Υπουργέ, ότι πρέπει η Βουλή να ενημερώνεται για τις αποφάσεις σ’ αυτά τα ζητήματα. Η Κυβέρνηση έχει μία πρωτοφανή τακτική. Ανατρέχει διαρκώς στο παρελθόν, προκειμένου να παρουσιάσει μία μαύρη εικόνα για την προηγούμενη Κυβέρνηση και να θεωρήσει ότι με τη μαύρη εικόνα των προηγούμενων, η δική τους εικόνα θα είναι άσπρη. Κάνετε λάθος. Ο ελληνικός λαός σας έχει ψηφίσει για να ανακοινώσετε ένα σχέδιο και κάποιες αποφάσεις. Αποφάσεις δεν βλέπουμε, κυρία Υπουργέ, και αποφάσεις περιμένουμε να δούμε πάνω στα συγκεκριμένα ζητήματα.
    Αναφερθήκατε στο πράσινο και στους περιβάλλοντες χώρους. Και μάλιστα αναφερθήκατε ως το μείζον παράδειγμα της έλλειψης πρασίνου στο ΣΕΦ. Έχει αναπλαστεί ολόκληρη περιοχή μέχρι το Φάληρο, έγιναν τεράστια έργα. Είναι λογικό ότι θα μπορούσαν να γίνουν ορισμένα παραπάνω πράγματα στον ΣΕΦ. Αυτό είναι υποχρέωσή σας, να τα κάνετε από εδώ και πέρα, να τα προβλέψετε. Το ότι πράγματι δεν έγιναν μέσα σε συνθήκες χρονικής πίεσης ορισμένα έργα πρασίνου, είναι γεγονός. 
    (ΧΑ)
    
      Είναι όμως υποχρέωσή σας σήμερα ως Κυβέρνηση, αντί να λέτε ότι δεν έγινε πράσινο κλπ, να πείτε ότι από εδώ και πέρα θα κάνουμε αυτό και αυτό και αυτό. Δεν σας λέω να τα κάνετε όλα ή να τα κάνετε από τη μια μέρα στην άλλη, αλλά σας ζητώ να μας ανακοινώσετε επιτέλους ότι θα προσθέσετε σ’ αυτό το μεγάλο έργο που έγινε το δικό σας μικρό ή μεγάλο λιθαράκι. Εδώ δεν βλέπουμε να προστίθεται τίποτα. Αντίθετα, βλέπουμε διαρκώς εκπτώσεις σ’ αυτήν τη διαδικασία και είναι κάτι το οποίο μας ανησυχεί βαθύτατα.
      Το ΟΑΚΑ, στο οποίο αναφερθήκατε, είναι μια μεγάλη κοινόχρηστη πλατεία, μια μεγάλη πολεοδομική αλλαγή, ένας νέος, μεγάλος και εντυπωσιακός κοινόχρηστος χώρος και δεν είναι μόνο το στέγαστρο που ανέφεραν ορισμένοι συνάδελφοι. Το ΟΑΚΑ πρέπει να αποδοθεί με τον κατάλληλο τρόπο στη χρήση του κοινού και πρέπει να έχει την τύχη που του αξίζει, όπως επίσης οφείλει η αρμόδια υπηρεσία, της οποίας παλαιότερα είχα την ευθύνη και τώρα εσείς, να προβλέψει όλα τα προβλήματα τα οποία παρουσιάστηκαν στην ποιότητα των έργων στον περιβάλλοντα χώρο να αποκατασταθούν. Είτε είναι μικρότερα είτε μεγαλύτερα, πρέπει να αποκατασταθεί ο περιβάλλων χώρος σύμφωνα με τις προβλέψεις της μελέτης, έτσι ώστε να έχει την ομορφιά που πρέπει να έχει. Αυτό είναι ένα κομμάτι του προγραμματισμού τον οποίο οφείλετε να κάνετε ή ένα κομμάτι των παρεμβάσεων τις οποίες οφείλετε να κάνετε σε σχέση με τις ανάδοχες εταιρείες στο χώρο του ΟΑΚΑ, έτσι ώστε η ποιότητα του έργου να είναι αυτή που πρέπει να είναι. 
      Αυτό είναι κάτι το οποίο πρέπει να κάνετε. Δεν μπορεί να μας παραπέμπετε διαρκώς σε μια ασάφεια και να λέτε ότι δεν βρήκατε τίποτε από την εταιρεία «Ολυμπιακά Ακίνητα» ή βρήκατε αντιφατικές μελέτες. Υπήρξε μια ολοκληρωμένη μελέτη από το Πανεπιστήμιο της Θεσσαλίας, η οποία είχε τις εναλλακτικές χρήσεις. Προσπαθήσατε να τη διαστρεβλώσετε λέγοντας ότι προβλέπει έντεκα συνεδριακά κέντρα. Ε δεν προβλέπει έντεκα συνεδριακά κέντρα για όποιον ξέρει να διαβάζει. Προβλέπει σε κάθε εγκατάσταση τις εναλλακτικές χρήσεις. Λέει για παράδειγμα ότι στην τάδε εγκατάσταση μπορεί να γίνει αυτό, αυτό, αυτό και σε κάποιες εγκαταστάσεις λέει ότι μπορεί να έχουν και χρήση συνεδριακού κέντρου. Δεν σημαίνει αυτό ότι προτείνει και για τις έντεκα στις οποίες είναι δυνατή η χρήση συνεδριακού κέντρου να γίνουν και έντεκα συνεδριακά κέντρα. Αυτό είναι το νόημα της δικής σας πολιτικής απόφασης να αποφασίσετε σε ποιες από τις έντεκα θα γίνουν συνεδριακά κέντρα και πόσα συνεδριακά κέντρα χρειάζεστε.
      Αυτά, κύριε Πρόεδρε, δείχνουν ότι υπάρχει μια μεγάλη ασάφεια και ότι κυρίως υπάρχει μια αδυναμία κατανόησης του συνολικού ολυμπιακού σχεδιασμού. Είπε η κυρία Υπουργός ότι δεν υπήρχε χωροταξικός και πολεοδομικός σχεδιασμός. Μα ο Ν.2730 ήταν ο μόνος νόμος που συνοδεύτηκε από χωροταξική και πολεοδομική μελέτη στο κείμενο των τριακοσίων σελίδων αποτυπώνοντας την ολυμπιακή και μεταολυμπιακή προοπτική του Λεκανοπεδίου. Αν δεν μπορεί να κατανοήσει κανένας την πολεοδομική και χωροταξική προοπτική που άνοιξε στο Λεκανοπέδιο με τους μεγάλους δρόμους, με τα συγκοινωνιακά έργα, με τη χωροθέτηση των αθλητικών εγκαταστάσεων μέσα στις γειτονιές, εκεί που θα ζει ο κόσμος, θα αθλείται και θα μπορεί να τις αξιοποιεί, τότε δεν μιλάμε με κοινή βάση κατανόησης.
      Η Κυβέρνηση πρέπει να μας ανακοινώσει γρήγορα τις αποφάσεις της και αυτές τις αποφάσεις πρέπει να τις πάρει ταχύτατα, διότι σωστά παρατήρησε ο κοινοβουλευτικός εκπρόσωπος της Νέας Δημοκρατίας ο χρόνος περνά και ο χρόνος απαξιώνει αυτές τις εγκαταστάσεις. Γι’ αυτό χρειαζόμαστε γρήγορες αποφάσεις, να μη στεκόμαστε σε μια γραφειοκρατική προσέγγιση. Διότι είπε ο Υπουργός να αποκατασταθούν οι φθορές και μετά να παραδώσουμε στο κοινό. Λογικό είναι αυτό, αλλά εδώ δεν έχετε ξεκαθαρίσει με ποια διοίκηση και με ποιο προσωπικό θα γίνει αυτό. Πότε θα ανακοινώσετε πότε θα προσληφθεί προσωπικό και πόσο προσωπικό θα προσληφθεί; Δεν έπρεπε να έχει ανακοινωθεί; Και επειδή γνωρίζω ότι πολλές φορές υπάρχουν θέματα συναρμοδιοτήτων, θέλω να σας καλέσω να ενημερωθεί και ο Πρωθυπουργός ότι έχει την υποχρέωση και την ευθύνη να λάβει η Κυβέρνηση γρήγορα τις αποφάσεις, έτσι ώστε να δοθούν και να δρομολογηθούν οι κατάλληλες λύσεις.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κυρία Σχοιναράκη-Ηλιάκη για δύο λεπτά.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Υπουργέ, ομολογώ ότι με απογοητεύσατε και με κάνατε να ανησυχώ ακόμα περισσότερο, γιατί μέσα από την τοποθέτησή σας δεν δώσατε καμιά απάντηση στα συγκεκριμένα σημαντικά ερωτήματα που τέθηκαν, αλλά συνεχίσατε με τον πιο περίτρανο τρόπο να κυβερνάτε δια του αντιπολιτεύεσθαι. Και αφού παραδέχεστε οι ίδιοι ότι κερδίσαμε το μεγάλο στοίχημα και ότι δώσαμε την καλύτερη εικόνα, μια εικόνα που οικειοποιήθηκε διεθνώς και τοπικά η ελληνική Κυβέρνηση και αναβάθμισε και το δικό της το κύρος αξιοποιώντας με τον καλύτερο τρόπο το έργο του ΠΑ.ΣΟ.Κ και αναδεικνύοντάς το με τον περίτρανο τρόπο, συνεχίζετε σήμερα εδώ να μας μιλάτε παρουσιάζοντας ξανά μια γκρίζα εικόνα.
      
      (SX)
      
      
    Δεν έχουμε εκλογές μπροστά μας. Εκτός και εάν εκεί οδηγούν τα πράγματα κάποια στιγμή και προς εκεί έχετε στραμμένο το βλέμμα σας. 
    Το βλέμμα σας, όμως, πρέπει να είναι στραμμένο στο πως μπορούμε να αξιοποιήσουμε με τον καλύτερο τρόπο πραγματικά αυτές τις Ολυμπιακές υποδομές, ένα έργο του ΠΑΣΟΚ που έχει γίνει με τους κόπους και τις θυσίες του ελληνικού λαού.
    Και σε ό,τι αφορά το Παγκρήτιο Στάδιο, μια και αναφερθήκατε σε αυτό κυρία Υπουργέ, δεν βλέπω καμία πρόταση, όση συνεργασία και να λέτε ότι έχετε κάνει με τον κύριο Δήμαρχο. Διότι δεν βλέπω να αξιοποιείτε ούτε καν τις δικές του τις προτάσεις, οι οποίες καταγράφονται αναλυτικότατα -και θα σας παραπέμψω εκεί για να δείτε πραγματικά ποια είναι η πρόταση- στο μηνιαίο περιοδικό της ΚΕΔΚΕ. Διότι έχει πρόταση το Ηράκλειο. Και έχει πρόταση το Ηράκλειο όχι μόνο γιατί τώρα αυτό γίνεται, αλλά γιατί είχε σχεδιασμό η προηγούμενη κυβέρνηση να δώσει πραγματικά μία αναβαθμισμένη πόλη στους πολίτες του Ηρακλείου. Παραδεχόμασταν όλοι ότι το Ηράκλειο είχε μία πολύ κακή εικόνα σε ό,τι αφορά την πόλη. Είχε στραμμένη την πλάτη στη θάλασσα.
    Κατάφερε, λοιπόν, η προηγούμενη κυβέρνηση, του ΠΑΣΟΚ, χρηματοδοτώντας να αλλάξει αυτή την εικόνα. Σε πολλά όμως έργα, που συνεχίζουν να υλοποιούνται, είναι σε εξέλιξη, χρειάζεται να δοθούν γρήγορα οι υπόλοιπες χρηματοδοτήσεις για να αλλάξει πραγματικά η εικόνα στο μέτωπο, εκεί στην περιοχή του Καράβολα, για να συνεχιστεί η ανάπλαση του Γιόφυρου. Ήταν μία υποβαθμισμένη μέχρι προχθές περιοχή. Με το σχεδιασμό όμως και τη χρηματοδότηση της προηγούμενης κυβέρνησης αλλάζει ριζικά η εικόνα.
    Αυτά, λοιπόν, τα έργα συνεχίζονται; Δεν συνεχίζονται; Συνεχίζετε να τα χρηματοδοτείτε; Τι κάνετε;
    Και σε ό,τι αφορά τις μεγάλες αθλητικές διοργανώσεις, κυρία Υπουργέ, κατανοώ. Βεβαίως πρέπει να υπάρχει ένας προγραμματισμός. Και στα αιτήματα, όμως, της πόλης της Πάτρας σε σχέση με αθλητικές διοργανώσεις, ούτε καν ένα ραντεβού δεν κατάφεραν να κλείσουν με τη σημερινή Κυβέρνηση για να μπορέσουν να διεκδικήσουν την υλοποίηση τέτοιων μεγάλων διοργανώσεων. 
    Τι κάνατε, όμως, εσείς; Τι προτείνετε για τον επόμενο χρόνο; Σε αυτά απαντήσεις δεν πήραμε.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λιντζέρης.
    ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ πάρα πολύ, κύριε Πρόεδρε.
    Κυρία Υπουργέ, με διακόψατε στην πρωτομιλία μου νομίζοντας ότι θα φύγω και δεν θα σας ακούσω. Αντιθέτως, ήθελα να σας ακούσω με πάρα πολύ ενδιαφέρον και σας άκουσα. 
    Ποιο ήταν, όμως, το συμπέρασμα; Άλλα λόγια να αγαπιόμαστε. Δεν είπατε τίποτα απολύτως και παρακαλώ πάρα πολύ να πείτε τουλάχιστον σε αυτό που θα σας ρωτήσω.
    Ο κάτοικος της Νίκαιας, ο κάτοικος της Β’ Πειραιά, που είδε την προηγούμενη κυβέρνηση να επενδύσει τριάντα δύο, συν τους περιβάλλοντες χώρους, γύρω στα σαράντα δισεκατομμύρια δραχμές και να στήνεται εκεί το σπίτι της άρσης βαρών, που είδε έργα, που είδε υποδομές, που σκέφτηκε ότι με αυτό το έργο θα βελτιωθεί η ποιότητα ζωής του σε αυτά τα υποβαθμισμένα προάστια, τι κατάλαβε; Τι θα κάνετε; Στην πρωτολογία σας δεν είπατε τίποτα. 
    Θα σας παρακαλούσα ιδιαίτερα να μας πείτε συγκεκριμένα τι σχεδιάζετε να κάνετε με το σπίτι της άρσης βαρών. Είπατε γενικώς για τις τοπικές κοινωνίες. Κάτι πρέπει, όμως, συγκεκριμένα να πείτε, να βάλετε χρονοδιαγράμματα, για το πώς σκέφτεστε να αξιοποιηθεί ο συγκεκριμένος χώρος και πότε επιτέλους θα δοθεί προς χρήση στο λαό της περιοχής.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο.
    Κυρία Πετραλιά, έχετε δέκα λεπτά, αλλά επειδή τέθηκαν πολλά ερωτήματα πιστεύω ότι θα δοθεί η δυνατότητα να μιλήσετε με περισσότερη άνεση.
    ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού):  Κύριε Πρόεδρε, κυρία και κύριοι συνάδελφοι, θα είμαι για άλλη μία φορά ξεκάθαρη.
    Μιλάμε για το μεγαλύτερο αναπτυξιακό έργο που γίνεται στη χώρα μας για τα επόμενα χρόνια, η αξιοποίηση της Ολυμπιακής περιουσίας, της υλικής και της άυλης. Και θα μείνω στην υλική.
    
    (BM)
    
      Για τη μεταολυμπιακή αξιοποίηση των εγκαταστάσεων και των υποδομών μιλάμε για αναπτυξιακό πρόγραμμα. Δεν είναι απλό –και θα το τονίσω- να πούμε αν η κάθε εγκατάσταση θα δοθεί στην ομοσπονδία ή στο δήμο ή στο σωματείο. Άρα λοιπόν, γι’ αυτό το μεγάλο αναπτυξιακό πρόγραμμα η Κυβέρνηση και πρόγραμμα έχει και σε διαγωνισμούς οδηγείται –θα τα επαναλάβω, γιατί φαίνεται ότι δεν έγινα κατανοητή- και σε πρόσκληση ενδιαφέροντος και σε διεθνείς διαγωνισμούς. 
      Δεν θα υπάρξει μια λύση πακέτο, δεν θα έλθει η Κυβέρνηση με μια λύση συνολική. Η κάθε εγκατάσταση ή η κάθε ομάδα εγκαταστάσεων έχει και άλλο στόχο προς αξιοποίηση. Δεν είναι λοιπόν μια λύση πακέτο. Και σίγουρα η κάθε εγκατάσταση και η κάθε ομάδα έργων έχει το δικό της βαθμό ωριμότητας. Υπάρχουν έργα, τα οποία είναι ώριμα. Και όταν λέω ότι είναι ώριμα, εννοώ ότι είναι έργα στα οποία είναι ξεκάθαρη η νομική τους μορφή. Μιλάω πάντα για το ιδιοκτησιακό. Ο κ. Αλευράς ξέρει. Λέει για το ΙBC. Μα, το IBC πόσους ιδιοκτήτες έχει ως προς τη γη; 
      ΑΘΑΝΑΣΙΟΣ ΑΛΕΥΡΑΣ: Να το λύσετε αυτό.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Ποιο λύσαμε;
      ΑΘΑΝΑΣΙΟΣ ΑΛΕΥΡΑΣ: Να το λύσετε.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Α, να το λύσουμε. Αλλά και για να το λύσεις –αυτό ακριβώς σας λέω- χρειάζεται νομοθετική ρύθμιση.
      Επίσης, πρέπει να σας πω και να τονίσω ότι χρήσεις γης η προηγούμενη Κυβέρνηση είχε μόνο σε δύο εγκαταστάσεις. Τώρα λοιπόν πρέπει να έρθει ένα νομοθέτημα που θα οδηγήσει ανάλογα –και πάλι θα πω- ανά εγκατάσταση, ανά ομάδα ποιες θα είναι οι χρήσεις γης, ποιο είναι το νομικό καθεστώς. Με νομοθέτημα πρέπει να γίνουν όλα αυτά. Χρειάζεται λοιπόν το νομοθετικό πλαίσιο, το οποίο είναι έτοιμο και το οποίο θα έλθει στη Βουλή και το οποίο θα συζητήσουμε. Λύση λοιπόν πακέτο ενιαίο δεν μπορεί να υπάρχει και δεν πρέπει να υπάρχει. Και πρέπει να μας χειροκροτείτε στο ότι συμφωνούμε –και πρέπει σ’ αυτό να συμφωνήσουμε- ότι δεν πρέπει να υπάρχει. 
      Ρώτησε ο κ. Λιντζέρης για τη Νίκαια και θέλετε να σας πω τι θα γίνει με τη Νίκαια. 
      Κύριε Λιντζέρη, για ρωτήστε το δήμαρχο πόσες ώρες έχει φάει σε συζητήσεις για τη Νίκαια; Είναι μια εξαιρετική εγκατάσταση. Δεν έχει όμως προσβάσεις. Έχει πρόβλημα η Νίκαια. Πώς θα είναι εκεί πάνω οι προσβάσεις; Δεν είχαν προβλεφθεί οι προσβάσεις. Πώς θα γίνει αυτό; Δεν είναι ολοκληρωμένες οι προσβάσεις. Πώς θα πάνε τα μεταφορικά; Πού θα είναι οι συγκοινωνίες; Είναι δυνατόν ποτέ αυτή η εγκατάσταση στη Νίκαια να είναι βιώσιμη, εάν δεν μελετηθεί –που μελετάται- πώς είναι δυνατόν ο γύρο χώρος να αναπλαστεί και να αποκτήσει εμπορικές χρήσεις, τις οποίες ζητάει ο ίδιος ο δήμος και οι κάτοικοι; Είναι δυνατόν να είναι βιώσιμο αυτό το ανάκτορο, το οποίο κτίστηκε στη Νίκαια; Σας ερωτώ. 
      ΔΗΜΗΤΡΙΟΣ ΛΙΝΤΖΕΡΗΣ:  Θα το αναπτύξετε δηλαδή;
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Βεβαίως και θα αναπτυχθεί η περιοχή εκεί. Βεβαίως και γίνονται συζητήσεις με τις τοπικές κοινωνίες και βεβαίως είμαστε σ’ ένα πολύ καλό δρόμο συζήτησης και με το δήμο. Εμείς θέλουμε και χρήσεις μεικτές, αλλά συζητούμε και σχήματα, τα οποία σε ορισμένες περιπτώσεις μπορεί να είναι μεικτά με τη συμμετοχή και του αθλητικού κόσμου και των ομοσπονδιών, αλλά και των ίδιων των δημάρχων. 
      Εμείς συζητήσαμε με τους δημάρχους. Οι ίδιοι οι δήμαρχοι στις συζητήσεις που κάνουμε λένε: «Εμείς δεν μπορούμε ως δήμος να συντηρήσουμε μια εγκατάσταση». Και είναι πολύ φυσικό, αλλά έρχεται ο δήμος ο ίδιος που στο λέει. Άρα, θα πάμε σε μεικτά σχήματα, στα οποία όμως θα μετέχουν και οι δήμαρχοι.
      Με ρωτήσατε, κύριε Φούρα, για τα κινητά και για όσα ειπώθηκαν χθες. 
      ( TS )
     
Όταν διαβάζετε κάποια στοιχεία, να τα διαβάζετε με περισσότερες λεπτομέρειες. 
     Ως προς τα κινητά, δέκα χιλιάδες κομπιούτερ θα πάνε στο Υπουργείο Οικονομικών, διότι το λογισμικό δεν είναι αγορασμένο, δεν υπήρχε το λογισμικό, ήταν νοικιασμένο. Μιλάμε μόνο για τα μηχανήματα. Και θα πάνε στο Υπουργείο Οικονομικών, όπου βρίσκεται εν εξελίξει διαγωνισμός, ο οποίος δεν θα γίνει, όπως δεν θα γίνουν διαγωνισμοί και σε άλλες δημόσιες υπηρεσίες, διότι εξοικονομούνται από τα κομπιούτερ για τις δημόσιες υπηρεσίες τα υλικά. 
      Δόθηκαν, όμως, και στα πανεπιστήμια, δόθηκαν σε γηροκομεία, δόθηκαν σε παραμεθόριες περιοχές και μικρά βαν για τη μεταφορά των μαθητών σε σχολεία που είναι απομακρυσμένα. Δόθηκαν στα ιδρύματα ατόμων με ειδικές ανάγκες…
      ΑΝΔΡΕΑΣ ΦΟΥΡΑΣ: Όποιος πρόλαβε πήρε; Το ανακοινώσατε να το ξέρει ο κόσμος;
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Ναι, κύριε Φούρα. Υπάρχει ο πλήρης κατάλογος, ο οποίος ανακοινώθηκε χθες σε επίσημη συνέντευξη Τύπου στο Ζάππειο, απλώς οι συνεργάτες σας δεν σας τον έδωσαν. Αυτά ως προς τα κινητά.
      Κύριοι συνάδελφοι, το εύρος των χρήσεων, έτσι όπως σχεδιάστηκαν τα έργα, είναι περιορισμένο. Έχουν πολύ υψηλό κόστος συντήρησης και λειτουργίας. Αυτό που είναι  βέβαιο, είναι ότι δεν είναι δυνατόν  να αποσβεστεί ποτέ  το κόστος. Ας είμαστε ρεαλιστές. Εμείς αυτό που επιδιώκουμε, είναι ο Έλληνας φορολογούμενος να μην επωμισθεί κανένα βάρος πλέον για τη συντήρηση όλων αυτών των εγκαταστάσεων. Αυτός είναι ο στόχος. 
      Κατέθεσα, κύριοι συνάδελφοι, τους δύο πίνακες που αφορούν στη φύλαξη και στη συντήρηση των εγκαταστάσεων. Οι λύσεις στις οποίες οδηγούμαστε, είναι λύσεις που ικανοποιούν όλους τους φορείς που προσδοκούν ωφελήματα, όπως είναι και η Τοπική Αυτοδιοίκηση και οι αθλητικοί φορείς. 
      Επειδή, κύριε Φούρα, αναφερθήκατε στο Ελληνικό, ξέρετε πολύ καλά ότι με δικό σας αναγκαστικό νόμο, το Ελληνικό έχει θεωρηθεί ως μητροπολιτικό πάρκο. Οι κυβερνήσεις σας, με νόμους που έφερναν από την περίοδο της κας Παπαζώη, έπαιρναν κάποιο κομμάτι από το Ελληνικό, αποχαρακτηριζόταν και έγιναν εκεί οι ολυμπιακές εγκαταστάσεις. Δύο φορές ο τότε Πρωθυπουργός είχε εξαγγείλει τη δημιουργία της διαχειριστικής αρχής του Ελληνικού. Αυτή η διαχειριστική αρχή από το 1997 μέχρι σήμερα δεν έγινε. 
      Θέλω να είμαι ξεκάθαρη. Η Κυβέρνηση της Νέας Δημοκρατίας έχει ως στόχο το μητροπολιτικό πάρκο του Ελληνικού. Το Ελληνικό θα γίνει μητροπολιτικό πάρκο. Επειδή αναφερθήκατε στο θέμα των εγκαταστάσεων που υπάρχουν στο Ελληνικό, να σας θυμίσω ότι με το νόμο του 2003 και με κοινή υπουργική απόφαση του κ. Βενιζέλου και του κ. Χριστοδουλάκη όλες οι αθλητικές εγκαταστάσεις, στο τέλος Νοεμβρίου ή αργότερα, θα γίνουν κτήμα των ολυμπιακών ακινήτων. Αυτό δεν έχει καμία σχέση με το Ελληνικό. Το Ελληνικό παραμένει. Το Ελληνικό θα έχει την αρχή τη δική του και θα γίνει μητροπολιτικό πάρκο. 
      Μια κουβέντα μόνο για το πρόγραμμα «Ελλάδα 2004». Το «Ελλάδα 2004» ήταν ένα πρόγραμμα για 2.900 προπονητήρια με «προϋπολογισμό»- βάζω τη λέξη εντός εισαγωγικών, γιατί ποτέ δεν βρέθηκε αυτός ο προϋπολογισμός- 495 δισεκατομμυρίων δραχμών. 
      (TR)
      
     Όταν αναλάβαμε την διακυβέρνηση από τα 2.950 προπονητήρια είχαν ολοκληρωθεί τα 250 και μέχρι τους Ολυμπιακούς Αγώνες είχαν τελειώσει συνολικά 650 προπονητήρια. Δεν υπήρχε πρόβλεψη και προϋπολογισμός για το «Ελλάδα 2004». Από τη στιγμή κατά την οποία δεν υπήρχε ο προϋπολογισμός με επιστολή η οποία πήγε σε όλες τις περιφέρειες και σε όλους τους ενδιαφερομένους, σταματήσαμε εκείνα τα οποία δεν είχαν δημοπρατηθεί και δεν υπήρχαν ώριμες μελέτες. Και υπάρχει τώρα ένα νέο πρόγραμμα το οποίο θα έχει ορίζοντα μέχρι το 2007 και το οποίο θα ανακοινωθεί μόλις θα έχει ολοκληρωθεί διότι συζητούμε και με τους ενδιαφερομένους και με τις περιφέρειες.
     ΔΗΜΗΤΡΙΟΣ ΤΣΙΟΓΚΑΣ: Μιλάτε για τα έργα στην επαρχία;
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Βεβαίως, μόνο για τα έργα στην επαρχία, το πρόγραμμα «Ελλάδα 2004». Και όπως σας είπα από τα 2.950 προπονητήρια είχαν ολοκληρωθεί μόνο τα 250 και εν τέλει τα 650. 
     ΑΘΑΝΑΣΙΟΣ ΑΛΕΥΡΑΣ: Πόσα κατασκευάζονται;
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Αυτά σας είπα, κύριε Αλευρά. Είναι 650. Δεν υπάρχει τίποτα άλλο. 
     ΑΘΑΝΑΣΙΟΣ ΑΛΕΥΡΑΣ: Πόσα έχουν ολοκληρωθεί; Πόσα κατασκευάζονται; Δεν κατασκευάζονται άλλα έργα;
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Κύριε Πρόεδρε, κυρίες και κύριοι συνάδελφοι, θεωρώ ότι είναι χρήσιμες οι συζητήσεις σαν τη σημερινή διότι καλό είναι να αντιμετωπίζουμε την πραγματικότητα. 
     Πρέπει να σας πω ότι θεωρώ ότι έχουμε όλοι κοινό στόχο. Δεν έχουμε ούτε καμία αντιπαράθεση, ούτε διαφορετική αντιμετώπιση του όλου θέματος. Ξέρουμε όλοι ότι η τελευταία ευκαιρία για την ποιότητα της ζωής τη δική μας, των παιδιών μας, είναι η όσο το δυνατόν καλύτερη αξιοποίηση όλων αυτών των μεγάλων αθλητικών εγκαταστάσεων, αυτών των χώρων πρασίνου, του πάρκου του Ελληνικού, του μετώπου της παραλίας. Γιατί αυτός δεν ήταν πάντα ο στόχος. Αυτή η πόλη ήθελε να βγει στη θάλασσα. Η Καλλιθέα, το Μοσχάτο, περιοχές υποβαθμισμένες είναι σήμερα οι καλύτερες περιοχές που υπάρχουν. Είναι ακριβώς αυτό το μέτωπο της θάλασσας. 
     Αλίμονο αν όλα αυτά δεν αξιοποιηθούν για να γίνουν χώροι αναψυχής, αθλητισμού…
     ΔΗΜΗΤΡΙΟΣ ΤΣΙΟΓΚΑΣ: Είναι ακόμα μπροστά τα μπάζα.
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): … χώροι για να πηγαίνουν οι άνθρωποι με τις οικογένειές τους, χώροι για να μπορούν τα παιδιά να αθλούνται και να ψυχαγωγούνται. Είναι η τελευταία ευκαιρία για όλους μας. 
     Είναι δυνατόν ποτέ να πιστεύετε ότι αυτή η Κυβέρνηση η οποία έχει σαν προτεραιότητα την ποιότητα ζωής των κατοίκων, τον πολιτισμό που αναδείχτηκε αυτή η δύναμη του ελληνισμού και της Ελλάδας μέσα από αυτούς τους Ολυμπιακούς Αγώνες, να τα αφήσει όλα έτσι; Να αφήσει αυτό που τόσα χρόνια εμείς, εσείς ιδιαίτερα που συνεργαζόμασταν για τα θέματα του αθλητισμού, που λέγαμε για τον ολυμπισμό και δικαιωθήκαμε όταν λέγαμε για αρχές και αξίες οι οποίες περιέχονται μέσα στο πνεύμα του ολυμπισμού;
     ΓΕΩΡΓΙΟΣ ΛΙΑΝΗΣ: Να τα πείτε στους συναδέλφους σας κυρία Υπουργέ.
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Θα σας πω κάτι κύριε Λιάνη που εσείς δεν το είπα. Και θα σας το πω γιατί ξέρω ότι θα χαρείτε ιδιαίτερα, διότι αυτή είναι η μεγάλη μας αγωνία. Θυμάμαι εδώ τη συζήτηση που είχε γίνει, όταν με δική σας τροπολογία προστέθηκε αυτό το άϋλο, οι Ολυμπιακοί Αγώνες του 2004, αυτό που είναι το logo να το πούμε έτσι. 
     ‘Όλα αυτά είναι η μεγάλη μας περιουσία, η μεγάλη μας κληρονομιά. Είναι δυνατόν ποτέ αυτή η Κυβέρνηση να αφήσει να πάνε χαμένα; 
     Επιπλέον θα ήθελα να πω ότι οι αθλητικές μας εγκαταστάσεις βεβαίως θα είναι προσβάσιμες. Το ΟΑΚΑ και θα συμφωνήσω με όλους γιατί αυτό το έχουμε ήδη προβλέψει, θα γίνει τόπος επίσκεψης. Οι ξένοι οι οποίοι θα έρχονται για τουρισμό δεν πρέπει να επισκέπτονται και το ΟΑΚΑ; Δεν θα γίνει ένα μουσείο Ολυμπιακών Αγώνων; Μα, ετοιμάζουμε ένα μουσείο Ολυμπιακών Αγώνων στις εγκαταστάσεις. Είμαστε η μόνη χώρα που έκανε τρεις Ολυμπιακούς Αγώνες. Ποια άλλη χώρα έκανε; Ναι, η μεσοολυμπιάδα του 1906 είχε τεράστια σημασία γιατί κράτησε το θεσμό τότε το 1906. 

(XP)






     






































      Εμείς που είμαστε πλέον ιστορικοί του ολυμπισμού τα ξέρουμε αυτά. Εμείς, λοιπόν, που κάναμε τόσους ωραίους αγώνες θα αφήσουμε να πάνε χαμένα όλα αυτά; Δεν θα κάνουμε ένα Ολυμπιακό Μουσείο; Δεν θα πρέπει η ολυμπιακή ανάμνηση να μείνει άσβεστη για εμάς και για τις άλλες γενιές; Αλίμονο, κύριοι συνάδελφοι. Όλα αυτά θα τα αξιοποιήσουμε όλοι μαζί. 
      ΓΕΩΡΓΙΟΣ ΛΙΑΝΗΣ: Η άρση βαρών θα γίνει; 
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, τελειώσαμε. Έχετε θέσει τα ερωτήμάτα σας και πήρατε απαντήσεις. 
	Ο κ. Φούρας έχει το λόγο. 
	ΑΝΔΡΕΑΣ ΦΟΥΡΑΣ: Κύριε Πρόεδρε, είναι αλήθεια ότι η κ. Πετραλιά φέρει ένα βάρος που δεν της αναλογεί απολύτως γιατί πολλά από όσα ανέφερα στην πρωτολογία μου δεν αφορούν τη δική της κυβερνητική δράση. Βρίσκω όμως την ευκαιρία να μιλήσω για μερικά θέματα που τέθηκαν στη συζήτηση. 
	Κύριε Λεβέντη, είναι η τρίτη φορά που από το χώρο του Συνασπισμού αναφέρεται σε σχέση με το Παγκόσμιο Πρωτάθλημα του 1997 ότι δεν έχει γίνει απολογισμός και ότι δεν έχει ελεγχθεί. Αυτό το Πρωτάθλημα είναι το μοναδικό στην ιστορία της χώρας που έγινε από Διακομματική Επιτροπή. Στο φάκελο υπάρχουν επίσημες τοποθετήσεις εκπροσώπων κομμάτων στην Εκτελεστική Επιτροπή. Τον Συνασπισμό τον εκπροσωπούσε με έγγραφο του Προέδρου του ο κ. Τζιάς, το ΚΚE με έγγραφο της Γενικής Γραμματέως το εκπροσωπούσε η κ. Λούλα Καρατζά, τη Νέα Δημοκρατία  εκπροσωπούσε αρχικά ο κ. Μεϊμαράκης με αναπληρωτή τον κ. Γερόλυμπο, και το ΔΙΚΚΙ εκπροσωπούσε ο κ. Γιάννης Δημαράς. 
	Αυτή η Διακομματική Επιτροπή έκανε το πρωτάθλημα, όλους τους διαγωνισμούς και όλες τις προμήθειες για το Αθήνα 1997. Όταν τελείωσε κατετέθη ο απολογισμός και Έκθεση Ορκωτών Λογιστών. Κάποια στιγμή Βουλευτής του Συνασπισμού ζήτησε να του δοθεί ο φάκελος. Η απάντηση από το Υπουργείο πρόσφατα ήταν ότι δεν ανευρέθη ο φάκελος. Αλλά και εγώ ψάχνω για χρόνια τα σχέδια του Γυμναστηρίου Καλαβρύτων προκειμένου να κάνουμε εκεί ταρτάν και ο κ. Στάμου που παρίσταται μου λέει ότι δεν τα βρίσκει, γιατί χάθηκαν πολλοί φάκελοι στη μεταφορά από την Ακαδημίας στα νέα γραφεία. 
	Ο κ. Πολύδωρας μου ζήτησε να δώσω εξηγήσεις σχετικά με την παράστασή μου στο Πρόεδρο του Πρωτοδικείου Αθηνών. Εγώ πήγα εκεί με δικαστικές αποφάσεις, οι οποίες είναι προκλητικές αναφερόμενες σε αθλητικά θέματα. Με μία πρώτη ματιά ακόμα και στον πρωτοετή της Νομικής δημιουργούν ερωτηματικά και προβληματισμό. Δεν είναι δυνατόν να υπάρχει δικαστική απόφαση που να αντιστρέφει το βάρος της αποδείξεως και να λέει ο δικαστής ότι το βάρος της αποδείξεως το έχει ο καθ’ ου και όχι ο αιτών. Μίλησα για αυτά τα πράγματα. Και πήγα με μία αναφορά στον προϊστάμενο του Πρωτοδικείου για να σταματήσει αυτή η δουλειά. Δεν πήγα να κάνω παρέμβαση. Έκανε παράσταση και αναφορά ως είχα υποχρέωση ως Έλλην Βουλευτής, γιατί όλοι κρίνονται. 
	Όσον αφορά το σοβαρό θέμα που προέκυψε για το εάν το κράτος θα πρέπει να συνεχίσει να χρηματοδοτεί τον ελληνικό αθλητισμό, σας υπενθυμίζω το άρθρο 16 παρ. 9 του Συντάγματος. Το Σύνταγμα λέει ότι ο αθλητισμός βρίσκεται επί την εποπτεία και την προστασία του κράτους και ότι το κράτος οφείλει να επιχορηγεί και να χρηματοδοτεί τον αθλητισμό. Και εδώ βρίσκω την ευκαιρία να πω κάτι για το οποίο δεν έχω μιλήσει ποτέ. Το 1996 που ανέλαβα Υφυπουργός ο τζίρος του ΟΠΑΠ ήταν 140 δισεκατομμύρια. Όταν έφυγα το 2000 ήταν 800 δισεκατομμύρια.

(MN)

      
     Και βεβαίως υπήρχε μια τεράστια παραγωγή χρημάτων για τον αθλητισμό και δεν ξέρω γιατί ένας οργανισμός του αθλητισμού δεν θα επιχορηγεί και δεν θα στηρίζει τον αθλητισμό και μετά τους Ολυμπιακούς Αγώνες. Επιμένω ότι κύρια αποστολή των αθλητικών εγκαταστάσεων είναι ο ΟΠΑΠ και κύρια αποστολή έχουν να υπηρετήσουν τους αθλητικούς στόχους της νεολαίας.
     Και επειδή θέσατε ένα θέμα σχετικά με το ABC εκεί υπάρχει το πρόβλημα. Επειδή έχει αναγερθεί πάνω σε έδαφος της Ολυμπιακής Επιτροπής που είναι από κληροδότημα καλά θα κάνει η Κυβέρνηση να στείλει εκεί τη Γενική Γραμματεία Αθλητισμού και όχι άλλες υπηρεσίες για να μην υπάρχουν προβλήματα και συγκρούσεις συμφερόντων, γιατί αυτός ήταν ο σχεδιασμός και ως εκ τούτου επειδή ακούω κάποια πράγματα για Ρέντη ας πάει το Υπουργείο που έφτιαξε το Ρέντη. Δεν μπορεί να γίνονται τέτοιες διακρίσεις στο εσωτερικό της Κυβέρνησης και να δημιουργούν δευτερογενή προβλήματα που θα τα βρούμε μπροστά μας. 
     Σχετικά με τις χρήσεις γης που είπατε υπάρχει πρόβλημα. Βεβαίως και για το Ελληνικό και για την παραλία αν θέλετε να χτίσετε ξενοδοχεία. Θα πρέπει να αλλάξετε τις χρήσεις γης, γιατί το υφιστάμενο νομικό πλαίσιο δεν το επιτρέπει. Όμως δεν μπορώ να υποθέσω ότι όλη η συζήτηση γίνεται ακριβώς γιατί έχετε τέτοιους στόχους σε τέτοιες περιοχές. Δεν μπορείτε να επιβάλλετε τίποτα εκεί πέρα γιατί έχουν προστατευθεί και από το ρυθμιστικό της Αθήνας, αλλά και από τη μέχρι τώρα νομοθεσία οι συγκεκριμένες χρήσεις γης σε αυτές τις περιοχές. 
     Δεν πήρα απάντηση για τη διανομή υλικού. Δεν είπα ότι δεν ανακοινώσατε ποιο υλικό κατέχετε. Δεν είπα ότι δεν κάνετε σωστά που έναν υψηλής τεχνολογίας εξοπλισμό τον δίνετε στο ΜΗΚΥΟ, που είναι πολύ χρήσιμος για να λειτουργήσει εκεί. Είπα ότι υπάρχει τεράστιο υλικό το οποίο διαθέτετε και φοβάμαι ότι έχουν υπεισέλθει κομματικά, ρουσφετολογικά κριτήρια στη διανομή του. Το δίνετε στο φίλο δήμαρχο ή στο φίλο νομάρχη ή στο φιλικά διακείμενο νομικό πρόσωπο και αυτό δεν είναι σωστό. Δεν μπορεί να γίνει η διανομή του υλικού και πιστεύω ότι όλοι θα συμφωνήσουμε σε αυτό με κριτήριο την κομματική ταυτότητα κάποιου δημάρχου ή νομάρχη. Γι’ αυτό καθυστερημένα καλείτε κάποιους για να πάρουν τα ρέστα, δηλαδή πετσέτες και τους καθρέφτες για τους οποίους μίλησα.
     Κυρία Υπουργέ, δεν αμφισβήτησα ούτε την αγάπη σας για τον αθλητισμό, που είναι δεδομένη και μακροχρόνια, ούτε την προσήλωσή σας στο καθήκον. Όμως δεν είστε μόνη σε ένα σύστημα που κυβερνάει. Υπάρχουν συναρμοδιότητες και νομίζω πως αυτό δημιουργεί μια μεγάλη εμπλοκή, γιατί πολλά συμφέροντα έχουν πέσει πάνω στη διεκδίκηση των μεταολυμπιακών χρήσεων των αθλητικών εγκαταστάσεων. Θα πρέπει να γίνει δημόσιος διάλογος, λοιπόν, και να ισχυροποιήσουμε τη θέση σας, γιατί οι αθλητικές εγκαταστάσεις πρέπει κατ’ αρχήν να έχουν σαν προορισμό την εξυπηρέτηση της νεολαίας και την άθλησή της και δεν θα διαφωνήσουμε με κάποιες πλευρές χρήσης αυτών των εγκαταστάσεων που θα προσφέρουν έσοδα, χωρίς να ξεχνάμε ότι το Σύνταγμα επιβάλλει ο αθλητισμός να χρηματοδοτείται και να σταματήσει αυτό που λέγεται κατά κόρο ότι είναι ο ελληνικός αθλητισμός ο μόνος που είναι κρατικοδίαιτος. Το Σύνταγμα λέει ότι οφείλει το κράτος να χρηματοδοτεί και να επιχορηγεί τον ελληνικό αθλητισμο΄.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ο συνάδελφός μας κ. Αντώνιος Καρπούζας ζητεί ολιγοήμερη άδεια απουσίας του στο εξωτερικό.
     Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε.
     (KO)
     
      Κύριοι συνάδελφοι, στο σημείο αυτό θα ήθελα να κάνω μία ανακοίνωση. Τη Δευτέρα 8 Νοεμβρίου και ώρα 18.30’ θα διεξαχθεί Προ Ημερησίας Διατάξεως συζήτηση με πρωτοβουλία της Κυβέρνησης σε επίπεδο αρχηγών κομμάτων με θέμα «Η πορεία της παιδείας και οι επιβαλλόμενες προσαρμογές στα ευρωπαϊκά δεδομένα». 
      ΑΘΑΝΑΣΙΟΣ ΛΕΒΕΝΤΗΣ:  Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Δεν έχετε δικαίωμα δευτερολογίας, κύριε Λεβέντη. 
      Κυρία Υπουργέ, θέλετε να συμπληρώσετε κάτι άλλο;
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού):  Όχι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση της  υπ’ αριθμ. 18/12.10.2004 επερωτήσεως.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.12’ λύεται η συνεδρίαση για τη Δευτέρα 1η Νοεμβρίου 2004 και ώρα 18.00’ με αντικείμενο εργασιών του Σώματος Κοινοβουλευτικό Έλεγχο, συζήτηση επίκαιρης επερώτησης σύμφωνα με την ημερήσια διάταξη που θα σας διανεμηθεί. 
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ
      
      
      
      
      
      

00001/1Σ/φοςΠΡΑΣΣΑΔ/φοςΜΠΟΥΛΙΑ22/10/2004 AA1022XA

