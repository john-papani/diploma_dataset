ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΙΒ΄
Τρίτη 31 Οκτωβρίου 2006 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.Ψήφιση επί του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις Θεμάτων του Υπουργείου Αγροτικής Ανάπτυξης και Τροφίμων».σελ.
2. Συζήτηση επί της αρχής του σχεδίου νόμου του Υπουργείου Δημόσιας Τάξης: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις».σελ.

ΟΜΙΛΗΤΕΣ
Επί του σχεδίου νόμου του Υπουργείου Δημόσιας Τάξης:

ΑΓΓΕΛΗΣ Α. σελ.
ΑΝΤΩΝΑΚΟΠΟΥΛΟΣ Π. σελ.
ΒΕΡΓΙΝΗΣ Ξ. σελ.
ΓΕΙΤΟΝΑΣ Κ. σελ.
ΔΕΡΜΕΝΤΖΟΠΟΥΛΟΣ Α. σελ.
ΕΞΑΡΧΟΣ Β. σελ.
ΚΑΡΑΟΓΛΟΥ Θ. σελ.
ΚΑΣΤΑΝΙΔΗΣ Χ. σελ.
ΚΟΡΚΑ-ΚΩΝΣΤΑ Α. σελ.
ΚΟΣΜΙΔΗΣ Σ. σελ.
ΚΟΥΒΕΛΗΣ Φ. σελ.
ΚΟΥΣΕΛΑΣ Δ. σελ.
ΚΟΥΤΣΟΥΚΟΣ Γ. σελ.
ΜΑΓΚΡΙΩΤΗΣ Ι. σελ.
ΜΑΝΤΟΥΒΑΛΟΣ Π. σελ.
ΜΑΝΩΛΑΚΗΣ Α. σελ.
ΜΑΝΩΛΙΑ Χ. σελ.
ΠΑΝΤΟΥΛΑΣ Μ. σελ.
ΠΕΡΛΕΠΕ-ΣΗΦΟΥΝΑΚΗ ΑΙ. σελ.
ΠΟΛΥΔΩΡΑΣ Β. σελ.
ΣΓΟΥΡΙΔΗΣ Π. σελ.
ΤΖΕΚΗΣ Α. σελ.
ΤΣΙΟΓΚΑΣ Δ. σελ.
ΦΟΥΣΑΣ Α. σελ.
ΧΡΥΣΗΣ Β. σελ.


     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΙΒ΄
     Τρίτη 31 Οκτωβρίου 2006
     Αθήνα, σήμερα στις 31 Οκτωβρίου 2006, ημέρα Τρίτη και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Μιχαήλ Παντούλα, Βουλευτή Ιωαννίνων, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Φοιτητών του Τμήματος Γεωγραφίας  του Πανεπιστημίου Αιγαίου ζητεί την ένταξη των εν λόγω πτυχιούχων γεωγράφων στην Π.Ε. κατηγορία εκπαιδευτικών της Δευτεροβάθμιας Εκπαίδευσης.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Λεύκης Λασιθίου αποστέλλει πίνακα με τις επιθυμητές θέσεις και ειδικότητες στο Δήμο του για τους αντιρρησίες συνείδησης.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Κριτσάς Αγίου Νικολάου Κρήτης ζητεί έκτακτη οικονομική ενίσχυση.
     4) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο  Σύλλογος Γονέων και Κηδεμόνων του Ειδικού Γυμνασίου – Λυκείου Αθηνών ζητεί την άμεση αντικατάσταση σχολικών οχημάτων του εν λόγω σχολείου, την πρόσληψη μόνιμων βοηθών και νοσηλευτών κ.λπ..
     5) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύνδεσμος Κοινωνικών Λειτουργών Ελλάδος ζητεί την κατάργηση του πτυχίου της ΑΣΠΑΙΤΕ, ως τυπικό προσόν στις σχολικές προκηρύξεις για το διορισμό Κοινωνικών Λειτουργών.
     6) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία οι υπάλληλοι του Υποκαταστήματος Ι.Κ.Α. – ΕΤΕΑΜ Σάμου και του Παραρτήματος Καρλοβασίου ζητούν τη μόνιμη στελέχωση του Παραρτήματος Ι.Κ.Α. – ΕΤΕΑΜ Ευδήλου Ικαρίας.
     7) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη χρηματοδότηση έργων αντιπλημμυρικής προστασίας στο νομό του.
     8) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμαρχος Ραχών Ικαρίας ζητεί οικονομική ενίσχυση για την αντιμετώπιση έκτακτων αναγκών από θεομηνία.
     9) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί την άμεση στελέχωση των Κτηνιατρικών Υπηρεσιών του Νομού Σάμου.
     10) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία η Ομοσπονδία Εμπορικών Συλλόγων Δυτικής και Κεντρικής Μακεδονίας ζητεί την αύξηση της επιδότησης για τους Νομούς της Κεντρικής και Δυτικής Μακεδονίας.
     11) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσιεύματα εφημερίδων με τα οποία ζητείται η συνέχιση της λειτουργίας του προγράμματος «Βοήθεια στο Σπίτι».
     12) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία η Ένωση Πληροφορικών Ελλάδας ζητεί να συμπεριληφθούν και οι πτυχιούχοι Τ.Ε.Ι. Πληροφορικής του κλάδου Π.Ε. 20 στην κατάρτιση των θέσεων Σχολικών Συμβούλων Πληροφορικής.
     13) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Ένωση Πληροφορικών Ελλάδας ζητεί να συμπεριληφθούν και οι πτυχιούχοι Τ.Ε.Ι. Πληροφορικής του κλάδου Π.Ε.20 στην κατάρτιση των θέσεων Σχολικών Συμβούλων Πληροφορικής.
     14) Οι Βουλευτές Λαρίσης και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Ένωση Εργαζομένων στην Α.Μ.Ε. Δελφοί – Δίστομο ζητεί την άμεση διακοπή των εργολαβιών στις στοές των μεταλλείων της περιοχής.
     15) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και κ. ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο κ. Νικόλαος Κόγιος, κάτοικος Λάρισας ζητεί την επίλυση συνταξιοδοτικού του προβλήματος από τον Ο.Γ.Α..
     16) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και κ. ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Ένωση Συνταξιούχων Ι.Κ.Α. και Συγχωνευθέντα Ασφαλιστικά Ταμεία Νομού Λάρισας διαμαρτύρονται για την ιατροφαρμακευτική περίθαλψη των συνταξιούχων του Ι.Κ.Α. Νομού Λάρισας.
     17) Οι Βουλευτές Λέσβου και Β΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ, και  κ. ΕΛΠΙΔΑ ΠΑΝΤΕΛΑΚΗ αντίστοιχα και ο Γ΄ Αντιπρόεδρος της Βουλής και Βουλευτής Β’ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμαρχος Πολιχνίτου Λέσβου διαμαρτύρεται για την εγκατάσταση μονάδας οστρακοκαλλιέργειας στον Κόλπο της Καλλονής.
     18) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και κ. ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι Πρόεδροι της Κοινότητας και του Αγροτικού Συνεταιρισμού Αμπελακίων Λάρισας ζητούν την αποζημίωση των καστανοπαραγωγών της περιοχής για τις ζημιές που υπέστησαν λόγω των καιρικών φαινομένων κ.λπ..
     19) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και κ. ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Αγροτικός Συνεταιρισμός Δαμασίου Λάρισας ζητεί την οικονομική και γενικότερη υποστήριξη των αμπελουργών της περιοχής.
     20) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί τη χορήγηση οικονομικής ενίσχυσης στο Δήμο Αφετών Μαγνησίας για την αποκατάσταση ζημιών που προκλήθηκαν από τις πλημμύρες της 9ης Οκτωβρίου 2006.
     21) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί τη χορήγηση οικονομικής ενίσχυσης στο Δήμο Σηπιάδος Μαγνησίας για την αποκατάσταση ζημιών που προκλήθηκαν από τις πλημμύρες της 9ης Οκτωβρίου 2006.
     22) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ηλίας Πεχλιβανίδης, κάτοικος Γιαννιτσών, ζητεί την παραχώρηση οικοπέδου από τη Διεύθυνση Γεωργικής Ανάπτυξης στο Δήμο Γιαννιτσών.
     23) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Όλγα Πρωτίδου, εργαζόμενη στο Τμήμα Απασχόλησης και Εργασίας της Νομαρχιακής Αυτοδιοίκησης Πέλλας, ζητεί την ανανέωση της σύμβασης εργασίας της.
     24) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Δέσποινα Κουκουσιάρη, κάτοικος Γιαννιτσών, ζητεί την επίλυση εργασιακού της προβλήματος.
     25) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Σύνδεσμος Βιομηχανιών – Βιοτεχνών Νομού Ροδόπης ζητεί τη ρύθμιση ληξιπρόθεσμων οφειλών των μελών του.
     26) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία  ο Δήμαρχος Βώλακα Ηλείας ζητεί τη δωρεάν παραχώρηση δημοσίας έκτασης για τη δημιουργία χώρου αποκομιδής απορριμμάτων.
     27) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία  η Ένωση Καθηγητών Φυσικής Αγωγής Ελλάδας ζητεί την υλοποίηση του προγράμματος «ΚΑΛΛΙΠΑΤΕΙΡΑ» κ.λπ..
     28) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ και ο Γ΄ Αντιπρόεδρος της Βουλής και Βουλευτής Β’ Πειραιώς κ. ΙΩΑΝΝΗΣ ΤΡΑΓΑΚΗΣ, κατέθεσαν αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων, ζητεί τη λήψη μέτρων για την πάταξη των λαθρομεταφορών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 12722/11-7-06 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. Τ.Κ.Ε./Φ2/16573/21-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμ. πρωτ. 12722/11-7-06, που κατέθεσε στη Βουλή ο Βουλευτής κ. Γιάννης Μανιάτης με θέμα: «Πρωτοφανής επιβάρυνση των νέων ανέργων με την απόφαση της κυβέρνησης για αύξηση του παραβόλου από 5 Ευρώ σε 15 και 20 Ευρώ, για τη συμμετοχή υποψηφίων στους διαγωνισμούς του ΑΣΕΠ», σας γνωρίζουμε ότι:
     1. Η επιβολή των σχετικών παραβόλων αίτησης στις διαδικασίες πρόσληψης του ν. 2190/94, κρίθηκε αναγκαία διότι στις εν λόγω διαδικασίες παρατηρήθηκε το φαινόμενο, πολλοί από τους υποψηφίους, ενώ υποβάλλουν αιτήσεις συμμετοχής, είτε να μην προσέρχονται τελικά στα εξεταστικά κέντρα, για διαφόρους ο καθένας λόγους, είτε στις λοιπές διαδικασίες να μην αποδέχονται εκ των υστέρων το διορισμό, με αποτέλεσμα να επιβαρύνεται ασκόπως το όλο σύστημα τόσο από άποψη δημοσιονομική όσο και από άποψη χρόνου.
     Όσον αφορά στο θέμα της επιβολής των παραβόλων για ενστάσεις, οι οποίες υποβάλλονται από τους υποψηφίους μετά την έκδοση των αποτελεσμάτων από το ΑΣΕΠ, έχει παρατηρηθεί σε μεγάλο μέρος τους αυτές να κρίνονται αβάσιμες νόμω και ουσία, προφανώς λόγω άγνοιας του όλου συστήματος προσλήψεων από τους υποψηφίους, με αποτέλεσμα την άσκοπη επιβάρυνση του συστήματος τόσο από άποψη χρόνου, όσο και κόστους.
     2. Όσον αφορά στον τρόπο υποβολής της αίτησης, σύμφωνα με το άρθρο 5 παρ. 4 της αριθμ. 42948/2003 απόφασης του Υπουργού Εσωτερικών, Δημόσιας Διοίκησης και Αποκέντρωσης, η υποβολή της αίτησης μπορεί να γίνεται α) ταχυδρομικώς επί αποδείξει, β) με ηλεκτρονικά μέσα γ) με κατάθεσή της σε ορισμένη υπηρεσία. Με την προκήρυξη πλήρωσης των θέσεων ορίζεται ο συγκεκριμένος τρόπος υποβολής της αίτησης, ένας ή περισσότεροι από τους ανωτέρω. Είναι προφανές ότι η κατάθεση της αίτησης, όταν αυτή γίνεται ταχυδρομικώς επί αποδείξει, σκοπό έχει στην προστασία του υποψηφίου εφοδιάζοντάς τον με αποδεικτικό στοιχείο για την εμπρόθεσμη κατάθεση της αίτησης υποψηφιότητάς του.
     3. Επίσης, σύμφωνα με τις διατάξεις της παρ. 1 του άρθρου 16 του ν. 2190/94, όπως τροποποιήθηκε με την παρ. 2 του άρθρου 2 του ν. 2527/97, η προκήρυξη πλήρωσης θέσεων με σειρά προτεραιότητας, βάσει του άρθρου 18 του ν. 2190/94, είναι χωριστή ανά φορέα ή ανά κλάδο ή ειδικότητα, για την οποία απαιτούνται τα ίδια βασικά προσόντα διορισμού ανεξάρτητα από φορέα.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     2. Στις με αριθμό 13229/25-7-06, 13289/27-7-06 ερωτήσεις των Βουλευτών κυρίων Μανώλη Στρατάκη και Μάνου Φραγκιαδουλάκη δόθηκε με το υπ’ αριθμ. 92302/22-9-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 13229/25.7.2006 και 13289/27.7.2006 ερωτήσεις που κατατέθηκαν στη Βουλή από τους Βουλευτές κ.κ. Μ. Στρατάκη και Μ. Φραγκιαδουλάκη, σχετικά με τη διαχείριση των ιατρικών αποβλήτων στο ΠΑΓΝΗ, σας πληροφορούμε ότι για το θέμα έχουμε απαντήσει στη Βουλή των Ελλήνων, με τα με αρ. πρωτ. Γ.Π. 82593/21.7.2006 και 82595/21.7.2006 έγγραφά μας, σε σχετικές ερωτήσεις των ερωτώντων Βουλευτών.
     Όσον αφορά το περιστατικό κατά το οποίο αέρια του κλιβάνου εισχώρησαν στην κουζίνα του Πανεπιστημιακού Γενικού Νοσοκομείου Ηρακλείου, σας γνωρίζουμε ότι ορίστηκε άμεσα από την διοίκηση του Νοσοκομείου, ομάδα εμπειρογνωμόνων προκειμένου να διερευνήσει το περιστατικό, ενώ δείγματα σκόνης εστάλησαν για τοξικολογική εξέταση. Από τα αποτελέσματα του τοξικολογικού εργαστηρίου δεν βρέθηκαν τοξικά ή οποιοδήποτε τύπου μολυσματικά ευρήματα, στην τοξικολογική εξέταση της σκόνης.
     Αναφορικά με το θέμα αυτό διατάχθηκε επείγουσα Ε.Δ.Ε. από τη Διοίκηση του ΠΑΓΝΗ, μετά από σχετικές οδηγίες της πολιτικής ηγεσίας του Υ.Υ.Κ.Α.
     Ο Υφυπουργός
     Α. ΓΙΑΝΝΟΠΟΥΛΟΣ»
     3. Στην με αριθμό 13434/4-8-06 ερώτηση του Βουλευτή κ. Ιωάννου Γιαννέλλη-Θεοδοσιάδη δόθηκε με το υπ’ αριθμ. 2468/5-9-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας μας, σας γνωρίζουμε τα εξής:
     1. Το ΥΠΕΧΩΔΕ έχει την αρμοδιότητα αποκλειστικά για την αποκατάσταση των ζημιών σε κτίρια. και κτιριακές εγκαταστάσεις μετά από θεομηνίες (πλημμύρα, πυρκαγιά, κατολισθήσεις), εφόσον οι καταστροφές που προκαλούνται έχουν το χαρακτήρα θεομηνίας και πλήττουν ευρύτερες περιοχές και όχι μεμονωμένες οικοδομές και χορηγείται στεγαστική συνδρομή για την αποκατάσταση των ζημιών σε κτίρια και κτιριακές εγκαταστάσεις και όχι για την αντικατάσταση οικοσκευών, εξοπλισμού, πρώτων υλών, εμπορευμάτων κ.λπ..
     2. Προκειμένου να συνταχθούν οι απαιτούμενες Κοινές Υπουργικές Αποφάσεις, εφόσον απαιτηθούν για την ενεργοποίηση του άρθρου 10 του ν. 2576/98 σχετικά με την ένταξη πληγέντων περιοχών στα προγράμματα αποκατάστασης ζημιών του Υ.ΠΕ.ΧΩ.Δ.Ε., απαιτείται η υποβολή σχετικού αιτήματος από την Νομαρχιακή Αυτοδιοίκηση ή την Περιφέρεια με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων, εάν υπάρχουν κτίσματα των που υπέστησαν ζημιές.
     3. Στην συγκεκριμένη περίπτωση, το ΥΠΕΧΩΔΕ με έγγραφό του ενημέρωσε σχετικά την Νομαρχιακή Αυτ/ση Λέσβου η οποία έχει ήδη συγκροτήσει επιτροπή για την καταγραφή και αποτίμηση γενικά των ζημιών της πληγείσας περιοχής με το με αρ. πρωτ.: Φ311.2/256/24.07.06 έγγραφό της που μας κοινοποιήθηκε.
     Ο Υφυπουργός
     Θ. ΞΑΝΘΟΠΟΥΛΟΣ»
     4. Στην με αριθμό 12763/12-7-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 85927/17-8-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 12763/12-7-2006 ερώτηση που κατατέθηκε στη Βουλή από το Βουλευτή κ. Α. Λεβέντη με θέμα «Προβλήματα εργαζομένων στο χώρο της ψυχικής υγείας», σας γνωρίζουμε τα εξής:
     Στο πλαίσιο μιας συνολικότερης πολιτικής για την ψυχιατρική μεταρρύθμιση στη χώρα μας, η οποία είναι εναρμονισμένη με τις κατευθύνσεις του Παγκόσμιου Οργανισμού Υγείας, της Ευρωπαϊκής Ένωσης και του Συμβουλίου της Ευρώπης, το Υπουργείο Υγείας και Κοινωνικής Αλληλεγγύης έχει αναθέσει την ανάπτυξη υπηρεσιών ψυχικής υγείας κατά κύριο λόγο σε Νοσοκομεία αλλά και σε ΝΠΙΔ μη κερδοσκοπικού χαρακτήρα. Οι ανωτέρω υπηρεσίες (τόσο αυτές που αναπτύσσονται από Νοσοκομεία όσο και αυτές που αναπτύσσονται από ΝΠΙΔ μη κερδοσκοπικού χαρακτήρα) εντάσσονται στους Τομείς Ψυχικής Υγείας, όπως προβλέπεται και στο άρθρο 3 του ν. 2719/99 και παρέχουν από κοινού υπηρεσίες ψυχικής υγείας με ενιαίο κανονιστικό πλαίσιο λειτουργίας.
     Τα ΝΠΙΔ μη κερδοσκοπικού χαρακτήρα που υλοποιούν δράσεις ψυχικής υγείας ή πρόκειται να λειτουργήσουν το αμέσως επόμενο διάστημα (έχουν ενταχθεί στο Επιχειρησιακό Πρόγραμμα «Υγεία - Πρόνοια») είναι πενήντα επτά (57). Συνημμένα κατάλογος των φορέων με τις διευθύνσεις. Μερικά εξ αυτών παρέχουν υπηρεσίες από τη δεκαετία του 1980.
     Το Υπουργείο Υγείας και Κοινωνικής Αλληλεγγύης από την αρχή του τρέχοντος έτους καταβάλει προσπάθειες ώστε να εξασφαλιστεί το σύνολο του ποσού που θα επιτρέψει στα ΝΠIΔ μη κερδοσκοπικού χαρακτήρα τη συνέχιση των μονάδων και δράσεων για την ψυχική υγεία. Η αρχική εγγεγραμμένη πίστωση ανήρχετο στο ποσό των 22.000.000 ευρώ, ενώ οι ανάγκες των φορέων στα 56.500.000 ευρώ περίπου σύμφωνα με τους κατατιθέμενους στην αρμόδια υπηρεσία του Υπουργείου προϋπολογισμούς.
     	Μετά από αίτημα του Υπουργείου Υγείας και Κοινωνικής Αλληλεγγύης στο Γ.Λ.Κ. εξασφαλίστηκε στις 19-5-2006 το ποσό των 15.000.000 ευρώ, γεγονός που επέτρεψε στους φορείς να καλύψουν τις ανάγκες των μονάδων τους για το πρώτο εξάμηνο του έτους 2006.
     Μέχρι στιγμής δηλαδή έχει εξασφαλιστεί το 65,48 των προϋπολογισμών των φορέων και γίνονται προσπάθειες για την εξασφάλιση και του υπόλοιπου ποσού.
     Ο Υπουργός
     Δ. ΑΒΡΑΜΟΠΟΥΛΟΣ»
     5. Στην με αριθμό 12843/13-7-06 ερώτηση του Βουλευτή  κ. Κωνσταντίνου Καΐσερλη δόθηκε με το υπ’ αριθμ. 85989/16-8-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 12843/13-7-2006 ερώτηση που κατατέθηκε στη Βουλή από το Βουλευτή κ. Κ. Καΐσερλη με θέμα «Αξιοποίηση των κτιρίων του Υπουργείου στο Καστελόριζο», σας γνωρίζουμε τα ακόλουθα:
     Με την με αρ. Γ5β/5165/10-10-1983 προγραμματική απόφαση του Υπουργείου Υγείας και Κοινωνικής Αλληλεγγύης εγκρίθηκε η εφαρμογή στεγαστικού προγράμματος οργανωμένης δόμησης για τη στεγαστική αποκατάσταση κατοίκων του Καστελόριζου και το έτος 1998 αποπερατώθηκαν 27 διαμερίσματα με άμεση χρηματοδότηση του Υπουργείου Εθνικής Οικονομίας.
     Η εφαρμογή του προγράμματος, μέσω των περιφερειακών υπηρεσιών, καθώς και η διάθεση των κατοικιών, σύμφωνα με τις διατάξεις του ΒΔ 775/64 περί «Λαϊκής Κατοικίας» είναι στην αρμοδιότητα του Υπουργείου μας.
     Η Νομαρχιακή Αυτοδιοίκηση Δωδεκανήσου είναι αρμόδια για την επιλογή των δικαιούχων οικογενειών και την ανακοίνωση του προγράμματος και η Περιφέρεια Ν. Αιγαίου για την έκδοση των παραχωρητηρίων.
     Λόγω διαφόρων προβλημάτων που παρουσιάστηκαν από το 1998 έως και σήμερα δεν έγινε εφικτή η διάθεση των κατοικιών σε δημότες της νήσου.
     Στις 4-7-2006 ομάδα του Υπουργείου επισκέφτηκε την Περιφέρεια Ν. Αιγαίου και συνεργάστηκε με το σύμβουλο του Γεν. Γραμματέα της Περιφέρειας και στη συνέχεια στις 5-7-2006 συναντήθηκε με το Δήμαρχο του Καστελόριζου, όπου ανταλλάχθηκαν απόψεις και η πληροφόρηση ήταν ότι στο Καστελόριζο πλέον δεν επικρατεί η οικονομική κατάσταση της εποχής έναρξης του προγράμματος (1983), οι περισσότερες οικογένειες ασχολούνται με τον τουρισμό και γενικά υπάρχει μία τάση οικονομικής ανάπτυξης στο νησί και γι’ αυτό οι δικαιούχοι είναι λιγότεροι από τα διαθέσιμα διαμερίσματα.
     Κατόπιν των συνεργασιών με την Περιφέρεια Ν. Αιγαίου, τη Νομαρχιακή Αυτοδιοίκηση Δωδεκανήσου και το Δήμο Καστελόριζου, το Υπουργείο Υγείας και Κοινωνικής Αλληλεγγύης εξετάζει, όσα διαμερίσματα μείνουν αδιάθετα να δοθούν στο Δήμο, ώστε να αποτραπεί η περαιτέρω καταστροφή των κτισμάτων που θα είναι ακατοίκητα.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
     6. Στην με αριθμό 12400/30-6-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ78400/15591/24-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Φώτης Κουβέλης αναφορικά με το αντικείμενο του θέματος, σας γνωρίζουμε τα εξής:
     Σύμφωνα με την ακολουθούμενη μέχρι σήμερα διοικητική πρακτική κάθε αίτημα για ανάκτηση της Ελληνικής Ιθαγένειας προσώπου που την έχει αποστερηθεί κατά το παρελθόν, δυνάμει των τότε ισχυουσών διατάξεων, τίθεται ενώπιον του Συμβουλίου Ιθαγενείας το οποίο, κατ' επίκληση των γενικών αρχών του διοικητικού δικαίου, καλείται να διαπιστώσει, αν κατά το χρόνο έκδοσης της απόφασης αποστέρησης της ελληνικής ιθαγένειας συνέτρεχαν ή όχι οι νόμιμες προϋποθέσεις για την έκδοσή της.
     Ο Υπουργός Εσωτερικών, Δημόσιας Διοίκησης και Αποκέντρωσης εκδίδει απόφαση για απόρριψη ή αποδοχή του σχετικού αιτήματος μετά από σύμφωνη γνώμη του ανωτέρω Συμβουλίου, χωρίς, όπως προκύπτει από τα προαναφερόμενα να υπεισέρχεται εκ του νόμου σε ουσιαστικό έλεγχο του περιεχομένου των προγενέστερων αυτών αποφάσεων αποστέρησης της Ελληνικής Ιθαγένειας.
     Υπενθυμίζεται ότι η διάταξη του άρθρου 19 του τότε ισχύοντος Ν. Δ/τος 3370/1955 (Κώδικα Ελληνικής Ιθαγένειας) δεν βρίσκεται πλέον σε ισχύ, έχοντας καταργηθεί με τη διάταξη του άρθρου 9 παρ. 14 του Ν. 2623/1998.
     Το ζήτημα δε επαναπατρισμού στη χώρα κάθε ατόμου που ανήκει στην κατηγορία των προσώπων που έχουν απολέσει την ελληνική ιθαγένεια, το οποίο είναι διάφορο του ζητήματος ανάκτησης της ελληνικής ιθαγένειας, εμπίπτει στο πεδίο αρμοδιοτήτων του Υπουργείου Δημόσιας Τάξης προς το οποίο και συναποστέλλεται σε φωτοαντίγραφο το ανωτέρω ερώτημα.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
      7. Στην με αριθμό 8590/10.3.06 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 1033935/779/4.4.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. 8590/10.3.06 ερώτησης που κατέθεσε ο Boυλευτής κ. Γιάννης Κουτσούκος σχετικά με το ανωτέρω θέμα, σας γνωρίζουμε τα εξής:
     Σύμφωνα με το άρθρο 10 του ν. 3220/2004 καθιερώθηκε το ετήσιο στεγαστικό επίδομα των φοιτητών ίσο με το ποσό των χιλίων (1000) ευρώ. Για τη χορήγησή του θα πρέπει, μεταξύ άλλων, το ετήσιο οικογενειακό εισόδημα του προηγούμενου έτους, να μην υπερβαίνει τα τριάντα χιλιάδες (30.000) ευρώ προσαυξανόμενο κατά τρεις χιλιάδες (3.000) ευρώ για κάθε προστατευόμενο παιδί πέραν του ενός. Οι σχετικές αιτήσεις πρέπει να κατατεθούν στις αρμόδιες ΔΟΥ εντός του πρώτου τριμήνου κάθε έτους, με εξαίρεση αυτούς που εγγράφονται για πρώτη φορά στο δεύτερο (εαρινό) εξάμηνο των ΤΕΙ οι οποίοι υποβάλλουν την αίτηση εντός των πέντε πρώτων μηνών κάθε ημερολογιακού έτους.
     Ύστερα από τα ανωτέρω και δεδομένου ότι η υποβολή των αιτήσεων για τη χορήγηση του φοιτητικού επιδόματος έχει παραταθεί έως 14 Απριλίου 2006 (με βάση την με αρ. πρωτ. 1033049/682/Α0012 της 31.3.2006 υπουργικής απόφασης) λήγει το τέλος Μαρτίου, δεν παρέχεται δυνατότητα αύξησης των παραπάνω ποσών για αυτό που ήδη καταβάλλεται στους δικαιούχους.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     8. Στην με αριθμό 9144/24.3.06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 31310/ΙΗ/3-4-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9144/24-3-06,την οποία κατέθεσε η Βουλευτής κα. Ευαγγ. Σχοιναράκη - Ηλιάκη σχετικά με τα ναρκωτικά και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠ.Ε.Π.Θ., μέσω των προγραμμάτων Αγωγής Υγείας, που υλοποιούνται από τους Υπεύθυνους Αγωγής Υγείας και Συμβουλευτικών Σταθμών Νέων, περιέλαβε παρεμβάσεις σε μαθητές Πρωτοβάθμιας και Δευτεροβάθμιας Εκπαίδευσης της χώρας, αναφορικά με την πρόληψη της ουσιοεξάρτησης.
     Στόχος των προγραμμάτων είναι το σχολείο να συμβάλλει, μέσα από την ενεργητική και βιωματική μάθηση, στην αλλαγή στάσης και συμπεριφοράς των μαθητών με σκοπό την ενίσχυση της υπευθυνότητας, της αυτοεκτίμησης και την ευαισθητοποίησή τους για την υιοθέτηση θετικών τρόπων και στάσεων ζωής.
     Στην Πρωτοβάθμια Εκπαίδευση, κατά τη διάρκεια του σχολικού έτους 2004-2005, σε παρεμβάσεις πρόληψης συμμετείχαν συνολικά 1.134 εκπαιδευτικοί και 17.703 μαθητές, σε 581 σχολεία Πρωτοβάθμιας Εκπαίδευσης.
     Στη Δευτεροβάθμια Εκπαίδευση, κατά τη διάρκεια του σχολικού έτους 2004-2005,σε παρεμβάσεις πρόληψης συμμετείχαν συνολικά 2.238 εκπαιδευτικοί και 35.165 μαθητές, σε 166 σχολεία Δευτεροβάθμιας Εκπαίδευσης.
     Τα τελευταία χρόνια η πρόληψη έχει επεκταθεί και στα νηπιαγωγεία. Έχουν υλοποιηθεί από φορείς πρόληψης εκπαιδευτικά σεμινάρια για νηπιαγωγούς, με παιδιά προσχολικής ηλικίας, καθώς και σχετικά με την ψυχοσυναισθηματική ανάπτυξη των παιδιών. Κατά τη διάρκεια του σχολικού έτους 2004-2005, συμμετείχαν σε σεμινάρια 137 νηπιαγωγοί και εκπαιδεύτηκαν 120 παιδιά προσχολικής ηλικίας, σε 6 νηπιαγωγεία.
     Επιπλέον, στα σχολεία Π/θμιας και Δ/θμιας Εκπαίδευσης εφαρμόζονται προγράμματα πρόληψης χρήσης εξαρτησιογόνων ουσιών στο πλαίσιο της Αγωγής Υγείας και καταλαμβάνουν δύο βασικούς άξονες, τον άξονα « Ψυχική Υγεία - Διαπροσωπικές Σχέσεις» και τον άξονα « Πρόληψη χρήσης εξαρτησιογόνων ουσιών».
     Σκοπός των προγραμμάτων αυτών είναι η ανάπτυξη προσωπικών και κοινωνικών δεξιοτήτων για επιλογές που προασπίζουν και προάγουν την ψυχική, σωματική και κοινωνική υγεία των μαθητών, με την υιοθέτηση θετικών στάσεων και συμπεριφορών. 
     Για τα θέματα αυτά έχει παραχθεί από το ΥΠΕΠΘ εκπαιδευτικό υλικό με θέμα «Ψυχική Υγεία - Διαπροσωπικές Σχέσεις» και έχει αγοραστεί το εκπαιδευτικό πακέτο «Στηρίζομαι στα πόδια μου» του ΟΚΑΝΑ-ΕΠΙΨΥ, τα οποία έχουν εγκριθεί από το Παιδαγωγικό Ινστιτούτο ως εργαλεία στήριξης των εκπαιδευτικών και των μαθητών που συμμετέχουν σε προγράμματα πρόληψης. Επίσης, τα θέματα πρόληψης χρήσης εξαρτησιογόνων ουσιών έχουν συμπεριληφθεί και εγκριθεί με τις Πράξεις 17/4-12-2001 του τμήματος Π/θμιας,21/24-09-2001 του τμήματος Δ/θμιας και 24/6-09-2001 του τμήματος ΤΕΕ του Π.Ι. στα Προγράμματα Σπουδών Π/θμιας και Δ/θμιας Εκπαίδευσης όλων των βαθμίδων και στο Διαθεματικό Ενιαίο Πλαίσιο Προγραμμάτων Σπουδών, τα οποία έχουν διαβιβαστεί στα σχολεία με τα αριθμ.Φ11.2/818/78436/Γ1/25-7-2002, Γ2/6006/7-11-2001, Γ2/43520/25-4-2002 (ΦΕΚ 543/τ.Β/1-5-2002), Γ2/21072β (ΦΕΚ304/13-03-2003τ.Β).
     Τα κύρια σημεία του πλαισίου δράσης του ΥΠ.Ε.Π.Θ., για την αντιμετώπιση των ναρκωτικών, είναι τα εξής:
     1. Η πλήρης ανάπτυξη του δικτύου των Συμβουλευτικών Σταθμών Νέων (Σ.Σ.N.). Το ΥΠ.Ε.Π.Θ. άμεσα στοχεύει στην ίδρυση και λειτουργία 43 νέων Σ.Σ.Ν., έτσι ώστε το δίκτυο των 58 Σταθμών να καλύψει όλες τις νομαρχίες της χώρας. Ταυτόχρονα το δίκτυο των Σ.Σ.Ν. θα επεκταθεί και στην Πρωτοβάθμια Εκπαίδευση.
     2. Η δημιουργία έντυπου και οπτικοακουστικού υλικού (φυλλάδια και σποτς στην τηλεόραση σχετικά με τις συνέπειες χρήσης του αλκοόλ, του τσιγάρου και των ναρκωτικών). Δημιουργία σχετικών εκπομπών με τη μορφή ελκυστικών τηλεοπτικών παιχνιδιών, στο πλαίσιο της εκπαιδευτικής τηλεόρασης.
     3. Η πρόταση προς τα Πανεπιστημιακά Ιδρύματα για τη δημιουργίο γραφείου στήριξης των φοιτητών σε κάθε σχολή. 
     4. Η βελτίωση του περιεχομένου του Μνημονίου Συνεργασίας του ΥΠ.Ε.Π.Θ., του Υ.Υ.Κ.Α. και του Ο.ΚΑ.ΝΑ., με στόχο την οριοθέτηση των ρόλων των εμπλεκομένων φορέων και τη διαμόρφωση σαφούς πλαισίου συνεργασίας, έτσι ώστε να επιτευχθεί το μέγιστο δυνατό όφελος.
     Ο Υφυπουργός
     ΓΕΩΡΓΙΟΣ ΚΑΛΟΣ»
      9. Στην με αριθμό 8597/10.3.06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 1027208/1007/3.4.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα ακόλουθα:
     Η Δ/νση Επιθ/σης Δ.Δ., Ν.Π. & ΔΕΚΟ, με σχετική εντολή της, ανέθεσε σε Οικονομικούς Επιθεωρητές, τη διενέργεια διαχειριστικού - οικονομικού ελέγχου στην Επιτροπή Ερευνών του Πανεπιστημίου Κρήτης, για τη χρονική περίοδο από 1/1/2002 έως 21/6/2004.
     Από τις υποβληθείσες πορισματικές εκθέσεις προέκυψαν ανοίκειες πληρωμές, ως καταβληθείσες εκτός σκοπού της Επιτροπής, με αποτέλεσμα την πρόκληση θετικής ζημίας - ελλείμματος στη διαχείριση των Ερευνητικών Προγραμμάτων ποσού ύψους 952.407,91 ευρώ.
     Με αφορμή το ανωτέρω αποτέλεσμα του ελέγχου, ακολούθησε η περαιτέρω νόμιμη διαδικασία κατ’ εφαρμογήν των διατάξεων του άρθρου 56 του Ν.2362/95.
     Επιπροσθέτως, σας γνωρίζουμε ότι η Οικονομική Επιθεώρηση ανταποκρινόμενη στην κύρια αποστολή της, διενεργεί ελέγχους, εξετάζοντας πάντοτε την ορθή εφαρμογή των ισχυουσών διατάξεων, που διέπουν τους ελεγχόμενους φορείς.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
    10. Στην με αριθμό 8760/15.3.06 ερώτηση του Βουλευτή κ. Πέτρου Αλιβιζάτου δόθηκε με το υπ’ αριθμ. 1312/31.3.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Boυλευτής κ. Π. Αλιβιζάτος σας πληροφορούμε τα εξής:
     Με τις διατάξεις του Ν. 2503/1997 (ΦEΚ/107/A΄) «Διοίκηση, οργάνωση, στελέχωση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις», οι Περιφερειακές Υπηρεσίες του Υπουργείου Αγροτικής Ανάπτυξης και Τροφίμων, (Δ/νσεις Δασών, Δασαρχεία, Δασονομεία κ-λ.π.) υπήχθησαν στην αρμοδιότητα των Περιφερειών της χώρας.
     Ύστερα από τα παραπάνω, για την οργάνωση και στελέχωση του Δασαρχείου Κεφαλονιάς, αρμόδια είναι η οικεία Περιφέρεια και το εποπτεύον Υπουργείο ΕΣΔΔΑ.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Παντούλα.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Αγροτικής Ανάπτυξης και Τροφίμων
     Ψήφιση στο σύνολο του σχεδίου νόμου: «Ρυθμίσεις θεμάτων του Υπουργείου Αγροτικής Ανάπτυξης και Τροφίμων».
     Το νομοσχέδιο θα ψηφιστεί στο σύνολο στη συνέχεια.
     Υπουργείου Δημόσιας Τάξης
     Μόνη συζήτηση επί της αρχής, των άρθρων και του συνόλου του σχεδίου νόμου: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις».
     Το νομοσχέδιο  θα συζητηθεί κατά τη σημερινή συνεδρίαση.
     Υπουργείου Εθνικής Άμυνας
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κρατείται.
     ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Κύριοι συνάδελφοι, επανερχόμαστε στο νομοσχέδιο του Υπουργείου Αγροτικής Ανάπτυξης και Τροφίμων.
     Ψήφιση στο σύνολο του σχεδίου νόμου του Υπουργείου Αγροτικής Ανάπτυξης και Τροφίμων «Ρυθμίσεις θεμάτων του Υπουργείου Αγροτικής Ανάπτυξης και Τροφίμων».
     Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία. 
     Συνεπώς, το νομοσχέδιο του Υπουργείου Αγροτικής Ανάπτυξης και Τροφίμων «Ρυθμίσεις θεμάτων του Υπουργείου Αγροτικής Ανάπτυξης και Τροφίμων», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωρισθεί το κείμενο του νομοσχεδίου σελ.5α) 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
     Επανερχόμαστε στο νομοσχέδιο του Υπουργείου Δημόσιας Τάξης. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις».
     Η Διάσκεψη των Προέδρων αποφάσισε, στη συνεδρίασή της της 28ης Σεπτεμβρίου 2006, τη συζήτηση του παραπάνω σχεδίου νόμου σε δύο ή αν χρειαστεί και τρεις συνεδριάσεις. Σήμερα θα γίνει η συζήτηση επί της αρχής. 
     Επίσης, έχω την τιμή να ανακοινώσω προς το Σώμα ότι ο ειδικός γραμματέας της Κοινοβουλευτικής Ομάδας της Νέας Δημοκρατίας, κ. Απόστολος Σταύρου, ορίζει ως Κοινοβουλευτικό Εκπρόσωπο τον κ. Χρήστο Ζώη.
      Το λόγο έχει ο εισηγητής της Νέας Δημοκρατίας κ. Αντώνης Φούσας. 
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, έχω τη τιμή να εισηγηθώ προς το Σώμα το νομοσχέδιο για την αναδιοργάνωση του Πυροσβεστικού Σώματος και την αναβάθμιση της αποστολής του. 
      Ειδικότερα, πρόκειται για το νομοσχέδιο, με το οποίο αρχίζει να εφαρμόζεται πλέον ο Οργανισμός Πυροσβεστικού Σώματος. Όπως είναι γνωστό, το Πυροσβεστικό Σώμα έχει ζωή περίπου εβδομήντα χρόνων. Κατά τα χρόνια αυτά, κατά την μακρά πορεία του, κατά την ιστορία του, έχει καταξιωθεί κοινωνικά στη συνείδηση του ελληνικού λαού, έχει προσφέρει ένα τεράστιο έργο, το οποίο έχει αναγνωριστεί τόσο από τη χώρα μας, αλλά βεβαίως και διεθνώς. Είναι ένα Σώμα που έδωσε με επιτυχία πολλές, δύσκολες και επικίνδυνες μάχες, αλλά και ένα Σώμα που απέκτησε την εμπιστοσύνη, την αγάπη και το σεβασμό των Ελλήνων πολιτών. Τέλος, είναι ένα Σώμα που θα έπρεπε εδώ και πολλά χρόνια να εκσυγχρονιστεί και να ανανεωθεί, αλλά δεν έγινε, στο μέτρο που έπρεπε να γίνει, και επιχειρείται τώρα και με άλλες πρωτοβουλίες, αλλά και με το παρόν νομοσχέδιο.
      Όπως προανέφερα, το Πυροσβεστικό Σώμα ιδρύθηκε πριν από εβδομήντα χρόνια περίπου, δηλαδή το 1930. Ήταν από την αρχή ένας ανεξάρτητος φορέας με αποκλειστική αρμοδιότητα την πυροπροστασία και την πυρόσβεση σε όλη τη χώρα. Στη συνέχεια όμως προστέθηκαν και άλλες αρμοδιότητες στο Σώμα αυτό. 
      Ειδικότερα, το 1987 ιδρύθηκε η Ειδική Μονάδα Αντιμετώπισης Καταστροφών, η λεγόμενη Ε.Μ.Α.Κ.. Το 1998 έχουμε την ανάθεση στο Πυροσβεστικό Σώμα της δασοπυρόσβεσης, η οποία πριν ανήκε στο Υπουργείο Γεωργίας. Σήμερα όμως έχουμε ραγδαίες εξελίξεις. Εξέλιξη των τεχνικών μέσων, εξέλιξη της επιστήμης, αλλά βεβαίως έχουμε και περισσότερους κινδύνους. Έχουμε πολλά ακραία φυσικά φαινόμενα, πολλές καταστροφές και βεβαίως, ενίοτε, και τρομοκρατικές ενέργειες. 
      Εκτός από όλα αυτά, η πατρίδα μας θεωρείται ότι είναι μία περιοχή με έντονη σεισμική δραστηριότητα, ενώ είναι γνωστό ότι κατά το παρελθόν έχουμε θρηνήσει πολλά θύματα από αυτές τις καταστάσεις. Σε όλα αυτά έχουμε θαυμάσει το μεγάλο, το σπουδαίο, το εξαιρετικό σωστικό έργο του Πυροσβεστικού Σώματος και βεβαίως, πρωτεύοντα ρόλο παίζουν τα στελέχη αυτού του Σώματος, οι οποίοι πολλές φορές αγωνίζονται μέχρι και αυτοθυσίας.
      Μπροστά σε αυτούς τους κινδύνους η πολιτεία ασφαλώς έχει χρέος και οφείλει να εκσυγχρονίσει και να θωρακίσει τις υπηρεσίες ασφάλειας της χώρας. Τα θέματα αυτά τα τελευταία χρόνια, όπως ήδη αναφέρθηκε, τα χειρίζεται με επιτυχία το Πυροσβεστικό Σώμα. Θα πρέπει όμως το Σώμα αυτό να στελεχωθεί με άξιους άνδρες και άξιες γυναίκες, οι οποίοι και οι οποίες να έχουν και την ανάλογη εκπαίδευση, αλλά και το Σώμα να έχει την ανάλογη υποδομή, ώστε να μπορεί να ανταποκριθεί στις απαιτήσεις των καιρών και στις σημερινές απαιτήσεις της κοινωνίας. Ακόμη θα πρέπει, σε κάθε περίπτωση κινδύνου, να είναι συνεχώς κοντά στους πολίτες και ιδίως όταν απειλείται η ζωή ή και η περιουσία τους. Και βεβαίως να συμπαρίστανται πάντοτε στους πολίτες μας. 
    Το συζητούμενο νομοσχέδιο, όπως πριν είπα, είναι, κατά κυριολεξία θα έλεγα, ο καινούριος Οργανισμός του Πυροσβεστικού Σώματος. Επιχειρείται δε με αυτό το νομοσχέδιο και με αυτόν τον Οργανισμό να αξιοποιηθούν οι πολλές εμπειρίες μας και μάλιστα να αξιοποιηθεί ο σχεδιασμός, ο οποίος εφαρμόστηκε το 2004 κατά τους Ολυμπιακούς Αγώνες, σχεδιασμός ο οποίος εκτελέστηκε με μεγάλη επιτυχία και ασφαλώς στη χώρα μας έδωσε μια επίσης μεγάλη εμπειρία, η οποία θα πρέπει, επαναλαμβάνω, να αξιοποιηθεί. 
    Τώρα το νομοσχέδιο ασφαλώς ρυθμίζει πολλά και ενδιαφέροντα θέματα. Θα έχω την τιμή να αναφέρω μερικά από τα θέματα αυτά, μια και συζητάμε επί της αρχής. Στην κατ’ άρθρο συζήτηση θα αναφερθούμε ασφαλώς ειδικότερα. 
    Κατ’ αρχήν, γίνεται μια κωδικοποίηση -και θα έλεγα κατά τρόπο συνοπτικό- των μέχρι σήμερα ισχυουσών διατάξεων για το Πυροσβεστικό Σώμα. Είναι απαραίτητο να γίνει αυτό. Και είναι απαραίτητο από κάθε πλευρά. Αλλά ιδίως είναι απαραίτητο, για να μπορούν και να εφαρμόζονται, αλλά και να χρησιμοποιούνται, όταν χρειάζεται, οι διατάξεις αυτές. 
    Δεύτερον, επανακαθορίζονται οι ασκούμενες αρμοδιότητες, ανεξάρτητα αν είχαν ρυθμιστεί νομοθετικά ή όχι. 
    Προστίθενται και νέες δράσεις και αρμοδιότητες, όπως ήδη προανέφερα, οι οποίες αναβαθμίζουν το Σώμα και το θωρακίζουν καλύτερα, ώστε να γίνει ένας σύγχρονος, αξιόμαχος και αποτελεσματικός φορέας πολιτικής προστασίας στη χώρα μας. Επίσης καθορίζονται τα θέματα της στολής, του οπλισμού και της διαρκούς ετοιμότητας. 
    Προβλέπεται -και αυτό είναι ιδιαίτερα ενδιαφέρον- η πιστοποίηση των εθελοντών πυροσβεστών ως και των εθελοντικών ομάδων που δραστηριοποιούνται στα πλαίσια της αποστολής του Πυροσβεστικού Σώματος. Και με την ευκαιρία αυτή θα ήθελα να εξάρω την προσφορά όλων εκείνων που προσφέρουν εθελοντικά τις υπηρεσίες τους στο θέμα ιδίως της δασοπυρόσβεσης, αλλά και σε άλλους τομείς. 
    Το Πυροσβεστικό Σώμα στο πνεύμα της διεθνούς αλληλεγγύης παρέχει συνδρομή, όπως είναι γνωστό και όπως είδαμε και σε άλλες χώρες. Και παρέχει αυτή τη συνδρομή μάλιστα με ιδιαίτερη επιτυχία, ώστε η χώρα μας απέσπασε πολλούς επαίνους, ακριβώς λόγω αυτής της επιτυχούς προσφοράς του Πυροσβεστικού Σώματος. 
    Καθορίζεται η νομική φύση και ο χαρακτήρας του Πυροσβεστικού Σώματος, ως και του προσωπικού, καθώς ρυθμίζεται και το νομικό καθεστώς που θα διέπει πλέον όλους τους εργαζομένους στο Πυροσβεστικό Σώμα. 
    Καθορίζεται το σύστημα της γενικής διάρθρωσης των υπηρεσιών του Σώματος οι οποίες είναι είτε κεντρικές είτε περιφερειακές. 
    Προσδιορίζεται η αποστολή και η εσωτερική διάρθρωση του Αρχηγείου του Πυροσβεστικού Σώματος ως ανώτατη επιτελική υπηρεσία με την οποία ο Αρχηγός θα ασκεί την διοίκηση και την αρχηγία του Σώματος γενικώς. 
    Συστήνονται με αυτό το νομοσχέδιο δύο ακόμη πολύ σημαντικά, για την λειτουργία τους, όργανα. Πρόκειται πρώτον για το Συμβούλιο Επιτελικού Σχεδιασμού και δεύτερον για το Συμβούλιο Διαχείρισης Κρίσεων. Καθορίζονται αναλυτικά οι δυο κατηγορίες του προσωπικού του Πυροσβεστικού Σώματος, το πυροσβεστικό προσωπικό, αλλά βεβαίως και το πολιτικό προσωπικό. 
    Ρυθμίζονται θέματα εκπαίδευσης. Και αυτά όλα γίνονται μέσα στις Πυροσβεστικές Ακαδημίες. 
    Καθορίζονται ανακριτικοί υπάλληλοι και δημόσιοι κατήγοροι του Σώματος για τα οποία θα αναφερθούμε ειδικότερα στην κατ’ άρθρο συζήτηση. 
    Θεσμοθετείται για πρώτη φορά ο έλεγχος –και αυτό το υπογραμμίζω ιδιαίτερα- της καταλληλότητας των διατιθέμενων στην αγορά πυροσβεστικών μέσων και υλικών άρα και των οχημάτων, όπως είναι και τα μόνιμα σύγχρονα πυροσβεστικά συστήματα και τα κάθε είδους φορητά μέσα και υλικά. 
      Τονίζω ιδιαίτερα το θέμα αυτό, διότι έχουμε παρατηρήσει κατά το παρελθόν να χρησιμοποιούνται μέσα και ιδίως αυτοκίνητα, τα οποία να έχουν πολλά προβλήματα, και συνεπεία αυτών των προβλημάτων να έχουμε δυστυχώς και θύματα. 
      Ρυθμίζονται θέματα ιατρικής και οδοντιατρικής περίθαλψης, όπως επίσης καθορίζονται θέματα αποδοχών. 
      Τέλος -και ορθώς- καθορίζεται η μέρα εκδήλωσης τιμής προς τους απόστρατους του Σώματος, αλλά και μνήμης προς τους πεσόντες στο καθήκον πυροσβέστες. 
      Θα μου επιτρέψετε, όμως, να αναφερθώ σε δύο ειδικότερα θέματα. Το πρώτο θέμα είναι αυτό των εποχικών πυροσβεστών ή το ορθότερον, των συμβασιούχων πυροσβεστών. Και αναφέρομαι σε αυτό, γιατί κατά κόρον αναφέρθηκε η Αξιωματική Αντιπολίτευση στη συζήτηση στην επιτροπή. Υπάρχουν, λοιπόν, δύο θέματα. Το ένα θέμα ότι συμπληρώνεται ήδη η πενταετία το 2007. Επομένως, θα πρέπει να βρούμε τρόπο, ώστε να παραταθεί η δυνατότητα εργασίας τους, έστω και με το σημερινό καθεστώς. Γι’ αυτό, όπως είδατε, ο Υπουργός έκανε μια συγκεκριμένη δήλωση στην επιτροπή, μια μεγάλη προσπάθεια εκ μέρους του, με την οποία συμφώνησαν ευτυχώς και όλα τα κόμματα. 
      Επομένως, βρισκόμαστε στο στάδιο κατά το οποίο πρέπει να βρεθεί λύση για το θέμα αυτό. Πάντως είναι δεδομένη η πολιτική βούληση της Κυβέρνησης να το αντιμετωπίσει. Ελπίζω ότι θα αντιμετωπιστεί. Σε κάθε περίπτωση, όλοι μας πρέπει να προσπαθήσουμε προς την κατεύθυνση αυτήν.
      Υπάρχει, όμως, και το δεύτερο ζήτημα, που αφορά τη μονιμοποίησή τους και αναφερόμαστε σε πεντέμισι χιλιάδες περίπου εργαζομένους, δηλαδή συμβασιούχους πυροσβέστες και ειδικότερα εποχικούς πυροσβέστες. Για το θέμα αυτό, το οποίο είναι ιδιαίτερα σοβαρό, οφείλω να παρατηρήσω ότι η Αξιωματική Αντιπολίτευση κατά τη συζήτηση του θέματος στην επιτροπή σήκωσε ιδιαίτερα τη φωνή, ανέβασε πάρα πολύ τους τόνους. Όμως, πρέπει να δούμε το θέμα πώς έχει, να δούμε πότε έχουν προσληφθεί και από πότε είναι συμβασιούχοι, από πότε είναι όμηροι, από πότε είναι θύματα μιας τέτοιας κατάστασης. Ασφαλώς είναι δημιουργήματα του ΠΑ.ΣΟ.Κ.. 
      Εμείς, ασφαλώς, θα θέλαμε πάρα πολύ να τους μονιμοποιήσουμε και ο υποφαινόμενος ιδιαίτερα. Το ζήτημα, όμως, είναι αν μπορούμε να το κάνουμε αυτό. Εδώ υπάρχουν οι γνωστές δυσκολίες του Συντάγματος. Θα αναφερθούμε στην ειδικότερη συζήτηση στο άρθρο 8 παράγραφος 5, αλλά πρέπει να πω ότι είναι το λιγότερο υπερβολικό η Αξιωματική Αντιπολίτευση να επιχειρεί να αξιοποιήσει πολιτικά ένα ζήτημα, για το οποίο η ίδια είναι υπεύθυνη και το οποίο η ίδια δημιούργησε.
      Σε κάθε όμως περίπτωση, θα ήθελα και εγώ να παρακαλέσω όλες τις πλευρές και τον κύριο Υπουργό, να προσπαθήσουμε όλοι μαζί να βρούμε λύση στο πολύ μεγάλο αυτό ζήτημα. Είμαι σίγουρος, ότι όλοι μας θέλουμε να βρούμε λύση και πρέπει να προσπαθήσουμε. 
      Είναι ανάγκη να αναφερθώ και στα εξής ακόμη ζητήματα που έχουν σχέση εδώ. Η οργανική δύναμη όλου του Πυροσβεστικού Σώματος είναι, κυρίες και κύριοι συνάδελφοι, δώδεκα χιλιάδες επτακόσιοι πενήντα. Εμείς ως Κυβέρνηση της Νέας Δημοκρατίας παραλάβαμε να υπηρετούν μόνο οι εννέα χιλιάδες πυροσβέστες, δηλαδή λείπουν περίπου τέσσερις χιλιάδες πυροσβέστες. Επαναλαμβάνω ότι σήμερα είναι εννέα χιλιάδες περίπου. Και βεβαίως έχουν να γίνουν προσλήψεις από το 1999-2000 περίπου, πλην τελευταίως όπου το Υπουργείο Δημοσίας Τάξης ξεκίνησε τη διαδικασία και ολοκληρώθηκε, ώστε να προσληφθούν περίπου πεντακόσιοι πενήντα πυροσβέστες και από την άλλη πλευρά γίνονται προσπάθειες, ώστε να προσληφθούν και άλλοι αργότερα. Απαιτούνται δε συνολικά -και πρέπει να το πούμε, για να εξάρουμε το έργο των πυροσβεστών γενικότερα- δεκαπέντε χιλιάδες πυροσβέστες, πέραν των εποχικών άλλων συμβασιούχων, οι οποίοι ανέρχονται περίπου στον αριθμό των πέντε χιλιάδων πεντακοσίων, όπως σας είπα προηγουμένως.
      Τέλος, σημειώστε ότι συνολικά το Πυροσβεστικό Σώμα αντιμετωπίζει ετησίως παραπάνω από εβδομήντα πέντε χιλιάδες περιστατικά. Και αυτά είτε αναφέρονται σε αστικές είτε σε δασικές περιοχές. Ο δε αριθμός, πρέπει να σας πω -αν μπορεί κανείς να αντιληφθεί το μέγεθος των προβλημάτων- είναι ιδιαίτερα μεγάλος και αφορά όλη τη χώρα μας.
      Σας είπα ότι θα αναφερθώ σε δύο ειδικότερα θέματα.
      Το δεύτερο ζήτημα είναι περισσότερο ανθρωπιστικό, αλλά βεβαίως είναι και πολύ σοβαρό. 
      Όπως είναι γνωστό, τα θύματα του Πυροσβεστικού Σώματος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ να αφαιρέσετε χρόνο από τη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Όσο μπορείτε συντομότερα. Άλλωστε, έχετε την ικανότητα να συμπυκνώνετε τις σκέψεις σας.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Επαναλαμβάνω, λοιπόν, ότι το ζήτημα είναι –και θέλω να το θέσω υπόψη του κυρίου Υπουργού, πέραν όσων του ανέφερα προφορικά και στο Σώμα- το εξής: Πράγματι, όταν έχουμε θύμα ένα πυροσβέστη ή στέλεχος του Πυροσβεστικού Σώματος γενικώς, αλλά και του Στρατού και των Σωμάτων Ασφαλείας, κατά τα όσα προβλέπει ο ν.2226/1994 ή ο ν.2839/2000, ένα μέλος της οικογένειάς του δικαιούται να διοριστεί στο δημόσιο. Αυτό είναι μία ανακούφιση για την οικογένεια. Οι γονείς, όμως, του θύματος δεν δικαιούνται ούτε καν συντάξεως. Εάν μάλιστα δεν έχει αδελφό το θύμα, δεν διορίζεται κανείς στο δημόσιο ούτε οι γονείς παίρνουν τη σύνταξη. Σύνταξη δικαιούνται μόνο η σύζυγος και τα τέκνα του θύματος.
      Έχω τη γνώμη ότι αυτό είναι μία μεγάλη αδικία. Νομίζω ότι δεν είναι εκκρεμείς πάνω από δέκα, δεκαπέντε περιπτώσεις. Θα πρέπει, κύριε Υπουργέ, να έρθετε σε επαφή –αλλά και όλοι εμείς όσο μπορούμε- με το Υπουργείο Οικονομικών, για να δοθεί λύση σε αυτό το πολύ μεγάλο ανθρωπιστικό ζήτημα.
      Νομίζω ότι αυτό πριν από επτά, οκτώ χρόνια δεν ίσχυε. Δικαιούνταν σύνταξη και οι γονείς. Δυστυχώς, με μία τελευταία ρύθμιση, ίσως εκ παραδρομής, σήμερα δεν λαμβάνουν καμία σύνταξη. Αυτό είναι ένα πολύ μεγάλο ζήτημα, που πρέπει ασφαλώς να ρυθμιστεί.
      Σε κάθε περίπτωση -επανερχόμενος στο νομοσχέδιο- θα είχα την τιμή να παρατηρήσω, ότι είναι ένα νομοσχέδιο θαυμάσιο, εξαιρετικό, ένα νομοσχέδιο το οποίο ανταποκρίνεται στις σημερινές συνθήκες και στις σημερινές ανάγκες του Πυροσβεστικού Σώματος. 
      Δεν ξέρω τι τελικώς θα κάνουν τα κόμματα της Αντιπολίτευσης. Δεν αντιλαμβάνομαι, όμως, το γιατί πρέπει να υπάρχουν διαφορές σ’ ένα τόσο μεγάλο ζήτημα και ιδίως για το Πυροσβεστικό Σώμα, το οποίο προσφέρει τόσα πολλά. Ο Υπουργός ήταν στην επιτροπή και θα είναι και τώρα ανοικτός να ακούσει οποιαδήποτε πρόταση και να βελτιωθεί αυτό το νομοσχέδιο όπου πρέπει και όπου μπορεί να βελτιωθεί. Σε κάθε, όμως, περίπτωση θα είναι λάθος –και θα πικραθούν τα στελέχη του Πυροσβεστικού Σώματος, λόγω των αγώνων που δίνουν- αν όλοι μαζί δεν στηρίξουμε αυτό το νομοσχέδιο. 
      Σας καλώ, λοιπόν, όλοι να το ψηφίσουμε, γιατί είναι χρέος μας απέναντι στο Πυροσβεστικό Σώμα, είναι χρέος απέναντι στην πατρίδα μας.
      Ευχαριστώ πολύ.
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει ως Κοινοβουλευτικό Εκπρόσωπο τον κ. Δημήτριο Τσιόγκα.
      Το λόγο έχει ο εισηγητής του ΠΑ.ΣΟ.Κ. κ. Άγγελος Μανωλάκης.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, πράγματι η σημερινή συζήτηση αφορά ένα σημαντικότατο θέμα, το Πυροσβεστικό Σώμα που τόσα έχει προσφέρει στη χώρα μας και που συνεχίζει να προσφέρει. Αυτό το είδαμε στους Ολυμπιακούς Αγώνες, το είδαμε -παρά τις δυσκολίες που αντιμετώπισαν οι πυροσβέστες- και στις πυρκαγιές του καλοκαιριού στη Χαλκιδική και στη Μάνη. 
      Αυτές, όμως, τις δυσκολίες που ανεδείχθησαν το καλοκαίρι και σε άλλες περιπτώσεις, αυτά τα μεγάλα προβλήματα του Πυροσβεστικού Σώματος, αυτό το νομοσχέδιο ελάχιστα τα ακουμπάει, ελάχιστα τα απαντάει.
      Έρχεται επίσης αυτό το νομοσχέδιο σε μια συγκυρία, όπου οι πρόσφατες καταστάσεις έκτακτης ανάγκης λόγω επικίνδυνων και όχι πάντα ακραίων καιρικών φαινομένων, όπως οι βροχές και οι πλημμύρες στη Χαλκιδική, στη Μαγνησία και αλλού, ανέδειξαν την ανάγκη ύπαρξης ενός συντονιστικού φορέα, που θα κινητοποιεί και θα καθοδηγεί όλους τους εμπλεκόμενους φορείς πολιτικής προστασίας, δηλαδή, Πολιτική Προστασία, Ο.Τ.Α., Νομαρχίες, Στρατό, εθελοντές κ.λπ.. Αυτή επίσης η μεγάλη ανάγκη δεν καλύπτεται μ' αυτό το νομοσχέδιο. 
      Έρχεται επίσης μετά τα πολύ πρόσφατα γεγονότα, κύριε Υπουργέ, των λεγομένων «γνωστών-αγνώστων» στις διαδηλώσεις και της εκπαίδευσης, αλλά και προχθές στα γήπεδα, όπου είδαμε δυστυχώς την Ελληνική Αστυνομία να είναι παρατηρητής αυτών των φαινομένων και να εκτίθεται μ' αυτό τον τρόπο, δυστυχώς, όλη η ελληνική συντεταγμένη πολιτεία. 
      Τώρα, όσον αφορά πιο συγκεκριμένα αυτό το νομοσχέδιο. Πρώτα απ΄όλα είναι το δεύτερο –το είπαμε και στην επιτροπή- μόλις νομοσχέδιο της Κυβέρνησης της Νέας Δημοκρατίας στο χώρο της δημόσιας τάξης, μετά το νομοσχέδιο για το ΚΕ.ΜΕ.Α. στα δυόμισι χρόνια διακυβέρνησης. 
      Θα ήθελα και πάλι να ξεκινήσω με κάτι που θεωρώ σημαντικό. Αναφέρθηκε σ' αυτό και ο κ. Φούσας. Αναφέρεται στην αιτιολογική έκθεση του νομοσχεδίου. Αναφέρομαι στο 1998 όπου τότε η καταπολέμηση των πυρκαγιών στα δάση πέρασε από τη Δασική Υπηρεσία στο Πυροσβεστικό Σώμα. Αυτή η απόφαση τότε είχε αντιμετωπίσει σφοδρή κριτική. Όμως, η ιστορική εξέλιξη δικαίωσε εκείνη τη στρατηγική επιλογή του ΠΑ.ΣΟ.Κ..
      Θα συνεχίσω τώρα με τα μεγάλα προβλήματα που απασχολούν σήμερα το Πυροσβεστικό Σώμα και ελάχιστα ή σχεδόν καθόλου αντιμετωπίζονται από το σημερινό νομοσχέδιο. 
      Το μεγαλύτερο ίσως πρόβλημα, για το οποίο  έκανε μνεία και ο κ. Φούσας, αλλά από άλλη ματιά, είναι η πολύ μεγάλη έλλειψη προσωπικού, μια έλλειψη που ξεπερνά τις τέσσερις χιλιάδες κενές θέσεις, περίπου το 30% της δύναμής του, πράγμα πρωτοφανές για τα χρονικά του Πυροσβεστικού Σώματος. Και δεν είναι αλήθεια, κύριε συνάδελφε, ότι στα χρόνια μας είχαμε τέτοιο μεγάλο ποσοστό έλλειψης, γιατί ξέρετε ότι κάθε χρόνο αποχωρούν αρκετοί απ΄ αυτό το Σώμα. 
      Δεν  έχει γίνει, όπως πολύ σωστά ειπώθηκε καμιά πρόσληψη τα τελευταία έξι χρόνια. Μάλιστα, με το που ανέλαβε η Νέα Δημοκρατία την Κυβέρνηση, ακύρωσε διαγωνισμό πρόσληψης τριακοσίων περίπου πυροσβεστών, για τον οποίο διαγωνισμό το Συμβούλιο της Επικρατείας έθεσε θέμα παράνομης ακύρωσής του. 
      Ο διαγωνισμός των εξακοσίων περίπου πυροσβεστών που ολοκληρώνεται αυτές τις ημέρες, αφού τελείωσε και το περίφημο στάδιο της συνέντευξης, πέρασε και αυτός από μύρια κύματα. 
      Το Συμβούλιο της Επικρατείας έστειλε αρχικά πίσω το προεδρικό διάταγμα που προέβλεπε την  υπερμοριοδότηση της συνέντευξης, παρ’ ότι και σήμερα τελικά η συνέντευξη μετρά σ’ ένα ποσοστό περίπου του 20% της τελικής βαθμολογίας, πράγμα που δίνει τη δυνατότητα, δυστυχώς, για βόλεμα «ημετέρων». 
      Προσπερνώντας τα όσα ακούστηκαν και γράφηκαν για τη διαβλητότητα αυτού του διαγωνισμού -έχω αναφερθεί σε δημοσιεύματα μεγάλων εφημερίδων- τα ερχόμενο καλοκαίρι του 2007 θα έχουμε τους πρώτους νέους ετοιμοπόλεμους και τελικά λίγους πυροσβέστες. Να σημειωθεί εδώ ότι  στο κυβερνητικό πρόγραμμα της Νέας Δημοκρατίας αναφέρεται ρητά η πρόσληψη τριών χιλιάδων περίπου πυροσβεστών για την κάλυψη κενών οργανικών θέσεων. Άρα εφόσον παίρνουμε περίπου εξακόσιους, μέχρι το Μάρτιο του 2008, η Κυβέρνηση κύριε Υπουργέ, για να είναι συνεπής τουλάχιστον σε μια από αυτές τις προεκλογικές της υποσχέσεις, θα πρέπει να προσλάβει άλλους δυόμισι χιλιάδες πυροσβέστες. 
      Ποιο είναι αυτό το χρονοδιάγραμμα των προσλήψεων και πώς δεν υπάρχουν χρήματα γι’ αυτούς  τους πυροσβέστες και έχετε χρήματα, κύριε Υπουργέ, μάλιστα 15.350.000 ευρώ, για να προσλάβετε τους αγροφύλακες του διαγωνισμού του 1993;
      Το Υπουργείο Δημόσιας Τάξης θα έχει αύξηση στον προϋπολογισμό του 2007 και προς τιμήν του, 8,1% σε σχέση με την αύξηση του 5,9% του Υπουργείου Παιδείας. Πού θα πάνε αυτά τα επιπλέον χρήματα, εφόσον δεν πάνε στους εκπαιδευτικούς; Θα πάνε στους πυροσβέστες, στους αστυνομικούς ή στους αγροφύλακες; 
      Κακώς, κύριε Υπουργέ, ακυρώθηκε το μέχρι πρότινος ισχύον προεδρικό διάταγμα αντικειμενικών προσλήψεων, το οποίο έπρεπε να  μας οδηγήσει στις πανελλήνιες εξετάσεις, όπως γίνεται και στην Αστυνομία. Άλλη μια δική σας προεκλογική υπόσχεση. Το μεγαλύτερο κεφάλαιο του Πυροσβεστικού Σώματος είναι το ανθρώπινο δυναμικό του. Αυτήν τη στιγμή έχουμε και λίγο προσωπικό, αλλά και αυτό που έχουμε δεν είναι ικανοποιημένο.
      Έρχομαι στο δεύτερο μεγάλο θέμα, που απασχολεί άμεσα το προσωπικό του Πυροσβεστικού Σώματος και κατ’ επέκταση την αποτελεσματικότητά του, το οποίο είναι η ικανοποίηση των βασικών αιτημάτων του, που είχατε  υποσχεθεί προεκλογικά και μάλιστα το είχε κάνει και ο ίδιος ο σημερινός Πρωθυπουργός, δηλαδή, την αναγνώριση του επαγγέλματος ως επικίνδυνο και ανθυγιεινό. Αντ’ αυτού η Κυβέρνηση έδωσε το πενιχρό επίδομα ειδικών συνθηκών του 2% πλέον της εισοδηματικής πολιτικής, δηλαδή, αύξηση 14 ευρώ το μήνα. Για τέσσερα έτη, τέσσερα επί 14 ευρώ, 56 ευρώ το μήνα αύξηση στο βάθος της τετραετίας, ενώ είχε υποσχεθεί άμεση αύξηση του μισθού του ανθυποπυραγού από 720 ευρώ σε 860 ευρώ, δηλαδή, μια αύξηση 140 ευρώ. Εκκρεμεί το επίδομα των 176 ευρώ, όπως και για χιλιάδες άλλους δημοσίους υπαλλήλους, παρά τις σχετικές θετικές δικαστικές αποφάσεις. 
      Θα μπορούσα να μιλήσω και για άλλα αιτήματα που έχουν να κάνουν με την υγιεινή και ασφάλεια, αλλά θα αναφερθώ μόνο σε ένα, το οποίο βλέπω να αντιμετωπίζετε με το συνταξιοδοτικό νομοσχέδιο του Υπουργείου Οικονομικών που θα φέρετε για την επέκταση της μάχιμης πενταετίας, όπου είδα, κύριε Υπουργέ, ότι δεν διευκρινίζετε ποιος θα πληρώνει αυτά τα ασφαλιστικά έξοδα, το κράτος ή οι ενδιαφερόμενοι. Δεν αναφέρεται δυστυχώς στη διάταξη που εγώ είδα. 
      Πέραν, όμως, αυτών δεν έχει γίνει καμία σημαντική προμήθεια εξοπλισμού τα τελευταία δυόμισι χρόνια, ενώ την πενταετία 1998-2003 το εξοπλιστικό πρόγραμμα, καθώς και ο κτηριακός εξοπλισμός που υλοποιήθηκε, υπολογίστηκε και ανακοινώθηκε τον Οκτώβρη του 2003 από τον πρώην Αρχηγό του Πυροσβεστικού Σώματος και σημερινό Γενικό Γραμματέα Πολιτικής Προστασίας κ. Φούρλα ότι ήταν της τάξης μεγέθους του εξοπλιστικού προγράμματος των τελευταίων πενήντα ετών, περίπου 450.000.000 ευρώ. Είχαμε ένα σύγχρονο και καλοσυντηρημένο εναέριο στόλο -ελικόπτερα «super puma» κ.λπ., στα οποία θα αναφερθούμε και στα άρθρα- που σήμερα, όμως, βλέπουμε να μειώνεται, να μη συντηρείται σωστά, να απαξιώνεται και να μην είναι αποτελεσματικός, όταν τον χρειαζόμαστε, όπως για παράδειγμα στη Χαλκιδική.
      Έρχομαι σ’ ένα τρίτο θέμα, μετά την έλλειψη προσωπικού και τη μη ικανοποίηση των αιτημάτων του, στο θέμα των εποχικών συμβασιούχων, οι οποίοι μάλιστα αύριο, όπως όλοι γνωρίζουμε, θα διαδηλώσουν έξω από τη Βουλή. Στην επιτροπή μετά από δική μας επιμονή και πρόταση ήρθαν σε ακρόαση οι εποχικοί πυροσβέστες. Και αυτοί και εμείς σας ζητήσαμε την απαλοιφή του άρθρου 8 παράγραφος 5, η οποία βέβαια δεν έγινε. Νομίζω ότι ναι μεν διαμορφώθηκε μια θετική διάθεση για την επίλυση του εργασιακού τους ζητήματος, είναι, όμως, ακόμη ασαφής, γιατί δεν διευκρινίζεται επακριβώς με ποιο συγκεκριμένο τρόπο θα δοθεί απάντηση στο πρόβλημά τους.
      Εσείς, κύριε Υπουργέ, μιλήσατε πρόσφατα για ομογενοποίηση των συμβασιούχων πυροσβεστών σε μια επίσκεψή σας στη Σχολή Δοκίμων Ανθυποπυραγών της Πυροσβεστικής. Θα θέλαμε να μας πείτε τι ακριβώς εννοείτε με την ομογενοποίηση. Οι πεντέμισι χιλιάδες εποχικοί πυροσβέστες είναι προσωπικό που, όπως όλοι ξέρουμε, έχει ικανότητες, εμπειρίες και συνεισφορά στην αντιμετώπιση των δασικών πυρκαγιών.
      Μέχρι πρότινος ο κανονισμός προσλήψεων προέβλεπε υπερμοριοδότηση του χρόνου εμπειρίας τους, πράγμα που άλλαξε σήμερα. Η τροποποίηση του κανονισμού από την Κυβέρνηση της Νέας Δημοκρατίας με την εισαγωγή της συνέντευξης δημιουργεί δυσμενέστερες διαδικασίες πρόσληψης για όλους, αλλά και γι’ αυτούς. Μια σειρά, όμως, δικαστικών αποφάσεων, τους δικαιώνουν.
      Εδώ επίσης πρέπει να εξεταστεί η δυνατότητα αξιοποίησής τους το χρονικό διάστημα που βρίσκονται στο ταμείο ανεργίας στον τομέα κυρίως πρόληψης και αντιμετώπισης των φυσικών καταστροφών μέσω της πολιτικής προστασίας των νομαρχιών και των δήμων. Οπωσδήποτε, όμως, θα πρέπει, όπως συζητήσαμε και στην επιτροπή, κύριε Υπουργέ, να καταργηθεί ο φραγμός της πενταετίας στο προεδρικό διάταγμα του 2003 και να δρομολογηθούν και σε συνεργασία με τον κ. Παυλόπουλο σε σχέση με το δικό του προεδρικό διάταγμα, συμβάσεις ιδιωτικού δικαίου αορίστου χρόνου.
      Δεν αντιμετωπίζεται επίσης σ’ αυτό το νομοσχέδιο σοβαρά το θέμα της πρόληψης. Διατίθενται ελάχιστα κονδύλια σε σχέση με τα κονδύλια για την καταστολή. Το 2005 και το 2006 είχαμε δραστική μείωση των χρηματοδοτήσεων προς τις νομαρχίες και τους δήμους για δασοπροστασία και σωστή προετοιμασία απέναντι στα ακραία καιρικά φαινόμενα. Είναι γνωστό ότι θα εξοικονομούσαμε πάρα πολλά χρήματα εάν διαθέταμε κάποια απ’ αυτά για διάνοιξη, καθαρισμό ρεμάτων, φρεατίων, αντιπυρικές ζώνες, περιπολίες κ.λπ.. Δεν είναι, για παράδειγμα, δυνατόν να πληρώνουμε δισεκατομμύρια για αποζημιώσεις και να μην πληρώνουμε υπερωρίες όταν χρειάζεται και να σταματούν την εργασία τους μετά το οκτάωρο ή δεκαπεντάωρο οι εποχικοί υπάλληλοι πυροσβέστες.
      Το Πυροσβεστικό Σώμα χρωστάει χιλιάδες ρεπό στο προσωπικό του, το οποίο δυστυχώς, κύριε Υπουργέ, είναι και καταπονημένο. Η Δασική Υπηρεσία που γνωρίζει και ζει το δάσος πρέπει να ασχοληθεί ιδιαιτέρως με την πρόληψη και το Πυροσβεστικό Σώμα που ξέρει να σβήνει φωτιές, πρέπει να ασχοληθεί περισσότερο με την καταστολή, έχοντας βέβαια την εποπτεία και το συντονισμό όλης της διαδικασίας πρόληψης και καταστολής.
      Παρατηρείται τακτικά, όπως ανέφερα και στην αρχή και πρέπει να αντιμετωπιστεί σε περιπτώσεις διαχείρισης κρίσεων, σοβαρότατη έλλειψη συντονισμού μεταξύ Πυροσβεστικού Σώματος και άλλων υπηρεσιών όπως Ε.Κ.Α.Β., Δασική Υπηρεσία, εθελοντές, Τοπική Αυτοδιοίκηση, πολιτική προστασία.
      Κύριε Υπουργέ, δεν διευκρινίζονται επ’ ακριβώς οι λειτουργικές σχέσεις μεταξύ Πυροσβεστικού Σώματος και Πολιτικής Προστασίας. Η Γενική Γραμματεία Πολιτικής Προστασίας, ένας σημαντικός θεσμός προηγούμενων κυβερνήσεων, πρέπει να διατηρήσει τον επιτελικό της χαρακτήρα, αλλά οι αρμοδιότητες επιχειρησιακής δράσης θα πρέπει να αποκεντρωθούν στις περιφερειακές διοικήσεις του Πυροσβεστικού Σώματος, οι οποίες βέβαια οφείλουν να συντονίζονται σωστά με την Αυτοδιοίκηση πρώτου και δεύτερου βαθμού, αλλά και τις εθελοντικές οργανώσεις. Για την επίτευξη του στόχου αυτού θα ήταν πιο σωστό η Γενική Γραμματεία Πολιτικής Προστασίας, το Πυροσβεστικό Σώμα και τα υπόλοιπα Σώματα Ασφαλείας να είναι κάτω από έναν ενιαίο έλεγχο και εποπτεία, όπως γίνεται σε άλλα κράτη, σε άλλες κυβερνήσεις της Ευρώπης, όπου η δημόσια τάξη, το ξέρετε πολύ καλά, συνήθως είναι ένα κομμάτι του Υπουργείου Εσωτερικών.
      Η αξιοποίηση των εθελοντικών οργανώσεων θα πρέπει να γίνει σε μία ευρύτερη βάση σχεδιασμού και συντονισμού τους με όλες τις δημόσιες αρχές, να έχουν και αυτοί λόγο –οι εθελοντές δηλαδή- για την οργάνωση και προετοιμασία μιας περιοχής, ώστε να θωρακιστεί κατάλληλα απέναντι σε μια φυσική καταστροφή. 
      Αν σε όλα τα παραπάνω προσθέσουμε τον έντονο κομματισμό, που έχει παρατηρηθεί τα τελευταία δυόμισι χρόνια σε σχέση με κρίσεις, προαγωγές και μεταθέσεις, πράγμα που δεν αντιμετωπίζεται ούτε και σήμερα σωστά, πράγμα που επίσης ενθαρρύνει την αναξιοκρατία και την αδρανοποίηση ενός μεγάλου μέρους του προσωπικού, τότε μπορούμε να καταλάβουμε γιατί κλυδωνίζεται το κύρος του Πυροσβεστικού Σώματος.
Γιατί χάνεται και απαξιώνεται ό,τι είχε αποκτηθεί με τους ασφαλείς Ολυμπιακούς Αγώνες του 2004, το λεγόμενο «ολυμπιακό κεκτημένο». Γιατί γίνονται δηλώσεις, όπως αυτή του κ. Κόη, όταν ήταν υπαρχηγός το 2005, που είπε: «Ο Θεός να βάλει το χέρι του». 
      Δυστυχώς όλα αυτά τα σοβαρά προβλήματα δεν φαίνεται ότι μπορεί να τα επιλύσει το παρόν νομοσχέδιο, που ασχολείται, όμως, με την αύξηση, παραδείγματος χάρη, του αριθμού των αντιστρατήγων και υποστρατήγων από τρεις σε τέσσερις κ.λπ., ώστε να βολευτούν περισσότεροι. 
      Το παρόν νομοσχέδιο για εμάς είναι μια συρραφή ήδη ισχυουσών διατάξεων, που διέπουν το Πυροσβεστικό Σώμα, με κάποιες νέες ρυθμίσεις, οι οποίες προσπαθούν να εξωραΐσουν τη σκληρή πραγματικότητα. Δεν ασχολείται με καυτά θέματα, όπως είναι η οργανωτική δομή του Σώματος στις επιχειρησιακές μονάδες, στα κλιμάκια δηλαδή, στους σταθμούς, στις διοικήσεις, αλλά έχοντας τη συντηρητική αντίληψη ασχολείται με ρυθμίσεις της κεντρικής εξουσίας, του Αρχηγείου δηλαδή. Άλλωστε η δομή της ιεραρχίας -αρχηγός, υπαρχηγός, δύο επιθεωρητές Βορείου και Νοτίου Ελλάδας, δύο κλαδάρχες- που προτείνεται με αυτό το νομοσχέδιο ήδη λειτουργεί και κατά την άποψή μας είναι δύσκαμπτη. 
      Η προχειρότητα αυτού του νομοσχεδίου φαίνεται και από την έκθεση της Επιστημονικής Επιτροπής, όπου προβλέπονται δεκαέξι προεδρικά διατάγματα και εννέα υπουργικές αποφάσεις, σύνολο είκοσι πέντε δηλαδή, όσα και τα άρθρα. Κάθε άρθρο και προεδρικό διάταγμα ή υπουργική απόφαση. 
      Επίσης, δεν υπάρχει καμία πρόβλεψη και μελέτη για την καλύτερη αξιοποίηση του προσωπικού και των μέσων του Πυροσβεστικού Σώματος. Δεν ενισχύεται η αποκέντρωση. Πολλά θέματα κατανομών και αναγκών του προσωπικού τα αποφασίζει ο ίδιος, ο Υπουργός, χωρίς εισηγήσεις επιτροπών, πράγμα που σημαίνει ότι, ο Υπουργός Δημόσιας Τάξης, θα μπορούσε να αποφασίσει για παράδειγμα, ότι οι οργανικές θέσεις του Πυροσβεστικού Σώματος δεν είναι δωδεκάμισι χιλιάδες περίπου, αλλά είναι εννέα χιλιάδες, οπότε δεν υπάρχει κανένα κενό. 
      Τελειώνω, κύριε Πρόεδρε, λέγοντας ότι εμείς δεν αρνούμαστε ότι υπάρχουν και κάποιες θετικές διατάξεις, τις οποίες θα συζητήσουμε αύριο, όμως, η φιλοσοφία και η αρχή –εάν υπάρχει- αυτού του νομοσχεδίου δεν δίνει καμία απάντηση στις σημερινές προκλήσεις, στα σημερινά μεγάλα προβλήματα του Πυροσβεστικού Σώματος και γι’ αυτό το καταψηφίζουμε επί της αρχής. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μανωλάκη. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Το νομοσχέδιο της Κυβέρνησης συζητιέται αυτές τις μέρες, με τους εποχικούς πυροσβέστες να βρίσκονται στο δρόμο, στο δρόμο του αγώνα για την ικανοποίηση των δίκαιων αιτημάτων τους, για τη μετατροπή των συμβάσεων τους -των συμβάσεων εργασίας, των συμβάσεων ομηρίας, που δουλεύουν για πέντε μήνες και τους υπόλοιπους είναι στο ταμείο ανεργίας- σε συμβάσεις αορίστου χρόνου με πλήρη εργασιακά και ασφαλιστικά δικαιώματα. 
      Θέλουμε, κύριε Υπουργέ, να δεσμευτείτε, να απαντήσετε εδώ στην Ολομέλεια της Βουλής εάν θα ικανοποιήσετε τα αιτήματα των εποχικών δασοπυροσβεστών και εάν θα μετατραπούν οι συμβάσεις τους σε αορίστου χρόνου, για να σταματήσει πλέον η κοροϊδία των κυβερνήσεων του ΠΑ.ΣΟ.Κ. και της Νέας Δημοκρατίας σε βάρος πεντέμισι χιλιάδων εργαζομένων, οι οποίοι βρίσκονται όμηροι εδώ και χρόνια και οι οποίοι δεν ξέρουν τι τους ξημερώνει αύριο. Θέλουμε σαφείς και συγκεκριμένες δεσμεύσεις και απαντήσεις σ’ αυτούς τους ανθρώπους, οι οποίοι διαδηλώνουν στην Αθήνα σήμερα και αύριο και θα συνεχίσουν να διαδηλώνουν –να είστε σίγουροι γι’ αυτό- μέχρι να ικανοποιηθούν τα αιτήματά τους. Απ’ όλη την Ελλάδα μετακινήθηκαν και βρίσκονται στην Αθήνα ακριβώς με αυτό το αίτημα και πάνω σε αυτό το ερώτημα που θέτουμε πρέπει να δοθούν συγκεκριμένες και σαφείς απαντήσεις. 
     Η Πυροσβεστική Υπηρεσία η οποία ιδρύθηκε από το 1930 συνδέονταν με το Στρατό. Στη συνέχεια και στη μακρόχρονη πορεία της απόκτησε κάποια ανεξαρτησία, ενώ στη συνέχεια η χούντα των συνταγματαρχών, η φασιστική δικτατορία, δηλαδή, με τον αναγκαστικό νόμο 360/1968 έβαλε την Πυροσβεστική Υπηρεσία στα Σώματα Ασφαλείας ή αν θέλετε καλύτερα την έβαλε «στο γύψο». 
     Από το 1968 η Πυροσβεστική Υπηρεσία είναι ενταγμένη στα Σώματα Ασφαλείας ως Πυροσβεστικό Σώμα. Όλα τα προηγούμενα χρόνια και η Νέα Δημοκρατία και το ΠΑ.ΣΟ.Κ. διατήρησαν και λειτούργησαν το Πυροσβεστικό Σώμα με τους νόμους της χούντας. Κανένας νόμος μέχρι τώρα δεν άλλαξε την αποστολή, τις αρμοδιότητες, το χαρακτήρα και τη διάρθρωση του Πυροσβεστικού Σώματος. 
     Σήμερα έρχεται η Νέα Δημοκρατία και με το συγκεκριμένο νομοσχέδιο εντάσσει την Πυροσβεστική Υπηρεσία στα Σώματα Ασφαλείας. Συγκεκριμένα λέει ότι το Πυροσβεστικό Σώμα είναι Σώμα Ασφαλείας και υπάγεται στο Υπουργείο Δημόσιας Τάξης, έχει αρμοδιότητα που επεκτείνεται σε όλη την επικράτεια.  
     Το Πυροσβεστικό Σώμα συμμετέχει στην αντιμετώπιση κάθε έκτακτης ανάγκης και σε περιόδους ειρήνης, με δεδομένο, όμως, ότι τα Σώματα Ασφαλείας είναι κατασταλτικός μηχανισμός, ο οποίος χρησιμοποιείται για το χτύπημα των αγώνων της εργατικής τάξης του λαϊκού κινήματος των εργαζομένων και βέβαια, έτσι θέλετε να χρησιμοποιήσετε και την Πυροσβεστική Υπηρεσία. Παίρνετε ως παράδειγμα άλλες ευρωπαϊκές χώρες τις οποίες μας τις παρουσιάζετε πιο δημοκρατικές, οι οποίες έχουν πιο ισχυρούς κατασταλτικούς μηχανισμούς και χρησιμοποιούν κατασταλτικούς μηχανισμούς και την Πυροσβεστική Υπηρεσία, χρησιμοποιούν τις πυροσβεστικές αντλίες για να διαλύσουν τις διαδηλώσεις.
     Την Τετάρτη στις 27 Σεπτεμβρίου έξω από τη Βουλή ενώ γινόταν διαδήλωση των δασκάλων, εδώ μπροστά στο άγαλμα του Βενιζέλου -και καταθέτω στα Πρακτικά της Βουλής τη φωτογραφία- ήταν το πυροσβεστικό όχημα με αναμμένες τις μηχανές και έτοιμο το προσωπικό με τις αντλίες να χτυπήσει τους δασκάλους. Αρχίσατε δηλαδή, να τους προετοιμάζετε για να χτυπήσουν. Εδώ δεν πρόκειται για αναδιοργάνωση, γιατί η λέξη αναδιοργάνωση έχει και μία θετική έννοια. Εδώ πρόκειται για αποδιοργάνωση προς τα πίσω. 
     (Στο σημείο αυτό ο Βουλευτής κ. Δημήτριος Τσιόγκας καταθέτει για τα Πρακτικά την προαναφερθείσα φωτογραφία, η οποία βρίσκεται στη Γραμματεία της Διεύθυνσης Στενογραφίας και Πρακτικών της Βουλής)
     Το νομοσχέδιο δεν έχει καμία θετική εξέλιξη για την αναβάθμιση της αποστολής σε θετική κατεύθυνση. Αντίθετα το νομοσχέδιο δημιουργεί οπισθοδρόμηση στο Πυροσβεστικό Σώμα, γι’ αυτό σας καλούμε να το αποσύρετε, γιατί επιδιώκετε τη στρατιωτικοποίηση του Πυροσβεστικού Σώματος και την ένταξή του στα Σώματα Ασφαλείας.
     Αναφέρεσθε στις αρμοδιότητες και στις υποχρεώσεις του Πυροσβεστικού Σώματος, ενώ έχουμε πολλαπλάσιες αρμοδιότητες και υποχρεώσεις σε σχέση με παλιότερα. Πολλά από αυτά είναι και αποτέλεσμα της πολιτικής σας. Είναι πρόσφατες οι καταστροφικές πυρκαγιές στη Χαλκιδική που κάηκε το ένα πόδι, στη Μάνη της Πελοποννήσου που κάηκαν χιλιάδες στρέμματα. Έχουμε περισσότερα τροχαία σ΄ ολόκληρη τη χώρα, περισσότερες εκρήξεις και πυρκαγιές σ΄ εργοστάσια χημικών. Έχουμε πυρκαγιές σε αποθήκες καυσίμων. Είναι πρόσφατη η πυρκαγιά στο Λαύριο με τις αποθήκες καυσίμων που κάηκαν. Έχουμε ακόμα και τα εντεινόμενα καιρικά φαινόμενα, πλημμύρες, σεισμούς, εγκλωβισμούς, αναδασώσεις, προστασία των δασών και χίλιες δύο υποχρεώσεις, γιατί τα δάση χρειάζονται φροντίδα όλο το χρόνο. Και ενώ έχουμε μεγαλύτερες ανάγκες, ανάγκες οι οποίες πολλαπλασιάζονται καθημερινά, εσείς διατηρείτε το Σώμα με τις ίδιες οργανικές θέσεις, με ελλείψεις σε τέσσερις χιλιάδες περίπου προσωπικό. 
     Ενώ φυσιολογικά, αφού έχει αυξηθεί το αντικείμενο και οι υποχρεώσεις, θα έπρεπε να αυξήσετε τις οργανικές θέσεις του προσωπικού, αντί να μονιμοποιήσετε τους πεντέμισι χιλιάδες εποχικούς πυροσβέστες, που και αυτοί δεν φθάνουν, διατηρείτε τον ίδιο αριθμό προσωπικού, με κενά που ξεπερνούν το 30% του προσωπικού. Αυτό δείχνει και τον προσανατολισμό της πολιτικής σας, να μείνουν απροστάτευτα τα δάση, αλλά και ανοχύρωτη ολόκληρη η χώρα σε ακραία καιρικά φαινόμενα.
     Για την κάλυψη των κενών οργανικών θέσεων που υπάρχουν και οι οποίες, όπως είπα, είναι πάνω από τέσσερις χιλιάδες περίπου, η αναδιοργάνωση του Πυροσβεστικού Σώματος για μας πρέπει να γίνει με κριτήριο τις σύγχρονες ανάγκες στην πυρασφάλεια της χώρας μας.
      Και αντί η Κυβέρνηση να σχεδιάσει και να καλύψει τα κενά σε προσωπικό και σε μέσα για την αντιμετώπιση των πυρκαγιών στα δάση, αλλά και στα αστικά κέντρα σε σπίτια και επιχειρήσεις από τις πλημμύρες φέρνει αυτό το νομοσχέδιο που πραγματοποιεί αναδιοργάνωση προς τα πίσω, αφού στρατικοποιεί την Πυροσβεστική Υπηρεσία, αφαιρεί κατακτήσεις των εργαζομένων, απαγορεύει ακόμα και το δικαίωμα της απεργίας και καταστρατηγεί εργασιακά και συνδικαλιστικά δικαιώματα των εργαζομένων. Για όλα αυτά πρέπει να πούμε ότι η Κυβέρνηση πατά σταθερά στο έδαφος που δημιούργησαν όλες οι προηγούμενες κυβερνήσεις από την πτώση της χούντας μέχρι σήμερα. Δεν είχαν ψηφίσει κανένα μέτρο εκδημοκρατισμού της Πυροσβεστικής και απόδοσης δικαιωμάτων στους εργαζόμενους διατηρώντας την Πυροσβεστική Υπηρεσία στα Σώματα Ασφαλείας.
      Το Πυροσβεστικό Σώμα με βάση τις υποχρεώσεις που απορρέουν από το Κοινοτικό και από το Διεθνές Δίκαιο παρέχει βοήθεια σε άλλες χώρες. Και ενώ μέχρι τώρα η Ε.Μ.Α.Κ. πάει να βοηθήσει σε σεισμό, ας πούμε, στην Τουρκία τώρα ανοίγετε την πόρτα να πάει η Πυροσβεστική μαζί με τα στρατεύματα κατοχής για να προστατέψουν πετρελαιοπηγές, αγωγούς πετρελαίου και φυσικού αερίου για να εξυπηρετήσετε τα συμφέροντα των εταιριών πετρελαίου και φυσικού αερίου. Τονίζουμε ότι υπάρχει κίνδυνος να σταλούν πυροσβέστες σε εμπόλεμες περιοχές για να στηριχτούν ιμπεριαλιστικές επεμβάσεις των Αμερικανών και των Ευρωπαίων ιμπεριαλιστών στην ευρύτερη περιοχή της Μέσης Ανατολής αλλά και πιο μακριά. Αν βάζουν φωτιά οι αντάρτες θα πάνε οι Έλληνες πυροσβέστες να προστατέψουν τον αγωγό για να φθάνει το πετρέλαιο στα τάνκερς των ιμπεριαλιστών για να εκμεταλλεύονται τον κόσμο και να το πουλάνε πανάκριβα.
      Το νομοσχέδιο επιδιώκει την στρατικοποίηση και τον ασφυκτικό εναγκαλισμό στη χουντικής έμπνευσης ένταξη της Πυροσβεστικής στα  Σώματα Ασφαλείας. Γι’ αυτό ονομάζετε την Πυροσβεστική Υπηρεσία, Σώμα Ασφαλείας. Λέτε ότι το προσωπικό στο Πυροσβεστικό Σώμα είναι μόνιμοι δημόσιοι υπάλληλοι, έχουν ιδιαίτερη ιεραρχία αντίστοιχης της στρατιωτικής και δικούς τους κανόνες πειθαρχίας. Όμως, η διάταξη η οποία ίσχυε μέχρι σήμερα στο νόμο, στο άρθρο 9 λέει επί λέξει ότι οι υπάλληλοι του Πυροσβεστικού Σώματος είναι τακτικοί δημόσιοι πολιτικοί υπάλληλοι. Τώρα τους κάνατε στρατιωτικούς.
      Είναι φανερή η προσπάθεια και η επιδίωξη για παραπέρα στρατικοποίηση των εργαζομένων υπαλλήλων στο Πυροσβεστικό Σώμα μέσα από το νομοσχέδιο. Το Πυροσβεστικό Σώμα γίνεται ένας ακόμα κατασταλτικός μηχανισμός απέναντι στο εργατικό λαϊκό κίνημα. Το εντάσσετε ακόμη περισσότερο στους αντιτρομοκρατικούς σχεδιασμούς σε συνδυασμό με την παράγραφο 5 του άρθρου 3 η οποία αναφέρει ότι το προσωπικό μπορεί να φέρει οπλισμό. Άρα οπλίζετε όλους τους πυροσβέστες. Και αύριο θα δούμε πυροσβέστες με αυτόματα και χειροβομβίδες. Εκεί το πάτε. Μέχρι τώρα ισχύει να έχουμε οπλισμό μόνο για την ανάκριση. Και ενώ στην πράξη ποτέ δεν χρειάστηκε να φέρουν οπλισμό από τη Μεταπολίτευση και μετά, για το ανακριτικό έργο πήγαιναν οπλισμένοι. Όμως, για το ανακριτικό έργο χρειάζονται νομικοί. Να προσλάβετε δικηγόρους και νομικούς, να κάνετε τις ανακρίσεις και όχι να στέλνετε οπλισμένα αποσπάσματα. 
      Ο στρατιωτικός προσανατολισμός συνεπάγεται μια σειρά απαγορεύσεις και περιορισμούς για το προσωπικό της Πυροσβεστικής Υπηρεσίας. Απαγορεύεται ακόμη και το συνταγματικά κατοχυρωμένο δικαίωμα της απεργίας. Τους απαγορεύετε να διαμαρτυρηθούν, τους απαγορεύετε να διαδηλώσουν και να διατυπώσουν αιτήματα μέσα από τη απεργία. Τα συνδικαλιστικά όργανα των πυροσβεστών διαμαρτύρονται γιατί δεν ρωτήθηκαν ποτέ για το νομοσχέδιο. Για το νομοσχέδιο που φέρατε στη Βουλή δεν ρωτήσατε κανένα από τα συνδικάτα των πυροσβεστών. Και φυσικά, πουθενά δεν υπάρχει η σύμφωνη γνώμη τους σε ό,τι αφορά το νομοσχέδιο. Μάλιστα, αυτό το νομοσχέδιο οι ίδιοι το ονομάζουν «έκτρωμα».
      Επισημοποιεί, λοιπόν, το νομοσχέδιο με τον πιο κατηγορηματικό τρόπο την επέκταση της μερικής απασχόλησης ως μεθόδου αντιμετώπισης της πυρασφάλειας της χώρας. Αντί να δουλεύουν οι εποχικοί όλο το χρόνο σ’ ένα σωρό δουλειές –δείτε για παράδειγμα, τη Χαλκιδική ή τη Μάνη- από τώρα θα πρέπει να αρχίσουν οι αναδασώσεις και τα έργα προστασίας της περιοχής, γιατί θα τα «φάνε» οι βροχές και οι καταιγίδες και δεν θα μείνει τίποτα. 
      Και φυσικά αυτό, δεν χρειάζεται μόνο για την αντιπυρική περίοδο του καλοκαιριού, για την οποία προσφέρουν τα μέγιστα σε δύσκολες συνθήκες και, αν θέλετε, μόνοι τους -με την έννοια ότι βγαίνουν και αυτοτελή συνεργεία εποχικών πυροσβεστών σε περιοχές που τις γνωρίζουν πολύ καλά, σε δρόμους, σε παράδρομους, σε αδιέξοδα κ.λπ.- αλλά και όλο το χρόνο.
      Είπαμε, λοιπόν, ότι το δάσος χρειάζεται προστασία όλο το χρόνο και όχι μόνο κατά την αντιπυρική περίοδο. Η Κυβέρνηση της Νέας Δημοκρατίας με ευλάβεια συνεχίζει την πολιτική του ΠΑ.ΣΟ.Κ. με το προεδρικό διάταγμα του ΠΑ.ΣΟ.Κ. 124/2003. Με αυτό το διάταγμα καθορίζεται στο άρθρο 3 παράγραφος 5, εδάφιο β’ ο χρόνος εργασίας, ο τρόπος και ο χρόνος λειτουργίας των υπηρεσιών του Πυροσβεστικού Σώματος αλλά με τέσσερις χιλιάδες ελλείψεις –το επαναλαμβάνω- στο αντικείμενο. Επίσης, καταργείται το ωράριο εργασίας και επισημοποιείται και με το νόμο τον «εργασιακό μεσαίωνα», ενώ το εποχικό προσωπικό έχει κατοχυρώσει βασικά δικαιώματα μέσα από τις συλλογικές συμβάσεις εργασίας που υπογράφουν με την Ομοσπονδία τους, οι οποίες έχουν άμεση, αναγκαστική εφαρμογή με το ν. 1876/1990 στο άρθρο 16 παρ. 3. 
      Οι εποχικοί πυροσβέστες ζητούν να εξαιρεθούν και από την παράγραφο 3 του άρθρου 3, όπου αναφέρονται επί λέξει τα παρακάτω: «Όλες οι υπηρεσίες του Πυροσβεστικού Σώματος και του πυροσβεστικού προσωπικού τελούν σε διαρκή ετοιμότητα για την εκπλήρωση της αποστολής τους. Για το σκοπό αυτό, οι υπηρεσίες λειτουργούν σε εικοσιτετράωρη βάση, όλες τις μέρες του έτους και το προσωπικό θεωρείται ότι βρίσκεται σε διατεταγμένη υπηρεσία». 
      Οι εποχικοί δεν θέλουν να εντάσσονται σ’ αυτές τις διατάξεις, να τους κρατάνε σε επιφυλακή επειδή υπάρχουν ελλείψεις, πάνω από τέσσερις χιλιάδες προσωπικό. Ακόμα και για την καθαριότητα των πυροσβεστικών υπηρεσιών, στο νομοσχέδιο προβλέπονται πολύ λίγες καθαρίστριες. Αυτό δείχνει ότι θέλετε να δώσετε την καθαριότητα σε εργολάβους και να επεκτείνετε και εκεί την μερική απασχόληση.
      Τόσο η Νέα Δημοκρατία όσο και το ΠΑ.ΣΟ.Κ. κοροϊδεύετε τους πυροσβέστες και τα άλλα Σώματα της Ασφαλείας με τις υποσχέσεις για την ένταξη του επαγγέλματος στο επικίνδυνο και ανθυγιεινό. 
      Είναι, λοιπόν, ευκαιρία σ’ αυτή τη συζήτηση και στο παρόν νομοσχέδιο και αν έχετε την πολιτική βούληση, εμείς σας προτείνουμε ξανά να νομοθετήσετε το επικίνδυνο και ανθυγιεινό και στους πυροσβέστες και στους λιμενικούς και στους αστυνομικούς. Ταυτόχρονα, όλοι οι εποχικοί να μονιμοποιηθούν και να γίνουν αορίστου χρόνου, να ισχύει το οκτάωρο το οποίο κατέκτησε η εργατική τάξη πριν από εξήντα χρόνια και ταυτόχρονα, να ισχύει το πενθήμερο, τα οποία σήμερα καταργούνται και καταστρατηγούνται καθημερινά.
      Το Πυροσβεστικό Σώμα διατηρεί τη στρατιωτική ιεραρχία και η οργάνωση των υπηρεσιών ανατίθεται στον εκάστοτε Υπουργό, όπως ρυθμίσεις και θέματα που αφορούν εργαζόμενους, όπως είναι ο χρόνος εργασίας, με αποτέλεσμα να γίνονται νόμιμες και μόνιμες επιφυλακές προσωπικού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ να δώσετε και σε μένα λίγο επιπλέον χρόνο, όπως κάνατε και στους άλλους εισηγητές.
      ΠΡΟΕΔΡΕΥΩΝ (Γεώργιος Σούρλας): Τρία λεπτά, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Επίσης, αναφέρεστε στην κατάργηση κατώτερων υπηρεσιών στις πυροσβεστικές υπηρεσίες και πυροσβεστικών σταθμών, καθώς και στην αναστολή της λειτουργίας τους. Εμείς είμαστε αντίθετοι στην κατάργηση υπηρεσιών και στην αναστολή λειτουργίας πυροσβεστικών σταθμών. 
      Όμως, οι πυροσβέστες, όπως είπα και πριν, έχουν δικαίωμα να αγωνιστούν και να παλέψουν για να προβάλουν τα αιτήματά τους και να απεργήσουν. Δεν έχουν δικαίωμα να ασκήσουν το πιο ιερό δικαίωμα των εργαζομένων. Θα πρέπει, δηλαδή, να γίνει εκδημοκρατισμός, που για μας πάνω από όλα σημαίνει να έχουν οι εργαζόμενοι δικαιώματα. Αλλιώς και αν στερείτε τα δικαιώματα από τους εργαζόμενους, δεν υπάρχει εκδημοκρατισμός, ό,τι και να κάνετε. 
      Όσον αφορά το Συμβούλιο Επιτελικού Σχεδιασμού, δεν έχετε μέσα εκπρόσωπο της Ομοσπονδίας των Εποχικών Πυροσβεστών και επειδή σ’ αυτό το Συμβούλιο συζητιούνται θέματα που τους αφορούν, θεωρούμε ότι πρέπει να εκπροσωπούνται και να εκφράζουν τη γνώμη τους.
      Σε ό,τι αφορά τα Συμβούλια Διαχείρισης Κρίσεων, προβλέπεται να καλούνται και ιδιωτικοί φορείς για την αντιμετώπιση εκτάκτων και σοβαρών συμβάντων που μπορούν να κλονίσουν το αίσθημα ασφάλειας του κοινωνικού συνόλου. Ποιοι ιδιωτικοί φορείς θα συμμετέχουν, με ποια κριτήρια και γιατί δεν έχετε μέσα και τους πυροσβέστες και έχετε ιδιώτες; Ποιους θα βάλετε μέσα; 
      Η Κυβέρνηση ακολουθώντας την πολιτική του ΠΑ.ΣΟ.Κ. επισημοποιεί με τον πιο κατηγορηματικό τρόπο την μερική απασχόληση και αναφέρεται στο Πυροσβεστικό Σώμα στο άρθρο 8 στην παράγραφο 5. Λέει συγκεκριμένα για την αντιμετώπιση εποχικών αναγκών και μόνο για την κατά τη διάρκεια της αντιπυρικής περιόδου μπορεί να προσλαμβάνεται προσωπικό με σχέση εργασίας ορισμένου χρόνου για την υποβοήθηση του πυροσβεστικού προσωπικού.
      Εμείς είμαστε αντίθετοι με τη μερική απασχόληση, ενώ εσείς και το ΠΑ.ΣΟ.Κ. τους προσλαμβάνετε για πέντε μήνες το χρόνο, για πέντε χρόνια και μετά τους διώχνετε. Δείτε εδώ όπως είπα εάν θα μετατρέψετε τις συμβάσεις τους σε αορίστου χρόνου ή αν θα συνεχίσετε να τους έχετε αλυσοδεμένους ομήρους ως αναλώσιμο υλικό. 
      Στην εισηγητική έκθεση λέτε ότι περικόπτονται 140.000 ευρώ. Η φιλοσοφία του νομοσχεδίου είναι φιλοσοφία περικοπών. Η πολιτική που υπηρετεί το νομοσχέδιο είναι πολιτική περικοπής των δικαιωμάτων των εργαζομένων, απόρριψης των αιτημάτων των εργαζομένων για  κάλυψη των οργανικών θέσεων με βάση τις ανάγκες και σήμερα, που λείπουν τέσσερις χιλιάδες άτομα, αντί να προσλάβετε και να μην κάνετε περικοπές, εσείς φροντίζετε να κάνετε περικοπές ακόμα και σε χρήματα. 
      Είναι ανάγκη όμως οι εργαζόμενοι να δυναμώσουν τον αγώνα τους μαζί με τους άλλους εργαζόμενους για την υπεράσπιση και διεύρυνση των επιδομάτων τους για να μονιμοποιηθούν οι εποχικοί, κάτι που ζητάει το 88% του ελληνικού λαού, που  θέλει τη μονιμοποίησή τους μετά από πανελλαδική έρευνα που έγινε και δημοσιεύθηκε. Πάρτε το υπόψη σας και τα υπόλοιπα στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα.
      Το λόγο έχει ο κ. Φώτης Κουβέλης ως Κοινοβουλευτικός Εκπρόσωπος του Συνασπισμού. 
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, το νομοσχέδιο είναι προφανές για τον κάθε καλόπιστο, όταν τον μελετά ότι με τις ρυθμίσεις που εισάγει δεν αναβαθμίζει το Πυροσβεστικό Σώμα, δεν το αναδιοργανώνει, παρά τη φιλόδοξη όσο και αβάσιμη αναφορά που γίνεται σε αυτή την υπόθεση. 
      Πρόκειται ουσιαστικά για μία κωδικοποίηση υπαρχουσών διατάξεων, χωρίς να υπάρχει βαθιά τομή, σε ένα Σώμα το οποίο έχει ηρωική συμπεριφορά, αλλά έχει ταυτόχρονα και τεράστια προβλήματα. 
      Είναι μεγάλος ο αριθμός των συμβασιούχων που στηρίζουν το έργο του Πυροσβεστικού Σώματος και ενώ το στηρίζουν και αποδεδειγμένα δεν υπάρχει αμφισβήτηση περί αυτού, με αυτοθυσία προωθούν το έργο του Πυροσβεστικού Σώματος, παραμένουν σε μια ιδιότυπη «εργασιακή αιχμαλωσία» αφού άλλωστε το 2008 κύριε Υπουργέ, με δεδομένο το προεδρικό διάταγμα 164, οι περισσότεροι από αυτούς, η συντριπτική πλειοψηφία θα φύγει από το Σώμα και θα χάσει τη δουλειά του. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το 2007.
      ΦΩΤΗΣ ΚΟΥΒΕΛΗΣ: Τέλος του 2007, αρχές του 2008.
      Και εδώ υπάρχει μια μεγάλη εκκρεμότητα, αυτοί οι συμβασιούχοι αποδεδειγμένα στηρίζουν στο μέγιστο βαθμό το έργο του Πυροσβεστικού Σώματος. 
      Και έρχεται αυτή η πολιτεία με την παρούσα, και την προηγούμενη κυβέρνηση να τους κρατάει σε μία «αιχμαλωσία» εργασιακού χαρακτήρα, να μην τακτοποιεί την εργασιακή τους κατάσταση και εν τέλει να μην τους ανταμείβει, γενόμενη έτσι αυτή η πολιτεία, με τις κυβερνητικές της εκφράσεις, αγνώμων προς μία κατηγορία εργαζομένων που επαναλαμβάνω δεν υπάρχει αντίθετη άποψη ότι προσφέρουν τεράστιο έργο. Πολύ δε περισσότερο που  όταν θα επισυμβεί η απομάκρυνσή τους, αν δεν αλλάξουν τα πράγματα, θα υπάρξουν, κοινωνικά θύματα. Είναι οικογενειάρχες, έχουν παιδιά, και δεν επιλέγω να συγκινήσω κανέναν με αυτονόητα μεγέθη που είναι σε όλες και όλους γνωστά. Επιλέγω όμως να τα επισημάνω για να καταγγείλω όσο και να καταδικάσω αυτή την αβελτηρία της πολιτείας, έτσι όπως εκφράζεται κάθε φορά με τις κυβερνήσεις, σε σχέση με τη μη επίλυση αυτού του προβλήματος. 
      Και νομίζω, κύριε Υπουργέ, ότι οφείλει η Κυβέρνηση –και ανεξάρτητα από το σχετικό νομοσχέδιο- με μία άλλη άμεση ρύθμιση να αντιμετωπίσει αυτό το πρόβλημα. Γιατί είμαι βέβαιος ότι κανένας δεν θέλει αυτοί οι άνθρωποι να βρίσκονται σ' αυτό το εργασιακό καθεστώς με την ανασφάλεια και την αγωνία να τους συνοδεύει.
      Κυρίες και κύριοι συνάδελφοι, υποστήριξα την άποψη ότι δεν αναδιοργανώνει το Πυροσβεστικό Σώμα το νομοσχέδιο και οφείλω να αναφερθώ σε συγκεκριμένα στοιχεία αποδεικτικά του πολιτικού μου ισχυρισμού για το συγκεκριμένο νομοσχέδιο. Δεν εξειδικεύει και δεν οριοθετεί τα καθήκοντα των εργαζομένων στο Πυροσβεστικό Σώμα, με αποτέλεσμα να έχουμε μία γενική αναφορά στα καθήκοντα, πράγμα που σημαίνει ότι δεν υπηρετείται μια διοικητική δομή αποτελεσματική. Πιθανόν να με ρωτήσετε, αυτό ήταν αναγκαίο να γίνει με το παρόν νομοσχέδιο; Βεβαίως. 
      Θέλετε ένα δεύτερο παράδειγμα; Τους ανατίθενται εργασίες αντιμετώπισης βιολογικών, ραδιολογικών, πυρηνικών καταστροφών. Και ρωτώ: Χωρίς την πρόσληψη των ειδικών; Είναι δυνατόν να έχουμε πρόβλεψη τέτοιου αντικειμένου, χωρίς να υπάρχουν συγκεκριμένες προβλεπόμενες, άρα οριοθετημένες αρμοδιότητες θέσεων και να μιλάμε για ένα τόσο σημαντικό ζήτημα, όπως είναι η αντιμετώπιση των πυρηνικών καταστροφών ή των βιολογικών, ή των ραδιολογικών καταστροφών; 
      Περαιτέρω, δεν γίνεται καμία συγκεκριμένη αναφορά στη διάταξη για ίδρυση, κατάργηση, συγχώνευση υπηρεσιών και αναστολή λειτουργίας χωρίς την πρόβλεψη για την κατάσταση του προσωπικού που έχει προσληφθεί και υπηρετεί σ' αυτό. Επαναλαμβάνω, γίνεται μία γενική αναφορά για το προσωπικό στα γενικά καθήκοντα, χωρίς διάκριση προσωπικού επιχειρήσεων και προσωπικού διοικητικής υποστήριξης. 
      Περαιτέρω, θα επαναφέρω, κύριε Υπουργέ, αυτό που σας είπα στη Διαρκή Επιτροπή για να εξασφαλίσω και τον τότε επαινετικό σας λόγο, ότι είναι ορθή η επισήμανση που έκανα.
      Κυρίες και κύριοι συνάδελφοι, ξέρετε ότι οι εργαζόμενοι στο Πυροσβεστικό Σώμα ανήκουν σε διαφορετικά ασφαλιστικά ταμεία; Το γνωρίζετε, είμαι βέβαιος. 
      Κύριε Υπουργέ, σας θυμίζω, εσείς μου είπατε ότι ήταν εξαιρετικά ορθή η επισήμανση που έκανα, για να σας πω και τότε, να σας πω και σήμερα, ότι βεβαίως δεν είναι της αποκλειστικής σας αρμοδιότητας αυτό το θέμα, είναι συναρμόδια Υπουργεία και ένα από αυτά είναι το δικό σας.
      Επιτέλους, κυρίες και κύριοι συνάδελφοι, δεν μπορούμε να μιλούμε για την αναδιοργάνωση, όπως πλασματικά και ψευδεπίγραφα νομίζω ότι αναφέρει το σχέδιο νόμου, χωρίς να έχουμε τακτοποιήσει με ενιαία ρύθμιση ενός σημαντικού ζητήματος, όπως είναι αυτό των ασφαλιστικών δικαιωμάτων, της ασφαλιστικής κάλυψης των εργαζομένων στο Πυροσβεστικό Σώμα.
      Επίσης, υπάρχει διάταξη για τη σύσταση λογαριασμού αλληλοβοηθείας στο Πυροσβεστικό Σώμα, χωρίς όμως να προκύπτει ο σκοπός της σύστασης, ο τρόπος λειτουργίας, αλλά και οι λόγοι παροχής βοηθήματος. 
      Βεβαίως, θα μου πείτε ότι είναι ένα δευτερεύον ζήτημα. Δεν είναι καθόλου δευτερεύον, το συνδέω και με το προηγούμενο που ανέφερα, δηλαδή αυτής της πολυδιάσπασης των ασφαλιστικών φορέων στους οποίους ανήκουν οι εργαζόμενοι –επαναλαμβάνω- στον ίδιο φορέα, στο Πυροσβεστικό Σώμα. Δεν μπορεί να φιλοδοξεί αυτό το νομοσχέδιο αυτό που διακηρύττει ότι είναι ένα νομοσχέδιο που αναδιοργανώνει, που αναβαθμίζει. Τίποτα από όλα αυτά δεν κάνει, από την ώρα που συντηρεί και συντηρεί με έναν εκπληκτικά ανορθόδοξο τρόπο μία κατάσταση, η οποία δεν είναι τιμητική ούτε για την πολιτεία ούτε έρχεται να βοηθήσει το έργο του Πυροσβεστικού Σώματος, το οποίο όλες και όλοι συμφωνούμε με ηρωικές προσπάθειες καταγράφει ένα σημαντικό έργο κάθε φορά που θα ζητηθεί η παρέμβασή του. 
      Κυρίες και κύριοι συνάδελφοι, με το Πυροσβεστικό Σώμα υπάρχει ένα ζήτημα: Είναι στρατιωτικό Σώμα; Είναι πολιτική υπηρεσία; Ή είναι ένα ιδιότυπο Σώμα που έχει στρατιωτική δομή, έχει καθήκοντα στρατιωτικού χαρακτήρα και ταυτόχρονα είναι πολιτικό Σώμα; 
      Δυστυχώς, μέχρι τώρα αυτό το κράτος, αυτή η πολιτεία επέλεξε ένα διφυή χαρακτήρα, τον οποίο συντηρεί το νομοσχέδιο, για το Πυροσβεστικό Σώμα. Και ποιος είναι αυτός ο διφυής χαρακτήρας; Από τη μια μεριά έχει στρατιωτικό χαρακτήρα, στρατιωτική δομή και από την άλλη, ως προς ορισμένες άλλες ρυθμίσεις, υπάγεται σε άλλες διατάξεις, τις διατάξεις που αναφέρονται στις πολιτικές υπηρεσίες. Για παράδειγμα οι εργαζόμενοι στο Πυροσβεστικό Σώμα μπορούν να συνδικαλίζονται στο πλαίσιο της εργατικής νομοθεσίας. 
      Όμως, έρχεται σήμερα μια διάταξη που ομιλεί ουσιαστικά για την κατάργηση του ωραρίου, από την ώρα που τους θέλει να είναι σε μια γενική επιφυλακή και ας επιλέξουμε την κατάλληλη έκφραση,  για να συνεννοηθούμε. Έτσι, ανοίγει ο δρόμος για την εγκατάλειψη και των στοιχείων που αναφέρονται στην πολιτική δομή του Πυροσβεστικού Σώματος, προκειμένου σιγά-σιγά και δια της διολισθήσεως να έχουμε απόλυτη μετατροπή και εγκατάσταση του στρατιωτικού χαρακτήρα για το Πυροσβεστικό Σώμα. Αυτό είναι πρωτοτυπία ευρωπαϊκού χαρακτήρα. Πολλοί ομνύουν στο όνομα της Ενωμένης Ευρώπης –και καλά κάνουν- για μια σειρά από ζητήματα, αλλά κακά πράττουν, όταν δεν αξιοποιούν εμπειρίες και παραδοχές, οι οποίες είναι δοκιμασμένες ως προς την αποτελεσματικότητά τους από τον ευρωπαϊκό χώρο. 
      Γι’ αυτούς τους λόγους, κυρίες και κύριοι συνάδελφοι, δεν μπορώ να ψηφίσω το σχέδιο νόμου επί της αρχής. Και δεν μπορώ να το ψηφίσω και θα το καταψηφίσω, γιατί δεν αντιμετωπίζει κανένα από τα μεγάλα, σημαντικά και εκκρεμή ζητήματα του Πυροσβεστικού Σώματος. 
      Ολοκληρώνοντας, κύριε Πρόεδρε, θέλω να αναφερθώ και σε δύο άλλα ζητήματα. 
      Το πρώτο: Ορθά η προστασία και η πυρόσβεση των δασών έχει ανατεθεί στο Πυροσβεστικό Σώμα. Ορθότατα το Πυροσβεστικό Σώμα απέδειξε ότι μπορεί να κάνει πολύ καλά τη δουλειά του και στον τομέα αυτό. Όμως, καθόλου ορθά και λαθεμένα δεν υπάρχει η συνεργασία -και μάλιστα σε μια διαρκή βάση, με μία συνέχεια- με τις Δασικές Υπηρεσίες. Διότι αυτή η συνεργασία θα εξασφάλιζε τη μεταφορά εμπειρίας και γνώσης για το τι είναι δάσος, πώς μπορεί να σβήνουν οι φωτιές σε αυτό, ποια είναι η σύσταση των δασών, από την ώρα που και οι δασικές υπηρεσίες θα ήσαν παρούσες σε αυτόν το συγκεκριμένο σκοπό, σε αυτό το αντικείμενο, που είναι το σβήσιμο των πυρκαγιών στα δάση. 
      Επαναλαμβάνω: Σε καμία περίπτωση δεν εισηγούμαι τη μεταφορά αυτής της αρμοδιότητας, τη μετακίνησή της στις Δασικές Υπηρεσίες. Εκείνο, όμως, που διεκδικώ και το διεκδικώ εξαιρετικά καλόπιστα είναι να υπάρχει μια προβλεπόμενη, διαρκής συνεργασία μεταξύ του Πυροσβεστικού Σώματος και της Δασικής Υπηρεσίας. 
      Το δεύτερο: Είναι καιρός οι προσλήψεις στο Πυροσβεστικό Σώμα να γίνονται μέσα από το σύστημα των πανελληνίων εξετάσεων, όπως συμβαίνει και για τα Σώματα Ασφαλείας. Πέτυχε ο θεσμός εκεί. Γιατί να μην εφαρμοστεί και για τις προσλήψεις στο Πυροσβεστικό Σώμα; Σας καλώ, κύριε Υπουργέ, να μελετήσετε το θέμα και χωρίς άλλη καθυστέρηση να προωθήσετε αυτή τη ρύθμιση, έτσι ώστε μέσα από το σύστημα των πανελληνίων εξετάσεων να έχουμε προσλήψεις αξιοκρατικές, αντικειμενικές, άρα χρήσιμες και ωφέλιμες για το Πυροσβεστικό Σώμα και, εν τέλει, για την ελληνική κοινωνία. 
      Σας κάνω έκκληση, κύριε Υπουργέ, κατεβαίνοντας από το Βήμα. Τακτοποιήστε τους συμβασιούχους. 
Είναι άδικο, είναι φοβερό αυτή η πολιτεία να δείχνει αγνωμοσύνη σ’ αυτούς τους ανθρώπους που προσφέρουν αποδεδειγμένα σημαντικό έργο στο πλαίσιο της λειτουργίας του Πυροσβεστικού Σώματος. Και είμαι βέβαιος, κυρίες και κύριοι συνάδελφοι, ότι κανένας, ούτε η Κυβέρνηση ούτε καμία από τις πτέρυγες της Βουλής θα είμαστε ευτυχείς αν βλέπουμε αυτούς τους ανθρώπους να ζουν μέσα σ’ αυτό το κλίμα της αγωνίας και της «εργασιακής αιχμαλωσίας».
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
    Εισερχόμαστε στον κατάλογο των ομιλητών-Βουλευτών και το λόγο έχει ο  κ. Δερμεντζόπουλος.
    ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, κύριε Υπουργέ, προορισμός και αποστολή του Πυροσβεστικού Σώματος που απορρέει από τον ιδρυτικό του νόμο, αλλά και από τον κανονισμό της εσωτερικής του υπηρεσίας, είναι η ασφάλεια και η προστασία της ζωής και της περιουσίας των πολιτών και του κράτους από τους κινδύνους των πυρκαγιών και των θεομηνιών εν γένει. 
    Ενδεικτικά αναφέρω, για να αντιληφθούμε τον ύψιστο ρόλο της Πυροσβεστικής, ότι η αποστολή της συνίσταται στην κατάσβεση των πυρκαγιών, στην αντιμετώπιση τεχνολογικών ατυχημάτων και βιομηχανικών καταστροφών, στη λήψη και επιβολή προληπτικών μέτρων για κινδύνους από φυσικές καταστροφές, στην περιφρούρηση και τη διαφύλαξη της δημόσιας περιουσίας, στην παροχή πρώτων βοηθειών σε τραυματισθέντες, σε όσα άτομα τη χρειάζονται, στη συμβολή της στην Πολιτική Προστασία και πολιτική άμυνα της χώρας μας, στην ενίσχυση της Ελληνικής Αστυνομίας και των Στρατιωτικών Αρχών, όταν απαιτείται, στην εκπαίδευση και την ενημέρωση προσωπικού των επιχειρήσεων, σχολείων, σε θέματα αντιμετώπισης πυρκαγιών, καθώς και στην εκπόνηση, σύνταξη και εφαρμογή σχεδίων για την πρόληψη και αντιμετώπιση διάφορων καταστροφών κ.λπ..
    Στατιστικά στοιχεία καταδεικνύουν το ρυθμό και την ποιότητα της δραστηριότητας του Σώματος. Το Πυροσβεστικό Σώμα επεμβαίνει κατά μέσο όρο ανά έτος σε πενήντα πέντε χιλιάδες περιπτώσεις περίπου. Απ’ αυτές, οι είκοσι πέντε χιλιάδες αφορούν πυρκαγιές και οι υπόλοιπες τριάντα χιλιάδες αφορούν διασώσεις, εγκλωβισμούς σε ανελκυστήρες και λοιπά συμβάντα. Δηλαδή πραγματοποιούνται κατά μέσο όρο την ημέρα εκατόν σαράντα οκτώ επεμβάσεις. Και το μεγαλύτερο μέρος της πυροσβεστικής δραστηριότητας αφορά στο λεκανοπέδιο Αττικής. 
    Πλέον των παραπάνω συμβάντων, οι υπηρεσίες του Πυροσβεστικού Σώματος ασχολούνται καθημερινά με την πυρασφάλεια λιμενικών χώρων, αεροδρομίων και λοιπών βιομηχανικών εγκαταστάσεων με την επιβολή και τον έλεγχο των μέτρων πυρασφάλειας στους διάφορους βιομηχανικούς, βιοτεχνικούς και λοιπούς χώρους, καθώς και με τη διάθεση του προσωπικού και των μηχανημάτων για την εκπαίδευση διάφορων οργανωμένων ομάδων πυροπροστασίας.
    Κυρίες και κύριοι συνάδελφοι, η αρχική αποστολή του Σώματος ήταν η κατάσβεση μιας φωτιάς. Στις μέρες μας ο κίνδυνος από τη φωτιά εξακολουθεί, όχι μόνο να υπάρχει, αλλά να είναι και περισσότερο σοβαρός απ’ ό,τι στις παλιότερες εποχές. Γιατί αντίθετα, ο πολιτισμός και ιδιαίτερα η τεχνολογική πρόοδος αντί να μειώσει, αύξησε τις καταστροφικές συνέπειες της φωτιάς. Αυτό δεν είναι δύσκολο να το αντιληφθεί κανείς, αν λάβει υπ’ όψιν του ότι τα κυριότερα υλικά που σήμερα είναι υπεύθυνα για τις καταστροφικές συνέπειες των πυρκαγιών, στο παρελθόν ήταν άγνωστα, ή σχεδόν άγνωστα, όπως το πετρέλαιο, το υγραέρο, τα εκρηκτικά και τα πυρηνικά. 
    Άλλος λόγος της αύξησης του κινδύνου από τη φωτιά, εξαιτίας πάντα της τεχνολογικής εξέλιξης του ανθρώπου, είναι και η συσσώρευση αγαθών, δηλαδή θερμικού φορτίου και η συνοίκηση πολλών ανθρώπων σε μικρό χώρο. Σήμερα κτίζονται τεράστιες αποθήκες και ουρανοξύστες, που δίνουν τη δυνατότητα σε μικρή επιφάνεια γης, να έχουμε συσσώρευση τεράστιων ποσοτήτων θερμικού φορτίου και να στεγάζονται χιλιάδες άνθρωποι.
      Επομένως, κυρίες και κύριοι συνάδελφοι, είναι ευνόητο ότι σε περίπτωση πυρκαγιάς που θα εκδηλωθεί σε τέτοιους χώρους, η καταστροφή, συγκριτικά με το παρελθόν, θα είναι κατά πολύ μεγαλύτερη. 
      Ενώπιον, λοιπόν, αυτής της πραγματικότητας, δηλαδή εξαιτίας αύξησης των κινδύνων από τη φωτιά λόγω της βιομηχανικής και τεχνολογικής προόδου της ανθρωπότητας, αλλά και μετά από συγκεκριμένα και μάλιστα πρόσφατα περιστατικά μεγάλων πυρκαγιών στη χώρα μας -είναι πρόσφατες και ανυπολόγιστες οι ζημίες από τις φωτιές της Χαλκιδικής και της Μάνης το καλοκαίρι που πέρασε- καθίσταται πια, πιο επιτακτική από ποτέ, η ανάγκη για την αναδιάρθρωση και τη συστηματοποίηση του τρόπου λειτουργίας του Πυροσβεστικού Σώματος, τόσο για τα ίδια τα μέλη του, όσο και για το σύνολο της κοινωνίας. Είναι αυτό που εύστοχα περιγράφεται στην αιτιολογική έκθεση, η «επανοικοδόμηση» του Σώματος.
      Κυρίες και κύριοι συνάδελφοι, στόχος του παρόντος νομοσχεδίου είναι με σύνεση και υπευθυνότητα να αποσαφηνιστεί η αποστολή του Σώματος, να ληφθεί πρόνοια για την ορθή στελέχωση και εκπαίδευση του προσωπικού του, να διαφυλάσσονται οι προϋποθέσεις για την αποτελεσματικότερη χάραξη των στρατηγικών λειτουργίας. Το Πυροσβεστικό Σώμα της χώρας αποτελείται από πυροσβέστες και από εθελοντές με υψηλό αίσθημα ευθύνης και ευσυνειδησίας. Γι’ αυτό το έμψυχο δυναμικό καταρχήν θα πρέπει να υπάρχει ένα σαφές πλαίσιο που θα οργανώνει τη δράση του και που θα του δημιουργεί και μία ασφάλεια δικαίου.
      Κύριε Υπουργέ, ακούγοντας τους τέσσερις εισηγητές πριν από εμένα, σε αυτό το σημείο θα πρέπει να σημειώσω και εγώ την ανάγκη να επιλυθεί πια το χρόνιο πρόβλημα που έχει δημιουργηθεί με τους πέντε χιλιάδες πεντακόσιους εποχιακούς πυροσβέστες, που καλύπτουν ένα μεγάλο τμήμα του Σώματος, που η προσφορά τους είναι αναμφισβήτητα σημαντική και παραμένουν σε μία διαρκή ανασφάλεια και εργασιακή εκκρεμότητα, αλλά και την πρόνοια που πρέπει να ληφθεί, επιτέλους, σχετικά με την αποκατάστασή τους μέσα στο στενό πυρήνα του ανθρώπινου δυναμικού της Πυροσβεστικής, όταν μόνο ενδεικτικά αναφέρονται στην παράγραφο 5 του άρθρου 8 του προς ψήφιση νομοσχεδίου. Ενώ μάλιστα υπάρχουν και από μία σειρά αποφάσεων Πρωτοδικείων της χώρας μας όπως της Τρίπολης, της Ευρυτανίας, των Χανίων, των Αθηνών, της Ορεστιάδας, του Ρεθύμνου, -έξι συνολικά στον αριθμό- που δικαιώνουν το αίτημά τους για μετατροπή των συμβάσεων τους από ορισμένου σε αορίστου χρόνου και να είστε βέβαιος ότι θα ακολουθήσουν και άλλες τέτοιες αποφάσεις. 
      Κυρίες και κύριοι συνάδελφοι, βασικό στόχο αυτής της κυβερνητικής πρωτοβουλίας γι’ αυτό το νομοσχέδιο αποτελεί η ενίσχυση της ποιότητας του Σώματος, τόσο του ανθρώπινου δυναμικού, όσο και των μέσων που χρησιμοποιούνται. Ποιότητα και με την έννοια της αποτελεσματικότητας και γιατί υπάρχει άμεση σύνδεση και συμπλοκή με το ευρύτερο δημόσιο συμφέρον, αλλά κυρίως με ανθρώπινες ζωές, με σπίτια, με περιουσίες, με δάση, δηλαδή με όλα τα αγαθά που αφορούν τον άνθρωπο.
      Με το παρόν νομοσχέδιο ρητά και ξεκάθαρα ρυθμίζονται όλα τα σχετικά με τη λειτουργία του Πυροσβεστικού Σώματος, όπως είναι η αποστολή, οι αρμοδιότητες, ο χαρακτήρας της υπηρεσίας και του προσωπικού, η διάρθρωση των υπηρεσιών, το Αρχηγείο, η Διοίκηση και η σύσταση των διάφορων συμβουλίων.
      Ακόμα, στις διατάξεις υπάρχουν προβλέψεις για το προσωπικό και τις κατηγορίες του, για τις οργανικές θέσεις πυροσβεστικού και πολιτικού προσωπικού, ώστε όλες οι ενέργειες να πραγματοποιούνται με διαφάνεια και σύμφωνα με το νόμο, για την εκπαίδευση του προσωπικού, για τον έλεγχο των κατασταλτικών μέσων και των υλικών, ώστε τελικά να επιτυγχάνεται και το βέλτιστο αποτέλεσμα.
      Υπάρχουν, επίσης, προβλέψεις για την οικονομική διαχείριση και τον προϋπολογισμό του Σώματος, καθώς και για τις μετακινήσεις, τις άδειες, την υγειονομική περίθαλψη και τις βραβεύσεις του προσωπικού.
      Κυρίες και κύριοι συνάδελφοι, το Πυροσβεστικό Σώμα είναι σε πολύ υψηλό σημείο στη συνείδηση του λαού μας και δικαιολογημένα. Τα δείγματα που μας δίνουν, είναι δείγματα αλληλεγγύης, αυταπάρνησης, αυτοθυσίας και συνεργασίας. Χρέος δικό μας είναι να διασφαλίσουμε και να εξασφαλίσουμε με κάθε δυνατό μέσο τις καλύτερες προϋποθέσεις, μέσα στις οποίες οι πυροσβέστες μας θα εκτελούν το καθήκον τους. Το παρόν νομοσχέδιο είναι ζωτικής σημασίας, καθώς βάζει σε τάξη και σε σειρά ένα από τα ισχυρότερα και πιο αναγκαία Σώματα μίας χώρας. Είναι, ακόμα, και ένα επιπλέον στίγμα πολιτικής διαδρομής. Μίας διαδρομής με υπευθυνότητα, με κοινωνική ευαισθησία και λογική που τελικό στόχο έχει την ύπαρξη ενός κράτους δικαίου, σύγχρονου και αποτελεσματικού, με πολίτες και προστατευμένους και ασφαλείς. Με αυτό το σκεπτικό υπερψηφίζω το παρόν νομοσχέδιο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δερμετζόπουλο. 
      Κύριοι συνάδελφοι, παράκληση να μην υπερβαίνουμε το οκτάλεπτο, είναι εγγεγραμμένοι είκοσι δύο συνάδελφοι να μιλήσουν.
      Το λόγο έχει ο κ. Παντούλας.  
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, μου προξενεί ιδιαίτερη εντύπωση η ευκολία με την οποία στον τίτλο του υπό ψήφιση σχεδίου νόμου γίνεται χρήση λέξεων με κρίσιμη σημασία, όπως «αναδιοργάνωση» και «αναβάθμιση». Λέξεις οι οποίες στην αιτιολογική έκθεση κωδικοποιούνται στη φράση «επανοικοδόμηση του Πυροσβεστικού Σώματος», για να αποφευχθεί προφανώς ο ενοχοποιημένος πλέον στη συνείδηση της ελληνικής κοινωνίας όρος επανίδρυση.
      Κρίνω, λοιπόν, σκόπιμο να προσδιορίσω εννοιολογικώς τη σημασία των συγκεκριμένων λέξεων με την ελπίδα να συμβάλω στο μέτρο του δυνατού, στη διαμόρφωση άποψης από την Εθνική Αντιπροσωπεία, όσον αφορά την ταυτοποίηση τους ή μη, με το περιεχόμενο των άρθρων του υπό συζήτηση νομοθετήματος. Εξάλλου, ο κύριος Υπουργός Δημόσιας Τάξης είναι εγκρατής, περί την ελληνική γλώσσα και θα το αντιληφθεί απολύτως.
      Αναδιοργάνωση, λοιπόν, σημαίνει την εκ νέου οργάνωση με σκοπό την επίτευξη καλύτερης λειτουργίας. Αναβάθμιση ονομάζεται η άνοδος του επιπέδου, η βελτίωση των δυνατοτήτων, η προώθηση προσώπου ή πράγματος σε υψηλότερη σημείο, σε μια κλίμακα αξιολόγησης και προτεραιοτήτων. Και τέλος, με τον όρο επανοικοδόμηση κατά κυριολεξία νοείται το ξαναχτίσιμο και μεταφορικώς η εκ νέου δημιουργία και εδραίωση μιας κατάστασης.
      Κυρίες και κύριοι Βουλευτές, στην αιτιολογική έκθεση γίνεται αναφορά, και δικαίως, σε μετρήσεις της κοινής γνώμης σύμφωνα με τις οποίες οι πολίτες έχουν απόλυτη εμπιστοσύνη στους Έλληνες πυροσβέστες για το αξιόμαχο και τον επαγγελματισμό τους, καθώς, επίσης, και στο γεγονός ότι το Πυροσβεστικό Σώμα είναι καταξιωμένο σε πολύ υψηλό βαθμό στη συνείδηση της ελληνικής κοινωνίας. Ως Βουλευτής του ΠΑ.ΣΟ.Κ. αισθάνομαι περηφάνια για τη δουλειά που έγινε στο Πυροσβεστικό Σώμα από τις κυβερνήσεις μας.
      Εάν, λοιπόν, η έννοια των κρίσιμων λέξεων του τίτλου και της αιτιολογικής έκθεσης, δεν μπορεί να είναι άλλη από αυτή που προαναφέρθηκε και ταυτοχρόνως, αν η δική μας άποψη συμπίπτει με τις έρευνες της κοινής γνώμης, σε ό,τι αφορά τη θετική της εκτίμηση για το Πυροσβεστικό Σώμα, τότε προκύπτει το εξής απλό ερώτημα, το οποίο απευθύνω προς όλους, με ιδιαίτερη αναφορά στους Βουλευτές της Συμπολίτευσης και προφανώς προς τον παριστάμενο αρμόδιο Υπουργό. Τους καλώ να μου υποδείξουν τα σημεία εκείνα του νομοσχεδίου που δικαιώνουν χαρακτηρισμούς με ιδιαίτερη αξιακή φόρτιση, όπως αναδιοργάνωση, αναβάθμιση και επανοικοδόμηση. Είναι σίγουρο ότι δεν πρόκειται να βρεθούν.
      Η απόσταση του τίτλου από το περιεχόμενο του νομοσχεδίου είναι δυστυχώς μεγάλη. Ο Εισηγητής του ΠΑ.ΣΟ.Κ. ο κ. Μανωλάκης και οι άλλοι ομιλητές ανέλυσαν εμβριθώς όλα τα κενά του σχεδίου νόμου, τις ελλείψεις και την προχειρότητά του και τόνισαν το αυτονόητο, σχετικά με τη ρύθμιση των εργασιακών σχέσεων των εποχικών πυροσβεστών. Επιτέλους, το θέμα αυτό, ας λυθεί σήμερα με ομοφωνία όλων των πτερύγων της Βουλής.
      Είναι εμφανές ότι το συγκεκριμένο σχέδιο νόμου ήρθε να καλύψει τις επικοινωνιακές σκοπιμότητες του Υπουργείου Δημόσιας Τάξης και ταυτοχρόνως να επιβάλει μια βαθύτατα συντηρητική στροφή στη διοίκηση και λειτουργία του Πυροσβεστικού Σώματος, δηλαδή τη στρατιωτικοποίησή του. 
      Καταθέτω προς τούτο στα Πρακτικά της Βουλής το έγγραφο της Ένωσης Υπαλλήλων Πυροσβεστικού Σώματος Περιφέρειας Ηπείρου, όπου επισημαίνονται όσα ειπώθηκαν και από άλλους ομιλητές.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Κυρίες και κύριοι Βουλευτές, η απαξίωση των όρων αναδιοργάνωση, αναβάθμιση και επανοικοδόμηση βρίσκει γόνιμο πεδίο εφαρμογής στις ρυθμίσεις του σχεδίου νόμου που αναφέρονται στο κρίσιμο θέμα της κατάταξης ή πρόσληψης κάθε κατηγορίας πυροσβεστικού προσωπικού.
      Στο κείμενο του σχεδίου νόμου φαίνεται να περισσεύουν λογικές λαφυραγώγησης του κράτους. Η Κυβέρνηση αδυνατεί να κατανοήσει ότι οι παράγοντες της αξιοκρατίας και της διαφάνειας σε ό,τι αφορά το στελεχικό δυναμικό, από την πρόσληψη έως και την εξέλιξή του, προσδιορίζουν σε βάθος χρόνου την ποιότητα και την αποτελεσματικότητα του Πυροσβεστικού Σώματος. Αυτό δεν την απασχολεί. Την ενδιαφέρει ενδεχομένως, αποκλειστικά και μόνο, ο σφικτός κομματικός εναγκαλισμός του.
      Σε μια εποχή που η τεχνολογία αναπτύσσεται ραγδαία και η χώρα μας απειλείται από ακραία φυσικά φαινόμενα, η Κυβέρνηση επιμένει σε επιλογές προσωπικού με πρακτικές που παραπέμπουν σε άλλες εποχές. Ο εκσυγχρονισμός και η θωράκιση του Πυροσβεστικού Σώματος από πρώτιστο μέλημα της πολιτείας τείνει να μετατραπεί, με τις διατάξεις του σχεδίου νόμου, σε αντικείμενο διαχείρισης πελατειακών σχέσεων.
      Για την τεκμηρίωση αυτών των σοβαρών κατηγοριών, θέλω να είμαι συγκεκριμένος, γι’ αυτό και καταθέτω στα Πρακτικά της Βουλής δύο έγγραφα τα οποία κρατώ στα χέρια μου.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το πρώτο είναι η προκήρυξη του διαγωνισμού για την κατάταξη στο Πυροσβεστικό Σώμα διακοσίων εξήντα τεσσάρων δοκίμων πυροσβεστών με ημερομηνία 21.11.2003. Το υπογράφει ο τότε Αρχηγός του Πυροσβεστικού Σώματος κ. Φούρλας, ο σημερινός δηλαδή Γενικός Γραμματέας Πολιτικής Προστασίας.
      Το δεύτερο φέρει ημερομηνία 23.3.2003. Και αυτό το υπογράφει ο κ. Φούρλας, μόνο που με τη δεύτερη υπογραφή του, λίγες μόνο ημέρες μετά τις Εθνικές Εκλογές, ματαιώνει την έκδοση των αποτελεσμάτων του διαγωνισμού που ο ίδιος είχε προκηρύξει. 
      Από το δεύτερο, λοιπόν, έγγραφο διαβάζω ως αιτία ματαίωσης του διαγωνισμού την επίκληση «του υπηρεσιακού συμφέροντος που συνίσταται στη θεσμοθέτηση ενός αντικειμενικότερου και δικαιότερου συστήματος πρόσληψης των δοκίμων πυροσβεστών μέσω των πανελλαδικών εξετάσεων». 
      Ταυτοχρόνως με αυτή την επισήμανση θέλω να μεταφέρω στο Σώμα το περιεχόμενο και της προσωπικής μου επικοινωνίας με τον τότε Αρχηγό κ. Φούρλα. Στο ερώτημά μου γιατί ακυρώνει ένα διαγωνισμό που ο ίδιος είχε προκηρύξει, η απάντησή του ήταν επί λέξει η εξής: «Θυσιάζουμε έναν απολύτως διαφανή και αδιάβλητο διαγωνισμό, γιατί η Κυβέρνηση μας διαβεβαίωσε εγγράφως ότι θα εντάξει στο σύστημα των πανελλαδικών εξετάσεων και το Πυροσβεστικό Σώμα, κάτι που ήταν πάγιο αίτημά μας». 
      Ερωτώ, λοιπόν, τον παριστάμενο Υπουργό. Γιατί στο υπό συζήτηση σχέδιο νόμου δεν υλοποιείται η συγκεκριμένη υπόσχεση; Γιατί άλλα λέγατε στις 23.3.2004 και τώρα που νομοθετείτε κάνετε τα ακριβώς αντίθετα; 
      Σε νέα ερώτησή μου προς τον κ. Φούρλα: «Αν τελικά η Κυβέρνηση αθετήσει την υπόσχεσή της, εσείς τι θα πράξετε;», η απάντηση του ήταν η εξής: «Θα αντιδράσουμε με όλες μας τις δυνάμεις ως Πυροσβεστικό Σώμα και δεν θα δεχτούμε σε καμία περίπτωση την αναίρεση των υποσχέσεων». 
      Πού κρύβεται τώρα ο κ. Φούρλας και η φυσική ηγεσία του Πυροσβεστικού Σώματος; Είναι δυνατόν να τίθεται πάνω από την αξιοπρέπεια και τη φωνή της υπηρεσιακής τους συνείδησης, η κομματική τους νομιμοφροσύνη; Γιατί επιμένετε, κύριο της Κυβέρνησης, σε διαδικασίες που κλονίζουν το κύρος και την αξιοπιστία του πολιτικού μας συστήματος, ευτελίζουν την αξιοπρέπεια των νέων ανθρώπων και υπονομεύουν τα κριτήρια με τα οποία οι πολίτες πρέπει να εκτιμούν και να αξιολογούν το έργο των πολιτικών; Τι είναι αυτό που θυσιάζει το συμφέρον του κοινωνικού συνόλου απέναντι στην εξυπηρέτηση του μικροκομματικού συμφέροντος; Γιατί δεν αντιστέκεσθε σε πρακτικές που οδηγούν στον εκμαυλισμό των συνειδήσεων των πολιτών και γιατί αρνείσθε την ταύτισή σας με την υγιή συνείδηση της ελληνικής κοινωνίας που απαιτεί η διαχείριση της πολιτικής εμπιστοσύνης να οδηγεί στην εμβάθυνση των θεσμών και όχι στην λαφυραγώγηση  του κράτους;
      Κυρίες και κύριοι Βουλευτές, η ένταξη των διαδικασιών πρόσληψης και κατάταξης του πυροσβεστικού προσωπικού στη διαδικασία των πανελλήνιων εξετάσεων, όπως συμβαίνει ήδη με το Στρατό και την Ελληνική Αστυνομία, θα ήταν ένα τεράστιο βήμα εκσυγχρονισμού και προόδου. Καλούμε την Κυβέρνηση να αποδεχτεί την πρότασή μας. Δεν υπάρχει πιο κατάλληλη ευκαιρία να υλοποιήσει την υπόσχεσή της. Όσο δεν το πράττει επιβεβαιώνει την αντίληψη ότι η επίκληση των μεταρρυθμίσεων από την Κυβέρνηση της Νέας Δημοκρατίας, ταυτίζεται με τρόπους αναπαράστασης και θεώρησης άλλων εποχών. Πρόκειται δηλαδή περί πολιτικής απάτης. Φαίνεται ότι στο βάθος των επιδιώξεων του κ. Καραμανλή και της Κυβέρνησής του, είναι η επιστροφή της χώρας, σταδιακά αλλά σταθερά, σε έναν «θεσμικό μεσαίωνα». Τρανό παράδειγμα το σύστημα και η διαδικασία πρόσληψης του πυροσβεστικού προσωπικού, όπως νομοθετείται στο παρόν σχέδιο νόμου.
      Στη φωνή, λοιπόν, της συνείδησής σας επαφίεται, κυρίες και κύριοι Βουλευτές της Νέας Δημοκρατίας, η διασφάλιση της προσωπικής και πολιτικής σας αξιοπρέπειας. Αναμένω να συμβάλλει σε αυτό, έστω και την ύστατη στιγμή, ο παριστάμενος Υπουργός Δημόσιας Τάξης και για τους εποχικούς πυροσβέστες και για τις προσλήψεις του μόνιμου πυροσβεστικού προσωπικού. Νομίζω ότι είναι ευκαιρία να υπάρξει, τουλάχιστον, μία απολύτως δεσμευτική δήλωση.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παντούλα, ο οποίος ως φιλόλογος αναφέρθηκε στο εννοιολογικό περιεχόμενο των όρων των λέξεων, οπαδός πιστός, κύριε Παντούλα, του Αντισθένη που έλεγε «αρχή παιδεύσεως η των ονομάτων επίσκεψις».
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, συζητούμε ένα σημαντικό σχέδιο νόμου, που αφορά χιλιάδες εργαζόμενους, τους εργαζόμενους στην Πυροσβεστική Υπηρεσία.
      Θέλω να αναφερθώ, όμως, στην αιτιολογική έκθεση, εκεί που γράφει, ως αιτιολογία για τον εκσυγχρονισμό του Πυροσβεστικού Σώματος, ότι πλέον αντιμετωπίζουμε φονικά, ακραία φυσικά φαινόμενα και καταστροφές και πως πρέπει να λάβουμε υπ΄ όψιν ότι η χώρα μας είναι μία σεισμογενής περιοχή και άρα θα πρέπει να αναδιοργανώσουμε κατάλληλα και το Πυροσβεστικό Σώμα. Γνωρίζουμε, όμως, ότι οι εργαζόμενοι στο Πυροσβεστικό Σώμα μπορούν να επέμβουν εκεί μετά την καταστροφή. 
      Το ζήτημα, όμως, κύριε Υπουργέ και κύριοι της Κυβέρνησης, είναι ότι δεν λέτε τίποτα για την πρόληψη ούτε για τα ακραία φυσικά φαινόμενα, τα οποία ο κύριος Υπουργός τα επικαλέστηκε στις μεγάλες πυρκαγιές του καλοκαιριού. Κι εδώ το ζήτημα είναι πως ούτε δασική πρόληψη υπάρχει, αλλά ούτε και η ανάλογη συνεργασία με τις δασικές υπηρεσίες. Ούτε αντισεισμική θωράκιση της χώρας μας υπάρχει, αλλά ούτε και αντιπλημμυρική προστασία, για να διαφυλάξουμε ζωές και περιουσίες, όπως λέει μέσα το παρόν νομοσχέδιο.
      Βέβαια, τα υπόλοιπα είναι υποκριτικά, όταν δεν γίνονται αυτά που πρέπει να γίνουν και μέσω του κρατικού προϋπολογισμού.
      Θα αναφέρω για παράδειγμα τα δάση. Λέει μέσα το Πρόγραμμα Δημοσίων Επενδύσεων ότι είναι κάτω από το 1%. 
      Καταλαβαίνετε, λοιπόν, ποια είναι η προστασία, ποια η πρόληψη και ποια η οργάνωση, αν θέλετε, της προστασίας των δασών, αλλά και άλλων περιοχών.
      Όσον αφορά το παρόν νομοσχέδιο. Πρέπει να μας πει η Κυβέρνηση αν έκανε διάλογο με τους εργαζόμενους στην Πυροσβεστική Υπηρεσία. Απ’ ό,τι γνωρίζουμε εμείς, δεν έγινε κάποιος διάλογος. Τότε πώς λέτε ότι θέλετε πραγματικά τη συνεργασία και τη συμμετοχή της κοινωνίας; Οι εργαζόμενοι στο Πυροσβεστικό Σώμα δεν είναι κοινωνία; Δεν είναι αυτοί που πραγματικά ξέρουν από πρώτο χέρι τι εστί Πυροσβεστική Υπηρεσία και Σώμα; Δεν είναι αυτοί που βάζουν μπροστά τα σώματά τους; Δεν είναι αυτοί που έχουν εκατοντάδες θύματα; Με ποιους συζητήσατε κλεισμένος μέσα στο Υπουργείο; Με, αν θέλετε, τους υπηρεσιακούς παράγοντες, που αυτή την ώρα δεν είναι μπροστά στη μάχη; Με τις Ενώσεις των Εργαζομένων στην Πυροσβεστική Υπηρεσία δεν συζητήσατε. Δεν λάβατε καν υπ΄ όψιν σας τις προτάσεις τους, προτάσεις αγωνίας γι’ αυτό το Σώμα.
      Άρα, λοιπόν, η αναδιοργάνωση ένα στόχο έχει. Την παραπέρα στρατικοποίηση και του Σώματος της Πυροσβεστικής.
      Βέβαια, αυτή η πολιτική αντίληψη συνάδει και με αυτό που ακούστηκε σε προηγούμενη περίοδο, ότι οι εργαζόμενοι της Ελληνικής Αστυνομίας είναι οι πραίτορες. Εγώ απ’ ό,τι ξέρω ιστορικά, οι πραιτοριανοί ήταν οι προστάτες της Αυτοκρατορίας. Δεν ξέρω τώρα πώς χρησιμοποιείτε εσείς τα Σώματα Ασφαλείας. Όταν λέτε στο άρθρο 1, παράγραφος 2: «συμβάλει η Πυροσβεστική Υπηρεσία στην εξασφάλιση της πολιτικής προστασίας της χώρας», διευκρινίστε και από ποιους πολιτική προστασία. Πολιτική προστασία από το εργατικό και το λαϊκό κίνημα που διεκδικεί; 
      Αυτά, κύριοι συνάδελφοι, τα έχουμε δει και στο παρελθόν, να έρχονται, δηλαδή, τα πυροσβεστικά, οι αντλίες μετά από εντολή Υπουργείων και κυβερνήσεων απέναντι στους εργαζόμενους συναδέλφους τους. Αυτή είναι η πραγματικότητα. 
      Ζητούμε διευκρίνιση, γιατί είναι ένα σημαντικό ζήτημα.
      Οι εργαζόμενοι στην Πυροσβεστική Υπηρεσία είναι τακτικοί δημόσιοι υπάλληλοι, ναι ή όχι; Δεν υπάρχει ο Δημοσιοϋπαλληλικός Κώδικας και λέει «με τους όρους που βάζει το Υπουργείο γι’ αυτό το Σώμα». Έχουν το δικαίωμα στην απεργία; Δεν έχουν το δικαίωμα στην απεργία. Και σας λέει και η αρμόδια Επιτροπή της Βουλής, ότι πρέπει να έχουν όλα τα δικαιώματα του άρθρου 103, παράγραφος 4 του Συντάγματος και ότι και αν τελούν σε σχέση ειδικής εξουσίας ως προς το κράτος, ασκούν τα συνταγματικά τους δικαιώματα, όπως παραδείγματος χάριν τη συνδικαλιστική ελευθερία, τα οποία υπόκεινται σε περιορισμούς, αλλά δεν επιτρέπεται να αναιρούν την ουσία τους. Το δικαίωμα της απεργίας αναιρεί την ουσία, ναι ή όχι; Αυτό σας λέει μέσα η αρμόδια επιτροπή.
    Έτσι λοιπόν πιστεύουμε ότι η πολιτική υποκρισία πρέπει να σταματήσει μέσα σ’ αυτήν την Αίθουσα. Η σημερινή Κυβέρνηση ως αξιωματική αντιπολίτευση έλεγε στην τότε κυβέρνηση του ΠΑ.ΣΟ.Κ. «πρέπει και έχετε υποχρέωση να αναγνωρίσετε το επάγγελμα τους ως επικίνδυνο και ανθυγιεινό». Εσείς τώρα ως Κυβέρνηση που είχατε δεσμευθεί γιατί δεν το πράττετε; Άρα, λοιπόν, πολιτική υποκρισία και η δική σας. Μόνο για ψάρεμα ψήφων. Έτσι λοιπόν εμπαιγμός τότε, εμπαιγμός και τώρα. 
    Αλλά για να δείτε πως τους αντιμετωπίζετε, εκτός από την συλλογική σύμβαση εργασίας, που δεν έχουν δικαίωμα, με νόμο καθορίζετε ό,τι παίρνουν οι στρατιωτικοί αυτό να παίρνουν και οι εργαζόμενοι στην Πυροσβεστική Υπηρεσία. Και το δικαίωμα της συλλογικής σύμβασης πώς θα γίνει; Δεν είναι εργαζόμενοι; Είναι στρατιώτες; Να το πείτε καθαρά. 
    Ακόμα στο άρθρο 18, παράγραφος 5, συνίσταται λογαριασμός αλληλοβοήθειας του Πυροσβεστικού Σώματος. Πόροι; Μόνο από τους εργαζόμενους. Αυτό τι σημαίνει; Σημαίνει ότι αφού και η πρόνοια, η υγεία το ζήτημα της παιδείας, το ζήτημα όλου αυτού του κοινωνικού πλέγματος προστασίας προς τους εργαζόμενους συνεχώς φθίνει και μέσα από τα κονδύλια του κρατικού προϋπολογισμού «ελάτε εργαζόμενοι όλοι του Πυροσβεστικού Σώματος, βάλτε από την τσέπη σας να κάνετε και ένα ταμείο αλληλοβοήθειας». 
    Και γιατί να μην υπάρχει η συμμετοχή του κράτους; Σε άλλα ταμεία πως υπάρχει; Πώς βάζετε, δηλαδή, θέλω να πω μεταξύ των εργαζομένων και αντιπαραθέσεις; Πριν από ενάμιση μήνα εδώ για το Υπουργείο Ανάπτυξης –αν δεν κάνω λάθος- θεσμοθετήσατε κάτι ανάλογο. Ξέρετε με τι πόρους; Μόνο πόρους του Υπουργείου. Άρα, λοιπόν, θέλω να πω ότι  μεγάλα λόγια λέτε για το έργο και την αυτοθυσία των πυροσβεστών αλλά όταν έρχεται η ώρα των έργων εκεί βλέπουμε πως ενεργείτε και εσείς. 
    Επίσης με το άρθρο 8 επιχειρείτε έναν επικίνδυνο, μπορώ να πω, διαχωρισμό των εργαζομένων: στο πυροσβεστικό και το μόνιμο προσωπικό. Και ξέρετε μόνιμο με σχέση εργασίας ιδιωτικού δικαίου αορίστου χρόνου. Γι’ αυτό και υπάρχει η πανσπερμία των ασφαλιστικών ταμείων. Γι’ αυτό υπάρχουν πολλά ταμεία και πολλές συμβάσεις μέσα σ΄ ένα Σώμα. 
    Και ως προς τους συμβασιούχους πρέπει να σταματήσει αυτό το παραμύθι. Είναι θεσμός πολιτικής ομηρίας των προηγούμενων κυβερνήσεων αλλά και εσείς τον διατηρείτε και τον επεξεργάζεστε κατάλληλα. Εμείς ζητάμε, όπως είπε πολύ σωστά ο εισηγητής μας, να μονιμοποιηθούν όλοι αυτοί οι συμβασιούχοι. Άλλωστε το δικαιούνται. Ήταν και προεκλογική δέσμευση της Κυβέρνησης. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Σ΄ ένα λεπτό τελειώνω, κύριε Πρόεδρε. 
    Και ξέρετε τώρα με το άρθρο 8  μιλάτε για εποχικό προσωπικό. Λέτε μέσα «λόγω έλλειψης πυροσβεστικού προσωπικού». Αν υπάρχει, λοιπόν, έλλειψη προσωπικού –και υπάρχει όπως έχει αποδειχθεί- πρέπει να προχωρήσετε και μέσω του Α.Σ.Ε.Π. να προσλάβετε μόνιμο προσωπικό. Τι θα πει εποχικό προσωπικό «λόγω έλλειψης πυροσβεστικού προσωπικού»; Δηλαδή, ομολογείτε εσείς ότι σκοπίμως δεν προσλαμβάνετε μόνιμο προσωπικό για να έχετε τους συμβασιούχους πολιτικά όμηρους. 
    Τώρα πολλές αρμοδιότητες παίρνουν οι ίδιες οργανικές θέσεις που υπάρχουν. Και βέβαια υπάρχει μέσα και η πιστοποίηση των εθελοντών. Κοιτάξτε τώρα και έναν άλλον τρόπο αναπλήρωσης των κενών που υπάρχουν στο Πυροσβεστικό Σώμα: εθελοντές. Δηλαδή, αντί η σημερινή Κυβέρνηση και οι προηγούμενες να καλύψουν τα ουσιαστικά αυτά κενά, λέει τώρα «θα πιστοποιήσουμε τους εθελοντές. Και ξέρετε ότι ο εθελοντισμός τώρα και οι μη κυβερνητικές οργανώσεις είναι ένα φρούτο που παράγεται και αναπαράγεται, ακριβώς, για να περιοριστούν τα κονδύλια που υποχρεούται να δώσει η Κυβέρνηση σε τέτοιες υπηρεσίες που προορίζονται για την προστασία της ανθρώπινης ζωής και των περιουσιών των κατοίκων αυτής της χώρας. Δηλαδή, μειώνουμε τα κονδύλια από τον κρατικό προϋπολογισμό και ενισχύουμε τον εθελοντισμό και τις μη κυβερνητικές οργανώσεις που είναι άμεσα εξαρτημένες από τις κυβερνήσεις να πράξουν το έργο που θα έπρεπε να πράξει το μόνιμο προσωπικό. 
    Έτσι, λοιπόν, πιστεύουμε ότι αυτό το νομοσχέδιο δεν αναδιοργανώνει την Πυροσβεστική Υπηρεσία. Εκείνο που επιτυγχάνεται είναι η παραπέρα στρατικοποίηση της και αυτό βέβαια επαναλαμβάνω για μια ακόμα φορά είναι επικίνδυνη πολιτική αντίληψη της σημερινής Κυβέρνησης. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζέκη. 
      Το λόγο έχει ο κ. Μαντούβαλος. 
      ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, κύριοι συνάδελφοι, νομίζω ότι στο σημείο να λέμε σήμερα ότι καμαρώνουμε για το Πυροσβεστικό Σώμα δεν φτάσαμε ξαφνικά. Υπήρξε μία διαχρονική πορεία και μέσα από κυβερνήσεις αλλά και με μία εξαιρετική πρωτοβουλία, όπως η σημερινή, που κάνει κάτι απλό αλλά και δύσκολο, που εδώ και πάρα πολύ καιρό είχε να γίνει, κύριε Πρόεδρε. Πλέον με νόμο θα αναδιοργανωθεί το Πυροσβεστικό Σώμα και αυτή η εξαιρετική πρωτοβουλία είναι και τεκμηριωμένη και πολύ προσεκτική. 
      Ακούστηκε προηγουμένως ότι η ενοποίηση της Δασικής Υπηρεσίας με το Πυροσβεστικό Σώμα είναι δημιούργημα των κυβερνήσεων του ΠΑ.ΣΟ.Κ. Έχετε υπ’ όψιν σας πόσες φορές είχαμε παρεμβάσεις με γνώση του αντικειμένου και μετά από πολύ χρόνο πόσο πιέσαμε σαν Νέα Δημοκρατία να γίνει αυτή η αναγκαία ενοποίηση της Δασικής Υπηρεσίας με το Πυροσβεστικό Σώμα; Πολύ καλά κάνατε και το κάνατε. Γιατί όμως δεν λέτε και τι πιέσεις δεχτήκατε, για να παρουσιάζεται, έτσι όπως παρουσιάστηκε, με τις δυσκολίες που υπήρξαν τότε, με τα οχήματα, με όλα όσα ανέλαβε το Πυροσβεστικό Σώμα, το οποίο με την οργάνωσή του τα έφερε εις πέρας; 
      Και φτάσαμε να έχει και υλικοτεχνική υποδομή και κάτι πολύ βασικό που δεν αναφέρθηκε μέχρι αυτήν τη στιγμή. Στηρίζεται στον άνθρωπο, στηρίζεται στον πυροσβέστη, δηλαδή στο έμψυχο υλικό του Πυροσβεστικού Σώματος, όλη αυτή η δραστηριότητα, η ανοδική αυτή πορεία. Και Ολυμπιακοί Αγώνες έγιναν, και παρεμβάσεις σημαντικές έγιναν, αλλά δεν θα γινόντουσαν όλα αυτά  μόνο με τα χρήματα και την υλικοτεχνική υποδομή. Έχουμε άρτια εκπαιδευμένο πυροσβέστη αλλά και πυροσβέστη με ψυχή, ο οποίος είτε στην φωτιά είτε στον εγκλωβισμό είτε στο τροχαίο είτε στη δασική πυρκαγιά είναι ο πρώτος ο οποίος θα μπει και θα παρέμβει. 
      Έχουμε λοιπόν, να κάνουμε πολύ γρήγορα με μια κωδικοποίηση των διατάξεων που ίσχυαν και ισχύουν και αφορούν την αποστολή του Πυροσβεστικού Σώματος. Και τι γίνεται το Πυροσβεστικό Σώμα πια; Γίνεται ο κύριος, ο κεντρικός άξονας , ο φορέας, ο κορμός και της πολιτικής προστασίας. Βεβαίως, και υπάρχει η Γενική Γραμματεία Πολιτικής Προστασίας και υπάρχουν απ’ όλους τους κλάδους των Ενόπλων Δυνάμεων και των Σωμάτων Ασφαλείας αξιωματικοί εκεί, για να περιστοιχίζουν το Γενικό Γραμματέα, κ. Φούρλα. Το Πυροσβεστικό Σώμα είναι ο κεντρικός φορέας της πολιτικής προστασίας και αυτό πολύ σωστά γίνεται. Λειτουργεί πλέον μ’ αυτήν την αναδιοργάνωση η οργανωτική δομή και η διάρθρωση των υπηρεσιών έτσι, όπως έπρεπε να έχει γίνει τόσο καιρό, και αναβαθμίζεται και πραγματικά αναδιοργανώνεται το Πυροσβεστικό Σώμα. 
      Άκουσα με πάρα πολύ μεγάλη προσοχή όλους μου τους συναδέλφους και τον εισηγητή της Μειοψηφίας τον κ. Μανωλάκη και τον κ. Παντούλα που τοποθετήθηκε και ρώτησαν: «Καλά, τι δημοκρατικό γίνεται σ’ αυτό το νομοσχέδιο; Τι σημαντικό έχει γίνει, ώστε να λέτε «Καλά κάναμε και το φέραμε, καλά κάναμε και ήρθε και σας το παρουσιάζουμε.» ;» Να σας πω. Υπάρχει το Συμβούλιο Επιτελικού Σχεδιασμού. Δημιουργείται, θεσμοθετείται και λειτουργεί. Έχουμε τον Αρχηγό, τον Υπαρχηγό, επιτελείς, επιθεωρητές. Δεν είδατε, κύριοι συνάδελφοι, ότι συμμετέχουν αιρετοί εκπρόσωποι -και δεν είναι δημοκρατικό αυτό;- των δύο κεντρικών συνδικαλιστικών φορέων του Πυροσβεστικού Σώματος και των αξιωματικών και του υπόλοιπου προσωπικού; Δεν σημαίνει τίποτα για εσάς ότι στο κεντρικό Συμβούλιο Επιτελικού Σχεδιασμού συμμετέχουν εκλεγμένοι αντιπρόσωποι; Δεν είναι βήμα μπροστά; Δεν είναι δημοκρατικό δείγμα; Εγώ λέω «ναι». Το ότι ξεχωρίζουν, ξεδιαλύνουν τα καθήκοντα και οι υποχρεώσεις στην ανώτατη πυραμίδα της φυσικής ηγεσίας, ώστε να μην υπάρχουν εμπλοκές, να μην υπάρχουν αλληλοκαλύψεις και να μην υπάρχουν κενά, δεν έχει ενδιαφέρον; Εγώ θα έλεγα πως έχει.  
Το γεγονός ότι εμπλέκεται άμεσα πλέον και θεσμοθετημένα το Πυροσβεστικό Σώμα στην πολιτική προστασία, ότι ο Αρχηγός εκδίδει διατάξεις που αφορούν ξενοδοχεία, αφορούν περιουσίες, αφορούν έλεγχο πυροπροστασίας και πυρασφάλειας γρήγορα, άμεσα, πράγμα που εμπλέκεται με την καθημερινή ζωή του πολίτη, δεν έχει ενδιαφέρον; 
     Όσον αφορά τους εθελοντές, άκουσα να συζητούνται πάρα πολλά. Θα σας πω κάτι και θα σας παρακαλέσω να το γνωρίζετε. Το Πυροσβεστικό Σώμα πιστοποιεί τους εθελοντές του. Δεν είναι εθελοντής κάποιος ο οποίος φοράει ένα μπουφανάκι και λέει ότι σβήνει φωτιές, ή τρέχει από εδώ και από εκεί μ΄ ένα μηχανάκι. Εθελοντής είναι εκείνος ο οποίος εκπαιδεύεται σ΄ ένα πυροσβεστικό σταθμό συγκεκριμένες ώρες και παρέχει υπηρεσία. Προβλέπονται δε με αυτήν την αιτιολογική έκθεση στην αναδιοργάνωση του Πυροσβεστικού Σώματος και μη κυβερνητικές οργανώσεις και εθελοντές πυροσβέστες πιστοποιημένοι, οι οποίοι ιδιαίτερα σε νομούς της επαρχίας –δείτε τη Σάμο, δείτε τη Ρόδο- κάνουν πολύ εξαιρετικό έργο, γιατί έχουν άμεση συνδρομή, αλλά και εκπαίδευση από το Πυροσβεστικό Σώμα. 
     Είπε ο κύριος συνάδελφος και εισηγητής της Μειοψηφίας κάτι για τον εναέριο στόλο. 
     Κύριε Μανωλάκη, η υπηρεσία εναερίων μέσων της Πυροσβεστικής είναι τεράστια, είναι πολύ μεγάλη και όλα αυτά τα χρόνια και επί ΠΑ.ΣΟ.Κ. και επί της δικής μας Κυβέρνησης, είχε εμφανή την αποτελεσματικότητά της. Ο επιχειρησιακός έλεγχος των ελικοπτέρων που μισθώνονται, αλλά και ο επιχειρησιακός έλεγχος των ελικοπτέρων της Πυροσβεστικής, συν τα αεροπλάνα της Πολεμικής Αεροπορίας που κάνουν πυρόσβεση, ελέγχεται υπηρεσιακά από τον Αρχηγό του Πυροσβεστικού Σώματος, συντηρείται άριστα –είναι λάθος αυτό που είπατε ότι δεν συντηρείται, δεν πρέπει να ακούγονται τέτοια πράγματα, γιατί δεν υφίσταται τέτοιο γεγονός- παρεμβαίνει αποτελεσματικά και διαρκώς ανανεώνεται. Οι φωτιές που αναφέρατε και στη Χαλκιδική, αλλά και στη Λακωνία, για την οποία έχω γνώση, αφού είναι ο τόπος που κατάγομαι και είδα τις φωτιές αυτές, επιδεινώθηκαν μόνο λόγω των εξαιρετικά κακών καιρικών συνθηκών. Αλλά και εκεί η παρέμβαση όπως έγινε, με τη διασπορά των πυροσβεστικών δυνάμεων και ιδιαίτερα, των αεροπορικών μέσων, ευτυχώς ήταν σωτήρια.
     Δεν άκουσα να πείτε κάτι για το διαγωνισμό, ο οποίος έγινε πρόσφατα. Προσλήφθηκαν άτομα στο Πυροσβεστικό Σώμα. Δεν είδα κανείς να αναφέρει αρνητικό στοιχείο ή γεγονός, το οποίο και να μας προσκομίσει, για τον αδιάβλητο αυτό διαγωνισμό και για τις διαφανείς διαδικασίες προσλήψεως προσωπικού που έγιναν. 
     Σε ό,τι αφορά τους εποχικούς πυροσβέστες, γιατί ο χρόνος μου είναι περιορισμένος και έτσι πρέπει να είναι, ακούει και ο κύριος Υπουργός, ακούμε και εμείς τις προτάσεις, οι οποίες θα πρέπει να είναι βεβαίως και πέραν της πενταετίας. Μακάρι να μπορούσαν να μονιμοποιηθούν και να προσληφθούν. Αυτός είναι ο στόχος μας. Αν μπορούσαμε, θα συμφωνήσουμε όλοι ότι πρέπει να το κάνουμε. Δεν γίνεται. Έχετε καμία πρόταση, που να μην προσκρούει στις διατάξεις του Συντάγματος για να τη συζητήσουμε όλοι;
     Άρα, λοιπόν, θεωρώ ότι και με τις προαγωγές και με τους αδιάβλητους διαγωνισμούς και με τις προσλήψεις όσον αφορά τους διαγωνισμούς αυτούς, δεν υπήρξε ίχνος συζήτησης για κομματική παρέμβαση. Αυτό θα παρακαλούσα πολύ να μας το αναγνωρίσετε. Δεν κλυδωνίζεται ούτε η αξιοπιστία ούτε η ιεραρχία, όπως αναφέρατε. 
     Κάτι ακόμα που θέλω να πω, είναι ότι εκτός από τον πυροσβέστη, είτε εθελοντής είναι, είτε εποχικός, είτε τακτικός πυροσβέστης, που με την ψυχή του παρεμβαίνει στο κάθε σημείο της ελληνικής γης, εκεί που χρειάζεται, αλλά και στο εξωτερικό, δίνοντας παράδειγμα και εκπαίδευσης και αυτοθυσίας, η προσπάθεια που γίνεται και παρακαλώ να γίνει από όλες τις πλευρές του Κοινοβουλίου, θα πρέπει να είναι προς την κατεύθυνση να ενισχυθεί το έργο τους, για να έχουμε ένα Πυροσβεστικό Σώμα ακόμα πιο ισχυρό, με ακόμα μεγαλύτερη προσφορά και με ακόμα μεγαλύτερη βοήθεια στο έργο του και μέσα από το Κοινοβούλιο, χωρίς να μιλάμε ούτε για στρατιωτικοποίηση ούτε για παρεμβάσεις ούτε για κομματισμό, γιατί τέτοιο δείγμα δεν φάνηκε ποτέ. Μ’ αυτήν την Κυβέρνηση είναι βέβαιο ότι πολύ περισσότερο σε τέτοια στόχευση οδεύουμε. 
     Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαντούβαλο.
      Το λόγο έχει ο κ. Χρύσης.
     ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, σ΄ έναν κόσμο που διαρκώς εξελίσσεται και μεταβάλλεται ο νομοθέτης δεν πρέπει να παραμένει θεατής. Σ΄ ένα ευνομούμενο κράτος ο νομοθέτης μετά τη διαπίστωση και την καταγραφή των νέων αναγκών παρεμβαίνει, ρυθμίζει, αναπροσαρμόζει και οργανώνει τη λειτουργία των υπηρεσιών πρόνοιας και προστασίας για να έχουν τη δυνατότητα μεγαλύτερης προσφοράς στον πολίτη.
     Αυτό πράττει η Κυβέρνηση αυτή με το νομοσχέδιο του Υπουργείου Δημοσίας Τάξης: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις», το οποίο έχει διττό στόχο: Πρωταρχικά να εμπεδώσει το αίσθημα ασφάλειας στον πολίτη και παράλληλα να αναβαθμίσει το κύρος και την υπηρεσιακή κατάσταση του πυροσβέστη που τριακόσιες εξήντα πέντε μέρες το χρόνο σε εικοσιτετράωρη βάση αγρυπνεί για να προστατεύσει τη ζωή, την υγεία, την περιουσία του πολίτη και το περιβάλλον. 
     Το καταξιωμένο σήμερα κοινωνικά Πυροσβεστικό Σώμα έχει ιδρυτική αφετηρία με το ν.4661/1930 περί διοργανώσεως Πυροσβεστικής Υπηρεσίας, με αποστολή την πυροπροστασία και την πυρόσβεση. Η αρμοδιότητα αυτή με τις νέες μορφές κινδύνων και απειλών, διευρύνθηκε και συμπεριέλαβε το 1987 την Ε.Μ.Α.Κ. και το 1998 στο πλαίσιο σχεδιασμού για την ασφάλεια των Ολυμπιακών Αγώνων ανέλαβε την αντιμετώπιση των σύγχρονων νέων απειλών.
     Είναι αναμφίβολο ότι οι κίνδυνοι από θεομηνίες, ακραία καιρικά φαινόμενα, τρομοκρατικές ενέργειες και έντονες σεισμικές δραστηριότητες, δημιούργησαν ανασφάλεια στον πολίτη και το κράτος-πρόνοιας που οικοδομούμε σήμερα πρέπει να ενισχύσει τους προληπτικούς και κατασταλτικούς του μηχανισμούς.
     Κυρίες και κύριοι συνάδελφοι, προς αυτήν την κατεύθυνση κινείται το συζητούμενο νομοσχέδιο που αποβλέπει στην αξιοποίηση των στελεχών του Πυροσβεστικού Σώματος και την προμήθεια των κατάλληλων μέσων και του κατάλληλου εξοπλισμού για την αποτελεσματικότερη προστασία των πολιτών και του περιβάλλοντος.
     Το Πυροσβεστικό Σώμα με τη νέα του μορφή είναι σώμα ασφάλειας, με πολιτικό χαρακτήρα βέβαια, που το πλέγμα προστασίας του διευρύνεται και ενισχύεται ακόμη περισσότερο με σύγχρονα μέσα και μεθόδους. 
     Με ξένισε η αναφορά του εισηγητού του Κομμουνιστικού Κόμματος Ελλάδος με τα πυρά τα οποία εκτόξευσε κατά του νομοσχεδίου και μάλιστα αμφέβαλε για τον ανθρωπιστικό χαρακτήρα του Πυροσβεστικού Σώματος φθάνοντας σε μια αμετροέπεια, μπορώ να πω, να το χαρακτηρίσει ως μηχανισμό καταστολής.
     Το Πυροσβεστικό Σώμα είναι και παραμένει στην υπηρεσία του Έλληνα πολίτη, αλλά και όχι μόνο όπως θα πω παρακάτω.
     Στο συζητούμενο νομοσχέδιο διευρύνονται πλην των άλλων και οι ορίζοντες δράσεις του καταξιωμένου στη συνείδηση των πολιτών Πυροσβεστικού Σώματος. Εκτός από την ελληνική επικράτεια, μέσα στο πνεύμα της διεθνούς αλληλεγγύης και στα πλαίσια των διακρατικών συμφωνιών και υποχρεώσεων που απορρέουν από το Κοινοτικό και το Διεθνές Δίκαιο, μπορεί το Πυροσβεστικό Σώμα να παρέχει τη συνδρομή του σε κάθε δοκιμαζόμενη χώρα από θεομηνίες ή άλλες απειλές χημικού, βιολογικού, ραδιολογικού  περιεχομένου. Κι αυτό ενόχλησε κάποιους συναδέλφους. Θα ήταν καλύτερη η διεθνής απομόνωσή μας; Θα ήταν καλύτερο να παραμένουμε απαθείς και να παρακολουθούμε ως θεατές όσα γίνονται ακόμη και σε γειτονικές μας χώρες;
     Για την εύρυθμη λειτουργία, κυρίες και κύριοι συνάδελφοι, των υπηρεσιών του Πυροσβεστικού Σώματος γίνεται διάκριση σε κεντρικές, που έχουν αρμοδιότητα σε ολόκληρη την επικράτεια, και σε περιφερειακές που έχουν αρμοδιότητα τοπική που εκτείνεται σε συγκεκριμένη εδαφική περιοχή. Τόσο οι κεντρικές όσο και οι περιφερειακές υπηρεσίες, υπάγονται στο Αρχηγείο του Πυροσβεστικού Σώματος, το οποίο επικουρεί τον εκάστοτε Υπουργό Δημόσιας Τάξης στην άσκηση των αρμοδιοτήτων του. Το Αρχηγείο για την αποτελεσματική δράση του και την εκπλήρωση της αποστολής του έχει διαρθρωθεί στον κλάδο των πυροσβεστικών επιχειρήσεων και στον κλάδο διοικητικής υποστήριξης με σαφή προορισμό έκαστος εξ αυτών.
     Κυρίες και κύριοι συνάδελφοι, ο Αρχηγός του Πυροσβεστικού Σώματος, που φέρει αντίστοιχα το βαθμό του Αντιστρατήγου, είναι υπεύθυνος και υπόλογος έναντι του Υπουργού Δημοσίας Τάξης. Επιλέγεται και αποστρατεύεται με απόφαση του Κ.Υ.Σ.Ε.Α. μετά από πρόταση του Υπουργού Δημόσιας Τάξης που έχει και την πολιτική ευθύνη. Αναφορικά με τα καθήκοντα του Ειδικού Ανακριτικού Υπαλλήλου, αυτά ανατίθενται σε βαθμοφόρους του Πυροσβεστικού Σώματος από τον βαθμό του αρχιπυροσβέστη παραγωγικής σχολής και άνω, σύμφωνα με το άρθρο 34 του Κώδικα Ποινικής Δικονομίας για τα εγκλήματα εμπρησμού που προβλέπονται στα άρθρα 264 έως 267 του Ποινικού Κώδικα. Καθήκοντα δημοσίου κατηγόρου στις πλημμεληματικές παραβάσεις ασκεί αξιωματικός του Πυροσβεστικού Σώματος που προέρχεται από παραγωγική σχολή.
      Κυρίες και κύριοι συνάδελφοι, με το παρόν νομοσχέδιο τίθεται τέρμα στην ανεξέλεγκτη προμήθεια πόρων, υλικών και μέσων για την επιτέλεση του πυροσβεστικού έργου. Ο έλεγχος αυτός διενεργείται από το Γενικό Χημείο του Κράτους και το Πυροσβεστικό Σώμα με απώτερο σκοπό τη διαφάνεια και την προστασία του ανθρώπινου οργανισμού και του περιβάλλοντος από επιβλαβείς επιπτώσεις που ενδεχόμενα υποκρύπτει η χρήση τους.
      Κυρίες και κύριοι συνάδελφοι, το νομοσχέδιο αυτό σε οικείο άρθρο προβλέπει και για την ιατρική και για την οδοντιατρική περίθαλψη των στελεχών του Πυροσβεστικού Σώματος. Αυτή παρέχεται από υγειονομικούς αξιωματικούς της Ελληνικής Αστυνομίας ή των Ενόπλων Δυνάμεων ή από ιατρούς του δημοσίου τομέα ή από ιδιώτες ιατρούς που είναι συμβεβλημένοι με τον Οργανισμό Περίθαλψης Ασφάλειας Δημοσίου. Επίσης κατά προτίμηση το πυροσβεστικό προσωπικό νοσηλεύεται στα Στρατιωτικά Νοσοκομεία. 
      Τέλος, κυρίες και κύριοι συνάδελφοι, το νομοσχέδιο περιλαμβάνει και άλλες διατάξεις που επικουρικά αναγνωρίζουν την προσφορά του πυροσβέστη στο κοινωνικό σύνολο. Η σύσταση, με απόφαση του Υπουργού Δημόσιας Τάξης, ειδικού λογαριασμού αλληλοβοηθείας του Πυροσβεστικού Σώματος με πόρους που προέρχονται από εισφορές, δωρεές και κληρονομιές αποτελεί στήριγμα για την ενίσχυση των οικογενειών των πυροσβεστών που χρήζουν ειδικής βοήθειας σε συγκεκριμένες καταστάσεις. Επίσης, με κοινή απόφαση των Υπουργών Οικονομίας και Οικονομικών και του Υπουργού Δημοσίας Τάξης ιδρύονται κατασκηνώσεις για τα παιδιά των υπαλλήλων του Πυροσβεστικού Σώματος. Η χορήγηση ηθικών και υλικών αμοιβών για πράξεις ηρωισμού και αυταπάρνησης αποτελεί έμπρακτη αναγνώριση της προσφοράς του πυροσβέστη. Η καθιέρωση της Κυριακής του «Καλού Σαμαρείτη» ως ημέρας τιμής για τους απόστρατους πυροσβέστες και η καθιέρωση της 12ης Νοεμβρίου ως ημέρας μνήμης των πεσόντων πυροσβεστών στο καθήκον, αποτελεί ελάχιστο δείγμα προσφοράς στον πυροσβέστη.
      Κυρίες και κύριοι συνάδελφοι, το νομοσχέδιο αυτό εντάσσεται σε μια αλυσίδα και άλλων νομοσχεδίων άλλων Υπουργείων που προσαρμόζουν τη νομοθεσία μας στα σύγχρονα δεδομένα και συμβάλλουν στην αποτελεσματικότερη προστασία του πολίτη και του περιβάλλοντος. Γι’ αυτούς και για πολλούς άλλους λόγους το υπερψηφίζω επί της αρχής με την πεποίθηση ότι θα συμβάλει θετικά στην αναβάθμιση του Πυροσβεστικού σώματος με αποτέλεσμα την μεγαλύτερη και ποιοτικότερη προστασία του πολίτη.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρύση.
      Το λόγο έχει ο συνάδελφος κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Με την ευκαιρία που είμαι στο Βήμα και πριν μπω στο νομοσχέδιο, επιτρέψτε μου, κύριε Πρόεδρε, ένα ερώτημα προς τον κύριο Υπουργό. 
      Κύριε Υπουργέ, τι έχετε να πείτε για το κυκλοφοριακό χάος και την παντελή απουσία σήμερα της Τροχαίας στην πρωτεύουσα; Ταλαιπωρήθηκε το σύμπαν. Γιατί αυτή η χαλάρωση; Γιατί αυτή η έλλειψη αντανακλαστικών; 
      ΠΡΟΕΔΡΕΥΩΝ (Γεώργιος Σούρλας): Προτείνετε να αναλάβει η Πυροσβεστική, κύριε Γείτονα; Προτείνετε να το αναλάβει η Πυροσβεστική το έργο αυτό; Έχει σχέση αυτό με την Πυροσβεστική; Δεν έχει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχει σχέση με την πολιτική του κυρίου Υπουργού. Είδαμε και προχθές παρατηρητές τους αστυνομικούς στα γήπεδα. Τι συμβαίνει; Δεν υπάρχουν ευθύνες; Θα ήθελα στην τοποθέτησή σας μια απάντηση.
      Έρχομαι στο νομοσχέδιο, κύριε Πρόεδρε, για να σας καθησυχάσω, επειδή ανησυχήσατε. Η Κυβέρνηση με το νομοσχέδιο, κυρίες και κύριοι συνάδελφοι, επιδιώκει, όπως λέει αυτολεξεί στην Εισηγητική Έκθεση «επανοικοδόμηση του Πυροσβεστικού Σώματος». Εδώ ταιριάζει το «φοβού τους Δαναούς, και λίθους ακόμα φέροντας», διότι οι πολίτες έχουν πια γνώση τι σημαίνει «επανίδρυση του κράτους» από την Κυβέρνησή σας.
        Φοβάμαι, κύριε Υπουργέ, ότι με τις νέες αρμοδιότητες που παίρνετε για το προσωπικό σε συνδυασμό με όλες αυτές τις επιδιώξεις για τον έλεγχο των προσλήψεων μέσα από την υπερμοριοδότηση της συνέντευξης, θέλετε τώρα μετά τους αστυνομικούς «σας», αυτό είχατε πει, σας άκουσα πολλές φορές να λέτε «οι αστυνομικοί μου», να φτιάξετε και τους «πυροσβέστες σας». 
        Το Πυροσβεστικό Σώμα ιδιαίτερα δεν έχει ανάγκη. Δε χρειάζεται ούτε ιδιοκτήτες, ούτε προστάτες, ούτε τέκτονες, ούτε αρχιτέκτονες. Έχει καταξιωθεί στην κοινωνία μέσα από την προσφορά και το έργο των πυροσβεστών που μάχονται με αυτοθυσία κάτω από αντίξοες συνθήκες για να προστατεύσουν τη ζωή και την περιουσία των πολιτών. 
        Το Πυροσβεστικό Σώμα διαχρονικά εξελίχθηκε και με τις κυβερνήσεις του ΠΑ.ΣΟ.Κ. ιδιαίτερα τη δεκαετία 1994 – 2004 εκσυγχρονίστηκε πλήρως. Ενισχύθηκε το αξιόμαχο με προσωπικό και μέσα, εμπεδώθηκε η αξιοκρατία σε όλη την ιεραρχία, υλοποιήθηκε εξοπλιστικό πρόγραμμα περίπου, εάν θυμάμαι καλά 450.000 ευρώ, μεγαλύτερο από όσο την τελευταία πεντηκονταετία και ανέλαβε  τη δασοπροστασία. Και δεν είναι εδώ ο κ. Μαντούβαλος να του πω ότι ήθελε προετοιμασία η ανάληψη της δασοπροστασίας. Έπρεπε να γίνει εκσυγχρονισμός του Σώματος για να γίνει αυτό. 
        Έτσι ουσιαστικά το Πυροσβεστικό Σώμα έγινε ο επιχειρησιακός μοχλός της πολιτικής προστασίας στη χώρα με σωστά βήματα. Βέβαια, κανένας δεν αμφιβάλλει ότι οι ανάγκες της πολιτικής προστασίας συνεχώς αυξάνουν. Στους μεγάλους κινδύνους από φυσικές καταστροφές που αντιμετωπίζουμε και εννοώ κυρίως, τους μεγάλους κινδύνους που έχουμε στην Ελλάδα, τις δασικές πυρκαγιές, τους σεισμούς, τις πλημμύρες, προστίθενται και νέοι κίνδυνοι που αναφέρθησαν και από άλλους ομιλητές. Κίνδυνοι από χημικές ή βιολογικές καταστροφές, ακόμα και από τρομοκρατικές ενέργειες. Παράλληλα η καλύτερη οργάνωση και απόδοση του Πυροσβεστικού Σώματος προϋποθέτει την ενσωμάτωση νέων τεχνολογιών και της πληροφορικής. Άρα επιβάλλεται η συνεχής αναβάθμιση του αξιόμαχου του Πυροσβεστικού Σώματος.
        Τι έκανε η Κυβέρνηση στα δυόμισι χρόνια; Δεν αξιοποίησε πιστεύω τα μεγάλα βήματα που έγιναν, ούτε τις νέες δυνατότητες. Και το νομοσχέδιό σας, κύριε Υπουργέ, ελάχιστα προσφέρει. Έχουμε κυρίως επαναδιατύπωση ισχυουσών διατάξεων., Περιλαμβάνονται ακόμη διατάξεις που επιτείνουν για μένα τη δυσλειτουργία στην κορυφή της πυραμίδας του Σώματος. Και το μόνο που κάνουν είναι ότι επιτρέπουν να φτάσει το μακρύ χέρι του Υπουργού στο Πυροσβεστικό Σώμα. Για να ξέρουμε τι λέμε! Έχει υπερβολικές αρμοδιότητες για το προσωπικό ο Υπουργός. 
        Με το νομοσχέδιο και την πολιτική σας δεν αντιμετωπίζονται τα υπαρκτά και ουσιαστικά προβλήματα που υπάρχουν. Να αναφερθώ σε μερικά.
        Κατ’ αρχάς, πρώτο πρόβλημα είναι η έλλειψη προσωπικού που ξεπερνά τις τρεισίμισι χιλιάδες κενές οργανικές θέσεις. Έχουμε το θέμα των δασοπυροσβεστών. Έχουμε τα αιτήματα του προσωπικού. Άκουσα πολλές κολακείες από συναδέλφους της Νέας Δημοκρατίας για τους πυροσβέστες. Η μεγαλύτερη τιμή στους πυροσβέστες είναι να ανταποκριθείτε στα δίκαια αιτήματά τους. Εσείς τι κάνετε; Αντί για πυροσβέστες που πρέπει να πάρουμε, προσλαμβάνετε αγροφύλακες. Να πάτε να σβήσετε τις πυρκαγιές με τους αγροφύλακες.
        Δεύτερο ζήτημα που υπάρχει είναι η αναδιάρθρωση του Σώματος σε μία περιφερειακή βάση. Εσείς δεν αναδιοργανώνετε τις μονάδες, αλλά το επιτελείο. Υπάρχει συγκεντρωτική λογική, ενώ εκείνο που χρειάζεται είναι μία αποκεντρωμένη δομή για να αποδώσει το Σώμα. Και εκείνο που ακόμα χρειάζεται είναι θεσμοθέτηση της συνεργασίας με την Τοπική Αυτοδιοίκηση, με την Αυτοδιοίκηση γενικότερα και το εθελοντικό κίνημα. 
        Κύριε Υπουργέ, η προστασία του Πεντελικού είναι ένα καλό παράδειγμα και το λέω γιατί ο κύριος Υπουργός είναι από τη Β΄ Περιφέρεια. Είναι ένα καλό παράδειγμα. Έγινε από τα πράγματα, όχι θεσμοθετημένα, με τη συνεργασία που είπα. Μπορούμε να το αξιοποιήσουμε. Και δεν είναι τυχαίο ότι στην Πεντέλη μετά τις μεγάλες πυρκαγιές έχουμε πολύ καλύτερες αποδώσεις. 
        Το τρίτο θέμα και σ’ αυτό θέλω λίγο να σταθώ, είναι το θέμα του συντονισμού και της διαχείρισης των κρίσεων. Εδώ η Κυβέρνηση απεδείχθη ότι δεν μπορεί να τα καταφέρει.
      Μάλιστα στις πυρκαγιές της Χαλκιδικής αλλά και στις πρόσφατες πλημμύρες φάνηκε η γύμνια. Έλλειψη σχεδιασμού, καθυστερημένα αντανακλαστικά, κακή εκτίμηση του κινδύνου, ανύπαρκτος συντονισμός, μικρή αποτελεσματικότητα. Δεν μπορούν οι πυροσβέστες να σώσουν την τελευταία στιγμή όλα τα ζητήματα είτε αφορούν πλημμύρες είτε αφορούν πυρκαγιές. 
      Είναι ανάγκη, κύριε Υπουργέ –εγώ περίμενα το νομοσχέδιο να το ξεκαθαρίσει σαφώς και δεν ήταν μόνο δική  σας αρμοδιότητα γιατί η πολιτική προστασία ανήκει και στο Υπουργείο Δημόσιας Διοίκησης- να ξεκαθαριστούν οι αρμοδιότητες και οι ρόλοι. Πρέπει να βρούμε τη χρυσή τομή. Εγώ προτείνω έναν κανόνα: Να ανατεθεί στη Γενική Γραμματεία Πολιτικής Προστασίας η ευθύνη σχεδιασμού και συντονισμού και για την πρόληψη και για την αντιμετώπιση για να μπορούν να συνεργάζονται οι άλλοι φορείς και στο Πυροσβεστικό Σώμα η αποκλειστική ευθύνη και το βάρος της επιχειρησιακής δράσης. Εάν κινηθούμε με αυτόν τον κανόνα θα ξεκαθαριστούν τα πράγματα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έτσι είναι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είναι έτσι και αυτό φάνηκε τώρα τελευταία. Αν θέλετε μπορούμε να το συζητήσουμε και μέσα στην Αίθουσα και εκτός Αιθούσης. Ξέρετε ότι μιλώ μετά λόγου γνώσεως. Δυστυχώς δεν είναι έτσι τα πράγματα. Και δεν λέω ότι ήταν αλλιώς και τα αλλάξατε εσείς. Αυτό το θέμα θέλει βελτίωση. Πρέπει να υπάρξει αυτός ο κανόνας. Το νομοσχέδιο δεν υπεισέρχεται σε αυτά. Επίσης δεν ενισχύονται  καθόλου οι κείμενες διατάξεις για την πρόληψη. 
      Γνωρίζουμε πολύ καλά, κύριε Υπουργέ, ότι η πρόληψη είναι φθηνότερη από την καταστολή είτε αφορά πλημμύρες είτε σεισμούς είτε πυρκαγιές. Κοντολογίς το νομοσχέδιο πιστεύω ότι δεν δημιουργεί –και γι’ αυτό το καταψηφίζουμε αν και  θα ψηφίσουμε συγκεκριμένες διατάξεις- καλύτερη θεσμική βάση για την πολιτική προστασία και για την καλύτερη απόδοση του Πυροσβεστικού Σώματος. Είναι «στάχτη στα μάτια». Ίσως είναι μια υπεκφυγή από το πρόβλημα.
      Κύριε Υπουργέ, άκουσα και τις θρησκευτικές σας ενασχολήσεις όταν μιλούσατε περί προσευχής. Δεν αρκεί να προσεύχεστε όπως είπατε, για ενενήντα εννέα άλλους και εν προκειμένω για τα θύματα από τις έκτακτες ανάγκες. Δεν αρκεί, γιατί υπάρχει και το άλλο ρητό που λέει «συν Αθηνά και χείρα κίνει». Και δυστυχώς η χειρ της Κυβέρνησή σας όσον αφορά την πολιτική προστασία είναι ακούνητη, για να χρησιμοποιήσω μια λέξη που χρησιμοποιείτε και εσείς. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Δημόσιας Τάξης κ. Πολύδωρας.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Υπουργέ, δεν περιμένετε να ακούσετε και εμάς;
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο προηγείται και η κ. Περλεπέ. Είμαστε στον έκτο Βουλευτή και είμαστε μέσα στα πλαίσια του Κανονισμού.
      ΕΥΑΓΓΕΛΟΣ ΒΕΝΙΖΕΛΟΣ: Είπα εγώ ότι δεν είμαστε;
      ΠΡΟΕΔΡΕΥΩΝ (Γεώργιος Σούρλας): Επομένως όπως αντιλαμβάνεστε…
      Άλλωστε ο κύριος Πολύδωρας έμπειρος Κοινοβουλευτικός δεν θα εκτραπεί ποτέ του Κανονισμού.
      Έχετε το λόγο, κύριε Υπουργέ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τώρα θα σας απαντούσα κύριε Βενιζέλε αλλά δεν θα σας συνέφερε. 
      ΕΥΑΓΓΕΛΟΣ ΒΕΝΙΖΕΛΟΣ: Κάντε μου τη χάρη. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Δηλαδή ειλικρινώς δεν σας πρόσεξα. Δεν είδα ότι είστε δυο θέσεις μετά. Θα σας έδινα αυτήν την ευχέρεια να προηγηθείτε. Θα σας ακούσω προσεκτικά και θα κρατήσω σημειώσεις όπως για όλους τους συναδέλφους. Θα σας απαντήσω στη δευτερολογία μου.
      Κυρίες και κύριοι συνάδελφοι, πολύ ρητορική ανεπτύχθη για το χαρακτήρα του νομοσχεδίου. Μάλιστα ακούστηκαν και γλωσσολογικές παρατηρήσεις για το αν είναι αναδιάρθρωση, αναβάθμιση, εποικοδόμηση. Εγώ δεν θα εισηγηθώ το νομοσχέδιό μας με υπερτιμημένες διατυπώσεις εκφραστικές. Εισηγούμαι το νομοσχέδιο στην Ολομέλεια όπως και στην Επιτροπή με γνώση του γεγονότος ότι αποκαθιστά, τακτοποιεί ζητήματα και αίρει εκκρεμότητες οι οποίες για πολλά χρόνια προσέδιδαν μια δυσλειτουργία στο Σώμα.
      Υπό αυτήν την έννοια και μόνο θεωρώ ότι είναι μία στερέωση του λειτουργικού ρόλου του Πυροσβεστικού Σώματος, μία αναδιάρθρωση σε στοιχειώδη σημεία και μία αναβάθμιση εν τέλει γιατί το τελικό αποτέλεσμα είναι προϊόν καλύτερης λειτουργικότητας. 
      Έτσι το εισηγούμαι στη Βουλή και έτσι σας ζητώ να το δεχθείτε. Και σας ζητώ να το δεχθείτε και ως προϊόν διαλόγου, μάλιστα μακρού διαλόγου. Δέχθηκα τις αιτιάσεις ότι δεν μετέσχον στη διαδικασία παραγωγής του νομοσχεδίου οι συνδικαλιστικές οργανώσεις κ.λπ.. Δεν είναι έτσι. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Υπήρχαν δύο επιτροπές. Η μία επιτροπή αφορούσε την αναδιάρθρωση και μετέσχον αντιπρόσωποι και η άλλη  οποία δεν έφερε τα αποτελέσματά της ακόμα η αφορώσα την εκπαιδευτική διαδικασία στην οποία επίσης μετέχουν και δεν είναι κρινόμενο ζήτημα τώρα. 
      Ο αξιωματικός που παρίσταται εδώ ως σύμβουλός μου είναι ο Πρόεδρος της Ενώσεως Αξιωματικών ο κ. Διαμαντής του Πυροσβεστικού Σώματος. Βασικός συντάκτης και διαμηνύτορας των απόψεων του προσωπικού, των αξιωματικών, αλλά μετέσχον και οι εκπρόσωποι των πυροσβεστών. 
      Το πρώτο είναι τι είναι αυτό το νομοσχέδιο που εισάγουμε στη συζήτησή μας προς ψήφιση. Το δεύτερο είναι προϊόν διαλόγου. Και το τρίτο θα είμαι όσο γίνεται συστηματικός. 
      Τώρα πού είναι η σύγκριση των ισχυουσών διατάξεων και των προτεινομένων ρυθμίσεων. Όλοι εσείς οι επιμελείς συνάδελφοί μου φαντάζομαι θα χρειάζεστε αυτήν την αντιπαραβολή. Ισχύουσες διατάξεις είναι ο Κανονισμός εσωτερικής υπηρεσίας Πυροσβεστικού Σώματος, προεδρικό διάταγμα 210/92, μάλλον απαρχαιομένων λειτουργικών δυνατοτήτων. 
      Προτεινόμενες ρυθμίσεις είναι ο επανακαθαρισμός της αποστολής του Πυροσβεστικού Σώματος με τον οποίο επιχειρείται μια σειρά από αρμοδιότητες, αποστολές και δράσεις, όπως χημικές, βιολογικές, ραδιολογικές και πυρηνικές απειλές. Αυτό είναι νεοείσακτο και χρονολογείται από την δραματική επικαιρότητα της προ των Ολυμπιακών Αγώνων εποχής και τότε αναδιάταξης των ρόλων. Δεύτερον, ασύμμετρες απειλές, ισχύουσα παράμετρος, νέα και αυτή διαδικασία που θέλει στρατιώτες, αξιωματικούς και μονάδες για την αντιμετώπισή τους ή ασύμμετρες απειλές. Επίσης, πιστοποίηση προσωπικού πυρασφαλείας επιχειρήσεων, τρίτη γραμμή. Δεν υπήρχε στην παλιά διαδικασία, γραμμή διοικητικής αναδιάρθρωσης  ευθέως, η οποία κύριοι συνάδελφοι, να συνδυαστεί με κανονιστικές πράξεις, όπως η τελευταία της αποκέντρωσης του γραφείου πιστοποίησης και ελέγχου των μέτρων πυρασφάλειας των καταστημάτων, των επιχειρήσεων και των κατοικιών. 
      Το λέω προς ενημέρωσή σας, αλλά είναι στο πλαίσιο της αναδιάρθρωσης με κανονιστικές πράξεις, παράλληλες προς τις προβλέψεις του νόμου που ψηφίζουμε, εταλανίζετο το αντικείμενο αυτό με συσσώρευση και συγκέντρωση των αιτήσεων στη διεύθυνση Πειραιώς 31. Τώρα βρίσκομαι στην ευχάριστη θέση να σας ανακοινώσουμε ότι κάναμε αποκέντρωση με πέντε επιπλέον μονάδες στην περιοχή της Αττικής, το ίδιο θα γίνει στη Θεσσαλονίκη και σε άλλα επίκαιρα μέρη, με αποτέλεσμα να ανακουφιστεί το κέντρο και να έχουμε και καλύτερη εξυπηρέτηση του πολίτη. 
      Πρέπει να πω πρώτον ότι στον επανακαθορισμό της αποστολής του Πυροσβεστικού Σώματος έχουμε πρόβλεψη που ρυθμίζεται για πρώτη φορά της διεθνούς συνεργασίας με εφαρμογές πάλι κανονιστικού χαρακτήρα όπως το Πρωτόκολλο συνεργασίας με την Αλβανία και το Πρωτόκολλο που έχουμε προς υπογραφή με τη Βουλγαρία στο προσεχές μέλλον. 
      Δεύτερον, η διάρθρωση των υπηρεσιών του Πυροσβεστικού Σώματος ήσαν σε κεντρικές και περιφερειακές, επιτελικές και επιχειρησιακές, σαν διάκριση. Οι αρμοδιότητες των υγειονομικών αξιωματικών ήταν από την απλή κλινική εξέταση και συνταγογραφία. 
      Τώρα, συντάσσουμε μία αναδιάρθρωση αυτού του αντικειμένου ως εξής: Η κεντρική και η κάθετη δομή διοίκησης να μετατραπεί σε αποκεντρωμένη περιφερειακά ευέλικτη και να επιτευχθεί σ’ αυτό το σημείο η οριζόντια διασύνδεση και συνεργασία. 
      Αυτό επιτυγχάνεται πρώτον, με τη σύσταση στο Αρχηγείο των δύο κλάδων διοίκησης. 
      Δεύτερον, με τη σύσταση για πρώτη φορά συλλογικών οργάνων διοίκησης, όπως το Συμβούλιο Επιτελικού Σχεδιασμού και το Συμβούλιο Διαχείρισης Κρίσεων, όργανα αποφασιστικής σημασίας. 
      Τρίτον, με την ίδρυση για πρώτη φορά ανεξάρτητης υγειονομικής υπηρεσίας -Διεύθυνση Υγειονομικού- την αύξηση της οργανικής δύναμης των γιατρών κατά εννέα θέσεις για τη βελτίωση των παρεχομένων υπηρεσιών, για την υγειονομική υποστήριξη στις επιχειρήσεις και για την εφαρμογή κανόνων υγιεινής και ασφάλειας. 
      Τέταρτον, με την αναβάθμιση σε κεντρικές υπηρεσίες των υπηρεσιών της Πυροσβεστικής Ακαδημίας, της διαχείρισης χρηματικού και της Υπηρεσίας Εναερίων Μέσων. Ειδικώς ως προς το τελευταίο, είχαμε μία χαοτική κατάσταση σ’ έναν πολύ νευραλγικό τομέα της πυρόσβεσης, τα εναέρια μέσα. 
      Τρίτον, μέχρι σήμερα η εκπαίδευση που παρείχε το Πυροσβεστικό Σώμα ήταν περίπου εμπειρικού χαρακτήρα και αποκλειστικά και μόνο αφορούσε, είχε ως δέκτες, το προσωπικό που υπηρετούσε στο Πυροσβεστικό Σώμα και τους εθελοντές. 
      Τώρα, αναβαθμίζεται η παρεχόμενη εκπαίδευση με το νόμο και με τις πρόνοιες που λαμβάνουμε. Ήδη, δηλαδή, η προ της ψηφίσεως του νόμου με κανονιστικές πράξεις Πυροσβεστική Ακαδημία, προχωρεί και διαλαμβάνει τέσσερις τομείς δράσεως, εκπαίδευση πυροσβεστών-σχολή πυροσβεστών, σχολή ανθυποπυραγών, τρίτον, μετεκπαίδευση και κατάρτιση και τέταρτον, ξένες γλώσσες.  
      Σημειώνω ότι ως υποκείμενα-δέκτες της πυροσβεστικής διδασκαλίας, είχαμε αρχικά μόνο τους υπηρετούντες στο Πυροσβεστικό Σώμα, αλλά τώρα υπάρχει η πρόβλεψη και η ανάγκη που εξυπηρετείται για δυνατότητα εκπαίδευσης και πιστοποίησης πυροσβεστικής διδασκαλίας και μάθησης προς τους: α)στρατιωτικό προσωπικό των Ενόπλων Δυνάμεων της Ελληνικής Αστυνομίας και του Λιμενικού Σώματος, οι οποίοι εκπαιδεύονται από το Πυροσβεστικό Σώμα, β)τους δημοσίους υπαλλήλους και εννοούμε κυρίως αυτούς που στελεχώνουν τις μονάδες Π.Σ.Ε.Α., το προσωπικό των Οργανισμών Τοπικής Αυτοδιοίκησης –Ο.Τ.Α.- και του ευρύτερου δημόσιου τομέα, γ)το προσωπικό των βιοτεχνιών, των βιομηχανιών και πάσης φύσεως επιχειρήσεων, δ)το νοσηλευτικό προσωπικό των νοσηλευτικών ιδρυμάτων και ε)τους εθελοντές και τις ανεξάρτητες εθελοντικές μονάδες. 
      Αυτοί και πρόθυμοι να ήσαν, όπως είναι, για επιτέλεση πυροσβεστικού έργου, έπασχαν στον τομέα της εκπαίδευσης. Τώρα, το Πυροσβεστικό Σώμα με τη διδασκαλία ή την πρόβλεψη να παρέχεται αυτή η διδασκαλία προς αυτές τις πέντε κατηγορίες, νομίζουμε ότι συμβάλει στο να καθιστά όσο γίνεται μεγαλύτερο μέρος ενδιαφέροντος υπό συνόλου του πληθυσμού μας κατάλληλο να στελεχώσει το στρατό της πυρόσβεσης. 
      Τέταρτον, μέχρι σήμερα οι αξιωματικοί, πλοηγοί, κυβερνήτες και πλοηγοί μηχανικοί εξελίσσονταν μέχρι το βαθμό του πυράρχου, το επίδομα των υποβρυχίων καταστροφέων χορηγούνταν σε όλους τους πυροσβεστικούς υπαλλήλους, ανεξάρτητα από την υπηρεσία στην οποία υπηρετούσαν και οι βραβεύσεις υπηρεσιών προσωπικού ουσιαστικά δεν προβλεπόταν, καθώς και η απότιση φόρου τιμής προς τους πεσόντες γινόταν αποσπασματικά και κάθε φορά κατά περίπτωση. Το διοικητικό πρόστιμο υποβαλλόταν στους εμπρηστές δασών, γεγονός που δημιούργησε πρόβλημα ως προς το όριο της εφαρμογής του, τεράστιες και κρίσιμες ασάφειες, το γε νυν έχον.
      Τώρα, επιχειρείται για πρώτη φορά η σύσταση νέων υπηρεσιών, όπως η Οικονομική Επιθεώρηση, με σκοπό τον έλεγχο της εφαρμογής των κανόνων του δημόσιου λογιστικού, έτσι ώστε πέρα από την εξασφάλιση της διαφάνειας, της νομιμότητας και της εφαρμογής τους, να επιτυγχάνεται ο έλεγχος και ο περιορισμός των δαπανών του προϋπολογισμού. 
      Μ΄ ένα λόγο σε όλη την οικονομική διαχείριση μέχρι σήμερα προ του νόμου υπήρχε μια επικίνδυνη ασάφεια και αδιαφάνεια. 
      Δεύτερον, η Διεύθυνση Υγιεινής και Ασφαλείας στο Αρχηγείο Πυροσβεστικού Σώματος είχε σκοπό τη δημιουργία του νομικού πλαισίου της εφαρμογής των κανόνων υγιεινής και ασφαλείας στην εφαρμογή τους και στην εξέλιξή τους.
      Θεσπίζονται επιπλέον για τον ορισμό της αναδιάρθρωσης, της αναβάθμισης, που είπα ότι δεν υπερτιμώ, δεν χρησιμοποιώ λόγους υπερτίμησης της πολιτικής μας ή και της αξίας του νομοσχεδίου, αλλά δεν δέχομαι να υποτιμηθεί η σοβαρή εκσυγχρονιστική, αναδιαρθρωτική, αναβαθμιστική ποιότητα του νομοσχεδίου, μια σειρά από κίνητρα και ειδικές αμοιβές, όπως ο καταληκτικός βαθμός των αξιωματικών, πλοηγών, κυβερνητών, πλοηγών μηχανικών, τεχνικών και της πληροφορικής, έτσι ώστε να υπάρξει μία εξίσωση -ήταν πάγιο αίτημα των ενδιαφερομένων- με αυτόν του αρχιπυράρχου. 
      Τρίτον, θεσπίζεται βράβευση υπηρεσιών του Πυροσβεστικού Σώματος και του προσωπικού που διακρίνονται για την αποδοτικότητα, την ποιότητα και την αποτελεσματικότητα των παρεχόμενων προς τους πολίτες υπηρεσιών.
      Τέταρτον, καθιερώνεται ημέρα αποστράτων και ημέρα μνήμης ως ελάχιστος φόρος τιμής στους πεσόντες κατά τη διάρκεια του καθήκοντος πυροσβεστικούς υπαλλήλους.
      Πέμπτον, συγκεκριμενοποιείται το ειδικό επίδομα υποβρυχίων καταστροφέων, το οποίο καταβάλλεται μόνο στους πυροσβεστικούς υπαλλήλους που υπηρετούν στις Ε.Μ.Α.Κ.. 
      Έκτον, τροποποιείται η ρύθμιση για την επιβολή διοικητικού προστίμου και πλέον αυτό θα επιβάλλεται μόνο στους καταδικαζόμενους για εμπρησμό δασών και δασικών εκτάσεων.
      Αυτές είναι –ως όφειλα να κάνω- οι περιγραφές, συγκριτικού τύπου, μεταξύ των συμβαινόντων πριν από τη σύνταξη και την εισαγωγή αυτού του νόμου προς συζήτηση και ψήφιση και των συντελουμένων πραγματικά αναδιαρθρωτικών προτάσεων με το νομοσχέδιό μας. 
      Στο σημείο αυτό, θέλω να σημειώσω τις ευχαριστίες μου προς όλους εκείνους τους συναδέλφους, τους εισηγητές κατά βάση, οι οποίοι αναγνώρισαν την αξία και την κοινωνική προσφορά του Πυροσβεστικού Σώματος.
       Όλες οι παρατηρήσεις ισχύουν. Βεβαίως, δεν μπορώ να αποδεχθώ τις υβριστικές παρατηρήσεις, που είναι κατά κάποιον τρόπο σκιαμαχίες και δεν ξέρω γιατί τις διατυπώνει με τόση ένταση ο φίλος εκπρόσωπος του Κομμουνιστικού Κόμματος. Δεν αναγνωρίζω ότι η ρητορική σας εφάπτεται του κειμένου και του πνεύματος του νομοσχεδίου που εμείς εισάγουμε προς συζήτηση και ψήφιση.
      Παραδείγματος χάριν –κι εδώ θέτω μερικές συμπληρωματικές σκέψεις στα όσα ήδη ανέφερα- δεν αμφισβητείται ο χαρακτήρας του Πυροσβεστικού Σώματος όσον αφορά του τι είναι. Περιγράφεται με ευκρίνεια, με σαφήνεια και δεν δέχεται καμία παρερμηνεία ή διαστρεβλωτική εκδοχή, όταν λέμε ότι είναι ένα Σώμα Ασφαλείας. Υπάγεται στο Υπουργείο Δημοσίας Τάξεως, έχει ως σκοπό την ασφάλεια και την προστασία της ζωής των πολιτών, την ασφάλεια της περιουσίας και του κράτους, του φυσικού περιβάλλοντος και ιδίως του δασικού πλούτου της χώρας από τους κινδύνους των πυρκαγιών.
       Αν προσέξετε, περιγράφονται με σαφήνεια οι σκοποί, οι στόχοι και η αποστολή του Πυροσβεστικού Σώματος. Όσον αφορά στον χαρακτήρα της υπηρεσίας και του προσωπικού, το άρθρο 3 αποτελεί πολιτική, διοικητική υπηρεσία του κράτους και διέπεται από ιδιαίτερους για αυτό οργανικούς νόμους. Πάνω σε αυτό μιλάει επαινετικά η Επιστημονική Υπηρεσία της Βουλής, όταν συμφωνεί με τις προτάσεις και τις ρυθμίσεις για το χαρακτήρα και την αποστολή του Πυροσβεστικού Σώματος. 
      Δεν βλέπω κανένα λόγο να προσδίδεται αυτή η δαιμονολογία στις κριτικές παρατηρήσεις, κυρίως από το Κομμουνιστικό Κόμμα. 
      Κατά τα λοιπά, ευχαριστώ, γιατί αναγνωρίζεται η κοινωνική προσφορά του Σώματος, η ευδόκιμη υπηρεσία των στόχων και των αποστολών. Είμαστε υπερήφανοι για το Πυροσβεστικό Σώμα. Είναι το Σώμα, ο νομικός, διοικητικός, υπηρεσιακός και επιχειρησιακός θεσμός, του αλτρουισμού. Είναι το πιο αλτρουιστικό Σώμα. 
      Υπάρχει ένα ρητό -το υιοθετώ και εμπνέει και εμένα- στους κύκλους του Πυροσβεστικού Σώματος, που λέει πως όταν και απ’ όπου οι άλλοι φεύγουν εκεί προστρέχει ο πυροσβέστης. Είναι σαν να είναι, κατά κάποιον τρόπο, αφιερωμένος ο πυροσβέστης στον κίνδυνο υπέρ τρίτων. Δεν ξέρω αν θα βάλουμε στη σκέψη μας την προσευχή ή την επίκληση του Θεού. Εγώ τη βάζω. Όμως, διατυπώθηκαν παρατηρήσεις που έχουν να κάνουν διοικητικά με τη συνεργασία και το συντονισμό. 
      Πολλά πράγματα μπορεί να μένουν εκκρεμή και μετά την ψήφιση αυτού του νομοσχεδίου. Τα περισσότερα, όμως, επιλύονται. Παραδείγματος χάριν, το βασικό θέμα που έθεσε ο κ. Γείτονας: Ο επιχειρησιακός συντονισμός ανήκει στο Πυροσβεστικό Σώμα. Κατά κορμόν! 
      Γιατί το λέω αυτό; Διότι σε μια επιχείρηση διάσωσης θα χρησιμοποιηθούν πολλές δυνάμεις, συνήθως ετερογενείς. Κοιτάξτε σε μια επιχείρηση πυρκαγιάς ή και πλημμύρας πόσες δυνάμεις εμπλέκονται ή παρεμβαίνουν: Πυροσβεστικό -συμβασιούχοι ή εποχικοί- εθελοντές του καταλόγου του Πυροσβεστικού Σώματος, εθελοντές της Τοπικής Αυτοδιοίκησης, δήμων και νομαρχιών, Στρατός. Σε όλα αυτά που συμβαίνουν ρόλο συντονιστού κρατεί –και το αποδέχομαι και εγώ- η Γενική Γραμματεία Πολιτικής Προστασίας. Παρέλειψα να αναφέρω και τις δασικές δυνάμεις. Οι δασικές δυνάμεις ασχολούνται κυρίως με την πρόληψη. 
      Έτσι, μπορούμε να συμφωνήσουμε ότι είναι ξεκαθαρισμένο το τοπίο. Στην πράξη θα δοκιμάζονται και θα επαληθεύονται τα πράγματα. Όμως, θεωρητικά ή νομοτεχνικά αγωνίες ή απορίες δεν έχουν. Σας ζητώ να δεχθείτε και εσείς αυτήν την επιχειρησιακή ή τη διοικητική ηρεμία μου. 
      Επιχειρησιακά η μεγάλη δράση και αποστολή ανήκει στο Πυροσβεστικό Σώμα. Προκύπτει ανάγκη για το συντονισμό των ετερογενών μονάδων; Η Γενική Γραμματεία Πολιτικής Προστασίας! 
      Επιτελικά και κυρίως στο κεφάλαιο της πρόληψης θέλω να σας πω ότι εμείς για το δάσος αναγνωρίζουμε –και έχω και παρατήρηση που διορθώνω- πως η πρόληψη ανήκει στη Δασική Υπηρεσία. Έχω να σας πω ότι και εκεί χρειάζεται –στην πράξη θα το δούμε- η συνεργασία του Διευθυντού της Πυροσβεστικής, κατά νομό ή κατά περιφέρεια, με τη Δασική Υπηρεσία. Είναι πολύ ακραίο να δεχθούμε αποκλειστικές αρμοδιότητες του ενός ή του άλλου και στο κεφάλαιο της πρόληψης. Θέλω να δούμε από πού θα περάσει ο αγροτικός δρόμος, που θα είναι ταυτόχρονα και πυροσβεστικής χρησιμοποίησης ή πώς θα τοποθετηθούν οι κρουνοί, πώς θα γίνουν οι υδατοδεξαμενές και χίλια άλλα μέτρα πρόληψης. 
      Ένα μέτρο πρόληψης, που μου έλεγαν οι επιτελείς μας, είναι το γεγονός ότι η φύλαξη των προσπελάσεων είτε στο δρυμό της Πάρνηθας είτε στο Μαίναλο είτε στο Χολομώντα είναι σοβαρότατη πρόληψη και ανήκει, φυσικά, στην Πυροσβεστική και στην Αστυνομία. Απαιτεί συνεργασία και με την Αστυνομία. 
      Δεν είναι της παρούσης να σημειώσω τα σοβαρά επιτεύγματα της Πυροσβεστικής Υπηρεσίας στην αντιμετώπιση χιλιάδων επεισοδίων. Τώρα που μιλάμε δίδεται η μάχη στα Ψαχνά της Ευβοίας, στο πλημμυρισμένο τοπίο. Τις προάλλες είχαμε το ίδιο στο αστικό τοπίο των λιμνών Μικρής και Μεγάλης Βόλβης έξω από τη Θεσσαλονίκη. 
      Καταλαβαίνετε ότι επιχειρησιακά το Πυροσβεστικό Σώμα μπορεί να είναι το τελευταίο ανάχωμα για σειρά παραλείψεων ή εγκληματικών σφαλμάτων, που έχουν προηγηθεί σε μια αλυσίδα σφαλμάτων, μέχρι να γίνει το κακό, η θεομηνία, η καταστροφή, όπου επιλαμβάνεται, χωρίς να εξετάζει την αλυσίδα των σφαλμάτων που προηγήθηκαν, η Πυροσβεστική Υπηρεσία. Με αυτοθυσία σπεύδει και επιτελεί το καθήκον της.
      Ήθελα να σημειώσω  ότι  -για τον κ. Μανωλάκη ιδιαίτερα, που είναι πολύ επιμελής στην παρακολούθηση των θεμάτων του Υπουργείου Δημοσίας Τάξεως- έχετε δίκιο ότι αυτό είναι το δεύτερο νομοσχέδιο, αλλά ουσιαστικά έχουμε έτοιμα, ώριμα, περασμένα και από τη νομοπαρασκευαστική επιτροπή και τα δύο άλλα νομοσχέδια της Ε.Υ.Π. και της προστασίας του περιβάλλοντος, όπως λέμε, της Αγροφυλακής. 
      Σας ζητώ να δεχθείτε ως κανονιστικού ρόλου ή νομοτεχνικού χαρακτήρα παρεμβάσεις τις αναδιαρθρώσεις στις αστυνομικές διευθύνσεις των Αθηνών και της Θεσσαλονίκης. Αποτελεί ουσιαστικά σοβαρή πρωτοβουλία αναδιαρθρωτικού χαρακτήρα με τα γνωστά ευεργετικά αποτελέσματα για την αστυνόμευση, με τα χαρακτηριστικά της ίδρυσης αστυνομικών τμημάτων, τμημάτων ασφαλείας, τμημάτων ναρκωτικών  και ασύμμετρων απειλών. Αυτά αποδίδουν. Μπορώ να πω ευθαρσώς ότι είναι μια αναθεώρηση των μη επιτυχημένων προτάσεων και εφαρμογών για την αστυνομική αναδιάρθρωση τότε, των λεγομένων πολυδύναμων αστυνομικών κέντρων. Δεν πέτυχαν. Με θάρρος προχωρούμε –και στοιχίζει κιόλας- στην αναδιάρθρωση, με το να οργανώσουμε την αστυνόμευση με αυτά τα κεντρικά στοιχεία, που σας είπα, αστυνομικό τμήμα ενίσχυσης, τμήμα ασφαλείας, εμφανείς περιπολίες, αστυνόμευση με τα τροχοφόρα κ.ο.κ.. Είναι σοβαρά, ουσιαστικά, διαρθρωτικά, αναδιαρθρωτικά μέτρα έξω από την τυπικά νομοπαρασκευαστική διαδικασία. 
      Μας απασχολεί, βέβαια, το κεφάλαιο του εξοπλισμού. Είχαμε την καλή τύχη να έχουμε καλό εξοπλισμό από το 2003, όσον αφορά τα τεχνικά μέσα, λόγω των Ολυμπιακών Αγώνων. Ειδικώς τα εναέρια μέσα θέλουν τον εκσυγχρονισμό τους. Τα διακόσια δεκαπέντε καναντέρ είναι πεπαλαιωμένα και θέλουμε, κατά το δυνατόν, να προχωρήσουμε στην ανανέωση του στόλου των εναερίων μέσων. 
      Το προσωπικό: Τα είπατε και ισχύουν όπως τα διατυπώσατε και ούτε με ενδιαφέρει να κάνω την παρελθοντολογία για το πώς  το εννοώ. Ανελήφθη το τεράστιο έργο της δασοπυρόσβεσης το 1998, δεν συνοδεύτηκε, όμως, με την ανάλογη «προίκα» σε προσωπικό. Είναι ένα κενό που πρώτη φορά αρχίσαμε να αντιμετωπίζουμε την κάλυψή του με τους πεντακόσιους πενήντα πυροσβέστες τώρα του τελευταίου διαγωνισμού του 2006. Με υπερηφάνεια στέκομαι ενώπιον σας και σας λέω για το άψογο και αξιοκρατικό του διαγωνισμού των πεντακοσίων πενήντα πυροσβεστών. Δεν υπήρξε αξιοποίηση αυτού που προβλέπεται στην προκήρυξη, της «προίκας» από τη συνέντευξη. Υπήρξε αντιθέτως σοβαρή πριμοδότηση, μοριοδότηση για τους διαθέτοντες προϋπηρεσία. Αν δεν κάνω λάθος, από τους πεντακόσιους πενήντα, περισσότεροι από εκατόν ογδόντα και λιγότεροι από διακόσιοι ήσαν εκείνοι οι οποίοι πέτυχαν στο διαγωνισμό με την «προίκα» των μορίων εκ της προϋπηρεσίας. 
      Το ζήτημα των πανελληνίων εξετάσεων μένει ανοικτό, δεν το αποκλείω, δεν είναι της παρούσης, το συζητούμε υπό τον όρον των αγωνισμάτων. Δηλαδή, απαιτώ τη συμφωνία όλων -γιατί έχετε και συνείδηση και κοινή λογική- ότι δεν μπορούμε κάποιον μη δυνάμενο να κρατήσει τη μάνικα, να περάσει το ζυγό, να ανέβει στο δένδρο, να κρατήσει το αλυσοπρίονο, να τον εντάξουμε στην επικινδυνώδη υπηρεσία του πυροσβέστη. 
      Κρατείται ως θέμα για την ευθετότερη συζήτηση. Εγώ με υπερηφάνεια ανακοινώνω σε σας το γεγονός ότι υποδεχθήκαμε δεκαπεντέμισι χιλιάδες νέους ανθρώπους χωρίς «να λυθεί μύτη», κατά το δει λεγόμενον, να τους σεβαστούμε στις αιτήσεις τους, στα αγωνίσματα αξιοκρατικά, στα γραπτά πολλαπλών επιλογών. 
      Αντιμετωπίζω ένα θέμα και σας το προαναγγέλλω. Θα είναι περίπου τριάντα έως πενήντα άτομα, που θα κληθούν για συνέντευξη. Πού πάει λέτε η σκέψη μου; Να θεωρηθούν επιτυχόντες –θα δούμε τη νομική φόρμουλα- ώστε να μη φθάσουμε καθόλου στο στάδιο της συνέντευξης. Περνάνε από τους γιατρούς και για τα ψυχιατρικά τέστ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Έχουμε ελλείψεις στο προσωπικό που ανέρχεται περίπου στις τέσσερις χιλιάδες, όπως όλοι συμφωνούμε και ξέρουμε τους αριθμούς. Υπάρχει το μέγα θέμα των εποχικών ή συμβασιούχων. Εγώ ορίστηκα, από την πρώτη συνάντηση που είχα μαζί τους, ως νομικός τους σύμβουλος και τους είπα: «Δοθέντος του άρθρου 103 του αναθεωρημένου Συντάγματος, δοθείσης της αποφάσεως και της Ολομέλειας του Ελεγκτικού Συνεδρίου και του Συμβουλίου της Επικρατείας, δεν μπορώ να ξεπεράσω τα νομικά εμπόδια, τα αδυσώπητα, ίσως και ανυπέρβλητα». 
      Εισηγούμαι και προτείνω και θέλω την ομοφωνία της Αιθούσης, όλων των πτερύγων, στο εξής νομικώς παραδεκτό τεχνικό ρυθμιστικό ζήτημα–λύση. Να περάσουμε τον «κάβο» της πενταετίας και να συνεχισθεί και μετά την πενταετία 
–νομίζω ότι είναι τον Αύγουστο του 2007- η ίδια εργασιακή κατάσταση του εποχικού και συμβασιούχου-εποχικού προσωπικού και να προχωρήσει διαιωνιζομένη μέχρι νεοτέρας. 
      Δεν έχω άλλη καλύτερη και προσφορότερη λύση. Ουδέποτε υποσχέθηκα κάτι πιο δυνατό ή πιο στέρεο νομικά. Αυτό είναι το νομικά στέρεο. Συνεννοήθηκα και με τον κ. Παυλόπουλο να περάσουμε τον «κάβο» της πενταετίας και να συνεχίσουν να παρέχουν τις υπηρεσίες τους οι εποχικοί- συμβασιούχοι.
      Άλλη λύση καλύτερη δεν έχω. Δεν θέλω να εκβιάσουμε τα πράγματα, γιατί θα πάθουμε ζημιά. Δεν νομοθετώ μόνος μου, όπως επίσης η Βουλή δεν νομοθετεί μόνη της. Είμαστε συντεταγμένη πολιτεία, υπάρχει το Σύνταγμα, υπάρχει το δημόσιο λογιστικό και το Ελεγκτικό Συνέδριο. Μακάρι να είχα τη λύση και να την παραγάγαμε εν ομοφωνία σήμερα. Έτσι απαντώ και τοποθετούμαι και στο θέμα των εποχικών-συμβασιούχων. 
      Κυρίες και κύριοι συνάδελφοι, σας ζητώ να υπερψηφίσετε το νόμο. Μη σπαταλάτε την κριτική σας διάθεση, την ορμή. Αφήστε την για άλλες πιο πρόσφορες περιστάσεις. Εδώ έχουμε πράγματι μία πρόταση αναδιάρθρωσης και καλύτερης λειτουργίας, ευρυθμίας στην απόδοση και στην αποτελεσματικότητα του Πυροσβεστικού Σώματος. 
      Καταλήγω μ’ ένα τεχνικό θέμα...
      ΠΡΟΕΔΡΟΣ (Άννα Μπενάκη - Ψαρούδα): Πρέπει να ολοκληρώσετε, κύριε Υπουργέ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είναι σημειώσεις, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Εντάξει, κύριε Υπουργέ, αλλά ολοκληρώστε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ζητώ την προσοχή σας για τις εξής νομοτεχνικές και συμπερασματικές τροποποιήσεις. Προέρχονται από τη συζήτηση στην επιτροπή και από τις παρατηρήσεις που ήκουσα από συναδέλφους εδώ. 
      Η περίπτωση α΄ της παραγράφου 5 του άρθρου 3 αναδιατυπώνεται ως εξής: Αναφέρεται στα όπλα, θέμα το οποίο προβλήθηκε με έμφαση από πολλές πλευρές. «Το προσωπικό της παραγράφου 2, που μπορεί να φέρει οπλισμό» –μιλάμε για τους ανακριτικούς υπαλλήλους- «το είδος του οπλισμού, οι υποχρεώσεις του προσωπικού που οπλοφορεί καθώς και κάθε άλλο σχετικό θέμα».
Είναι αυτό ακριβώς που διευκρινίζουμε για τους φέροντες ή δυναμένους να φέρουν οπλισμό, για τους ανακριτικούς υπαλλήλους. 
      Δεύτερον, στην παράγραφο…
      ΠΡΟΕΔΡΟΣ (Άννα Μπενάκη- Ψαρούδα): Ποια είναι η αλλαγή που κάνετε εκεί, κύριε Υπουργέ; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αναδιατυπώνω.
      ΠΡΟΕΔΡΟΣ (Άννα Μπενάκη- Ψαρούδα): Για πείτε το ξανά.
	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Περίπτωση α΄ της παραγράφου 5 του άρθρου  3. Στην παράγραφο 2 λέμε: «Το πυροσβεστικό προσωπικό κατά την άσκηση των προανακριτικών του καθηκόντων φέρει κατάλληλο οπλισμό». Αυτό αναδιατυπώνεται ως  εξής: «Το προσωπικό της παραγράφου 2» -για να συσχετίζεται ότι είναι ανακριτικό προσωπικό- «που μπορεί να φέρει οπλισμό, το είδος του οπλισμού, οι υποχρεώσεις του προσωπικού που οπλοφορεί, καθώς και κάθε άλλο σχετικό θέμα» ανήκουν στο χαρακτήρα της Υπηρεσίας και το προσωπικό του πυροσβεστικού προσωπικού. Αυτή η παράγραφος αντικαθίσταται με την άλλη. Θα το πούμε διευκρινιστικά και στο άρθρο.
      Στην παράγραφο 5 του άρθρου 5 προστίθεται εδάφιο στ΄, που είχε παραλειφθεί εκ παραδρομής, και λέει: «στ. Διεύθυνση Πλωτών Μέσων». Είχε παραλειφθεί η Διεύθυνση των Πλωτών Μέσων. Προστίθεται μετά το ε΄ το στ΄. Άρθρο 5. Παράγραφος 5 του ιδίου άρθρου, εδάφιο στ΄ που αναφέρεται στα πλωτά μέσα. 
	 ΚΩΝΣΤΑΝΤΙΝΟΣ ΓΕΙΤΟΝΑΣ: Μετά τη Διεύθυνση Υγιεινής και Ασφάλειας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μετά τη Διεύθυνση Υγιεινής και Ασφάλειας. 
      Τώρα έχω κάτι για τον κ. Μανωλάκη ειδικότερα και για πολλούς συναδέλφους. Δεν ξέρω αν διευκολύνει. Εγώ προτίθεμαι να το απαλείψω, αλλά σας ζητώ να το ξανασκεφθείτε. Δηλαδή την παράγραφο 5 του άρθρου 8, που αναφέρεται στην πρόβλεψη περί των εποχικών, την απαλείφω. Μας συμφέρει στην υπηρέτηση των εποχικών συμβασιούχων; Ξαναθέτω ένα ερώτημα. Εγώ την απαλείφω, αλλά το συζητούμε και πάλι.
      Στον τελευταίο στίχο της παραγράφου 1 του άρθρου 13 –ήταν νομικό, το είχαμε πει στην επιτροπή- η λέξη «συρρέοντα» αντικαθίσταται με τη λέξη «συναφή». Επαναλαμβάνω: Στον τελευταίο στίχο της παραγράφου 1 του άρθρου 13 η λέξη «συρρέοντα» γίνεται «συναφή εγκλήματα». 
      Και θέλω να σας πω ότι, σε συνεργασία με τους δασικούς υπαλλήλους του Υπουργείου Γεωργίας, στο άρθρο 14, παράγραφος 1 θέλουν –και από μία άποψη δικαίως- η πρόληψη να ανήκει στις αρμοδιότητες του Υπουργείου Γεωργίας και έτσι αναδιατυπώνεται ως εξής:
      «Με απόφαση του Αρχηγού του Πυροσβεστικού Σώματος εκδίδονται πυροσβεστικές διατάξεις, με τις οποίες θεσπίζονται:
      α) προληπτικά και κατασταλτικά μέτρα και μέσα παθητικής και ενεργητικής πυροπροστασίας για την πρόληψη και καταστολή των πυρκαγιών στις αγροτικές εκτάσεις και τις επιχειρήσεις και εγκαταστάσεις κάθε δραστηριότητας» και
      «β) κατασταλτικά μέτρα στα δάση και τις δασικές εκτάσεις», υπονοώντας ότι φεύγουν τα ευθέως προληπτικά μέτρα της Πυροσβεστικής από τα δάση, γιατί ανήκουν στη Δασική Υπηρεσία. 
      Αυτές είναι οι παρατηρήσεις τεχνικού χαρακτήρα, που θέτω στην κρίση σας. Περαίνων την εισήγησή μου, σας ζητώ να εκτιμήσετε ότι είναι ένα καλό νομοσχέδιο. Συμβάλλει στην αποτελεσματικότητα του κατ’ εξοχήν κοινωνικού οργάνου, Σώματος, που λέγεται Πυροσβεστικό Σώμα, για τον κίνδυνο, για την ανάληψη πρωτοβουλιών προκειμένου να σώζει ανθρώπινες ζωές, περιουσίες και φυσικό πλούτο. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Σας ευχαριστούμε, κύριε Υπουργέ.
      Παρακαλώ τις τροποποιήσεις αυτές να τις καταθέσετε στα Πρακτικά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα τις καταθέσω.
      (Στο σημείο αυτό ο Υπουργός Δημόσιας Τάξης κ. Βύρων Πολύδωρας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      ( Να φωτογραφηθεί η σελ. 121)
      ΠΡΟΕΔΡΟΣ (Άννα Μπενάκη-Ψαρούδα): Ο κ. Καστανίδης έχει το λόγο ως Κοινοβουλευτικός Εκπρόσωπος του ΠΑ.ΣΟ.Κ.. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, δεν θα μιλήσω σήμερα…
      ΠΡΟΕΔΡΟΣ (Άννα Μπενάκη-Ψαρούδα): Παρέμβαση θα κάνετε μόνο;
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αύριο προτίθεμαι να εκφέρω τις απόψεις μου σχολιάζοντας ορισμένα θέματα επί της αρχής, αλλά κυρίως επί των άρθρων. 
      Ζήτησα το λόγο, διότι θέλω να διευκρινίσει κάτι ο κύριος Υπουργός. Φοβούμαι ότι ορισμένα από τα θέματα τα οποία ανακοίνωσε ως τροπολογίες ή ως βελτιώσεις ούτε νομοτεχνικά, ούτε και ουσιαστικά συνιστούν βελτιώσεις. 
      Κύριε Υπουργέ, αρχικώς μεν προβλέπατε ότι τα ανακριτικά καθήκοντα των ανθρώπων της Πυροσβεστικής αφορούν τον εμπρησμό και τα συρρέοντα εγκλήματα, πραγματική ή κατ’ ιδέαν συρροή δεν έχει σημασία. Χρησιμοποιείτε όμως τώρα έναν όρο. Ορθά επισημάνθηκε από την έκθεση της Επιστημονικής Υπηρεσίας ότι η ενασχόληση των ανδρών και των γυναικών της Πυροσβεστικής και με τα συρρέοντα εγκλήματα πιθανότατα δημιουργεί προβλήματα.
      Ωστόσο, επισημαίνω ότι αυτό που ανακοινώσατε προηγουμένως ως βελτίωση μάλλον δημιουργεί νομική σύγχυση. Στον Ποινικό μας Κώδικα δεν είναι αναγνωρισμένη η έννοια «συναφή εγκλήματα». Τι εννοείτε με τον όρο «συναφή εγκλήματα»; Εάν το βασικό έγκλημα, με το οποίο ασχολείται η Πυροσβεστική είναι ο εμπρησμός, τι είναι συναφές προς τον εμπρησμό, ώστε να ασχολείται επίσης η Πυροσβεστική μ’ αυτό; Δεν υπάρχει νομική ακριβολογία στην προκειμένη περίπτωση, τουλάχιστον ποινικά νομική ακριβολογία. Φοβάμαι ότι αυτό θα δημιουργήσει πολύ περισσότερα προβλήματα.
      Τι είναι συναφές έγκλημα; Θα θέλατε να μας το εξηγήσετε, ώστε να το αξιολογήσω και αυτό μαζί με όλα τα υπόλοιπα, όπως παραδείγματος χάριν αυτά που είπατε περί των αστυνομικών τμημάτων και των μεταλλαγών τους, αλλά επ’ αυτών θα τοποθετηθώ αύριο; Τι εννοείτε με τον όρο «συναφές έγκλημα»;
      ΠΡΟΕΔΡΟΣ (Άννα Μπενάκη-Ψαρούδα): Θέλετε να απαντήσετε, κύριε Υπουργέ;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα πω μία λέξη μόνο. Έσπευσα να αποδεχθώ την παρατήρηση –νομίζω ότι ήταν του κ. Κουβέλη- επειδή η έννοια της «συρροής» στενεύει το πλαίσιο των πραγματολογικών στοιχείων για μία παρέμβαση, η έννοια της συνάφειας να εκτιμηθεί όχι με αυστηρή νομική αξία, αλλά με μία πραγματολογική, της κοινής λογικής έννοια. Θα τα βρει η επιστήμη. Εμείς θεωρούμε ότι προκύπτει ως συναφές έγκλημα όχι στενά της κατ’ ιδέαν ή πραγματικής συρροής, αλλά της συνάφειας, να είναι αντικείμενο της πυροσβεστικής προανακριτικής διαδικασίας. Έτσι το διατυπώνουμε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν με διαφωτίζετε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μπορεί να μη σας διαφωτίζω. Είναι η ώρα της επιστήμης.
      ΠΡΟΕΔΡΟΣ (Άννα Μπενάκη-Ψαρούδα): Πάντως να δείτε και τη διάταξη του άρθρου 128 του Κώδικα Ποινικής Δικονομίας που δίνει τον ορισμό των συναφών εγκλημάτων. Εκεί υπάρχει, κύριε Καστανίδη, το τι είναι συναφές, αλλά δεν ξέρω αν ταιριάζει στην περίπτωση. Αυτό πρέπει να το εξετάσετε εσείς, κύριε Υπουργέ.
      Θέλετε να προσθέσετε κάτι, κύριε Καστανίδη;
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι σαφές ότι το άρθρο 128 στην προκειμένη περίπτωση, δεν έχει καμία σχέση μ’ αυτά που είπε ο κύριος Υπουργός. 
      Εγώ, λοιπόν, θα έλεγα το εξής: Εξακολουθώ να επιμένω. Δεν είναι η ώρα της επιστήμης. Εάν μπορούμε να ακριβολογήσουμε, δεν χρειάζεται να ταλαιπωρούμε την επιστήμη. Να το δούμε αύριο αυτό. Σας παρακαλώ, ξανασκεφθείτε το. Πιστεύω ότι δημιουργούμε νομική σύγχυση. 
      ΠΡΟΕΔΡΟΣ (Άννα Μπενάκη-Ψαρούδα): Θα το δει ο κύριος Υπουργός.
      Συνεχίζουμε με τον κατάλογο των εγγεγραμμένων ομιλητών.
      Το λόγο έχει η κ. Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κυρία Πρόεδρε.
      Κύριε Υπουργέ, όλοι τιμάμε και όλοι αναγνωρίζουμε την τεράστια προσφορά και το τεράστιο έργο των πυροσβεστών μας. Έχω, όμως, την πεποίθηση ότι, με την κατάθεση του σχεδίου νόμου για την αναδιάρθρωση και την αναβάθμιση του Πυροσβεστικού Σώματος, η Κυβέρνηση επιχειρεί να δημιουργήσει εντυπώσεις για την κακή εικόνα που παρουσίασε κατά την αντιμετώπιση των πρόσφατων πυρκαγιών στη Χαλκιδική και στη Μάνη με τα τραγικά αποτελέσματα, που όλοι οι πολίτες της χώρας μας γνωρίζουν και πολύ περισσότερο βέβαια οι κάτοικοι εκείνων των περιοχών. 
      Αφού, λοιπόν, για δυόμισι χρόνια δεν ελήφθη κανένα ουσιαστικά μέτρο για το Πυροσβεστικό Σώμα, τη δασοπροστασία, τη στήριξη και την ενδυνάμωση των υπηρεσιών -κρατικών και μη- που λειτουργούν για την αντιμετώπιση των εξαιρετικά επικίνδυνων φαινομένων, όπως είναι οι πυρκαγιές, οι πλημμύρες κ.λπ., σήμερα προτείνονται ορισμένες ρυθμίσεις, που και ελλιπείς είναι και δεν ανταποκρίνονται στις αυξημένες ανάγκες, λόγω έλλειψης σχεδιασμού και χρηματοδότησής τους από την κεντρική εξουσία.
      Η μεγαλύτερη ανάγκη που υπάρχει, κατά τη γνώμη μου, είναι η έλλειψη προσωπικού, που συζητήθηκε εκτενώς και στη Διαρκή Επιτροπή, αλλά δυστυχώς δεν υπήρξαν σαφείς δεσμεύσεις από τον Υπουργό και την Κυβέρνηση για τις απαραίτητες προσλήψεις. 
      Όταν τα κενά είναι πάνω από τρεισήμισι χιλιάδες –σύμφωνα με την οργανική δύναμη του Σώματος- και έχει προηγηθεί η ακύρωση διαγωνισμού πρόσληψης πυροσβεστών, για το οποίο το Συμβούλιο Επικρατείας έθεσε θέμα παράνομης ακύρωσής του, τότε δεν μπορεί να υπάρξει αισιοδοξία για ουσιαστική αντιμετώπιση του προβλήματος, πολλώ μάλλον όταν προβλέπεται στο σχέδιο νόμου ότι με προεδρικό διάταγμα μπορεί να μειώνονται οι οργανικές θέσεις, κατά την κρίση των αρμόδιων Υπουργών και έτσι να δικαιολογείται η έλλειψη του αναγκαίου προσωπικού.
      Αλήθεια, κύριοι συνάδελφοι, πώς είναι δυνατόν να υπάρχουν χρήματα για την πρόσληψη των αγροφυλάκων, του διαγωνισμού το 1993 και να μην προχωρούν οι προσλήψεις των πυροσβεστών; 
      Για τους εποχικούς δε, που έγινε εκτενής συζήτηση, όσον αφορά την επίλυση αυτού του προβλήματος, θα ήθελα κι εγώ να τονίσω ότι γι’ αυτούς τους εργαζόμενους πρέπει να δοθεί λύση, αφού καλύπτουν πάγιες και διαρκείς ανάγκες και δεν μπορεί να βρίσκονται άλλο σε καθεστώς εργασιακής ανασφάλειας. 
      Είναι και δίκαιο το αίτημά τους, είναι και απαίτηση των τοπικών αυτοδιοικήσεων, που θέλουν να προστατεύσουν τον τόπο τους από τις πυρκαγιές και τις άλλες καταστροφές και είναι νομίζω ανάγκη όλοι οι πολίτες να νιώθουν ασφαλείς και πιο προστατευμένοι.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Το τακτικό προσωπικό του Πυροσβεστικού Σώματος, οι εποχικοί, οι μη κυβερνητικές οργανώσεις που δραστηριοποιούνται στον τομέα αυτό έχουν κερδίσει τη μεγάλη εκτίμηση της κοινωνίας και το κράτος πρέπει να τους στηρίζει και να τους προστατεύει στις εργασιακές τους σχέσεις και στις συνθήκες που δουλεύουν με αυταπάρνηση και ηρωισμό.
      Με αφορμή το θέμα των εποχικών, θέλω να θέσω και ένα άλλο μεγάλο ζήτημα, που είναι η πρόληψη των πυρκαγιών, η προστασία των δασών, η γενικότερη θωράκιση της χώρας από καταστροφές, που προέρχονται από φυσικά φαινόμενα ή από ανθρώπινο χέρι λόγω αμέλειας ή λόγω σκοπιμότητας ή λόγω δολιότητας.
      Στην προσπάθεια για την πρόληψη οι εποχικοί δασοπυροσβέστες μπορούν και πρέπει να παίζουν σημαντικό ρόλο. Το σχέδιο νόμου δεν αναφέρει τίποτα συγκεκριμένο και το βάρος δίνεται σχεδόν μονοδιάστατα στην καταστολή των καταστροφικών φαινομένων και κυρίως των πυρκαγιών. Η πρόληψη όμως και ορθότερη είναι ως πολιτική αντιμετώπισης των προβλημάτων αυτών και λιγότερο κοστίζει από τις εκ των υστέρων παρεμβάσεις. 
      Μεταφορικά, λοιπόν, η λογική του νομοσχεδίου είναι πυροσβεστική, δηλαδή όταν θα έχει συμβεί το κακό και δεν απαντά στις ανάγκες της λήψης μέτρων που θα προλαβαίνουν και θα αποτρέπουν τραγικά συμβάντα για τη χώρα και για τους πολίτες.
      Αντί να στηρίζονται οι δήμοι και οι νομαρχίες για να αντιμετωπίσουν ακραία φυσικά φαινόμενα, που συχνά πλήττουν σε μεγάλη έκταση πολλές περιοχές της χώρας μας και δημιουργούν τεράστια προβλήματα στους πολίτες, μειώνετε τις χρηματοδοτήσεις και σ’ αυτόν τον τομέα, με αποτέλεσμα να καταχρεώνεται η Τοπική Αυτοδιοίκηση προς ιδιώτες, κυρίως κατόχους μηχανημάτων, που προσλαμβάνει για να συνδράμουν στην αποκατάσταση των πληγεισών περιοχών.
      Κύριοι συνάδελφοι, η προμήθεια εξοπλισμού για τα δυόμισι χρόνια, που πέρασαν, ήταν πολύ μικρή σε σχέση με τις ανάγκες, ενώ, όπως γνωρίζετε κατά την τελευταία πενταετία διακυβέρνησης της χώρας από το ΠΑ.ΣΟ.Κ. δαπανήθηκαν ποσά για το εξοπλιστικό πρόγραμμα, όσα περίπου είχαν δοθεί συνολικά την τελευταία πεντηκονταετία. 
      Μείζον πρόβλημα, που αναδείχθηκε με δραματικό τρόπο και στις πλημμύρες του χειμώνα και στις πυρκαγιές του καλοκαιριού, είναι ο κακός συντονισμός των εμπλεκομένων φορέων, όπως το Ε.Κ.Α.Β., οι εθελοντές, η Τοπική Αυτοδιοίκηση, άλλες υπηρεσίες και η συνεργασία τους με τη Δασική Υπηρεσία. 
      Εξαιτίας αυτής της κατάστασης οι αρνητικές συνέπειες για τους πολίτες μεγαλώνουν. Το κύρος των φορέων αυτών και κυρίως του Πυροσβεστικού Σώματος κινδυνεύει να τρωθεί και αυτό είναι άδικο, αφού οι πυροσβέστες μας εκτελούν τα καθήκοντά τους χωρίς να υπολογίζουν ούτε την ίδια τους τη ζωή, για να σώσουν περιουσίες και συνανθρώπους μας και σε κάθε περίπτωση, όπου χρειάζεται, είναι παρόντες.
      Επίσης, θέλω να επισημάνω ότι το νομοσχέδιο δεν ενσωματώνει την εμπειρία από τους σχεδιασμούς και τις προβλέψεις άλλων ευρωπαϊκών χωρών και κινείται μόνο στην κατεύθυνση της ανασυγκρότησης του Πυροσβεστικού Σώματος, σε επίπεδο κορυφής όμως, μόνο και μόνο για να ελεγχθεί κομματικά από τη Νέα Δημοκρατία η ιεραρχία και να βολευτούνε ξανά κάποιοι «ημέτεροι». Αυτή η λογική είναι διπλά επικίνδυνη, αφού και ουσιαστική αναβάθμιση δεν επιτυγχάνεται και η μεγάλη πλειονότητα των υπηρετούντων στο Σώμα νιώθει την απαξίωση και την αδιαφορία της Κυβέρνησης για το λειτούργημα που ασκεί. 
      Κύριοι συνάδελφοι, η απόφαση που πήρε το 1998 η κυβέρνηση του ΠΑ.ΣΟ.Κ. να περάσει η αρμοδιότητα καταπολέμησης των πυρκαγιών στα δάση από τη Δασική Υπηρεσία στο Πυροσβεστικό Σώμα δικαιώθηκε, παρά τη σφοδρή κριτική που του έγινε τότε. Όμως, για να πετύχει αυτή η πολιτική, που αποφασίστηκε τότε, χρειάστηκε να χρηματοδοτηθεί γενναία η υπηρεσία αυτή και να ενισχυθεί με έμψυχο δυναμικό και με εξοπλισμό, όπως και έγινε.
      Σήμερα με την Κυβέρνηση της Νέας Δημοκρατίας βλέπουμε –και βλέπουν όλοι οι πολίτες- ότι και στο ζήτημα του προσωπικού υπάρχουν τεράστια προβλήματα τόσο λόγω των ελλείψεων όσο και του τρόπου πρόσληψης, με τις συνεντεύξεις για το βόλεμα των «ημετέρων», αλλά και στο ζήτημα της χρηματοδότησης. Αντί με το νομοσχέδιο να ενισχύεται η αποκέντρωση του Πυροσβεστικού Σώματος και η δημιουργία σε κάθε περιφέρεια συντονιστικών κέντρων, αλλάζει μόνο η δομή της ιεραρχίας στο Αρχηγείο. Αντί να κατανέμονται τα μέσα και το προσωπικό με βάση τη μελέτη των αναγκών των διαφόρων περιφερειών, παίρνονται αποφάσεις μετακινήσεων μονάδων και προσωπικού, χωρίς να αιτιολογούνται επαρκώς οι λόγοι και χωρίς να γνωρίζουν εν τέλει οι πολίτες ποιες δυνάμεις προστατεύουν την περιοχή τους.
      Για μας το νομοσχέδιο είναι καταφανώς προβληματικό, ελλιπές και αδύναμο, ώστε να θεωρηθεί ως νομοθέτημα που προάγει και αναβαθμίζει το Πυροσβεστικό Σώμα και τους σκοπούς που καλείται να υπηρετήσει. 
      Η υπόθεση της αντιμετώπισης των πυρκαγιών και των άλλων καταστροφικών φαινομένων είναι εθνικό ζήτημα υψίστης σπουδαιότητας και χρειάζεται σοβαρό κεντρικό σχεδιασμό, συνεχή ετοιμότητα, άρτιο εξοπλισμό και κυρίως τους ανθρώπους που υπηρετούν στις σχετικές υπηρεσίες και πρωτίστως στο Πυροσβεστικό Σώμα καλυμμένους και προστατευμένους εργασιακά, ώστε να μπορούν απερίσπαστα να εκτελούν τα καθήκοντά τους. Αυτούς τους στόχους δεν τους εξασφαλίζει το παρόν σχέδιο νόμου και γι’ αυτό το λόγο το καταψηφίζω.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Ιωάννης Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Διάβασα το νομοσχέδιο και παρακολούθησα με προσοχή την τοποθέτηση του κύριου Υπουργού και δεν κατάλαβα τι καινούργιο έρχεται να προσφέρει αυτό το νομοσχέδιο στην οργάνωση και την αποτελεσματικότητα του Πυροσβεστικού Σώματος. Δεν κατάλαβα τι καινούργιο έρχεται να δώσει αυτό το νομοσχέδιο στους πολίτες, που πράγματι έχουν καταξιώσει το Πυροσβεστικό Σώμα –και λόγω της αυτοθυσίας με την οποία οι πυροσβέστες πάρα πολλές φορές επιλαμβάνονται των διάφορων θεμάτων που αφορούν την προστασία τους- και που βεβαίως από μία καινούργια κυβέρνηση προσδοκούν παραπέρα ενίσχυση σε υποδομές, σε εξοπλισμό και σε αναβάθμιση του ανθρώπινου δυναμικού για να γίνει πιο αποτελεσματικό και πιο χρήσιμο.
      Δεν διαπίστωσα, λοιπόν, ότι αυτό το νομοσχέδιο φέρνει κάτι καινούργιο προς αυτήν την κατεύθυνση. Περιλαμβάνει κάποιες επιμέρους ρυθμίσεις, που λύνουν κάποια επιμέρους θέματα; Μπορεί, ίσως. Αλλά δεν έχει αρχή, δεν έχει στρατηγική και δεν έχει στόχο. Είναι αρχή ή εξυπηρετεί κάποιους στόχους, που συνδέονται με τους πολίτες το να αυξάνουμε τους αριθμούς των αξιωματικών και ιδίως των υπαρχηγών; Θα έλεγα ότι μάλλον είναι μία εσωτερική εξυπηρέτηση. Έχει στόχο που αφορά την εκπαίδευση του πολιτικού προσωπικού και των δημοσίων υπηρεσιών σε σχέση με την αντιμετώπιση των φυσικών καταστροφών και των πυρκαγιών; Μπορεί να έχει, το λέει το σχετικό άρθρο. Υπάρχει, όμως, η υποδομή, υπάρχει το κατάλληλο επιστημονικό προσωπικό μέσα στο Πυροσβεστικό Σώμα, που θα εκπαιδεύσει τους εκπαιδευτές; Υπάρχει σχετική μέριμνα γι’ αυτό; Υπάρχει σχετική πρόνοια; Όχι. Άρα είναι μία διακηρυκτική νομοθετική ρύθμιση. 
      Έτσι, λοιπόν, έρχομαι να πω ότι αυτό το νομοσχέδιο δεν προσφέρει κάτι καινούργιο.
      Θα έλεγα ότι σε σχέση με την κοινωνική καταξίωση του Πυροσβεστικού Σώματος και σε σχέση με ζητήματα, τα οποία έδειξε η ίδια η ζωή, μας γυρίζει πίσω. Γιατί ποιος είναι ο λόγος και ποια είναι η σκοπιμότητα, κύριε Υπουργέ, του πρώτου άρθρου που δίνει το στίγμα του νομοσχεδίου; Να λέει ότι το Πυροσβεστικό Σώμα είναι Σώμα Ασφάλειας, όταν όλοι ξέρουμε ότι το Πυροσβεστικό Σώμα είναι Σώμα πολιτικής προστασίας; Και μπορεί να μας δίνετε διάφορες διαβεβαιώσεις από το Βήμα της Βουλής, αλλά δεν ξέρω τι έχετε στο πίσω μέρος του μυαλού σας εσείς ή οι διάδοχοί σας. 
      Θέλω να τονίσω ότι αυτό το νομοσχέδιο έρχεται σε μία περίοδο που οξύνεται η δράση των κατασταλτικών μηχανισμών. Ξέρει ο κύριος Υπουργός πόσο τον σέβομαι και πόσο τον εκτιμώ ως συντοπίτη μου. Αυτό, όμως, δεν μου στερεί τη δυνατότητα να του ασκήσω κριτική, κυρίως για το λόγο ότι εκπληρώνει το ρόλο που του ανέθεσε ο Πρωθυπουργός. 
      Σε μία περίοδο δηλαδή που έχουμε μία αύξηση των κοινωνικών αντιδράσεων, έχουμε μία αντίστοιχη αύξηση των κατασταλτικών μηχανισμών. Τα αμυνόμενα Μ.Α.Τ. του κ. Πολύδωρα, οι πραίτορες από τη μία μεριά και από την άλλη η ανασφάλεια των πολιτών, των οποίων ατομικά δικαιώματα καταπατώνται και δεν ξέρω πού, το ένστολο και οπλοφορούν Πυροσβεστικό Σώμα, μπορεί να χρησιμοποιηθεί. 
      Βεβαίως, μας έκανε μία βελτίωση. Την παρακολούθησα και χαίρομαι για αυτό αν αντιμετωπίζει το πρόβλημα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το καλύπτει.
      ΓΙΑΝΝΗΣ ΚΟΥΤΣΟΥΚΟΣ: Όμως, κύριε Υπουργέ, πρέπει να ξέρετε ότι τα τελευταία χρόνια έγινε μία πάρα πολύ σημαντική πρόοδος όχι μόνο στα ζητήματα εξοπλισμού και αναβάθμισης της υλικοτεχνικής υποδομής, που καταξίωσε το Πυροσβεστικό Σώμα και πήγαμε στην επιτυχημένη διεξαγωγή των Ολυμπιακών Αγώνων, που αναγνωρίστηκε σε διεθνή βάση, αλλά και σε ό,τι αφορά την αντιμετώπιση εργασιακών και δημοκρατικών δικαιωμάτων των εργαζομένων. 
      Και επειδή με έκπληξη παρακολούθησα τον αγορητή και τον εισηγητή του Κ.Κ.Ε. –και απορώ γι’ αυτό, την ώρα που έρχεται μία ρύθμιση, που μας γυρίζει πίσω- να κάνει αυστηρή κριτική και να μοιράζει την κριτική του μεταξύ ΠΑ.ΣΟ.Κ. και Νέας Δημοκρατίας, θέλω να θυμίσω για την ιστορία ότι επί των κυβερνήσεων του ΠΑ.ΣΟ.Κ. αναγνωρίστηκε και κατοχυρώθηκε ο συνδικαλισμός και η πλήρης ελευθερία στη δράση, ότι επί αυτών των κυβερνήσεων κατοχυρώσαμε συστήματα που θεωρούν τον υπάλληλο του Πυροσβεστικού Σώματος, τον πυροσβέστη, ένα άτομο που σέβεται τον εαυτό του και του αναγνωρίζει η πολιτεία κατοχυρωμένα δικαιώματα, διότι δεν είναι έρμαιο της κάθε φορά πολιτικής ηγεσίας. Και αυτό έγινε μέσα από τα προεδρικά διατάγματα, με τα οποία κατοχυρώσαμε το σύστημα των μεταθέσεων.
      Θέλω να θυμίσω ότι ακολουθήσαμε αντικειμενικά συστήματα προσλήψεων και αυτό συνδέεται με την αξιοπρέπεια της νέας γενιάς και με την ποιότητα του προσωπικού, που θα πάρουμε στο Πυροσβεστικό Σώμα, ότι κάναμε το πενθήμερο με τις τριάντα επτάμισι ώρες εργασίας, ότι κατοχυρώθηκαν τα βραδινά και τα εξαιρέσιμα, ότι θεσπίσαμε νέο μισθολόγιο.
      Να θυμίσω ότι η κυβέρνηση του ΠΑ.ΣΟ.Κ. έδωσε τη δεύτερη πλασματική πενταετία, κύριε Υπουργέ, με βάση την οποία εσείς τώρα επιχειρείτε να λύσετε το αίτημα για τα βαριά και ανθυγιεινά επιδόματα. 
      Έτσι, λοιπόν, με κατοχυρωμένα ζητήματα εργασιακών σχέσεων και δημοκρατικών δικαιωμάτων, είναι να απορεί κανένας ποιος είναι ο χαρακτήρας της ρύθμισης του άρθρου 1 και τι υπηρετεί. 
      Δεν μπορεί να ισχυριστεί κανένας, βεβαίως, ότι λύθηκαν όλα το προηγούμενο διάστημα. Γι’ αυτό υπήρχαν και διεκδικήσεις και γι’ αυτό υπήρξαν και οι αγώνες των εργαζομένων. 
      Όμως, κύριε Υπουργέ, δεν μας επιτρέπει η στάση και η συμπεριφορά της Κυβέρνησης να αντιδιαστείλουμε αυτά που λέγατε όταν οι πυροσβέστες και οι άλλοι εργαζόμενοι στα Σώματα Ασφαλείας ήταν στους δρόμους, με τη σημερινή σας στάση και συμπεριφορά. Εγώ τους υποδέχθηκα στη Ρηγίλλης και τους υποσχέθηκα ότι θα αναγνωρίσω το ανθυγιεινό επίδομα; Εγώ τους έστειλα στα Χανιά να διαδηλώνουν στην έδρα του Υπουργού Οικονομίας ή να απειλούν ότι θα πάνε στην έδρα του Υπουργού Δημόσιας Τάξης για να πιέσουν; 
      Κύριε Υπουργέ, εγώ ήμουν που βγήκα στο Βήμα, στο μπαλκόνι στη Θεσσαλονίκη και τους έταξα ότι θα τους δώσω 140 ευρώ στο βασικό μισθό; Ο σημερινός Πρωθυπουργός ήταν αυτός που στην Πλατεία Αριστοτέλους τα έταξε. Και έναντι όλων αυτών, τι έχετε κάνει; 
      Εγώ ήμουν που υποσχόμουν στους εποχικούς ότι θα τους μονιμοποιήσω; Δεν ξέρατε το άρθρο 103 του Συντάγματος, όταν τα λέγατε αυτά; Τώρα το ανακαλύψατε;
Το ελάχιστο που έχετε να κάνετε είναι η παράταση της πενταετίας. 
      Αλλά θέλω να σας παραπέμψω στο σκεπτικό του Συμβουλίου Επικρατείας που έκρινε συνταγματικό το προεδρικό διάταγμα «Παυλόπουλου» για τη μονιμοποίηση των εκτάκτων, αναγνωρίζοντας τις ειδικές συνθήκες και ότι οι συμβάσεις προϋπήρχαν της συνταγματικής ρύθμισης, για να προχωρήσετε στην υλοποίηση της προεκλογικής σας δέσμευσης, γιατί αλλιώς είσαστε έκθετοι. 
      Αυτά είναι, λοιπόν, τα ζητήματα που αναζητούν λύσεις και γι’ αυτά βεβαίως το νομοσχέδιο σας δεν κάνει τίποτα. Κάνει μια συντηρητική επανίδρυση, μια οπισθοδρόμηση, θα έλεγα εγώ. Γι’ αυτό και θα κριθείτε αυστηρά, παρά την προσωπική μας συμπάθεια.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, θέλετε να κάνετε κάποια παρέμβαση;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, για να διευκολύνω τη συζήτηση, σχετικά με το θέμα που έθιξα προηγουμένως, θέλω να κάνω τις εξής παρατηρήσεις:
      Με τον όρο των συναφών εγκλημάτων τον οποίο εισάγει ο κύριος Υπουργός, υπονοεί εννοιολογικά συναφές έγκλημα προς τον εμπρησμό. Παρ’ όλα αυτά, τέτοια έννοια –επιμένω- δεν αναγνωρίζεται στο ποινικό μας σύστημα. Ιδιαίτερα δε ο Ποινικός μας Κώδικας δεν κάνει κάποια αναφορά σε συναφή εγκλήματα καθ’ οιανδήποτε έννοια. Μόνο ο Κώδικας Ποινικής Δικονομίας, στα άρθρα 128 και 129, μιλά για συναφή εγκλήματα τα οποία, όμως, έχουν συγκεκριμένο περιεχόμενο. Δηλαδή κατά τον Κώδικα της Ποινικής Δικονομίας, συναφή εγκλήματα είναι εκείνα που τελούνται από τον ίδιο δράστη σε διαφορετικούς τόπους και σε διαφορετικούς χρόνους ή από περισσότερους δράστες, με κοινό στοιχείο τον κοινό τόπο και τον κοινό χρόνο.
       Τα συναφή, λοιπόν, περιλαμβάνουν έτσι μια ευρεία γκάμα εγκλημάτων. Δηλαδή ένα πρόσωπο μπορεί την ίδια ώρα να κάνει εμπρησμό και σε διάδοχη πράξη, που δεν έχει καμία σχέση με τον εμπρησμό, να τελέσει ένα φόνο. Αν, λοιπόν, πείτε συναφή εγκλήματα, αυτό σημαίνει ότι ο ανακριτικός υπάλληλος της Πυροσβεστικής θα αναλάβει το ανακριτικό έργο και για τον εμπρησμό και για το φόνο, παρά το γεγονός ότι είναι βέβαιο ότι δεν μπορεί να διεκπεραιώσει τέτοιο ανακριτικό έργο -διότι το κοινό στοιχείο εδώ είναι ο ένας άνθρωπος που ενεργεί, έστω σε διαφορετικούς χρόνους και σε διαφορετικούς τόπους- ή θα αναλάβει ανακριτικό έργο για περισσότερα πρόσωπα, που μπορούν να τελούν περισσότερες αξιόποινες πράξεις στον ίδιο τόπο.
      Αντιλαμβάνεστε, λοιπόν, ότι μ’ αυτόν τον τρόπο, αν ερμηνευτεί δηλαδή από τα δικαστήρια η έννοια του συναφούς με βάση τα όσα ορίζει ο Κώδικας Ποινικής Δικονομίας, τότε οδηγούμαστε σε ανάθεση ανακριτικού έργου σε πυροσβέστες, που είναι πολύ πέραν της αποστολής τους. Αν αντίθετα, όπως αρχικώς το εννόησα και έτσι το εννοείτε και εσείς, προσδιορίζεται το συναφές μόνο εννοιολογικά και όχι ποινικά τότε έχουμε τον κίνδυνο να μην είναι δυνατό να προσδιοριστεί τίποτα ως συναφές προς τον εμπρησμό και να υποστούμε νομική σύγχυση.
      Σας προτείνω συνεπώς, κύριε Υπουργέ, να αφήσετε το ανακριτικό έργο των πυροσβεστικών υπαλλήλων, των πυροσβεστών σε όποιο βαθμό, μόνο σε θέματα που αφορούν τη δράση τους και την αποστολή τους, δηλαδή μόνο σε θέματα εμπρησμού. Τίποτα πέραν αυτού, όπως ίσχυε μέχρι σήμερα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, αναγνωρίζω την αξία των νομικών παρατηρήσεων που διατύπωσε ο κ. Καστανίδης. Επιφυλάσσομαι να απαντήσω οριστικά αύριο.
      ΠΡΟΕΔΡΕΥΩΝ (Ιωάννης Τραγάκης): Ωραία.
      Η συνάδελφος κ. Κόρκα-Κώνστα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρία και κύριοι συνάδελφοι, κύριε Υπουργέ, συζητάμε σήμερα ένα σημαντικό σχέδιο νόμου, την αναδιοργάνωση του Πυροσβεστικού Σώματος και την αναβάθμιση της αποστολής του.
      Γνωρίζουμε όλοι ότι οι απαιτήσεις για προστασία και οι απαιτήσεις για ασφάλεια, σήμερα ιδιαίτερα, λόγω των εμφανιζομένων κινδύνων, λόγω των εμφανιζομένων απειλών ώθησαν το Υπουργείο στην ανάθεση νέων αρμοδιοτήτων, στην πορεία, στο Πυροσβεστικό Σώμα.
      Στην εποχή μας απειλούμαστε συνεχώς –το διαπιστώνουμε όλοι- από ακραία, επικίνδυνα καιρικά φαινόμενα, από φυσικά φαινόμενα, από φυσικές καταστροφές, από πλημμύρες, από πυρκαγιές, από σεισμούς. Λαμβάνουμε πάντοτε υπ' όψιν μας ότι η χώρα μας έχει μία σημαντική σεισμική δραστηριότητα. Έχουμε ζήσει πάρα πολλές τέτοιες καταστάσεις κατά το παρελθόν και έχουμε αντίστοιχα πολλές φορές θρηνήσει και θύματα. Επίσης, απειλούμαστε από ατυχήματα από το περιβάλλον που συνεχώς μεταβάλλεται. Έχει μεγάλη σημασία σ’ αυτόν τον τομέα η ραγδαία τεχνολογική εξέλιξη.
      Κάθε φορά το Πυροσβεστικό Σώμα είναι αυτό που, κατά πρώτον, αναλαμβάνει δράση και είναι ο κατ’ εξοχήν αρμόδιος φορέας αυτής της πολιτικής προστασίας. Το  Πυροσβεστικό Σώμα είναι αυτό που αναλαμβάνει την πυρασφάλεια, τον έλεγχο των μέτρων σε διάφορες επιχειρήσεις κ.λπ.. Και πρέπει να ομολογήσω και κάτι. Ειλικρινά εντυπωσιάστηκα από τα στατιστικά στοιχεία, που αναφέρθηκαν προηγουμένως στην Αίθουσα από το συνάδελφο κ. Δερμεντζόπουλο, σχετικά με το σε πόσες περιπτώσεις -περίπου πενήντα πέντε χιλιάδες ανά έτος- έχουμε επέμβαση της Πυροσβεστικής Υπηρεσίας. Είναι πάρα πολύ σημαντικό. 
      Συνεπώς, κυρία και κύριοι συνάδελφοι, οφείλουμε να θωρακίσουμε το Πυροσβεστικό Σώμα, να είναι αξιόμαχο, να είναι αποτελεσματικό, για να μπορεί να ανταποκριθεί στις απαιτήσεις των καιρών, για να μπορεί να βρίσκεται δίπλα, κοντά στον πολίτη σε καθεμία περίπτωση, είτε απειλείται ο ίδιος είτε απειλείται η ζωή του είτε η περιουσία του. 
      Είναι απαραίτητη –θα χρησιμοποιήσω και εγώ την έκφραση που αναφέρεται στην αιτιολογική έκθεση του σχεδίου νόμου- η επανοικοδόμηση, η αναδιάρθρωση του Πυροσβεστικού Σώματος. Ελήφθησαν και λαμβάνονται εμπειρίες από μία σημαντική δραστηριότητα, από το σχεδιασμό για την ασφάλεια των επιτυχημένων Ολυμπιακών Αγώνων. 
      Ο στόχος δε του νομοσχεδίου αυτού είναι οι αλλαγές αυτές να κάνουν αποτελεσματικότερη και σύγχρονη τη λειτουργία των υπηρεσιών της Πυροσβεστικής, να γίνεται ορθολογικότερη διαχείριση όλου του στελεχιακού δυναμικού, αλλά και του εξοπλισμού και των μέσων, η οποία μπορεί να επιτύχει και την ποιοτική, αλλά και την ποσοτική αναβάθμιση των υπηρεσιών που παρέχει το Πυροσβεστικό Σώμα. 
      Σ’ αυτό το σχέδιο νόμου κωδικοποιούνται κατά σαφή τρόπο κάποιες διατάξεις, οι οποίες εμπεριέχουν και την κύρια και αποκλειστική αποστολή της Πυροσβεστικής. Καθορίζονται και επανακαθορίζονται οι αρμοδιότητες, προστίθενται νέες δράσεις, οι οποίες αναβαθμίζουν και θωρακίζουν το Πυροσβεστικό Σώμα σαν ουσιαστικό φορέα πολιτικής προστασίας. Καθορίζονται οι αρμοδιότητες, το νομικό καθεστώς που διέπει το Πυροσβεστικό Σώμα και η διάρθρωση των υπηρεσιών του. Καταπολεμάται ο συγκεντρωτισμός, η γραφειοκρατία και καθορίζονται καθήκοντα και υποχρεώσεις. 
      Θέλω να επισημάνω ένα σημαντικό σημείο: Θεσμοθετούνται και θα λειτουργήσουν σημαντικά συλλογικά όργανα, όπως το Συμβούλιο Επιτελικού Σχεδιασμού, με αρμοδιότητες το σχεδιασμό της δομής και τη λειτουργία του Σώματος, αλλά και το Συμβούλιο Διαχείρισης Κρίσεων, με αρμοδιότητα την οργάνωση, τη στρατηγική για πρόληψη, αλλά και την αντιμετώπιση των κρίσεων.
      Επίσης, καθορίζονται οι διάφορες κατηγορίες προσωπικού, όπως το πυροσβεστικό προσωπικό, το πολιτικό προσωπικό, οι διάφορες ειδικότητες, οι οργανικές θέσεις, οι θέσεις των πυροσβεστών, οι θέσεις του διοικητικού προσωπικού. Καθορίζονται διατάξεις για τη θέσπιση προληπτικών, αλλά και κατασταλτικών μέτρων, όπως και για τη θέσπιση προληπτικών, αλλά και κατασταλτικών μέσων για πρόληψη των πυρκαγιών, για καταστολή σε επιχειρήσεις, για καταστολή σε εγκαταστάσεις, σε μεγάλες αγροτικές εκτάσεις, σε δασικές εκτάσεις. 
      Είναι σημαντικό ότι πρώτη φορά θεσμοθετείται ο έλεγχος καταλληλότητας των διατιθεμένων πυροσβεστικών μέσων και των πυροσβεστικών υλικών. Οριοθετούνται τα θέματα υγειονομικής περίθαλψης, τα θέματα των αποδοχών του προσωπικού, καθώς και των υλικών και ηθικών αμοιβών με βραβεύσεις –είναι πολύ σημαντικό αυτό- και με ηθικές ανταμοιβές με βάση την απόδοση, αλλά και για τις εξαίρετες με αυτοθυσία πράξεις. Άλλωστε, γνωρίζουμε όλοι ότι η ευγενής άμιλλα αποτελεί και ένα κίνητρο για την επίτευξη του καλύτερου δυνατού αποτελέσματος στην καθεμία περίπτωση και ότι είναι σωστό να επιβραβεύονται οι πράξεις αυτοθυσίας. 
      Επίσης, περιλαμβάνονται διατάξεις κωδικοποιημένες, που συνεχώς προσπαθούν να θωρακίσουν και να εκσυγχρονίσουν το Πυροσβεστικό Σώμα. Θέλω να σταθώ σ’ αυτό το σημείο και να πω ότι είναι πολύ σημαντική η καθιέρωση σαν ημέρα μνήμης των πεσόντων στο καθήκον πυροσβεστών η 12η Νοεμβρίου, δηλαδή το να δίνουμε την ελαχίστη τιμή στη μνήμη τους, καθώς επίσης και το γεγονός ότι καθορίζεται και μία επίσημη ημέρα ως εκδήλωση τιμής του εν αποστρατεία προσωπικού, αυτών των ανθρώπων που αφιέρωσαν τη ζωή τους με αυταπάρνηση σ’ αυτούς τους τομείς για την ασφάλεια του πολίτη.
Καθορίζονται, επίσης, προγράμματα εκπαιδευτικά, καθώς και μετεκπαιδευτικά πυροσβεστών, ανδρών και γυναικών, αλλά και άλλων φορέων για πυροσβέστες. 
      Κυρία και κύριοι συνάδελφοι, θέλω να σταθώ και εγώ στο θέμα που αφορά τους συμβασιούχους για κάλυψη εποχικών αναγκών. Ετέθη  το θέμα αυτό από εισηγητές, από συναδέλφους και ο κύριος Υπουργός ήδη πήρε θέση. Ευελπιστούμε ότι θα βρεθεί η λύση, να ληφθεί πρόνοια γι’ αυτούς τους ανθρώπους. Είμαι απολύτως βεβαία ότι θα γίνει αυτή η προσπάθεια από εσάς. 
      Όλα αυτά τα χρόνια οι άνθρωποι αυτοί μας προσφέρουν. Έχουμε και πρόσφατες περιπτώσεις, τις καλοκαιρινές πυρκαγιές και στη Χαλκιδική και στη Μάνη και στη δυτική Κορινθία, καθώς και τις πλημμύρες. Πρόσφατες πλημμύρες, ακραία καιρικά φαινόμενα. Γίναμε όλοι θεατές δια ζώσης σε περιοχές που είμαστε κοντά ή από μακριά, από την τηλεόραση, θεατές της αυτοθυσίας, θεατές της αυταπάρνησης και της προσφοράς των ανθρώπων αυτών που υπηρετούν το Πυροσβεστικό Σώμα. Διότι έχει καταφέρει το Πυροσβεστικό Σώμα να εξασφαλίσει την εμπιστοσύνη όλης της κοινωνίας.
      Συνεπώς, είναι λογικό ότι είναι χρέος όλων μας να εξασφαλίζονται εκείνες οι προϋποθέσεις εργασίας των μελών του, ανδρών και γυναικών, που θα βοηθήσουν περισσότερο σ’ αυτόν τον τομέα και πιστεύω ότι αυτό το σχέδιο νόμου οδηγεί σ’ αυτήν την κατεύθυνση. Γι’ αυτό και το υπερψηφίζω, διότι θεωρώ ότι βοηθά στο να παρέχονται εκείνα τα μέσα, γι’ αυτούς τους ανθρώπους που δίνουν και τη ζωή τους, για να επιτευχθεί το καλύτερο αποτέλεσμα.
      Σας ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία συνάδελφο. 
      Ο συνάδελφος κ. Κουσελάς έχει το λόγο. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, παρά το γεγονός ότι στο εν λόγω νομοσχέδιο υπάρχουν ορισμένα άρθρα -και αναφέρομαι στα άρθρα από το 17 μέχρι το 22 και το 24- που εμπεριέχουν θετικές διατάξεις, εν τούτοις το νομοσχέδιο στο σύνολό του υπολείπεται κατά πολύ ενός ολοκληρωμένου νομοσχεδίου αντιμετώπισης των προβλημάτων σε ό,τι αφορά τη δομή, αλλά και τη λειτουργία του Πυροσβεστικού Σώματος, ενός Σώματος που η συμβολή του στην εμπέδωση κλίματος ασφάλειας για τη ζωή και την περιουσία των πολιτών, είναι πάρα πολύ μεγάλη και πάρα πολύ σημαντική όλα τα τελευταία χρόνια.
      Και το λέω αυτό, γιατί κατ’ αρχήν το νομοσχέδιο δεν καλύπτει την ανάγκη ύπαρξης ενός κεντρικού συντονιστικού φορέα πολιτικής  προστασίας, κάτι που αναδείχθηκε μετά τα πρόσφατα θλιβερά αποτελέσματα των πυρκαγιών του φετινού καλοκαιριού  και στη Μάνη και στη Χαλκιδική και αλλού. Και δεν μιλώ, κύριε Υπουργέ -γιατί άκουσα την απάντησή σας πάνω σ' αυτό- για τα ζητήματα του πολιτικού συντονισμού σε σχέση με το σχεδιασμό. Ομιλώ για τα ζητήματα που αφορούν τον επιχειρησιακό συντονισμό την ώρα της κρίσης, όταν συμβαίνουν, δηλαδή, τα καταστροφικά αυτά φαινόμενα και πρέπει να τα αντιμετωπίσουμε. 
      Ούτε, βέβαια, λύνει το νομοσχέδιο αυτό το σοβαρό πρόβλημα που εθίγη και από τον εισηγητή μας και από πολλούς συνάδελφους, της έλλειψης προσωπικού στο Πυροσβεστικό Σώμα, για το οποίο ευθύνεται και η Κυβέρνηση, αφού ακύρωσε παράνομα -σύμφωνα με το Συμβούλιο της Επικρατείας- και για πελατειακούς λόγους, το διαγωνισμό πρόσληψης διακοσίων εξήντα τεσσάρων πυροσβεστών -δεν θα έλυνε συνολικά το πρόβλημα- ενώ έχουν τεθεί -και το γνωρίζετε- πολλά θέματα διαβλητότητας όσον αφορά την υπερμοριοδότηση της συνέντευξης στο διαγωνισμό των εξακοσίων πυροσβεστών. 
      Κύριε Υπουργέ, προεκλογικά η Νέα Δημοκρατία υποσχόταν την πρόσληψη τριών χιλιάδων πυροσβεστών. Δεν θέλω να πιστεύω ότι το έκανε αυτό, για να αποσπάσει την ψήφο των συμβασιούχων. Κι ενώ γινόταν κάτι τέτοιο, αυτήν τη στιγμή που μιλάμε, παραμένουν κενές –εσείς το ομολογήσατε πριν- όχι τρεισήμισι χιλιάδες, αλλά τέσσερις χιλιάδες οργανικές θέσεις στο Πυροσβεστικό Σώμα. Και την ίδια στιγμή, εξακολουθούν να κρατούνται σε ομηρία οι πεντέμισι χιλιάδες συμβασιούχοι πυροσβέστες, που δεν απασχολούνται, όπως κακώς υποστηρίζεται από το νομοσχέδιο, με βοηθητικό έργο. Αντίθετα, όπως γνωρίζετε, λόγω της σοβαρής έλλειψης προσωπικού στο Πυροσβεστικό Σώμα, απασχολούνται με κανονικό έργο πυρόσβεσης και διάσωσης.
     Εργάζονται τις περισσότερες φορές –και κακώς βέβαια-  με χαμηλότερες αμοιβές και παροχές, χωρίς να τους αναγνωρίζονται ούτε υπερωρίες και αρκετές φορές χωρίς να ισχύουν γι’ αυτούς τα στοιχειώδη, αναγκαία και προβλεπόμενα μέσα προστασίας που ισχύουν για τους άλλους μόνιμους πυροσβέστες. Οι εργαζόμενοι αυτοί πρέπει να αποκατασταθούν, όχι μόνο γιατί τους δικαιώνουν ήδη δικαστικές αποφάσεις, αλλά γιατί έχουν αντικείμενο και έργο να επιτελέσουν, πέραν της εποχικής απασχόλησης, σε μόνιμη και διαρκή βάση, με δεδομένες τις τεράστιες ανάγκες πολιτικής προστασίας και δασοπροστασίας της χώρας μας.
     Άκουσα προσεκτικά την τοποθέτηση που κάνατε σε σχέση με την παράταση αυτού του καθεστώτος. Δεν ξέρω αν σήμερα υπάρχει ή δεν υπάρχει συνταγματικό πρόβλημα σχετικά με μία ενδεχόμενη τροποποίηση του προεδρικού διατάγματος του 2003 για την πενταετία. Σε κάθε περίπτωση πάντως, ακόμη και αν αυτό συμβαίνει –που οφείλατε βέβαια σαν αντιπολίτευση τότε να το γνωρίζετε, γιατί από τότε μέχρι σήμερα δεν άλλαξε ούτε το Σύνταγμα της χώρας ούτε προσετέθη κάτι καινούργιο- αυτό δεν ισχύει με τη λήξη της πενταετίας. Με τη λήξη της πενταετίας δεν έχουμε κανένα συνταγματικό πρόβλημα. Δεν καταλαβαίνω, λοιπόν, γιατί θα πρέπει να συνεχιστεί και μετά τη λήξη της πενταετίας αυτό το καθεστώς, το οποίο είναι ένα καθεστώς πολιτικής ομηρίας. 
     Θέλω να πω επίσης ότι το Πυροσβεστικό Σώμα πρέπει να ενισχυθεί με επαρκή στελέχωση, μέσα από διαφανείς και αξιοκρατικές προσλήψεις και με επαρκή κονδύλια. Δεν καταλαβαίνει κανένας σε αυτήν την Αίθουσα πώς η Κυβέρνηση έχει τη δυνατότητα να εξεύρει 15.000.000 ευρώ και πλέον, για να γίνουν προσλήψεις αγροφυλάκων και δεν έχει τα αντίστοιχα κονδύλια για προσλήψεις πυροσβεστών, όταν βλέπουμε τι γίνεται κάθε φορά με τις φυσικές καταστροφές και τις πυρκαγιές.
     Από την άλλη πλευρά, δυστυχώς εξακολουθούν να παραμένουν ανικανοποίητα μία σειρά από βασικά αιτήματα του προσωπικού. Δεν μιλάω βέβαια μόνο για τα χιλιάδες ρεπό που χρωστάτε αυτήν τη στιγμή στο Πυροσβεστικό Σώμα. Μιλάω για την αναγνώριση του επαγγέλματος ως επικίνδυνου και ανθυγιεινού, για το οποίο εσείς είχατε, ως αντιπολίτευση, δεσμευθεί και στη θέση του οποίου βάλατε τα ψίχουλα των 14 ευρώ το μήνα. Μιλάω για το επίδομα των 176 ευρώ, για το οποίο και πάλι δεσμευθήκατε και δεν αφορά μόνο τους πυροσβέστες, αλλά το σύνολο των δημοσίων υπαλλήλων. Μιλάω για την επέκταση της μάχιμης πενταετίας, όπως επίσης και για τις συνθήκες υγιεινής και ασφάλειας, που δυστυχώς δεν υπάρχουν για το Πυροσβεστικό Σώμα. Όλα αυτά ήταν ζητήματα, που οι πυροσβέστες περίμεναν και όλοι μας περιμέναμε να αντιμετωπισθούν από ένα νομοσχέδιο που αναφέρεται ειδικά στο Πυροσβεστικό Σώμα, του οποίου η συμβολή αναγνωρίζεται από όλες τις πτέρυγες της Βουλής,.
     Τέλος, κύριε Πρόεδρε, θέλω να πω ότι πρέπει να αυξηθούν στον προϋπολογισμό του 2007 τα κονδύλια που διατίθενται στη Νομαρχιακή Αυτοδιοίκηση και στους δήμους για την πρόληψη και προστασία απέναντι σε ακραία καιρικά φαινόμενα, που εμφανίζονται δυστυχώς το τελευταίο χρονικό διάστημα στη χώρα μας. Αν δεν γίνει κάτι τέτοιο, η Κυβέρνηση θα δείξει για ακόμη μια φορά ότι είναι ανεπίδεκτη μαθήσεως από τις οδυνηρές εμπειρίες των πυρκαγιών και των πλημμυρών που έχουν πλήξει κατά καιρούς ολόκληρες περιοχές στη χώρα μας και που προσθέτουν ένα ακόμα πρόβλημα στα τεράστια προβλήματα που αντιμετωπίζει η ελληνική περιφέρεια.
     Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο κ. Αντωνακόπουλος έχει το λόγο.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, πιστεύω ότι υπάρχουν αρκετές πρωτοτυπίες στην αποψινή συζήτηση σχετικά με νομοσχέδιο που συζητούμε. Μία βασική πρωτοτυπία είναι ότι το Υπουργείο που φέρνει το νομοσχέδιο αυτό, παρουσιάζει μία φτώχεια νομοθετικής πρωτοβουλίας και αυτό δεν οφείλεται στην οκνηρία βεβαίως ούτε της πολιτικής του ηγεσίας ούτε των υπηρεσιακών παραγόντων. Πρέπει να αναγνωρίσουν ότι λίγα πράγματα είχαν μείνει από το παρελθόν για να κάνουν οι ίδιοι.
    Γι’ αυτό, λοιπόν, είναι αναγκασμένοι να φέρουν εδώ ένα σχέδιο νόμου, το οποίο ουσιαστικά «μηρυκάζει» ένα κανονιστικό πλαίσιο που υπάρχει, είτε είναι νόμοι είτε είναι διατάγματα είτε είναι υπουργικές αποφάσεις. Επί της ουσίας, λοιπόν, ανακυκλώνετε μια προϋπάρχουσα ύλη, για να καταδειχθεί ότι υπάρχει νομοθετική πρωτοβουλία του Υπουργού. Βέβαια, μέσα στο περιτύλιγμα υπάρχει ο στόχος. Θα πούμε παρακάτω ποιος είναι ο στόχος. 
    Μια άλλη παρατήρηση αφορά τις διατάξεις. Όλες οι διατάξεις του νομοσχεδίου παραπέμπουν σε έκδοση διαταγμάτων και υπουργικών αποφάσεων. Σχεδόν όλες. Γιατί αυτό; Δεν υπάρχει μια διάταξη που να μην παραπέμπει. Είναι και αυτό, πιστεύω, μια αδυναμία. Είναι προμελετημένο; Δεν ξέρω. Είναι χαρακτηριστικό πάντως. 
    Όπου κάνατε μια μικρή τομή στα πράγματα, εκεί διαφαίνεται το μοντέλο που ακολουθείτε στη διοίκηση: Συντηρητικός μεγαλοκρατισμός, υδροκεφαλική ανάπτυξη των υπηρεσιών, στένεμα της δημοκρατικής εσωτερικής λειτουργίας, στεγανοποίηση του κράτους στη σχέση του με την κοινωνία, που λέγεται Τοπική Αυτοδιοίκηση ή οποιοδήποτε άλλο αιρετό όργανο που εκφράζει τον πολίτη, για να υπάρχει απόλυτος έλεγχος και απόλυτη καθοδήγηση του κρατικού μηχανισμού. 
    Και τώρα φέρνετε και τη στρατιωτικοποίηση του Σώματος. Όταν λέτε ότι μπορεί να είναι σε μια διαρκή διατεταγμένη υπηρεσία, εννοείτε ότι δεν υπάρχουν περιθώρια δημοκρατικών περιθωρίων και άλλων δικαιωμάτων, που έχουν οι υπόλοιποι πολιτικοί εργαζόμενοι. Αφού είναι σε διατεταγμένη συνεχή υπηρεσία, πάντα θα έχετε αυτήν την πρόφαση, για να τους περικόπτετε άδειες, ρεπό, αυξήσεις και υπερωρίες. Άρα, είναι μελετημένο σε δύο-τρία σημεία το νομοσχέδιο σας. Ένα σημείο είναι αυτό. 
    Ένα δεύτερο σημείο είναι ότι πρέπει να αυξήσετε τους ανθρώπους, που θέλετε να ανεβάσετε στην πυραμίδα. Αντί να μεγαλώσετε τη βάση της πυραμίδας, τη γυρίζετε ανάποδα. Εδώ δεν έχουμε κόσμο στη βάση και εσείς φτιάχνετε θέση στην κορυφή! Αυτό είναι σύμφωνο με το μοντέλο που έχετε στο μυαλό σας για το κράτος. 
    Μέχρι σήμερα, η προσφορά της σημερινής Κυβέρνησης στο Πυροσβεστικό Σώμα είναι μηδενική. Οι αριθμοί είναι αδυσώπητοι για εσάς: 1997-2004, πέντε χιλιάδες προσλήψεις στο Πυροσβεστικό Σώμα. Μετά το 2004, ακυρώνετε ένα διαγωνισμό. Σας είπε και το Συμβούλιο της Επικρατείας ότι κακώς τον ακυρώσατε. Εν πάση περιπτώσει, υποσχεθήκατε ότι θα κάνετε άλλο. Τώρα, με τα χίλια ζόρια, έχετε κάνει ένα διαγωνισμό. Δεν έχετε εγγράψει το 2006 πιστώσεις, για να πάτε στο 2007. Για θέσεις εργασίας ομιλώ. 
    Όσον αφορά τις σχέσεις εργασίας: επί ΠΑ.ΣΟ.Κ.  δημιουργήθηκε ένας αξιοπρεπής κανονισμός μεταθέσεων, για να μην είναι ο ένστολος έρμαιο του κάθε ανωτέρου του, της κάθε πολιτικής ηγεσίας. Ήρθατε και είπατε ότι αυτός ο κανονισμός δεν είναι καλός. «Δηλώστε τόπο συμφερόντων», είπε ο προηγούμενος Υπουργός, «για να σας πάμε όπου θέλετε». Δημιουργήθηκε έτσι μια ευφορία. Μα, πώς να τους πάτε όπου θέλουνε, αφού υπάρχουν κενά. Τρομοκρατήσατε τον κόσμο με το ασφαλιστικό, έφυγαν, άδειασε πιο πολύ η υπηρεσία και έτσι δεν έχετε τη δυνατότητα να μετακινήσετε στον τόπο συμφερόντων τους, τους πυροσβέστες. Άρα, χωρίς αντίκρισμα ήταν όλη αυτή η διαδικασία του να δηλώνουν οι άνθρωποι πού θέλουν να πάνε. Μάλλον κάτι άλλο εξυπηρετούσε: Να πάρετε μια πίστωση χρόνου εσείς και να περνάτε κάπως ήσυχα στο Υπουργείο. 
    Αυξήσεις; Οι ένστολοι του Υπουργείου Δημοσίας Τάξεως πήραν 45% από το 1997-2004. Η παρακάτω απάντηση είναι του κ. Δούκα και μάλιστα μ’ έναν τρόπο επιτιμητικό: «πόσα άλλα να πάρετε; Πήρατε 45%». Αυτή ήταν η απάντηση του Υφυπουργού. Υπάρχει το έγγραφο, όπου αυτό αναφέρεται. Το 2005 πήραν 3,6% και το 2006 πήραν 3%. Πραγματική μείωση εισοδήματος, όχι αύξηση. Αυτά σε σχέση  με τους μισθούς.
    Σε σχέση με τα επιδόματα, ας μην το συζητήσουμε. Αυτό το θέμα ήταν μια δική σας προεκλογική σημαία ευκαιρίας, την οποία βεβαίως τώρα την έχετε υποστείλει και δεν έχετε να απαντήσετε τίποτα. 
    Εδώ, βεβαίως, υπάρχουν και ευθύνες συνδικαλιστών, γιατί έχουν χάσει εισόδημα πάρα πολλοί υπάλληλοι του Υπουργείου Δημόσιας Τάξης, διότι όταν η προηγουμένη κυβέρνηση έδινε τα 60 ευρώ ως επίδομα επικινδυνότητας, αρνήθηκαν να το πάρουν, θέλοντας να παριστάνουν τους εγγυητές απέναντι στη νέα διακυβέρνηση. Και δεν πιστεύω αυτό να σημαίνει και ότι ο Πρόεδρος των Αξιωματικών είναι σύμβουλός σας.
      Είναι μια μορφή συνδιοίκησης αυτό, ξέρετε. Δεν είναι ό,τι καλύτερο. Βεβαίως, καμιά φορά μπορεί να υπάρχει εξαίρεση και να είναι καλό. Όμως, δεν είναι ό,τι καλύτερο η ταύτιση του συνδικαλισμού, της κοινωνίας με το κράτος. Είναι συνδιοίκηση, συνδιαχείριση. Και πάντα υπάρχει αυτή η διάσταση, για να μπορούμε να έχουμε μια αποτελεσματική λειτουργία για τους εργαζόμενους και όχι να έχουμε αποτελεσματική λειτουργία για τις θέσεις ανωτέρων αξιωματικών, τις οποίες τις βλέπουμε αύριο μπροστά μας. Γιατί πιστεύω ότι αυτές μπορεί να είναι «σειρήνες εξουσίας», που δίνετε στους αξιωματικούς κατά κάποιο τρόπο. 
      Οι αξιωματικοί σάς ζητούν πολλά πράγματα, όπως και το κατώτερο προσωπικό και το ανώτατο και οι χαμηλόβαθμοι και οι υψηλόβαθμοι στο Πυροσβεστικό Σώμα. Σας ζητούν να φέρετε νομοσχέδιο για την ασφάλεια και την υγιεινή της εργασίας, για το αδιάβλητο και το αξιοκρατικό των προσλήψεων. Γνωρίζετε ότι αυτό το προεδρικό διάταγμα το πηγαίνατε και το φέρνατε, λες και ήταν τρόλεϊ, από το Συμβούλιο Επικρατείας, γιατί δεν  μπορούσατε να βρείτε τον τρόπο με τον οποίο θα κάνατε αυτό που θέλετε να κάνετε, την υπερμοριοδότηση της συνεντεύξεως. Έχουν γίνει καταγγελίες συγκεκριμένων πολιτών. ‘Εχει γίνει καταγγελία από πολίτη που είδε πώς πέρασε ο διπλανός του και ο ίδιος κόπηκε, ενώ πέρασε στα αθλήματα. Για να μη σας πω ότι στις δημοτικές εκλογές, σε κάθε χωριό είχατε διορίσει είκοσι πυροσβέστες και έτσι εξελέγησαν όσοι εξελέγησαν με τη Νέα Δημοκρατία σε πολλά σημεία. Είκοσι σε κάθε χωριό είχαν διοριστεί, ενώ το σύνολο είναι πολύ μικρό και δεν δικαιολογεί ούτε αυτήν την ελπίδα.
      Όσον αφορά τους συμβασιούχους, εδώ βλέπουμε τη μέγιστη αναξιοπιστία του Πρωθυπουργού. Ο ίδιος είχε σηκώσει άλλη σημαία ευκαιρίας στους συμβασιούχους. Εγώ σας λέω ότι έχετε περιθώρια να δείξετε την καλή πίστη και την καλή σας διάθεση απέναντι σ’ αυτούς τους ανθρώπους. Μια λέξη σας λέω: Δεσμευτείτε το 2007, που θα γίνουν οι προσλήψεις, από ‘κει και πέρα, να εγγράψετε στον προϋπολογισμό πιστώσεις γι’ αυτούς τους ανθρώπους και να τους δώσετε μια διπλή μοριοδότηση, 50% της εμπειρίας τους, για να προκύψει ότι κάποιοι απ’ αυτούς είναι προσλαμβανόμενοι μέσω του Α.Σ.Ε.Π.. Το κάνετε αυτό; Ούτε αυτό δέχεστε. Κρύβεστε πίσω από το άρθρο 103 και λέτε πράγματα που σας βολεύουν αυτήν τη στιγμή, χωρίς να δίνετε προοπτική σ’ αυτούς τους ανθρώπους. Τους κλείνετε οριστικά την πόρτα. 
      Κύριε Υπουργέ, κράτησα το ότι θεσμοθετείτε μια γιορτή για τους απόστρατους αξιωματικούς της Πυροσβεστικής, την ημέρα του «καλού Σαμαρείτη». Ο Σαμαρείτης, αν θυμάμαι καλά από τα ιερά κείμενα -και πιστεύω ότι θυμάμαι- ήταν αυτός ο οποίος περιέθαλψε έναν πολυτραυματία, όταν περνούσαν οι άλλοι και δεν τον κοιτούσαν. Πιστεύω να μην είναι κάποιος praetor urbanis  ο αντίδικος αυτού του καλού αξιωματικού της Πυροσβεστικής, που ως καλός Σαμαρείτης θα περιθάλψει έναν τέτοιον πολίτη, γιατί πολλές φορές ενεργούμε και με τα λόγια μας, δηλαδή δημιουργούμε κάποιες αντιλήψεις για το ποιος είναι ο ρόλος των Σωμάτων Ασφαλείας, ότι είναι κατασταλτικοί μηχανισμοί. Και την Πυροσβεστική εκεί την πάτε. Το έδειξαν οι φωτογραφίες εξάλλου προηγουμένως. Γι’ αυτό θέλετε να είναι και σε διαρκή εντεταλμένη υπηρεσία το εικοσιτετράωρο. Κατασταλτικοί μηχανισμοί μπορεί να είναι, αλλά δεν μπορεί να αυτονομούνται κατά τη λειτουργία τους με σιδηρογροθιές και οτιδήποτε άλλο.
      Και δεν μπορεί, στη λογική της επανίδρυσης του κράτους, να υπάρχουν και παρακρατικές λειτουργίες, όπως στην Αστυνομία του Πύργου, όπου δεν ξέρω ποιος πολιτικός προϊστάμενος έδωσε εντολή στον Αστυνομικό Διευθυντή να αποκρύψει ένα βίαιο γεγονός με τραυματίες κατά την προεκλογική περίοδο, που αφορούσε συγκέντρωση του ηττηθέντος δημάρχου του Πύργου. Τα ξέρετε πολύ καλά, κύριε Υπουργέ, γιατί είσθε από την περιοχή. Περιμένουμε την απάντηση γι’ αυτό το επεισόδιο, γιατί δεν μπορεί να λειτούργησε μόνος του ο Αστυνομικός Διευθυντής και να απέκρυψε τέτοιο γεγονός, όπου είχαμε τραυματίες και αγνοούμενο και όπου επίσης δεν είδε και δεν άκουσε τίποτα ούτε το αστυνομικό όργανο. Και δεν μπορεί να βγάζουν και δύο ανακοινώσεις, όπου η μία να αναιρεί την άλλη.
      Αυτό, λοιπόν, είναι πραιτοριανή λειτουργία και είναι και παρακρατική λειτουργία. Και θα πρέπει να μην τους χαϊδεύετε τόσο πολύ και να τους ανακαλείτε στη δημοκρατική τάξη, διότι είναι και αυτοί υπόχρεοι για τη δημοκρατική ευταξία και λειτουργία.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Έξαρχος. 
      ΒΑΣΙΛΕΙΟΣ ΕΞΑΡΧΟΣ: Ευχαριστώ κύριε Πρόεδρε.
      Κυρίες και κύριοι συνάδελφοι, η συζήτηση του νομοσχεδίου με τίτλο «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις»  γίνεται λίγες μέρες μετά τις φωτιές που και πάλι άναψαν με τα απαράδεκτα επεισόδια που έγιναν μέσα και έξω από τους αθλητικούς χώρους και που ασφαλώς όλοι καταδικάζουν.
      Η καταδίκη, όμως, που μπορεί να είναι αυτονόητη, δεν είναι αρκετή.
      Κύριε Υπουργέ, καταθέτω στα Πρακτικά της Βουλής δημοσιεύματα των τοπικών εφημερίδων της Λάρισας, όπου από τα εκτενή ρεπορτάζ και από τις φωτογραφίες, που μιλούν από μόνες τους, φαίνεται το μέγεθος της καταστροφής. Και όπως χαρακτηριστικά αναφέρει ο τίτλος της έγκριτης εφημερίδας «ΕΛΕΥΘΕΡΙΑ», ο λογαριασμός και πάλι στέλνεται στον ελληνικό λαό. 
      (Στο σημείο αυτό ο Βουλευτής κ. Βασίλειος Έξαρχος                         καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και διερωτώμαστε: Αλήθεια, ποιος θα προστατεύσει τους επαγγελματίες και τους εμπόρους από την καταστροφική μανία των μετακινούμενων ταραξιών; 
      Κυρίες και κύριοι συνάδελφοι, όσοι πιστεύουμε ότι το ποδόσφαιρο πρέπει να είναι γιορτή και όχι πόλεμος με χημικά, πέτρες, φωτοβολίδες και σπασμένες καρέκλες, όσοι πιστεύουμε ότι δεν μπορεί και δεν πρέπει να δυσφημείται η χώρα μας στο εξωτερικό, σε ολόκληρο τον κόσμο με τις απίστευτης βαρβαρότητας συγκρούσεις, που γίνονται στα γήπεδα και έξω από τα γήπεδα, όσοι έχουμε την ευθύνη ανάληψης πρωτοβουλιών για ρυθμίσεις, που θα αντιμετωπίζουν αποτελεσματικά το πρόβλημα της βίας στα γήπεδα, οφείλουμε να αντιδράσουμε σύσσωμοι εδώ και τώρα.
      Βεβαίως, δεν χρειάζονται μεγάλα και πολλά λόγια. Δεν χρειάζονται κορώνες εντυπωσιασμού, όπως εδώ και δυόμισι χρόνια κάνει η Κυβέρνηση και η αθλητική ηγεσία. Οι πολίτες περιμένουν συγκεκριμένες πράξεις, που θα βάζουν τέλος στα φαινόμενα της βίας και στην υποβάθμιση των θεσμών, με αποσαφήνιση των αρμοδιοτήτων μεταξύ των Π.Α.Ε. και της Αστυνομίας, αν χρειάζεται και όπου χρειάζεται. Και ασφαλώς, οι πολίτες περιμένουν επιτέλους πιστή εφαρμογή της υπάρχουσας νομοθεσίας χωρίς διακρίσεις και καταλογισμό ευθυνών, όπου και αν υπάρχουν. Αυτά περιμένουν οι πολίτες και σ’ αυτό η εντεταλμένη πολιτεία οφείλει να ανταποκριθεί.
      Τώρα σε ό,τι αφορά το νομοσχέδιο: Κυρίες και κύριοι συνάδελφοι, έχουμε συμφωνήσει όλοι στη Βουλή ότι υπάρχουν προβλήματα στο Πυροσβεστικό Σώμα, προβλήματα τα οποία βεβαίως χρειάζονται αντιμετώπιση. Το κύρος, όμως, του Πυροσβεστικού Σώματος στα μάτια της κοινής γνώμης της χώρας μας, τα τελευταία χρόνια έχει αναβαθμιστεί. Και αυτό οφείλεται στο γεγονός ότι η προσφορά και το έργο του Πυροσβεστικού Σώματος σε συνθήκες κρίσεων, όπως οι πυρκαγιές, οι πλημμύρες και οι σεισμοί, αναγνωρίζονται πλέον από την κοινωνία των πολιτών. 
      Βεβαίως, αυτή η αναγνώριση και η καταξίωση δεν είναι τυχαία. Οφείλεται σε μία συντονισμένη προσπάθεια ενίσχυσης του εξοπλισμού και της εσωτερικής λειτουργίας του Σώματος, που έγινε τα προηγούμενα χρόνια από την κυβέρνηση του ΠΑ.ΣΟ.Κ. και ασφαλώς οφείλεται και στην εντατική προσπάθεια των εργαζομένων στο Πυροσβεστικό Σώμα. Ιδιαίτερα –και το τονίζω, αναφέρθηκαν και άλλοι συνάδελφοι σ’ αυτό- κατά την περίοδο προετοιμασίας για τους Ολυμπιακούς Αγώνες το 2004, η ενίσχυση με εξοπλισμό του Πυροσβεστικού Σώματος ήταν πάρα πολύ σημαντική και μάλιστα σε σημείο τέτοιο, κύριε Υπουργέ, που λόγω των ελλείψεων που υπάρχουν σε προσωπικό, να υπάρχει πρόβλημα στη συντήρηση -σε ορισμένες υπηρεσίες- αυτού του εξοπλισμού. Είμαι βέβαιος ότι το γνωρίζετε.
      Εμείς, κυρίες και κύριοι συνάδελφοι, όπως είπε και ο εισηγητής μας, θεωρούμε ότι ο τίτλος του νομοσχεδίου δεν ανταποκρίνεται στην πραγματικότητα. Γιατί; Διότι υπάρχουν αρκετές διατάξεις που επαναδιατυπώνονται χωρίς σοβαρές αλλαγές. Βεβαίως, υπάρχουν ορισμένες προσθήκες σε θέματα ήσσονος σημασίας. Ίσως ο ακριβής τίτλος θα ήταν: «Αναδιοργάνωση του Πυροσβεστικού Σώματος στην κορυφή», διότι αυτό προκύπτει από το περιεχόμενο του νομοσχεδίου.
      Εμείς θεωρούμε σημαντικό να υπάρξει πραγματικός εκσυγχρονισμός του εσωτερικού κανονισμού λειτουργίας του Πυροσβεστικού Σώματος με πολύ σαφή και συγκεκριμένο καθορισμό αρμοδιοτήτων, καθηκόντων και ευθυνών, με βάση ένα οργανόγραμμα που δεν θα μένει στα χαρτιά, δεν θα είναι άσκηση επί χάρτου. Θα είναι ένα οργανόγραμμα, που θα αποσαφηνίζει ευθύνες και αρμοδιότητες στην ηγεσία του Σώματος, αλλά θα προβλέπει και ενίσχυση των περιφερειακών και τοπικών υπηρεσιών, ώστε να μπορούν στην πράξη να ανταποκριθούν στα καθήκοντά τους. 
      Δεν αρκεί η ισχυρή κορυφή της πυραμίδας και η δημιουργία επιτελικών οργάνων. Μπορεί και να χρειάζονται όταν, για παράδειγμα, το καλοκαίρι έχουμε πάρα πολλές φωτιές σε ολόκληρη την Ελλάδα. Εάν, όμως, δεν υπάρχει ισχυρή βάση στην πυραμίδα του Πυροσβεστικού Σώματος, δεν μπορούμε να προσδοκούμε βελτίωση των παρεχόμενων υπηρεσιών. Η εμπειρία μας δείχνει ότι όπου συγκροτήθηκαν περιφερειακά συντονιστικά όργανα, τα οποία είχαν επάρκεια σε προσωπικό, εξοπλισμό και μέσα, όπου η συνεργασία με την Αυτοδιοίκηση και τις δασικές υπηρεσίες είναι καλή,  τα αποτελέσματα στην αντιμετώπιση των πυρκαγιών είναι πολύ καλά. 
      Είναι γνωστό  -αναφέρθηκε εξάλλου από πολλούς συναδέλφους- ότι υπάρχουν ελλείψεις σε πολύ συγκεκριμένες ειδικότητες. Νομίζω πως προς αυτήν την κατεύθυνση πρέπει να στραφούμε, κύριε Υπουργέ, διότι αυτές οι ελλείψεις, πέραν των άλλων προβλημάτων στην αντιμετώπιση των φαινομένων,  επιδεινώνουν και τις συνθήκες εργασίας των εργαζομένων και στους χώρους δουλειάς. Νομίζω ότι αυτό είναι λογικό. Γι’ αυτόν το λόγο θεωρώ ότι υπάρχει καθυστέρηση σ’ αυτήν τη διαδικασία των προσλήψεων. Ασφαλώς και εμείς στηρίζουμε τις προσπάθειες του Υπουργείου και την εσωτερική διεκδίκηση, στα πλαίσια της Κυβέρνησης, για περισσότερους πόρους, διότι δεν μπορούμε να ζητάμε αναβάθμιση του προσωπικού, αναβάθμιση του εξοπλισμού χωρίς συγκεκριμένους πόρους.
      Βεβαίως, δεν υπάρχει καμία αναφορά στο νομοσχέδιο για ζητήματα και αιτήματα όπως το επίδομα ανθυγιεινής και  επικίνδυνης εργασίας, η επέκταση της μάχιμης πενταετίας, η αντιμετώπιση των προβλημάτων που έχουν όσοι υπηρετούν στο Σώμα με συμβάσεις ορισμένου χρόνου –αναφέρθηκαν πολλοί συνάδελφοι σ’ αυτές- που ήταν και συγκεκριμένες προεκλογικές υποσχέσεις της Κυβέρνησης, οι οποίες δεν τηρούνται. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Με την ανοχή σας, κύριε Πρόεδρε, θα τελειώσω σε ενάμισι λεπτό. 
      Εμείς θεωρούμε, κύριε Υπουργέ, ότι η έμφαση πρέπει να δοθεί στην πρόληψη των πυρκαγιών. Εδώ βεβαίως θα πρέπει να πούμε, επίσης, ότι χρειάζεται να δοθούν πόροι στην Αυτοδιοίκηση και στις δασικές υπηρεσίες και να αξιοποιηθούν οι εθελοντικές οργανώσεις, διότι εάν δεν υπάρχουν δρόμοι για να μπορέσουν οι πυροσβέστες να φθάσουν στο σημείο της πυρκαγιάς, τότε δεν μπορούν να αντιμετωπιστούν έγκαιρα και αποτελεσματικά τα φαινόμενα. Εάν η Τοπική Αυτοδιοίκηση και οι δασικές υπηρεσίες δεν έχουν χρηματοδότηση, ώστε να προχωρήσουν σε εργασίες πρόληψης, τότε το έργο της κατάσβεσης γίνεται πάρα πολύ δύσκολο. Πραγματικά θεωρώ ότι είναι παραλογισμός να μη διαθέτει η πολιτεία τους απαραίτητους πόρους για την πρόληψη και να έρχεται στη συνέχεια, μετά τις ζημιές, να διαθέτει πολλαπλάσιους πόρους για να καλύψει τις ζημιές και να κλείσει τις πληγές που δεν κλείνουν εύκολα. 
      Τελειώνω, κύριε Πρόεδρε, με το εξής: Κύριε Υπουργέ, νομίζω ότι η εμπειρία που έχει αποκτηθεί από τις εθελοντικές οργανώσεις σε όλη τη χώρα, πρέπει να αξιοποιηθεί. Γνωρίζω ότι αυτές τις μέρες είναι σε εξέλιξη και στο Νομό της Λάρισας μια πρωτοβουλία εθελοντικής οργάνωσης,  πυροσβεστικής ομάδας, σε μια ορεινή κοινότητα, στην Καρυά του Ολύμπου. Εβδομήντα εθελοντές με πρωτοβουλία της κοινότητας έχουν αγοράσει τον εξοπλισμό. Νομίζω ότι τέτοιες θετικές προσπάθειες πρέπει να τις στηρίξει και το Υπουργείο σας, διότι δείχνουν ότι η συνευθύνη των πολιτών στην αντιμετώπιση των φαινομένων και στην προστασία του δασικού πλούτου, χρειάζεται. Αυτοί είναι οι πραγματικοί φρουροί του περιβάλλοντος. Δεν είναι, θα μου επιτρέψετε να σας πω, οι αγροφύλακες.
      Μ’ αυτές τις παρατηρήσεις, κυρίες και κύριοι συνάδελφοι, δεν ψηφίζουμε το νομοσχέδιο επί της αρχής.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ:  Ευχαριστώ, κύριε Πρόεδρε.
      Θα προσθέσω και εγώ τη φωνή μου, τις παρατηρήσεις και τις προτάσεις μου στις φωνές τόσο του εισηγητή μας όσο και των άλλων αγορητών του ΠΑ.ΣΟ.Κ., αλλά και των άλλων συναδέλφων των κομμάτων της Αντιπολίτευσης. 
      Κύριε Πρόεδρε, η Κυβέρνηση και στις προεκλογικές της διακηρύξεις και στις προγραμματικές της δηλώσεις, αλλά και μονότονα καθημερινώς διακήρυττε και διακηρύσσει τον περιορισμό της γραφειοκρατίας και του κράτους. Σε κάθε νομοθέτημα, όμως, που συζητούμε, βλέπουμε διόγκωση και επέκταση του κράτους. Αυτό το βλέπουμε δυόμισι χρόνια, το βλέπουμε και σήμερα. Αυτό προσθέτει γραφειοκρατία, προσθέτει κόστη. 
      Στο νομοσχέδιο που συζητούμε, έχουμε νέες διευθύνσεις, νέες θέσεις ευθύνης, πρόσθετα πρόσωπα. Τόσες μεγάλες πιέσεις δέχεστε από «ημετέρους» και φίλους, για να τους καταστήσετε ταξίαρχους, στρατηγούς, αντιστράτηγους και είστε αναγκασμένοι να αυξάνετε και να πληθύνετε τις διευθύνσεις;
      Μάλιστα, στο αρχικώς κατατεθέν νομοσχέδιο είχατε ξεχάσει και μια Διεύθυνση Πλωτών και την προσθέσατε στην έναρξη της σημερινής σας αγόρευσης, κύριε  Υπουργέ. 
Mήπως σας ενημέρωσαν ότι κάποιος που ήταν έτοιμος να καταλάβει αυτήν τη διεύθυνση είδε στο νομοσχέδιο ότι δεν υπάρχει και σας ειδοποίησαν να προστεθεί;
      Αποκέντρωση υποσχεθήκατε. Συγκέντρωση βλέπουμε παντού. Αποκομματικοποίηση είπατε, γιατί «νοσεί η Δημόσια Διοίκηση από το στενό εναγκαλισμό του ΠΑ.ΣΟ.Κ.» τα προηγούμενα χρόνια. Σε όλη τη δημόσια διοίκηση είδαμε αντικαταστάσεις με παράτυπες και πολλές φορές και με παράνομες μεθοδεύσεις, που έχουν ανακληθεί από τα αρμόδια όργανα της δικαιοσύνης. Και ακόμη, αναζητούν το δίκιο τους πολλοί συμπολίτες μας άξιοι, όλων των κομματικών αποχρώσεων αλλά και καθόλου κομματικά ενταγμένοι, που έκαναν ένα λάθος στη ζωή τους: Να έχουν όλα τα προσόντα και να βρεθούν σε θέση ευθύνης τα προηγούμενα χρόνια, στα χρόνια των κυβερνήσεων του ΠΑ.ΣΟ.Κ. Αυτό ήταν το μόνο τους λάθος και αμάρτημα, η αξιοσύνη τους δηλαδή, η εμπειρία τους και η δυνατότητά τους να προσφέρουν για μια Δημόσια Διοίκηση αποτελεσματική. 
      Ενώ περιμέναμε να βελτιώσετε και να λύσετε πολλά από τα προβλήματα που έμειναν από τις δικές μας κυβερνήσεις, βλέπουμε το αντίθετο: κομματισμός παντού, χαμήλωμα παντού των κριτηρίων. Αυτός είναι ένας από τους λόγους, που πολλές φορές βλέπουμε έλλειψη συντονισμού στις παρεμβάσεις της ηγεσίας του Πυροσβεστικού Σώματος. Το είδαμε αυτό στη μεγάλη καταστροφή της Χαλκιδικής, που κόστισε πολύ.
      Εκδημοκρατισμό παντού, υποσχεθήκατε. Υποσχεθήκατε ότι με διαφάνεια, με αντικειμενικά και αξιοκρατικά κριτήρια θα γίνεται η λήψη των αποφάσεων. 
      Στο άρθρο 16, τόσο στην παράγραφο 1 όσο και στην παράγραφο 2, αλλά και σε πολλά άρθρα του νομοσχεδίου που συζητούμε, έχουμε παραπομπές σε προεδρικά διατάγματα, σε υπουργικές αποφάσεις. Αυτό είναι το χαρακτηριστικό μιας εξουσίας, η οποία θέλει να κρατά αποκλειστικά στη δική της ευθύνη, στα στενά κυβερνητικά και κομματικά όρια, στα στενά πεδία δράσης της εκτελεστικής εξουσίας, τις κρίσιμες αποφάσεις για μεταθέσεις, υπηρεσιακές εξελίξεις, τοποθετήσεις, αξιολογήσεις στα θέματα ιεραρχίας, αποστρατείες, ειδικές καταστάσεις. Τα πάντα γίνονται με υπουργικές αποφάσεις και προεδρικά διατάγματα.
      Κύριε Υπουργέ, όσο κι αν θέλετε να τηρήσετε τη γραμμή της αξιοκρατίας και της διαφάνειας όταν παίρνετε επάνω σας αυτές τις μεγάλες ευθύνες και δεν έρχεστε εδώ στο Κοινοβούλιο να νομοθετήσουμε όλοι μαζί με ανοιχτούς κανόνες διαφάνειας και αξιοκρατίας, θα βρεθείτε μπροστά σε μεγάλες πιέσεις, κομματικές και προσωπικές από φίλους και «ημετέρους», για να διαμορφώσετε κανονισμούς φωτογραφικούς που θα βοηθούν και θα υποβοηθούν αναξιοκρατικά την κατάληψη θέσεων ευθύνης. Κι αυτά όλα εις βάρος της διοίκησης, εις βάρος της αδιαφάνειας και φυσικά της αποτελεσματικότητας.
      Αρνηθείτε αυτόν το ρόλο, όσο κι αν είναι ελκυστικός για έναν εκπρόσωπο της εκτελεστικής εξουσίας. Φέρτε αυτά τα προεδρικά διατάγματα εδώ, στο Κοινοβούλιο. Μέσα από την ανοιχτή διαβούλευση και την αντιπαράθεση των απόψεων, σίγουρα πολύ πιο αξιοκρατικά θα είναι τα κριτήρια και εσείς θα εισπράξετε τους επαίνους της Αντιπολίτευσης, και πάνω απ’ όλα των πολιτών, γιατί θα βοηθήσετε να συγκροτηθεί πολύ πιο αξιοκρατικά και αξιόπιστα το Πυροσβεστικό Σώμα.
      Κύριε Υπουργέ, παρ’ ότι είστε γνωστός για την ικανότητα χειρισμού του λόγου, του καθημερινού αλλά και του λόγιου και επιδίδεστε πολλές φορές σε διάφορα σχήματα λεκτικά και λογοτεχνικά, σας άκουσα έκπληκτος σήμερα σε μια πράγματι πολιτική και λεκτική ακροβασία. Είπατε, όταν μιλούσατε για το αξιόμαχο και το αξιόπιστο του Πυροσβεστικού Σώματος και την επάρκεια του μηχανικού και τεχνικού του εξοπλισμού, ότι αυτό ήταν μια προίκα των Ολυμπιακών Αγώνων.
      Σας έχουμε ακούσει και εσάς και τον Πρωθυπουργό και όλα τα κυβερνητικά στελέχη. Όταν ομιλείτε για τους Ολυμπιακούς Αγώνες, κάνετε δύο αναγνώσεις. Όταν ομιλείτε για τα κόστη των Ολυμπιακών Αγώνων, κατακρεουργείτε το ΠΑ.ΣΟ.Κ., λέγοντας ότι 6.000.000.000 και 8.000.000.000 και 9.000.000.000 και 11.000.000.000 δισεκατομμύρια ευρώ κόστισαν οι Ολυμπιακοί Αγώνες. Όταν ομιλείτε, όμως, για τη μεγάλη και λαμπρή επιτυχία των Ολυμπιακών Αγώνων, προβάλλετε τις φωτογραφίες όπου κόβετε τις κορδέλες των Ολυμπιακών Αγώνων, τις φωτογραφίες της έναρξης και της λήξης των Ολυμπιακών Αγώνων. Αλλά και για όλα τα ευεργετήματα, είτε είναι στον τουρισμό είτε είναι στη Δημόσια Διοίκηση είτε είναι στα μεγάλα αναπτυξιακά έργα -γέφυρες, αεροδρόμια, λιμάνια- είτε είναι στο αξιόμαχο και αξιόπιστο του Πυροσβεστικού Σώματος και ειδικά στη μηχανολογική του επάρκεια, αναφέρεστε στους Ολυμπιακούς Αγώνες. «‘Ηταν» –λέει- «προίκα των Ολυμπιακών Αγώνων». 
      Μα, αυτούς τους Ολυμπιακούς Αγώνες κάποιοι δεν τους οργάνωσαν; Κάποιοι δεν τους προετοίμασαν; Κάποιοι ως κυβέρνηση δεν αποφάσισαν να χρηματοδοτήσουν όλα αυτά τα σημαντικά και τα μεγάλα, για τα οποία σήμερα ορθώς υπερηφανεύεστε; Αλλά δεν λέτε όλη την αλήθεια, λέτε τη μισή αλήθεια. Δηλαδή, τα κόστη είναι των κυβερνήσεων του ΠΑ.ΣΟ.Κ., αλλά τα ευεργετήματα των Ολυμπιακών Αγώνων, όταν δεν επιχειρείτε να τα πιστωθείτε ανήκουν σε κάτι το ουδέτερο, στον ουδέτερο χρόνο ή στους Ολυμπιακούς Αγώνες. Δεν ξέρω αν εννοείτε την Πρόεδρο των Ολυμπιακών Αγώνων, ότι σ’ αυτήν οφείλονται όλα αυτά τα ευεργετήματα. Μπορεί να το εννοείτε και αυτό. Τουλάχιστον, θα είναι κάτι συγκεκριμένο. 
      Για τους εποχικούς, κύριε Υπουργέ, δηλώσατε γενναιόδωρος και γαλαντόμος. Μάλιστα, είπατε πως αναλάβατε και νομικός τους σύμβουλος. Σας είπε και ο κ. Αντωνακόπουλος προηγουμένως και άλλοι συνάδελφοι ότι υπάρχουν λύσεις. Άλλοι συνάδελφοί σας, ο κ. Παυλόπουλος ειδικότερα, τις έχουν χρησιμοποιήσει. Προκηρύξτε, λοιπόν, τις θέσεις αυτές για  τα κενά που υπάρχουν και δώστε τη δυνατότητα, με ενισχυμένη πριμοδότηση της προϋπηρεσίας, να προσληφθούν οι άνθρωποι αυτοί, οι περισσότεροι εξ αυτών. Είναι απλή λύση, συνταγματικά νομότυπη, αποδεκτή από όλους. 
      Τόσο πολύ σας προκαλεί αλλεργία αυτό το σώμα των εποχικών; Γιατί είδα και την αντιμετώπιση που είχαν στα τελευταία εγκαίνια της Διεθνούς Έκθεσης Θεσσαλονίκης οι εποχικοί στη διαδήλωση, οι οποίοι πράγματι, με πολύ φανατισμό και πάθος, διαδήλωναν το δίκαιο των αιτημάτων τους. Εσείς το αναγνωρίζετε, αλλά τους λέτε: «Έτσι θα είστε, όμηροι θα είστε για πάντα και αυτό είναι το μεγαλύτερο και το καλύτερο που έχω να σας προσφέρω». Αυτό προτείνετε. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Μήπως έχετε κάνει έρευνα του πολιτικού τους DNA και είναι αυτό που σας ενοχλεί και γι’ αυτό δεν οδηγείτε σε μία λύση τους ανθρώπους αυτούς; Ειλικρινά είναι μια απορία που πρέπει να τη λύσετε και απέναντι στο Κοινοβούλιο, αλλά ειδικότερα απέναντι στους ανθρώπους αυτούς, που είναι και πρωταγωνιστές της όλης προσπάθειας της πολιτείας για τις κατασβέσεις. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε, με μια φράση: Καλύψτε τα κενά στην Πυροσβεστική Υπηρεσία. Την έχει ανάγκη ο τόπος. Ήταν πράγματι μεγάλη και ριζοσπαστική η τομή του 1998 την ψήφισε μόνο το ΠΑ.ΣΟ.Κ. και δέχθηκε τα πυρά από όλες τις πλευρές και από μερικές κοινωνικές ομάδες- για τη μεταφορά της δασοπυρόσβεσης στο Πυροσβεστικό Σώμα. 
      ΠΡΟΕΔΡΕΥΩΝ (Ιωάννης Τραγάκης): Ωραία, μεγάλη και παρατεταμένη η τελευταία φράση. Ολοκληρώσατε.
      ΙΩΑΝΝΗΣ ΜΑΓΚΡΙΩΤΗΣ: Απομακρυνθείτε, όμως, από τον κομματισμό, ενισχύστε την αξιοκρατία και τη διαφάνεια, στηρίξτε οικονομικά τους πυροσβέστες, λύστε τα προβλήματα των συμβασιούχων εποχικών. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Το λόγο έχει ο συνάδελφος κ. Αγγελής. 
      ΑΝΕΣΤΗΣ ΑΓΓΕΛΗΣ: Ευχαριστώ, κύριε Πρόεδρε. 
      Ειπώθηκε προηγουμένως ότι στις φωνές θα προστεθούν προτάσεις. Δυστυχώς, δεν ακούστηκε καμία πρόταση. Στις φωνές προστέθηκαν κραυγές. Είναι μια συνήθης τακτική -υπάρχουν βεβαίως οι εξαιρέσεις- η οποία ακολουθείται από την Αξιωματική Αντιπολίτευση κατά κόρον και βεβαίως εγώ, κύριε Υπουργέ, θέλω να σας συγχαρώ γιατί, με το δεδομένο ότι είστε άριστος χρήστης του λόγου, εντούτοις μέσα από το νομοσχέδιο φαίνεται ότι είστε και ιδιαίτερα πρακτικός και είστε ιδιαίτερα πρακτικός γιατί βλέπετε τα πράγματα ως έχουν και βεβαίως και δρομολογείτε λύσεις και προσδιορίζετε λύσεις. Και γίνομαι συγκεκριμένος:  Ξεκαθαρίσατε τη θέση απέναντι στους πεντέμισι χιλιάδες εποχικούς, εποχικούς που κάθε άλλο παρά τους χρεωνόμαστε εμείς. Δεν τους χρεώνεται η Κυβέρνηση της Νέας Δημοκρατίας. Διορίστηκαν επί ΠΑ.ΣΟ.Κ. με το καθεστώς που υπάρχει. 
      Και εμείς αναζητούμε λύση και η λύση βεβαίως θα δοθεί. Αυτό προσδιόρισε και στην επιτροπή αλλά και στην Ολομέλεια ο αξιότιμος κύριος Υπουργός.
      Ένα δεύτερο θέμα αφορά τα μέσα. Είπε ότι υπάρχουν 40.000.000 ευρώ στο Γ’ Κοινοτικό Πλαίσιο Στήριξης στο Ταμείο Συνοχής για να έχουμε τους ανάλογους εξοπλισμούς. Όσον αφορά την έλλειψη προσωπικού: έλλειψη προσωπικού υπάρχει. Στην περιφέρειά μου στην Καστοριά υπάρχουν ελλείψεις οι οποίες έχουν προσδιορισθεί από το 2003. Είναι ελλείψεις σε πυροσβεστικούς σταθμούς όπου υπάρχει μόνο το μισό προσωπικό. Σύμφωνα με το οργανόγραμμα οι πυροσβέστες πρέπει να είναι δώδεκα χιλιάδες επτακόσιοι πενήντα. Τώρα υπάρχει έλλειψη τέσσερων χιλιάδων.
      Η Κυβέρνηση αυτή αφού παρήλθαν έξι χρόνια έκανε προσλήψεις πεντακόσιους πενήντα. Υπάρχει δέσμευση του Υπουργού ότι θα προσληφθούν άλλοι πεντακόσιοι πενήντα  μέχρι το 2008. Κατά συνέπεια υπάρχει ευαισθησία απέναντι στο Σώμα των πυροσβεστών.
      Είναι ένα Σώμα το οποίο ιδρύθηκε το 1930 με το ν. 4661 για την αντιμετώπιση των πυρκαγιών. Ήταν ένα καθήκον που μέχρι τότε το είχε ο στρατός. Και για να διανθίσουμε λίγο τον λόγο θα κάνω μία ιστορική αναδρομή και θα αναφερθώ σε πυρκαγιές που συγκλόνισαν το πανελλήνιο όπως η πυρκαγιά στα ανάκτορα, στο Χημείο και η μεγάλη πυρκαγιά του 1917 στη Θεσσαλονίκη που άφησε εκατό χιλιάδες αστέγους αφού έκαψε χίλια διακόσια στρέμματα οικιστικής ζώνης. Αυτές ήταν οι αιτίες ίδρυσης του Πυροσβεστικού Σώματος. 
      Η ευθύνη από την τότε ηγεσία είχε δοθεί στον αείμνηστο Αλκιβιάδη Κοκκινάκη ο οποίος ήταν πρόσφυγας από την Πετρούπολη της Ρωσίας και ήταν διοικητής του Πυροσβεστικού Σώματος στην Πετρούπολη. Αντέγραψε δε την σύνθεση της Πυροσβεστικής της Βιέννης που είχε ιδρυθεί από το 1650. 
      Βέβαια αυτά είναι ιστορικά και δεν έχουν καμία σχέση με το νομοσχέδιο. Πάντως είναι χρήσιμο να αντιληφθούμε ότι η δομή του Πυροσβεστικού Σώματος ακολουθεί γενικότερα τη δομή που υπάρχει στη χώρα. Δηλαδή υπάρχουν οι περιφερειακές διοικήσεις, οι διοικήσεις των πόλεων και των νομών, οι πυροσβεστικοί σταθμοί Α,Β,Γ,Δ κατηγορίας, λιμένων, αεροδρομίων πολιτικών-στρατιωτικών. Υπάρχουν και οι εθελοντικοί σταθμοί. 
      Εδώ θέλω, κύριε Υπουργέ, να πω ότι οι εθελοντικοί σταθμοί έγιναν το 1951. Υπάρχουν λίγοι δήμοι που έχουν ιδρύσει πυροσβεστικούς σταθμούς. Μπορούμε σαν Κυβέρνηση να ιδρύσουμε κι άλλους. Η συμμετοχή των πολιτών είναι πάρα πολύ σημαντική και αυτό έχει αποδειχθεί σε όλες τις εκφράσεις των συμπατριωτών μας.
      Ας έρθουμε στο νομοσχέδιο. Το νομοσχέδιο κωδικοποιεί, αποσαφηνίζει, προσδιορίζει και είναι ωφέλιμο. Δεν βλέπουμε το ποτήρι μισοάδειο. Άς το δούμε και μισογεμάτο. Το Πυροσβεστικό Σώμα αντιμετώπισε εβδομήντα τρεις  χιλιάδες εννιακόσια  σαράντα πέντε συμβάντα. Και, βεβαίως, τα ευφυολογήματα είναι χρήσιμα πάντα, αλλά όταν ο λόγος είναι συγκεκριμένος δεν υπάρχει κανένα πρόβλημα. Λοιπόν, με το άρθρο 1 κωδικοποιούνται διατάξεις αποστολής. Με το άρθρο 2 επανακαθορίζονται αρμοδιότητες. Με τα υπόλοιπα άρθρα καθορίζεται η νομική φύση, η ιεραρχία, συστήνονται δύο επιτελικά όργανα το συμβούλιο επιτελικού σχεδιασμού και διαχείρισης κρίσεων, καθορίζονται οι κατηγορίες προσωπικού, πολιτικού προσωπικού και πυροσβεστικού προσωπικού, καθορίζονται οι βαθμοί σε αντιστοιχία με την Αστυνομία, ρυθμίζονται θέματα εκπαίδευσης, καθορίζονται ανακριτικοί υπάλληλοι, δημόσιοι κατήγοροι και η επιβολή των διοικητικών προστίμων. Προβλέπονται μέτρα για την πρόληψη των πυρκαγιών. 
      Και για να μην πλατειάσω και για να σεβαστώ το χρόνο και των άλλων συναδέλφων, θα τελειώσω εδώ, κύριε Πρόεδρε, διαβεβαιώνοντας, βεβαίως. το Σώμα ότι η Κυβέρνηση της Νέας Δημοκρατίας είναι αλληλέγγυα όχι μόνο του Πυροσβεστικού Σώματος, αλλά πολύ περισσότερο των Ελλήνων πολιτών που δέχονται απειλές από διάφορες αιτίες, εκτός των πυρκαγιών, όπως είναι οι σεισμοί, οι καταποντισμοί, οι πλημμύρες, τα πυρηνικά, τα χημικά, τα βιομηχανικά απόβλητα κ.ο.κ.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Καράογλου.
      ΘΕΟΔΩΡΟΣ ΚΑΡΑΟΓΛΟΥ: Κύριε Υπουργέ, κυρίες και κύριοι συνάδελφοι, οι προκλήσεις με τις οποίες έρχεται αντιμέτωπο το Πυροσβεστικό Σώμα είναι πολλές, ποικίλες και δείχνουν να διαφοροποιούνται με το πέρασμα των χρόνων, με την αλλαγή των καιρών.
      Στη σύγχρονη εποχή, στη σύγχρονη κοινωνία, οι άντρες της Πυροσβεστικής έρχονται αντιμέτωποι με πυρκαγιές, με πλημμύρες, με τις καταστροφικές συνέπειες μιας σεισμικής δόνησης, με βιομηχανικά, εργατικά ατυχήματα, με τροχαία ατυχήματα και μια σειρά άλλων ατυχημάτων.
      Σε μια εποχή που όλα αλλάζουν με ταχείς ρυθμούς, που οι ανάγκες της σύγχρονης κοινωνίας συνεχώς αυξάνονται, που τα περιβαλλοντικά προβλήματα και οι συνέπειές τους αποτελούν αναπόσπαστο κομμάτι του παζλ και της καθημερινότητας των πολιτών της χώρας μας, οι απαιτήσεις και οι προσδοκίες της κοινωνίας από το Σώμα της Πυροσβεστικής συνεχώς αυξάνονται τόσο σε επίπεδο ανθρώπινου δυναμικού και σε επίπεδο ετοιμότητας και κατάρτισης αυτού όσο και σε επίπεδο εξοπλισμού. 
      Το ανθρώπινο δυναμικό της Πυροσβεστικής καθ’ όλη τη διάρκεια του έτους, καλείται να δώσει άμεσα λύσεις σε πολλαπλών μορφών προβλήματα που συνήθως προκαλούν πυρκαγιές και θεομηνίες. Καλείται να αποδείξει σε κάθε περίπτωση πως είναι έτοιμο, πως είναι ικανό και καταρτισμένο να ανταπεξέλθει σε οποιασδήποτε μορφής δυσκολίες, να ανταποκριθεί σε καταστάσεις κάτω από πίεση χρόνου, κάτω από αντίξοες συνθήκες και σε περιπτώσεις όπου τα λάθη δεν έχουν καμία θέση. 
      Οι μνήμες τέτοιου είδους καταστροφών είναι πολύ πρόσφατες για όλους μας. Πολύ πρόσφατα, στις 21 Αυγούστου 2006, ξεσπάει η καταστροφική πυρκαγιά στην Κασσάνδρα της Χαλκιδικής. Μια από τις μεγαλύτερες οικολογικές και όχι μόνο καταστροφές που άφησε πίσω η πύρινη λαίλαπα σημειώνεται στην περιοχή, καίγεται σχεδόν ολοκληρωτικά όλη η δασική έκταση στην Κασσάνδρα, αλλά και σπίτια, περιουσίες, ενώ τίθενται σε κίνδυνο ακόμη και ανθρώπινες ζωές.
      Το Πυροσβεστικό Σώμα ήταν αυτό που με συντονισμένες προσπάθειες κλήθηκε όχι μόνο να αντιμετωπίσει την πυρκαγιά, αλλά και να προστατεύσει ανθρώπινες ζωές, να συντονίσει τον πανικόβλητο κόσμο και να απομακρύνει τους τουρίστες και τους κατοίκους της περιοχής σε ασφαλές μέρος. Και όλα αυτά με απόλυτη επιτυχία, χωρίς να υπάρξει κανένα ανθρώπινο θύμα. 
      Η προσφορά και η συμβολή των ανδρών του Πυροσβεστικού Σώματος δεν μπορεί να καταμετρηθεί και να εκφραστεί με λέξεις. Οι άνδρες και οι γυναίκες που υπηρετούν στο Πυροσβεστικό Σώμα ασκούν ένα μεγάλο λειτούργημα. Η δουλειά  τους και η προσφορά τους δεν έχει ανταμοιβή. Βρίσκονται καθημερινά αντιμέτωποι με κινδύνους, είναι μονίμως εκτεθειμένοι, αλλά είναι πάντα πρόθυμοι να προσφέρουν. 
      Δεν είναι λίγες οι φορές που οι άνθρωποι του Πυροσβεστικού Σώματος υπερβαίνουν τον εαυτό τους και τους φόβους τους, ξεπερνούν τα όρια τους σωματικά και ψυχικά, γιατί αν μια μεγάλη πυρκαγιά ή μια μεγάλη πλημμύρα απαιτούν όλη τους τη δύναμη και το κουράγιο, υπάρχουν στιγμές που έρχονται αντιμέτωποι με τραγικά δυστυχήματα, όπως το δυστύχημα που σημειώθηκε στην Κρήτη τον Ιούλιο του 2006, όταν βυτιοφόρο με κηροζίνη συγκρούστηκε με λεωφορείο με τραγικό απολογισμό ανθρώπινων ζωών, όπως η αεροπορική τραγωδία του κυπριακού αεροσκάφους στο Γραμματικό τον Αύγουστο του 2005, όπως το πολύνεκρο τραγικό δυστύχημα που σημειώθηκε με λεωφορείο που μετέφερε μαθητές στα Τέμπη το 2004.
      Δυστυχώς η Ελλάδα είναι μια ιδιαίτερα σεισμογενής χώρα και δεν ήταν λίγες οι φορές που ο εγκέλαδος «χτύπησε» περιοχές της χώρας σημειώνοντας τραγικές καταστροφές. Η κούραση, ο κίνδυνος στον οποίο είναι εκτεθειμένο το ανθρώπινο δυναμικό της Πυροσβεστικής και η ψυχική οδύνη δεν μπορούν να μετρηθούν. Οι εικόνες αυτές δεν μπορούν να σβήσουν από τα μάτια μας. 
      Στις πρόσφατες πλημμύρες που σημειώθηκαν τον Οκτώβριο σε πολλές περιοχές της Ελλάδας και που έπληξαν σε μεγάλο βαθμό και το Νομό Θεσσαλονίκης, τα πληρώματα της Πυροσβεστικής ήταν αυτά που πρώτα βρέθηκαν κοντά στους απλούς πολίτες που κινδύνεψαν, που είδαν τις περιουσίες τους, τους κόπους μιας ζωής να καταστρέφονται.  
      Ακόμη και όταν οι πιο δύσκολες στιγμές πέρασαν, ακόμα και όταν όλοι θεωρήσαμε ότι τα προβλήματα που δημιούργησαν οι πλημμύρες έχουν αποκατασταθεί είτε πλήρως είτε στο μεγαλύτερο μέρος τους, οι άνδρες και οι γυναίκες της Πυροσβεστικής ήταν αυτοί που ήταν κοντά στους πληγέντες και φρόντισαν να δώσουν λύσεις στα προβλήματά τους, μικρά και μεγάλα.
       Ο ρόλος όμως του Σώματος της Πυροσβεστικής δεν σταματά φυσικά εδώ. Είναι πολυδιάστατος και δεν περιορίζεται μόνο στην κλήση βοήθειας σε περιπτώσεις ανάγκης. Ο ρόλος που διαδραμάτισε το Πυροσβεστικό Σώμα ως σώμα ασφαλείας για την ασφαλή και επιτυχή διεξαγωγή των Ολυμπιακών Αγώνων που πραγματοποιήθηκαν στη χώρα μας το 2004 είναι αδιαμφισβήτητα μεγάλος.
       Επιπλέον, οι υπηρεσίες του Πυροσβεστικού Σώματος είναι αυτές που φροντίζουν για την πυρασφάλεια χώρων ζωτικής σημασίας για τη χώρα μας, χώρων τουριστικής και οικονομικής ανάπτυξης όπως είναι τα λιμάνια, τα αεροδρόμια. 
      Ένα κράτος υπεύθυνο, ένα κράτος πρόνοιας οφείλει να παρέχει στους πολίτες του υψηλές υπηρεσίες προστασίας, να είναι σε θέση να ανταποκρίνεται σε κρίσεις, να προστατεύει τον πολίτη αλλά και να μπορεί να λειτουργεί προληπτικά. Διότι η καλύτερη θεραπεία σε κάθε περίπτωση είναι η πρόληψη. Η αναδιοργάνωση λοιπόν και ο θεσμικός εκσυγχρονισμός του Πυροσβεστικού Σώματος αποτελούν αναπόσπαστο κομμάτι της αναβάθμισης και καλύτερης λειτουργίας και κατ’ επέκταση προσφοράς του Πυροσβεστικού Σώματος. Αξιοποιώντας τις εμπειρίες και την πείρα του παρελθόντος, αλλά ταυτόχρονα υιοθετώντας την τεχνογνωσία του μέλλοντος, το Πυροσβεστικό Σώμα αναπροσαρμόζεται, αναβαθμίζεται και τίθεται έτοιμο να ανταποκριθεί με αξιοπιστία στις προκλήσεις και τις απαιτήσεις της εποχής. Αναμφισβήτητος στόχος είναι η όσο το δυνατόν πιο αποτελεσματική λειτουργία και συνεργασία των υπηρεσιών του Σώματος.
      Το Πυροσβεστικό Σώμα αποτελεί ένα αναπόσπαστο κομμάτι του μηχανισμού πολιτικής προστασίας της χώρας μας και οφείλει να είναι σε θέση να ανταποκρίνεται όποτε αυτό χρειάζεται άμεσα και αποτελεσματικά.
       Ένα πολύ σημαντικό βήμα σημειώνεται με τη σύσταση τόσο του Συμβουλίου Επιτελικού Σχεδιασμού όσο και με τη σύσταση του Συμβουλίου Διαχείρισης Κρίσεων, που θεσπίζονται για πρώτη φορά όπως σχετικά ορίζει το άρθρο 7 του παραπάνω νομοσχεδίου. Πρόκειται για δυο συλλογικά όργανα του Πυροσβεστικού Σώματος, που θα συμβάλουν ουσιαστικά σε επίπεδο λειτουργίας και δομής της Πυροσβεστικής αλλά και στο σχεδιασμό πρόληψης και αντιμετώπισης κρίσεων.
       Σε άμεση συνάρτηση και ως συνέχεια της πολιτικής πρόληψης κρίσεων έρχεται το άρθρο 14 του νομοσχεδίου, το οποίο αφορά την προληπτική δράση, το σχεδιασμό και τη λήψη μέτρων πρόληψης πυρκαγιών και καταστροφών, όπως και το αμέσως επόμενο άρθρο, το άρθρο 15, που αφορά για πρώτη φορά στους ελέγχους καταλληλότητας των πυροσβεστικών μέσων και υλικών που διατίθενται στην αγορά.
      Το έργο που επιτελεί καθημερινά το Πυροσβεστικό Σώμα τόσο σε μεγάλες κρίσεις όσο και σε μεμονωμένες περιπτώσεις, όπου πολίτες ζητούν τη βοήθεια των κατάλληλα εκπαιδευμένων και καταρτισμένων ανθρώπων της Πυροσβεστικής, δεν χρειάζεται ιδιαίτερες συστάσεις. Είτε έχουμε επικαλεστεί εμείς οι ίδιοι προσωπικά τη βοήθεια των ανθρώπων αυτών είτε όχι, είτε έχουμε δει μόνο από την τηλεόραση τους άνδρες και τις γυναίκες του Πυροσβεστικού Σώματος, είτε ζωντανά εν δράσει, όλοι ανεξαιρέτως οφείλουμε να τους σεβόμαστε και να αναγνωρίζουμε το πόσο ζωτικής σημασίας είναι η συνεισφορά τους στο συνάνθρωπό μας, στην κοινωνία την οποία ζούμε. Χρέος όλων μας είναι να σεβόμαστε την προσφορά τους και την αυτοθυσία των ανθρώπων του Πυροσβεστικού Σώματος. Το άρθρο 22 του νομοσχεδίου ορθώς ορίζει την ημέρα τιμής και μνήμης προς τους αποστράτους και τους πεσόντες πυροσβέστες αντίστοιχα.
      Κύριε Υπουργέ, κυρίες και κύριοι συνάδελφοι, έχοντας πάντα ως γνώμονα και αφετηρία τη βελτίωση για την καλύτερη λειτουργία του Σώματος της Πυροσβεστικής εκτιμώ ότι το συζητούμενο νομοσχέδιο συνεισφέρει τα μέγιστα στους επιδιωκόμενους σκοπούς, στον εκσυγχρονισμό και στην αναδιοργάνωση του Πυροσβεστικού Σώματος, στην ορθολογικότερη ανάπτυξη και αποτελεσματικότερη λειτουργία των υπηρεσιών του Σώματος, στην ορθολογικότερη διαχείριση του στελεχιακού δυναμικού, των μέσων και του εξοπλισμού του Πυροσβεστικού Σώματος. 
      Και όλα τα παραπάνω, για να επιτευχθεί ο σημαντικότατος στόχος της αναβάθμισης του κύρους του Πυροσβεστικού Σώματος και της ανάδειξής του σε ένα σύγχρονο και αποτελεσματικό φορέα πολιτικής προστασίας, που θα εμπεδώνει ουσιαστικά το αίσθημα ασφάλειας των πολιτών.
      Με τις σκέψεις αυτές κλείνω την τοποθέτησή μου και δηλώνω την υπερψήφιση του συζητούμενου νομοσχεδίου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, το Πυροσβεστικό Σώμα λειτουργεί εδώ και πολλές δεκαετίες. Είναι ένα Σώμα μάχιμο, του οποίου τα μέλη αντιμετωπίζουν τις φλόγες και άλλες φυσικές καταστροφές, με κίνδυνο τη ζωή και την ακεραιότητά τους. Είναι ένα Σώμα άξιο σεβασμού και εκτίμησης, ένα Σώμα συμπαθές στην κοινή γνώμη. 
      Το Σώμα αυτό πέρασε πολύ δύσκολα καλοκαίρια επί πολλά χρόνια. Ήταν σύνηθες το φαινόμενο κάθε καλοκαίρι η ειδησεογραφία και αργότερα η τηλεοπτική εικόνα να δείχνουν καταστροφές από πυρκαγιές προκαλούμενες είτε από φυσικά αίτια είτε από εμπρησμούς. Πέρασαν χρόνια που το Σώμα πάλευε με τραγικές ελλείψεις σε προσωπικό και μέσα σε δύσβατες και συχνά απροσπέλαστες περιοχές. 
      Η κατάσταση αυτή ανατράπηκε ουσιαστικά και θεαματικά τη διετία 1998-1999. Πρωτοφανώς ιστορικά τότε δαπανήθηκαν πολύ σημαντικά κονδύλια από την προηγούμενη κυβέρνηση για την ενίσχυση της επιχειρησιακής ικανότητας και ετοιμότητας του Σώματος. Τα συνήθη προβλήματα θερινών πυρκαγιών περιορίστηκαν και σχεδόν εξαφανίστηκαν από τα πεδία και από τις οθόνες. Πυρκαγιές συνέχισαν να επισυμβαίνουν, αλλά υπήρχε σχεδιασμός και συντονισμός άμεσης επέμβασης και κατάσβεσης. 
      Το προσωπικό αυξήθηκε τότε θεαματικά σε δώδεκα χιλιάδες άτομα. Βελτιώθηκε η εκπαίδευσή του. Ολοκληρώθηκε σχέδιο σημαντικής προμήθειας επίγειων και εναέριων μέσων, με αγορά ή μίσθωση. Μεταφέρθηκε η αρμοδιότητα της δασοπυρόσβεσης στο Πυροσβεστικό Σώμα. Αποκαταστάθηκαν προσβάσεις στις δύσβατες περιοχές. Καταργήθηκε το ρουσφέτι στις προσλήψεις πυροσβεστών. Η κυβέρνηση του ΠΑ.ΣΟ.Κ. δεν δίστασε τότε να αναθέσει αξιοκρατικά την αρχηγία του Σώματος στον κ. Φούρλα, παρά τη γνωστή πολιτική συμπάθειά του προς τη Νέα Δημοκρατία -η οποία ως Κυβέρνηση τον χρησιμοποίησε σε παρεμφερή θέση-κάτι που η Κυβέρνηση της Νέας Δημοκρατίας δεν θα το έκανε ποτέ. 
      Στις εκλογές του 2004 το Πυροσβεστικό Σώμα παραδόθηκε στη νέα Κυβέρνηση σε πλήρη επιχειρησιακή ετοιμότητα. Βέβαια, το Πυροσβεστικό Σώμα θα χρειάζεται διαρκή εκσυγχρονισμό και ανανέωση των μέσων του και διαρκή επιμόρφωση του προσωπικού του, το οποίο αριθμητικά και ποιοτικά πρέπει να ανταποκρίνεται στις ανάγκες του σχεδιασμού. Είναι επικίνδυνο που το προσωπικό έχει μειωθεί σε κάτω από εννέα χιλιάδες άτομα, αφού κάθε χρόνο αποχωρούν περί τους πεντακόσιους, οι οποίοι δεν αναπληρώνονται με αντίστοιχες προσλήψεις.
      Η Κυβέρνηση, αντί να φροντίζει για την πλήρη επιχειρησιακή ετοιμότητα του Σώματος, εισάγει για ψήφιση ένα νομοσχέδιο με ψευδεπίγραφο τίτλο την αναδιοργάνωση του Σώματος, με το οποίο στην ουσία επανανομοθετούνται ισχύουσες διατάξεις ή αναδιατυπώνονται χωρίς ουσιαστική αλλαγή. Θα έλεγα «σε δουλειά νομοθετική να βρισκόμαστε». 
      Είναι πρωτοφανές που στον πίνακα τροποποιούμενων και καταργούμενων διατάξεων αναφέρεται σε παρένθεση το επίθετο «σιωπηρή», πριν από το ουσιαστικό «αντικατάσταση». Και βέβαια καμία μνεία δεν γίνεται σε διατάξεις που πράγματι αντικαθίστανται, όπως αυτή του άρθρου 6, η οποία καταργεί τη θητεία του Αρχηγού του Σώματος.
      Το Πυροσβεστικό Σώμα διέπεται ήδη από επαρκείς κανόνες δικαίου, οι οποίοι ορίζουν την αποστολή, τις αρμοδιότητες, τη δομή, την ιεραρχία, την οργάνωσή του, ακόμη και τον εθελοντισμό. Προφανώς δεν λειτουργεί εδώ και δεκαετίες εν κενώ. Με το νομοσχέδιο δεν εισάγεται τίποτα νεότερο. Ούτε έχει νόημα η νομοθέτηση του αριθμού των βαθμοφόρων κατά κατηγορίες, αφού έτσι και αλλιώς υπάρχει εξουσιοδότηση αυξομείωσης με προεδρικό διάταγμα. Ίσως, μοναδική καινοτομία συνιστά το άρθρο 6, με το οποίο η Κυβέρνηση, όπως έπραξε και στις Ένοπλες Δυνάμεις, καταργεί τη θητεία των δύο ετών με δικαίωμα παράτασης ενός χρόνου στον Αρχηγό του Σώματος. Έτσι, ο Αρχηγός θα τελεί σε διαρκή ανασφάλεια, αφού κάποιο πρωί χωρίς κανένα λόγο μπορεί να πληροφορηθεί την καθαίρεσή του. 
      Σε τέτοιο κλίμα αβεβαιότητας τι προγραμματισμό να σχεδιάσει; Θεωρώ ότι η θητεία είναι ορθή λειτουργικά. Ο Αρχηγός γνωρίζει ότι μόνο αν επιδείξει ανεπάρκεια μπορεί να υποχρεωθεί σε παραίτηση. Και η Κυβέρνηση δεν δεσμεύεται με τη θητεία. 
      Μπορεί για λόγους ουσιαστικούς να ζητήσει την παραίτηση οποτεδήποτε και σε κανένα Σώμα δεν αρνήθηκε ποτέ ο αρχηγός του να παραιτηθεί. Και δεν συμφωνώ με τον Υπουργό, ο οποίος στην επιτροπή, προσπαθώντας να αιτιολογήσει την αλλαγή, ανέφερε ότι έτσι επικαιροποιείται  καθημερινά η εμπιστοσύνη. Η εμπιστοσύνη σημειολογείται στην επιλογή του αρχηγού και αίρεται αν υπάρξει λόγος. 
      Αναφέρθηκε επίσης ότι «όταν για δυο χρόνια δεν ερωτάται το Κ.Υ.Σ.Ε.Α., αυτό σημαίνει ότι αυτονομείται ο αρχηγός, σημαίνει ότι είναι ένας πανίσχυρος άνθρωπος ερήμην της μεταβαλλόμενης βουλήσεως». Όλα αυτά είναι ανακριβή και ιστορικά αναπόδεικτα. Κάθε αρχηγός σέβεται την επιλογή του και δεν νοείται αυτονόμησή του. Δεν ζούμε σε γείτονα χώρα. 
      Κλείνω επαναλαμβάνοντας ότι η Βουλή απασχολείται με ένα ανούσιο νομοσχέδιο, τα πλείστα των θεμάτων του οποίου μπορεί να ρυθμιστούν με άλλες κανονιστικές πράξεις. Και δεν βλέπουμε το ποτήρι μισοάδειο, όπως ισχυρίστηκε Βουλευτής της Πλειοψηφίας, το ποτήρι είναι άδειο. Λες και η καταστροφή του Αυγούστου στη Χαλκιδική δεν αποτράπηκε, επειδή δεν είχε ακόμη ψηφιστεί το συζητούμενο νομοσχέδιο. Και πάλι καλά που ο Υπουργός δεν ισχυρίζεται ότι η πρωτοβουλία αυτή συνιστά μια ακόμη μεταρρύθμιση της σημερινής Κυβέρνησης.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Κοσμίδη.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Θα αναρωτιούνται κάποιοι γιατί καταψηφίζουμε αυτό το νομοσχέδιο για την «αναδιοργάνωση του Πυροσβεστικού Σώματος, την αναβάθμιση της αποστολής του και άλλες διατάξεις», ένα νομοσχέδιο που, θα έλεγα, είναι διαχειριστικού και τακτοποιητικού χαρακτήρα. 
      Θα εξηγήσω, λοιπόν, για ποιο λόγο καταψηφίζουμε αυτό το νομοσχέδιο. Ο Υπουργός, με την καλλιέπεια που τον διακρίνει, το χαρακτήρισε αναδιαβαθμιστικό, αναδιοργανωτικό, προωθητικό, αναδιαρθρωτικό και προσπάθησε παντοιοτρόπως να μας εκδηλώσει τις καλές του προθέσεις για το νομοσχέδιο αυτό. Όμως, κύριε Υπουργέ, δεν αρκούν οι καλές προθέσεις, χρειάζονται και άλλα πράγματα. 
      Πρώτον, η φιλοσοφία που διαπνέει το νομοσχέδιο αυτό οδηγεί, όπως είπαν και οι προηγούμενοι συνάδελφοι εκ μέρους της Αξιωματικής Αντιπολίτευσης και της ελάσσονος Αντιπολίτευσης, στη στρατικοποίηση του Πυροσβεστικού Σώματος. Αυτό είναι αντίθετο με τις δικές μου πεποιθήσεις για τα Σώματα Ασφαλείας. 
      Δεύτερον, ο λαός λέει ότι νηστικό αρκούδι δεν χορεύει. 
      Εσείς στο προεκλογικό σας πρόγραμμα ως Νέα Δημοκρατία –και το ταχυδρομήσατε σε όλους τους υπαλλήλους των Σωμάτων Ασφαλείας και μάλιστα το ταχυδρόμησαν οι τότε Βουλευτές που κάποιοι απ’ αυτούς σήμερα βρίσκονται στη Βουλή- υποσχεθήκατε ότι θα υπάρχει μια αύξηση στο βασικό μισθό του ανθυπυραγού και του υπαστυνόμου Β’ 140 ευρώ. Υποσχεθήκατε ότι θα δώσετε το επίδομα του επικινδύνου, υποσχεθήκατε ότι, αντί για τα έξι νυκτερινά πάγια τα οποία τους δίνετε, θα προχωρήσετε σε οκτώ νυκτερινά, ή όσα και αν γίνουν. Αντί αυτών, δώσατε 14 ευρώ το μήνα για τον πρώτο χρόνο, δηλαδή 56 ευρώ σε τέσσερα χρόνια, λιγότερο από τα 60 ευρώ που τους είχε δώσει απ’ ευθείας ο κ. Φλωρίδης και δεν τα δέχθηκαν και τα δώσατε ως επίδομα ειδικών συνθηκών. Υποσχεθήκατε άμεση πρόσληψη αντί μοριοδότησης για τους εποχικούς και της τελικής πενταετίας που εμείς προτείναμε.
      Και τώρα μας λέτε τι; Ότι από τους πεντακόσιους πενήντα τους οποίους προσλαμβάνετε με το διαγωνισμό που κάνατε, οι εκατόν ογδόντα λόγω της ισχυρής μοριοδότησης είναι από τους εποχικούς. Οι υπόλοιποι πέντε χιλιάδες διακόσιοι τι θα γίνουν; Μας λέτε λοιπόν να συμφωνήσουμε να παρακάμψουμε τον κάβο της πενταετίας.
      Μα, εσείς είπατε μέσα στις διακόσιες χιλιάδες που θα προσλαμβάνατε, είχατε και ειδική μέριμνα για τους πεντέμισι χιλιάδες εποχιακούς. Τι έγινε αυτή η υπόσχεση; Πήγε στις καλένδες; Και δεν δεχτήκατε αυτό το οποίο εμείς είχαμε πει, να δίνεται ισχυρή μοριοδότηση μεν σε αυτούς και στο τέλος της πενταετίας να τελειώσουν. 
      Πώς προσλαμβάνονται οι πεντακόσιοι πενήντα; Είπατε ότι προσλαμβάνονται μ’ ένα αξιοκρατικό σύστημα, ένα διαγωνισμό, ο οποίος μέσα από τις πολλαπλές ερωταπαντήσεις δημιουργεί το αίσθημα της αξιοκρατίας. Θα συμφωνήσω με αυτό, παρ’ όλο που δεν υπάρχει το δικαίωμα της επανεξέτασης της κόλας. Θα πω ότι, επειδή ακριβώς θα υπάρξουν δυο ελέγχοντες τη κόλα, δεν υπάρχει περίπτωση να γίνει κάποιο παρατράγουδο.
      Όμως, τι θα γίνει με τη συνέντευξη, η οποία στα χίλια μόρια δίνει συν διακόσια ή πλην διακόσια, όταν τους προηγούμενους διαγωνισμούς που εσείς κατακρίνατε, για ένα μόριο κάποιος έμενε απ’ έξω; Όμως, εκ των προτέρων ήταν γνωστό, κύριε Υπουργέ, πόσα μόρια έχει ο καθένας. Όταν έλεγε τόσα παίρνει το απολυτήριο λυκείου…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μου επιτρέπετε μια λέξη;
      ΠΑΝΑΓΙΩΤΗΣ ΣΓΟΥΡΙΔΗΣ: Σας επιτρέπω.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εκτιμώ πάρα πολύ την αναλυτική σας σκέψη και την αναφορά που κάνατε στο διαγωνισμό. Φαίνεται θα σας διέφυγε το γεγονός ότι ενημέρωσα το Σώμα πως ελάχιστοι θα βρεθούν να κριθούν είτε με πλεονέκτημα είτε με μειονέκτημα στη συνέντευξη. Νομίζω ότι είναι ένας αριθμός τριάντα προσώπων. Τα πάντα κατέληξαν με τα αγωνίσματα και με τα γραπτά πολλαπλών επιλογών. Και για τους τριάντα που είναι τώρα να καταλήξουμε -με τη συνέντευξη- ως αποκλειόμενοι ή επιτυγχάνοντες, θέλω να βρούμε μια φόρμουλα να συμπεριληφθούν ως επιτυχόντες. 
      ΠΑΝΑΓΙΩΤΗΣ ΣΓΟΥΡΙΔΗΣ: Όμως αυτό είναι ένα τυχαίο γεγονός… 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αλλά πραγματικό. 
      ΠΑΝΑΓΙΩΤΗΣ ΣΓΟΥΡΙΔΗΣ: …ένα γεγονός που έτυχε αυτή τη φορά, για μια φορά. Την επόμενη φορά μπορεί αυτοί που θα χρειάζεται να κριθούν να είναι πεντακόσιοι και όχι να είναι τριάντα. Δηλαδή, να μένουν απ’ έξω πεντακόσιοι, τι θα κάνουμε τότε; Θα δημιουργήσετε δεδικασμένο, το οποίο δεν θα πρέπει να το δεχθεί η Βουλή και να λένε, όπως οι υπόλοιποι επιτυχόντες μη προσληφθέντες, «προσλάβετε και εμάς». Δεν πρέπει να κάνετε τέτοιο δεδικασμένο. Προς Θεού! Θα είναι ένα άλλο ατόπημα.
      Με το διαγωνισμό λοιπόν εκείνο, που ξέραμε εκ των προτέρων ότι «τόσο το λάδι, τόσο το ξύδι, άρα τόσο το λαδόξυδο», είχαν προσληφθεί πεντακόσιοι το 1996, χίλιοι διακόσιοι το 1998, χίλιοι τετρακόσιοι πενήντα το 1999,  επτακόσιοι ενενήντα πέντε το 2000 και το 2003, από το διαγωνισμό που καταργήσατε, ήταν να προσληφθούν διακόσιοι εξήντα τέσσερις. Πέρασαν δυόμισι χρόνια από τότε και έρχεστε να πάρετε αυτούς τους πεντακόσιοι πενήντα  με αυτό το διαγωνισμό, ο οποίος πάλι σας λέω ότι δημιουργεί αμφιβολίες.
      Τρίτον, το Πυροσβεστικό Σώμα έχει σαφώς ανάγκη από νέους οργανισμούς, αλλά, κυρίως, έχει ανάγκη από ανθρώπους οι οποίοι έχουν καταπονηθεί. Οι άνθρωποι του Πυροσβεστικού Σώματος είναι καταπονημένοι. Έχουν πραγματικά προστρέξει σε πολλές ανάγκες του κράτους. 
      Του λείπουν, λοιπόν, τέσσερις χιλιάδες και του είναι απαραίτητοι, διότι μπορεί να λέει ο λαός ότι οι πυροσβέστες μπορεί να κάθονται οκτώ ή εννέα μήνες το χρόνο –ας είναι αχρείαστοι και ας κάθονται- αλλά όταν χρειάζονται για να προστατεύσουν τη δημόσια και την ιδιωτική περιουσία ή να προστρέξουν σε παθόντες ατυχήματος, τότε η αποστολή τους εξαρτάται από το χρόνο επέμβασης. Άρα, δηλαδή, ο χρόνος που θα προστρέξουν και θα επέμβουν αυτός είναι ο κρίσιμος χρόνος. Άλλο είναι στα οχτώ χιλιόμετρα να υπάρχει ένα πυροσβεστικό κλιμάκιο και άλλο στα δεκαοχτώ ή τα είκοσι πέντε χιλιόμετρα.
      Άρα, λοιπόν, εδώ θα πρέπει να δούμε πόσα νέα κλιμάκια έχουμε δημιουργήσει. Σας λέω, λοιπόν, ότι εσείς όχι μόνον δεν δημιουργήσατε νέα πυροσβεστικά κλιμάκια, αλλά συρρικνώσατε τα ήδη υπάρχοντα. Το ΠΑ.ΣΟ.Κ. στην τελευταία τριετία είχε δημιουργήσει εκατόν δεκαοχτώ νέα πυροσβεστικά κλιμάκια.
      Κύριε Υπουργέ, καλή είναι και η μνήμη και η τιμή στους πεσόντες του Πυροσβεστικού Σώματος, αλλά είναι άσχημο η έλλειψη μνήμης για τους εν ζωή μάχιμους πυροσβέστες. Εγώ πάντως δεν μπορώ να δώσω την ψήφο μου σ’ ένα νομοσχέδιο που στα είκοσι πέντε παραγωγικά του άρθρα χρειάζεται είκοσι πέντε αποφάσεις: Οι μεν δεκαέξι είναι προεδρικά διατάγματα και οι εννέα είναι υπουργικές αποφάσεις. Γι’ αυτό καταψηφίζω αυτό το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Βεργίνης έχει το λόγο και μετά ακολουθεί η κ. Μανωλιά και κλείνουμε.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Κύριε Υπουργέ, κύριοι συνάδελφοι, πραγματικά παρακολουθούμε αλληλοχειροκροτήματα μεταξύ των συναδέλφων ιδιαίτερα της Αξιωματικής Αντιπολίτευσης. Γιατί; Γιατί δηλώνουν ότι θέλουν να καταψηφίσουν –και καταψηφίζουν άλλωστε- το υπό συζήτηση νομοσχέδιο. Και αυτό γιατί το κάνουν; Γιατί το καταψηφίζουν; Το καταψηφίζουν και  δεν φέρνουν στη θέση του κάποιες άλλες προτάσεις που οι ίδιοι επιθυμούν. Τις προτάσεις αυτές δεν τις καταθέτουν. Δεν μας λένε, δηλαδή, αν στη θέση των προτάσεων και του περιεχομένου του υπό συζήτηση νομοσχεδίου υπάρχει κάτι άλλο, το οποίο πρέπει να προτείνουμε και να αντικαταστήσουμε αυτό το οποίο έρχεται. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτό είναι σωστό. 
      ΞΕΝΟΦΩΝ ΒΕΡΓΙΝΗΣ: Αντίθετα θα έλεγα έχουμε μια κατάκριση του νομοσχεδίου χωρίς κρίση, απόρριψη χωρίς πρόταση αντικατάστασης, όπως λέγαμε παλιά, ως τιμή αντικατάστασης. 
      Αντίθετα, σε θέση ουσίας και εκσυγχρονισμού που παραθέτει το περιεχόμενο του υπό συζήτηση νομοσχεδίου σε ό,τι αφορά το Πυροσβεστικό Σώμα οι κύριοι συνάδελφοι το μόνο που παραθέτουν είναι γενικότητες και συνθηματολογία. Είναι μόνιμη επωδός, μια «πλαθολεξία» και θολούρα, χωρίς απλές κουβέντες και καθαρότητα πρακτικών λύσεων και πρακτικού λόγου. 
      Κύριοι συνάδελφοι, θεωρώ ότι το υπό ψήφιση νομοσχέδιο αποτελεί, πράγματι, τομή για τον εκσυγχρονισμό του Πυροσβεστικού Σώματος στη χώρα μας. Πρόκειται επιτέλους για ένα –και κανείς δεν μπορεί να το αμφισβητήσει- ενιαίο κείμενο -το χειροκροτώ αυτό, κύριε Υπουργέ- στο οποίο ενσωματώνονται κατά τρόπο συνοπτικό, σαφή αλλά και περιεκτικό, οι ισχύουσες για την αποστολή του Πυροσβεστικού Σώματος διατάξεις, οι οποίες πρέπει να πω ότι είναι διάσπαρτες σε διάφορα νομοθετικά κείμενα. Πρόσθετα δε, νομοθετούνται νέες δράσεις, αρμοδιότητες που συμβάλλουν στην ενίσχυση και αναβάθμιση του Πυροσβεστικού Σώματος.
      Κυρίες και κύριοι συνάδελφοι, όπως όλοι γνωρίζουμε, η συνδρομή της Πυροσβεστικής Υπηρεσίας στην αντιμετώπιση των φυσικών καταστροφών αλλά και των ακραίων καιρικών φαινομένων, που δυστυχώς τελευταία πολλαπλασιάζονται, είναι άκρως σημαντική και μοναδική η συμβολή του Πυροσβεστικού Σώματος στο στόχο της ασφάλειας και της προστασίας της ζωής και της περιουσίας των πολιτών. 
      Οι Έλληνες πολίτες, άλλωστε, το αναγνωρίζουν αυτό. Από διάφορες μετρήσεις, κύριοι που παρίστασθε και συμπαρίστασθε και βοηθάτε το έργο του Υπουργού, πρέπει να σας πω πως φαίνεται ότι απόλυτος εμπιστοσύνη εκφράζεται από τους Έλληνες πολίτες, αφού το 95%, σύμφωνα με έρευνα της Κάπα Research, στηρίζουν και αγαπούν το Σώμα αυτό, το Πυροσβεστικό Σώμα.
      Η Κυβέρνηση του Κώστα Καραμανλή, η Κυβέρνηση της Νέας Δημοκρατίας, με συνέπεια πάντα, όπως, τουλάχιστον, μέχρι τώρα αποδεικνύεται στις εξαγγελίες της, έρχεται μ’ αυτό το νομοσχέδιο να συνεχίσει, πράγματι, ένα μεταρρυθμιστικό έργο που ξεκίνησε εδώ και δυόμισι χρόνια. 
      Ο πρώτος νόμος που ήρθε για την προσπάθεια οργάνωσης του Πυροσβεστικού Σώματος το 1930, ο ν. 4661, ίδρυσε αυτό το  Σώμα, προκειμένου να επιφορτισθεί με την αποκλειστική ευθύνη της πυροπροστασίας και πυρόσβεσης της χώρας. 
      Από τότε μέχρι σήμερα, πράγματι, υπήρξαν σημαντικές αλλαγές και πρέπει να πούμε ότι το ΠΑ.ΣΟ.Κ. το 1987 ίδρυσε την Ε.Μ.Α.Κ., ένα Σώμα το οποίο, πράγματι, μέχρι τώρα έχει προσφέρει πολλά. Επίσης, της ανέθεσε το 1998 τη δασοπυρόσβεση. Παρά τις αντιρρήσεις τότε αποδεικνύεται ότι ήταν μία σωστή απόφαση. 
      Για την ορθή και αποτελεσματική όμως αντιμετώπιση όλων των αρμοδιοτήτων σήμερα με βάση τα νέα δεδομένα, τις νέες κατευθύνσεις και με τις νέες αλλαγές που έρχονται ακόμα και στις καιρικές συνθήκες, επιβάλλεται ο εκσυγχρονισμός της λειτουργίας, της σύνθεσης, αλλά και της χωροταξικής κατανομής που κάνετε στο Πυροσβεστικό Σώμα, κύριε Υπουργέ. Έτσι, λοιπόν, μ’ αυτόν τον τρόπο μπορεί να αναπτυχθεί και να καλυφθεί  όλη η επικράτεια της χώρας μας με ένα πλήρες και οργανωμένο δίκτυο υπηρεσιών –αυτό δεν θέλουμε;- με αποκεντρωμένες αρμοδιότητες που θα μπορεί να ανταποκριθεί αποτελεσματικά σε νέες συνθήκες που προκύπτουν πράγματι, εξαιτίας, όπως ανέφερα, της ραγδαίας τεχνολογικής εξέλιξης από τη μία μεριά, αλλά και από την άλλη μεριά της εμφάνισης ακραίων καιρικών φαινομένων και φυσικών καταστροφών.
      Κύριοι συνάδελφοι, θεωρώ ότι μπορούμε, πράγματι, να απαριθμήσουμε ορισμένα σημεία πολύ σωστά και πρακτικά στο νομοσχέδιο. Παραδείγματος χάρη, δεν πρέπει να παρατηρήσει κανείς ότι περιλαμβάνει νέα φαινόμενα προστασίας από το Πυροσβεστικό Σώμα όπως είναι, πράγματι, βιολογικά, χημικά και ραδιολογικά φαινόμενα και συνέπειες που προκύπτουν απ’ αυτά; Αυτά δεν τα αντιμετωπίζει το νομοσχέδιο; 
      Επίσης, δεν προβλέπει μία καινοτομία στο άρθρο 7, ότι δηλαδή συνιστώνται για πρώτη φορά δύο πολύ σημαντικά για τη λειτουργία του Σώματος συλλογικά όργανα και καθορίζονται οι αρμοδιότητές τους; Πρόκειται, πράγματι, για το Συμβούλιο Επιτελικού Σχεδιασμού που είναι εντελώς αναγκαίο και το Συμβούλιο Διαχείρισης Κρίσεων τα οποία δεν μπορεί κανείς να κατακρίνει. Αντίθετα, πρέπει να τα χειροκροτήσει και να επαινέσει τον Υπουργό και, βεβαίως, και το Υπουργείο του και τους υπηρεσιακούς παράγοντες που υιοθετούν και βεβαίως εισηγούνται στον Υπουργό την ίδρυση αυτών των δύο συλλογικών οργάνων.
      Επίσης, καθορίζεται η διάρθρωση των επαγγελματικών σχολών της Πυροσβεστικής Ακαδημίας και αυτό δεν είναι λίγο γιατί δεν καθορίζονται μόνο νέες αρμοδιότητες, αλλά «ανωτατοποιείται» το επίπεδο σπουδών της Σχολής Ανθυποπυραγών. Δεν κάνω λάθος, κύριε Υπουργέ. Νομίζω ότι όσοι διάβασαν το νομοσχέδιο είδαν ότι είναι σαφέστατο. Επομένως καλύπτουμε εδώ και μία προεκλογική δέσμευση της Νέας Δημοκρατίας για αναβάθμιση της εκπαίδευσης των πυροσβεστών και γι’ αυτό πάλι σας συγχαίρω.
      Επίσης, κατά τη γνώμη μου θα πρέπει να πω ότι αναφέρεστε ιδιαίτερα στον έλεγχο των κατασβεστικών μέσων και υλικών. Αυτό επίσης αποτελεί καινοτομία. Η διάταξη θεσμοθετεί για πρώτη φορά στην Ελλάδα ακριβώς αυτήν την επιλογή, αλλά και την κρίση και την αξιολόγηση των κατασβεστικών μέσων και υλικών, αν γίνεται, δηλαδή, ο έλεγχος της καταλληλότητας αυτών των μέσων, όπως λέμε.
      Παράλληλα, πρέπει να πω ότι ο έλεγχος της αποτελεσματικότητας των υλικών μέσων ως προς την κατασβεστική τους ικανότητα είναι εντελώς αναγκαίο στοιχείο το οποίο επίσης έρχεται με το περιεχόμενο αυτού του νομοσχεδίου.
      Τέλος, πρέπει να αναφερθώ στην ποιοτική αναβάθμιση των παρεχόμενων στον πολίτη υπηρεσιών. Ακόμα κι αυτό θεσμοθετείται μέσα στο νέο νομοσχέδιο, κύριε Υπουργέ, και, πράγματι, πρέπει να σας συγχαρούμε διότι η ηθική και η υλική βράβευση των αποδοτικότερων υπηρεσιών του Σώματος και των πυροσβεστικών υπαλλήλων για εξαίρετες πράξεις αποτελεί αναγκαίο στοιχείο για τη σημερινή θέση του Πυροσβεστικού Σώματος. Αποτελεί έπαινο για τον Υπουργό το ότι φέρνει τέτοια διάταξη διότι κάποτε μας διαφεύγει η ποιοτική αναβάθμιση που έχει ως περιεχόμενο ακριβώς την ποιοτική διάκριση των ανθρώπων που αγωνίζονται καθημερινά για την προστασία της ζωής των πολιτών, αλλά και της περιουσίας τους.
      Επίσης, καθορίζεται για πρώτη φορά ημέρα εκδήλωσης τιμής προς τους απόστρατους του Σώματος.
      Για όλους αυτούς τους λόγους, κύριοι συνάδελφοι, νομίζω ότι πρέπει να υπερψηφίσουμε αντί να καταψηφίσουμε το νομοσχέδιο και να συγχαρούμε τον Υπουργό και τις υπηρεσίες του γιατί, πράγματι, φέρνουν τέτοιες θεσμικές καινοτομίες τις οποίες θέλουμε επίσης να δούμε και στην πρακτική εφαρμογή αυτού του νομοσχεδίου.
      Σας ευχαριστώ πολύ.
      (Χειροκροτήματα)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κ. συνάδελφο. Ο Υπουργός σας επιβράβευσε μ’ ένα χειροκρότημα.
      ΑΝΤΩΝΙΟΣ ΦΟΥΣΑΣ: Και ο εισηγητής.
      ΠΡΟΕΔΡΕΥΩΝ (Ιωάννης Τραγάκης): Και πολλοί άλλοι!
      Η κ. Μανωλιά έχει το λόγο.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Κύριε Υπουργέ, στη συχνή επαφή μου διά του θεσμικού μου ρόλου ως Βουλευτή με τις πυροσβεστικές υπηρεσίες της περιοχής μου, αλίμονο, μόνο ενδιαφέρον δεν αποκομίζω να επιδεικνύεται εκ μέρους του αρμόδιου Υπουργείου Δημόσιας Τάξης αυτά τα δυόμισι χρόνια διακυβέρνησης της Νέας Δημοκρατίας.
      Αποτελεί επίδειξη πραγματικού ενδιαφέροντος η παντελής αδιαφορία, με την οποία αντιμετωπίζετε τις αγωνιώδεις επισημάνσεις των υπηρεσιών και τις δικές μας επ’ αυτού οχλήσεις για εντονότατη έλλειψη προσωπικού που τόσα προβλήματα δημιουργεί;
      Αποτελεί επίδειξη πραγματικού ενδιαφέροντος η ακύρωση του διαγωνισμού προσλήψεων που βρισκόταν στην τελική του φάση, την ώρα που αναλάβατε τη διακυβέρνηση της χώρας, για το οποίο μάλιστα –ας θυμήσουμε ότι- το Συμβούλιο της Επικρατείας έθεσε θέμα παράνομης ακύρωσής του;
      Αποτελεί επίδειξη πραγματικού ενδιαφέροντος άραγε το ότι ανέχεσθε να μη λειτουργεί ακόμα η ιδρυθείσα Δ΄ Ε.Μ.Α.Κ. στην Κομοτηνή, παρ’ όλο που εδώ και τρία χρόνια έχουν εξασφαλιστεί όλες οι απαραίτητες προϋποθέσεις λειτουργίας –κτήριο, υποδομές, εξοπλισμός- και παρ’ όλο που το ελληνικό δημόσιο καταβάλλει εδώ και τρία χρόνια ένα σημαντικό ποσόν, περίπου ενάμισι εκατομμύριο, για ενοίκιο κάθε μήνα; 
      Και όμως επανειλημμένα σας επισημάναμε αυτό το θέμα και μέσα από ερωτήσεις που κάναμε στη Βουλή και δεν έχουμε καταλάβει τι γίνεται. Και παρ’ όλο που οι προκάτοχοί σας Υπουργοί έδωσαν απαντήσεις θετικές διαβεβαιώνοντας για τη λειτουργία του, δεν συνέβη κάτι τέτοιο μέχρι τώρα. Εσείς, αλήθεια, κύριε Υπουργέ, τι έχετε να πείτε;
      Αποτελεί επίδειξη πραγματικού ενδιαφέροντος η μείωση των χρηματοδοτήσεων προς νομαρχίες και δήμους για δασοπροστασία και σωστή προετοιμασία απέναντι σε ακραία καιρικά φαινόμενα, για την οποία μείωση γινόμαστε μάρτυρες των αντιδράσεών τους νομαρχών και δημάρχων επανειλημμένα;
      Κύριε Υπουργέ, αγαπητοί συνάδελφοι, το παρόν νομοσχέδιο, παρ’ όλο που ευαγγελίζεται την αναδιάρθρωση, την αναβάθμιση του Πυροσβεστικού Σώματος, διαρθρωτικές μεταρρυθμίσεις στις οργανωτικές και λειτουργικές δομές του, την ορθολογικότερη ανάπτυξη και την αποτελεσματικότερη λειτουργία των υπηρεσιών του, δυστυχώς εκτός από φραστικές αναφορές –δηλωτικές ίσως των προθέσεων στην αιτιολογική έκθεση όπως τις βλέπουμε- όταν τα αναζητούμε όλα αυτά στις γραμμές του νομοσχεδίου, πώς υλοποιούνται; Δεν βρίσκουμε απαντήσεις.
      Πού προβλέπεται στο νομοσχέδιο και πώς επιτυγχάνεται η καλύτερη αξιοποίηση του προσωπικού και των μέσων του Πυροσβεστικού Σώματος; Πώς ακριβώς ενισχύεται η αποκέντρωση; Πώς υλοποιείται η αναδιοργάνωση του Πυροσβεστικού Σώματος; Εκτός αν αυτή έχει δομηθεί στη λογική εξυπηρέτησης κομματικών αναγκών (βλ. αύξηση αριθμού αντιστρατήγων, υποστρατήγων).
      Πού στο νομοσχέδιο απαντάτε με ρυθμίσεις σε συνδικαλιστικά αιτήματα των εργαζομένων στο Πυροσβεστικό Σώμα, των οποίων όμως τα αυτιά τα χαϊδεύετε επανειλημμένα με υποσχέσεις; Πού προβλέπεται η ίδρυση Πανεπιστημίου Αστυνομικών και Πυροσβεστικών Σπουδών; Την υποσχεθήκατε όμως. 
      Πού υλοποιείται στο νομοσχέδιο η εξαγγελία για προσλήψεις μέσω πανελληνίων εξετάσεων; Πού φαίνεται να σας απασχολεί και να προβλέπεται στο νομοσχέδιο η τόσο αναγκαία έμφαση στην πρόληψη; Θέλετε να υποβαθμίζετε τον τομέα αυτόν.
      Δεν βλέπουμε στο νομοσχέδιο να λαμβάνεται πρόνοια και παραμένουν μετέωρες οι περιφερειακές διοικήσεις πυροσβεστικών υπηρεσιών και οι διοικήσεις πυροσβεστικών υπηρεσιών νομών που δεν διαθέτουν οργανική δύναμη για τη στελέχωση των τμημάτων και των γραφείων τους.
      Θα συνεχίσει, κύριε Υπουργέ, να υφίσταται αυτό το έλλειμμα και να αιμορραγεί η Πυροσβεστική Υπηρεσία; Με τον ίδιο τρόπο προσπερνάτε και δεν κάνετε στο νομοσχέδιο καμία αναφορά στη λειτουργία των συντονιστικών επιχειρησιακών περιφερειακών κέντρων που ενώ, σύμφωνα με το νόμο, λειτουργούν μόνο στην αντιπυρική περίοδο, πολλά απ’ αυτά λειτουργούν με διατάγματα και την υπόλοιπη περίοδο χωρίς να διαθέτουν οργανική δύναμη πάλι με αποσπάσεις, πάλι αιμορραγία. Έτσι αλήθεια θα πετύχετε βελτίωση του επιχειρησιακού σχεδιασμού και της λειτουργίας των πυροσβεστικών υπηρεσιών;
      Δεν θα μπορούσα, κύριε Υπουργέ, να μην κάνω και εγώ αναφορά στο ζήτημα των εποχικών πυροσβεστών. Γιατί αφήνετε σε εκκρεμότητα και παραπέμπετε σε «θα» τη θέση σας, κύριε Υπουργέ για την αντιμετώπισή τους μετά την πενταετία; Γιατί δεν δεσμεύεστε για τη μονιμοποίησή τους, πρόσληψή τους –εμείς κάναμε προτάσεις- μετά την πενταετία; Όλοι μας ξέρουμε ότι οι εποχικοί αυτοί πυροσβέστες έχουν πια μια αξιόλογη και αναντικατάστατη εμπειρία και γνώσεις για ποικιλία θεμάτων που αφορούν δασικούς δρόμους, αστικά συμβάντα, τροχαία, πλημμύρες, σεισμούς και τόσα άλλα: μία εμπειρία που την χρειάζεται το Πυροσβεστικό Σώμα με τις τόσες ελλείψεις σε στελεχιακό δυναμικό.
      Ακόμα και τον οικονομικό παράγοντα, αν τον συνυπολογίσουμε, ήδη κοστίζει περίπου 55.000.000 ευρώ το πεντάμηνο της εργασίας τους συν το ταμείο ανεργίας τους. Με άλλα 30.000.000 ευρώ αντιμετωπίζεται επ’ ωφελεία όλων, και των ιδίων και της λειτουργίας του Πυροσβεστικού Σώματος, το θέμα αυτό. Μην δημιουργείτε δυσκολίες και προβλήματα σε ένα κομμάτι εργαζομένων που μόνο εύσημα τους αξίζουν και όχι αγνωμοσύνη.
      Κύριε Υπουργέ, λυπούμαστε που το νομοσχέδιο αυτό παρά τον πολλά υποσχόμενα τίτλο του εξαντλείται σε διαχειριστικής μορφής αναφορές και ρυθμίσεις και λυπούμαστε γιατί αφορά το νευραλγικό τομέα του Πυροσβεστικού Σώματος, που έχει καταξιωθεί κοινωνικά και είναι πολύ ψηλά στη συνείδηση όλων μας, γιατί όλοι μας θέλουμε ένα σύγχρονο, αξιόμαχο και αποτελεσματικό Πυροσβεστικό Σώμα που να μπορεί να ανταποκρίνεται στις σύνθετες απαιτήσεις των καιρών. Το νομοσχέδιο όμως αυτό είναι κατώτερο των περιστάσεων και των αναγκών παραπέμποντας όλα σχεδόν τα καθοριστικά θέματα σε προεδρικά διατάγματα και υπουργικές αποφάσεις, γι’ αυτό και το καταψηφίζουμε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Κηρύσσεται περαιωμένη συζήτηση επί της αρχής του νομοσχεδίου του Υπουργείου Δημόσιας Τάξης. 
      Ερωτάται το Σώμα: γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Δημόσιας Τάξης: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις» έγινε δεκτό επί της αρχής κατά πλειοψηφία.
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.07’, λύεται η συνεδρίαση για αύριο ημέρα Τετάρτη 1η Νοεμβρίου 2006 και ώρα 10.30’, με αντικείμενο εργασιών του Σώματος: α) νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Δημόσιας Τάξης: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις», σύμφωνα με την ημερήσια διάταξη που έχει διανεμηθεί και β) συζήτηση και λήψη απόφασης σύμφωνα με τα άρθρα 62 του Συντάγματος και 83 του Κανονισμού της Βουλής για τις αιτήσεις άρσης ασυλίας των Βουλευτών κ. Ελένης Κούρκουλα και κυρίων Πέτρου Μαντούβαλου, Μιχαήλ Καρχιμάκη, Βασιλείου Οικονόμου, Γρηγορίου Νιώτη, Γεωργίου Ανωμερίτη, Βασιλείου Κεγκέρογλου, Χρήστου Αηδόνη και Μάρκου Μπόλαρη, σύμφωνα με την ειδική ημερήσια διάταξη που έχει διανεμηθεί.
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ



2
ΣΥΝΕΔΡΙΑΣΗ 31-10-06  ΣΕΛ.


31-10Τελευταία Αποθήκευση:	6/11/2006 12:52:00 μμ	Από:	M.papadatou
Εκτυπώθηκε:	3/11/2006 2:11:00 μμ

