Π Ι Ν Α Κ Α Σ  Π Ε Ρ Ι Ε Χ Ο Μ Ε Ν Ω Ν
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΣΥΝΕΔΡΙΑΣΗ Λ΄
Πέμπτη, 5 Σεπτεμβρίου 2002-09-10
ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Ανάπτυξης: «Οργάνωση της αγοράς πετρελαιοειδών και άλλες διατάξεις», σελ.
2. Ονομαστική ψηφοφορία επί του άρθρου 7 του σχεδίου νόμου του Υπουργείου Ανάπτυξης, σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Ανάπτυξης
ΒΑΘΕΙΑΣ Ι., σελ
ΔΑΜΑΝΑΚΗ Μ., σελ.
ΚΑΛΟΓΙΑΝΝΗΣ Σ., σελ.
ΛΙΑΣΚΟΣ Α., σελ.
ΜΑΝΟΣ Σ., σελ.
ΠΑΥΛΙΔΗΣ Α., σελ.
ΣΑΛΑΓΚΟΥΔΗΣ Γ., σελ.
ΣΚΥΛΛΑΚΟΣ Α., σελ.
ΤΣΟΧΑΤΖΟΠΟΥΛΟΣ Α.,σελ.
ΦΛΩΡΙΝΗΣ Α.,σελ.


      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  Λ΄
      Πέμπτη 5 Σεπτεμβρίου 2002
      	Αθήνα, σήμερα στις 5 Σεπτεμβρίου 2002, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από το κ. Ιωάννη Βαθειά, Βουλευτή Φθιώτιδας, τα ακόλουθα:
      A. KΑΤΑΘΕΣΗ ΑΝΑΦΟΡΩΝ
      1) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί την επισκευή του οδικού και αγροτικού δικτύου της περιοχής του.
      2) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Ένωση Αγροτικών Συνεταιρισμών Κιάτου Κορινθίας ζητεί την εκτέλεση αρδευτικών έργων στην περιοχή της.
      3) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κορινθίας ζητεί να θεσμοθετηθούν μόρια εντοπιότητας για προσλήψεις στους Δήμους.
      4) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο Εκδοροσφαγέων και Φορτοεκφορτωτών Σκύδρας ζητεί την άμεση έναρξη της λειτουργίας του δημοτικού σφαγείου Σκύδρας.
      5) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Φωκίδας ζητεί στις μετακινήσεις οργανωμένων οπαδών ποδοσφαιρικών ομάδων να μη παρευρίσκονται ως συνοδοί αστυνομικοί.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Περιβαλλοντική Κίνηση Νάξου ζητεί να ληφθούν μέτρα προστασίας και οικοτουριστικής ανάδειξης του υγρότοπου της Αλυκής Νάξου ενόψει της μελετημένης κατασκευής του δρόμου στις παρυφές της Αλυκής.
      7) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αλμυρού Μαγνησίας ζητεί να δοθεί παράταση στην απογραφή των εργαζομένων δικαιούχων εργατικών κατοικιών της περιοχής του.
      8) Η Βουλευτής Ηρακλείου κα ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί να ενταχθούν στο ειδικό πρόγραμμα ευνοϊκών δανειοδοτήσεων οι πολύτεκνοι που έχουν δανειοδοτηθεί στο παρελθόν με δυσμενείς τραπεζικούς όρους.
      9) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Δήμος Σαμοθράκης ζητεί την αντιμετώπιση και αποζημίωση των ζημιών που προκάλεσαν οι έντονες βροχοπτώσεις στο νησί της Σαμοθράκης.
      10) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Ομοσπονδία Αρτοποιών Ελλάδας ζητεί την αυστηρή τήρηση της αρτοποιητικής νομοθεσίας της χώρας για την προστασία των αρτοποιητικών επιχειρήσεων έναντι των πολυεθνικών εταιρειών, που θέλουν να καταργήσουν τη μεσαία παραγωγική διαδικασία.
      11) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Κέντρο Επαγγελματικής Κατάρτισης Φοροτεχνικών Λογιστών Ελλάδας «Φοροτεχνικός» διαμαρτύρεται για τον αποκλεισμό του από τη διαδικασία αξιολόγησης υποβληθεισών προτάσεων για την υλοποίηση προγραμμάτων κατάρτισης των ανέργων παλιννοστούντων, μεταναστών, προσφύγων.
      12) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Αθλητικός Σύλλογος «Μαύροι Αετοί» Παραλίμνης Πέλλας ζητεί την οικονομική ενίσχυση της ποδοσφαιρικής ομάδας του συλλόγου.
      13) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Ένωση Αγροτικών Συνεταιρισμών Κιάτου Κορινθίας ζητεί την αύξηση της επιδότησης για την ελαιοκαλλιέργεια του Νομού Κορινθίας.
      14) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί να ενταχθούν στο ειδικό πρόγραμμα ευνοϊκών δανειοδοτήσεων οι πολύτεκνοι που έχουν δανειοδοτηθεί στο παρελθόν με δυσμενείς τραπεζικούς όρους.
      15) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δήμος Λουτρακίου Περαχώρας «ΟΜΗΡΟΣ» ζητεί τη σύνταξη μελέτης για την αξιοποίηση του ιστορικού μνημείου της Διώρυγας της Κορίνθου.
      16) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ομοσπονδία Αρτοποιών Ελλάδας, αναφέρεται στο θέμα την «Θερμών Γωνιών».
      17) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Ομοσπονδία Εργαζομένων Σχολών Τουριστικών Επαγγελμάτων, δηλώνει την αντίθεσή της στην αλλαγή του ιδιοκτησιακού καθεστώτος και της χρήσης του εκπαιδευτηρίου-ξενοδοχείου Αναβύσσου.
      18) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Πανελλήνια Ένωση Ιδιοκτητών Φροντιστηρίων Ξένων Γλωσσών, αναφέρεται στο θέμα της πιστοποίησης της γλωσσομάθειας.
      19) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Κοινότητα Αγαθονησίου ζητεί την επίλυση ιδιοκτησιακών προβλημάτων κατοίκων του νησιού Αγαθονήσι.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11/2-7-02 ερώτηση δόθηκε με το υπ’ αριθμ. 37951/16-7-02 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 11/2-7-02 που κατέθεσε στη Βουλή ο Βουλευτής Επικρατείας κ. Γ. Παπαθανασίου, αναφορικά με την καθυστέρηση στην πληρωμή λογαριασμών φαρμακοποιών της Νότιας Αθήνας, σας γνωρίζουμε τα εξής:
      Από στοιχεία που σας γνώρισε η Υπηρεσία Δημοσιονομικού Ελέγχου στο Νομ. Τομέα Νότιας Αθήνας, προκύπτει ότι τα δικαιολογητικά δαπανών φαρμακευτικής περίθαλψης που εκκρεμούσας στην εν λόγω ΥΔΕ στις 2-7-02, είχαν υποβληθεί σ’ αυτήν μετά τις 28-5-02 (35 ημέρες καθυστέρηση) και ήδη η Υπηρεσία βρίσκεται στο στάδιο της εκκαθάρισης και ενταλματοποίησης αυτών.
      Για την αντιμετώπιση της ανωτέρω καθυστέρησης, η οποία οφείλεται στη μεγάλη έλλειψη προσωπικού που παρατηρείται στο Δημοσιονομικό Κλάδο και προκειμένου να τηρηθεί η προθεσμία των 30 ημερών, για τον έλεγχο, την εκκαθάριση και την ενταλματοποίηση των συγκεκριμένων δαπανών, που αναφέρεται στο αριθμ. 2584/1-12-99 έγγραφο του Υπουργού Οικονομικών, προωθείται σχετική απόφαση έγκρισης υπερωριακής απασχόλησης για τους υπαλλήλους της ΥΔΕ στο Νομ. Τομέα Νότιας Αθήνας, με σκοπό την ταχεία διεκπεραίωση του μεγάλου αριθμού των υποβαλλόμενων δικαιολογητικών των δαπανών φαρμακευτικής περίθαλψης ασφαλισμένων του Δημοσίου.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      2. Στην με αριθμό 43/2-7-02 ερώτηση δόθηκε με το υπ’ αριθμ. 69920/11-7-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 43/2-7-02, την οποία κατέθεσε ο Βουλευτής κ. Ευτύχης Κοντομάρης σχετικά με την αποχή των Πανεπιστημιακών, σας γνωρίζουμε τα εξής:
      ΤΟ ΥΠΕΠΘ έχει επανειλημμένα κάνει γνωστές τις θέσεις του για το θέμα της αποχής των μελών ΔΕΠ των Πανεπιστημίων από το διδακτικό και το εξεταστικό έργο τους. Η κινητοποίηση έχει δύο στόχους, έναν συνταξιοδοτικού χαρακτήρα και έναν μισθολογικού χαρακτήρα.
      Ήδη το συνταξιοδοτικό σκέλος βαίνει προς θετική αντιμετώπιση και προβλέπεται να έχει ρυθμιστεί νομοθετικά μέχρι τον Σεπτέμβριο. Μαζί με τα συνταξιοδοτικά ζητήματα, θα ρυθμιστεί και το θέμα της καταβολής του επιδόματος διδακτικής προετοιμασίας και εξωδιδακτικής απασχόλησης εντός των Πανεπιστημίων κατά την περίοδο της εκπαιδευτικής άδειας.
      Ως προς το μισθολογικό σκέλος της κινητοποίησης, η Κυβέρνηση έχει δηλώσει ρητά ότι δεν συζητάει με κανένα κλάδο εργαζομένων ζητήματα μισθολογικού χαρακτήρα που οδηγούν σε αυξήσεις μισθών μέσα στο 2003. Κατά συνέπεια, οι όποιες σχετικές συζητήσεις μπορούν να αρχίσουν μέσα στο 2003, προκειμένου να οδηγήσουν σε λύσεις που θα μπορεί να ισχύσουν από το 2004.
      Τα παραπάνω στοιχεία προσδιορίζουν την ουσία του προβλήματος. Το ΥΠΕΠΘ πιστεύει ότι οι πανεπιστημιακοί θα λάβουν σοβαρά υπ’ όψη αφ’ ενός με την θετική εξέλιξη στο συνταξιοδοτικό και στο επίδομα της εκπαιδευτικής άδειας, αφ’ ετέρου δε τους περιορισμούς που συνεπάγεται η γενική πολιτική της Κυβέρνησης στα μισθολογικά ζητήματα, έτσι ώστε να προχωρήσουμε στην έναρξη του νέου ακαδημαϊκού έτους με όρους ομαλής λειτουργίας.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
        3. Στην με αριθμό 61/2-7-02 ερώτηση δόθηκε με το υπ’ αριθμ. 1/19-7-02 έγγραφο από τον Υπουργό Tύπου και Μέσων Μαζικής Ενημέρωσης  η  ακόλουθη απάντηση:
      «Στο πλαίσιο των αρμοδιοτήτων μας και σε απάντηση της ερώτησης 61/2-7-02 του βουλευτή κ. Παναγιώτη Αδρακτάς θα θέλαμε να σας ενημερώσουμε ότι για τα θιγόμενα εις αυτήν ζητήματα αρμόδια να απαντήσουν είναι τα συνερωτώμενα Υπουργεία.
      Εντούτοις, το Υπουργείο Τύπου και Μέσων Μαζικής Ενημέρωσης και κυρίως ο δημόσιος φορέας ραδιοτηλεόρασης, συμβάλλει στην προώθηση και ανάπτυξη της τουριστικής προβολής της Περιφέρειας, αξιοποιώντας με τον καλύτερο δυνατό τρόπο όλες τις τοπικές πολιτιστικές εκδηλώσεις, με απ’ ευθείας μετάδοση των μεγάλων συναυλιών, φεστιβάλ, κ.α., αλλά και προβάλλοντας ντοκυμανταίρ που αναδεικνύουν τα ιδιαίτερα φυσικά, πολιτιστικά και ιστορικά χαρακτηριστικά των διάφορων περιοχών της χώρας μας.
      Επίσης, ο δημόσιος φορέας ραδιοτηλεόρασης, καθ’ όλη τη διάρκεια του χρόνου, αλλά και κατά την έναρξη της τουριστικής σαιζόν, είναι χορηγός επικοινωνίας τοπικών πολιτιστικών και άλλων εκδηλώσεων, προβάλλοντας δωρεάν διαφημιστικά μηνύματα, τα οποία αναδεικνύουν τον χαρακτήρα των εκδηλώσεων αλλά και του ίδιου του τόπου.
      Ο Υπουργός
      ΧΡΗΣΤΟΣ ΠΡΩΤΟΠΑΠΑΣ»
      4. Στην με αριθμό 91/2-7-02 ερώτηση δόθηκε με το υπ’ αριθμ. 3018/12-7-02 έγγραφο από τον Υφυπουργό   Eξωτερικών η  ακόλουθη απάντηση:
      «Σας διαβιβάζουμε, συνημμένα, απάντηση στην ερώτηση 91/2-7-02 του Βουλευτή  κ. Ι. Τζαμτζή, σχετικά με την εξαγωγή της ελληνικής κομπόστας.
      Ο Υφυπουργός
      ΑΝΔΡΕΑΣ ΛΟΒΕΡΔΟΣ»
      Σημ.:  Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        5. Στην με αριθμό 93/2-7-02 ερώτηση δόθηκε με το υπ’ αριθμ. 3045/18-7-02 έγγραφο από τον Υφυπουργό   Οικονομίας και Οικονομικών η  ακόλουθη απάντηση:
      «Απαντώντας στην ερώτηση 93/2-7-02 του Βουλευτή κ. Γ. Τσούρνου, σας γνωρίζουμε:
      Σε ό,τι αφορά την ένταξη των πράξεων στα Επιχειρησιακά Προγράμματα του ΚΠΣ 2000 – 2006, η αρμόδια σύμφωνα με το ν. 2860/00 Διαχειριστική Αρχή κάθε Επιχειρησιακού Προγράμματος προβαίνει σε σταδιακή εξειδίκευση του εγκεκριμένου από την Επιτροπή Παρακολούθησης Συμπληρώματος Προγραμματισμού κάθε Προγράμματος ακολουθώντας ενιαία, προκαθορισμένα και τυποποιημένα βήματα:
      1. Πρόσκληση/ενημέρωση των δυνητικών τελικών δικαιούχων ενός μέτρου/ομάδας πράξεων για την υποβολή προτάσεων.
      2. Υποβολή προτάσεων από τους τελικούς δικαιούχους στη Διαχειριστική Αρχή
      3. Αξιολόγηση των προτάσεων από τη Διαχειριστική Αρχή
      4. Αποστολή των προτάσεων που αξιολογήθηκαν στα αρμόδια Υπουργεία για διατύπωση γνώμης
      5. Εισήγηση και έκδοση απόφασης ένταξης της πράξης στο Επιχειρησιακό Πρόγραμμα από τον Γενικό ή Ειδικό Γραμματέα του Υπουργείου ή της Περιφέρειας
      Μέχρι στιγμής δεν έχει υποβληθεί στη Διαχειριστική Αρχή καμία πρόταση σχετική με την αποχέτευση και το βιολογικό καθαρισμό Ερμιόνης του Ν. Αργολίδος, ώστε να ακολουθήσει η προαναφερθείσα διαδικασία.
      Επίσης σας γνωρίζουμε ότι από το Υπουργείο Οικονομίας και Οικονομικών έχει εκδοθεί η με αρ. Πρωτοκόλλου 178722ΕΥΔ&ΠΤΣ609/21-6-02 εγκύκλιος για την υποβολή και επιλογή έργων Περιβάλλοντος τοπικής σημασίας για συγχρηματοδότηση από το Ταμείο Συνοχής (2ος κύκλος).
      Ο Υφυπουργός
      ΧΡΗΣΤΟΣ ΠΑΧΤΑΣ»
      6. Στην με αριθμό 108/2-7-2002 ερώτηση δόθηκε με το υπ’ αριθμ. 29176/17-7-2002 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση 108/2.7.2002 του Βουλευτή κ. Σωτήρη Κούβελα, σας πληροφορούμε τα εξής:
      Α. Όπως είναι γνωστό με τον ν. 2623/98 «Ανασύνταξη των εκλογικών καταλόγων, οργάνωση και άσκηση του εκλογικού δικαιώματος των ετεροδημοτών, εκσυγχρονισμός της εκλογικής διαδικασίας και άλλες διατάξεις» (ΦΕΚ 139 Α'), οι εκλογικοί κατάλογοι ανασυντάσσονται και κάθε εκλογέας εγγράφεται μόνο στους εκλογικούς καταλόγους του δήμου ή της κοινότητας στα δημοτολόγια του οποίου είναι γραμμένος.
      Β. Ειδικότερα, στο πλαίσιο των αρχών που διέπουν τη νέα διαδικασία, η οποία, σημειωτέον είναι σε εξέλιξη:
      . Καθορίζεται το ενιαίο των εκλογικών καταλόγων, οι οποίοι συντάσσονται χωρίς διάκριση σε καταλόγους ανδρών και γυναικών.
      . Ταυτίζεται η ιδιότητα του δημότη με την ιδιότητα του εκλογέα και οι εκλογείς θα ψηφίζουν πλέον στο δήμο ή την κοινότητα που έχουν την οικογενειακή τους μερίδα.
      . Η εγγραφή των πολιτών στους εκλογικούς καταλόγους γίνεται αυτόματα και δεν χρειάζεται πλέον αίτηση.
      . Οι εκλογικοί κατάλoγοι συντάσσονται κατά εκλογικό διαμέρισμα, που σημαίνει ότι σταμάτησε ο διαχωρισμός σε ενορίες.
      . Σε κάθε εκλογέα έχει αποδοθεί ένας Ειδικός Εκλογικός Αριθμός ο οποίος παραμένει ο ίδιος δια βίου και αποδεικνύει τη μοναδικότητα του εκλογέα, ενώ καταργείται το ατομικό εκλογικό βιβλιάριο.
      Γ. Όπως προαναφέρθηκε, η διαδικασία αυτή βρίσκεται σε εξέλιξη και οι εκλογικοί κατάλογοι θα καταστούν οριστικοί μετά τα μέσα Αυγούστου 2002, με την ολοκλήρωση Ενημέρωσης της τηρούμενης Βάσης Δεδομένων του εκλογικού σώματος στο Yπουργείο Εσωτερικών Δημόσιας Διοίκησης και Αποκέντρωσης.
      Το δεδομένο αυτό της εξελισσόμεvης διαδικασίας καθώς και το γεγονός ότι η τελευταία ανασύvταξη των εκλογικών καταλόγων πραγματοποιήθηκε το 1962, εύλογα συνεπάγεται και τηv ύπαρξη δυσχερειών.
      Γι' αυτό, το Υπουργείο μας, στα όποια προβλήματα παρουσιάζονται διενεργεί σειρά ελέγχων σχετικά με την πληρότητα των αποσταλέvτωv στοιχείωv από τους δήμους και τις κοιvότητες και τη μοναδικότητα εγγραφής κάθε εκλογέα.
      Για τις διπλές ή λαvθασμένες εγγραφές, το Υπουργείο Εσωτερικών Δημόσιας Διοίκησης και Αποκέvτρωσης, έχει ζητήσει από τους οικείους Ο.Τ.Α. πρόσθετες πληροφορίες ώστε μετά από σχετικό έλεγχο, να προβεί, με απόφαση του Διευθυvτή Εκλογώv στη διαγραφή των διπλώv εγγραφών και εκείνων που δεv είναι σύμφωνες με το δημοτολόγιο, όπως ορίζουν οι διατάξεις της παρ. 9 του άρθρου 1 του ν. 2623/98. Στις διπλοεγγραφές και σε όσους η εγγραφή είναι λανθασμέvη θα αποδοθεί ο Ειδικός Εκλογικός Αριθμός όταv ολοκληρωθεί η προαναφερόμεvη διαδικασία ελέγχου.
      Κατ’ αυτούς τους ελέγχους εντοπίστηκαν, αρχικά περίπου 380.000 διπλοεγγεγραμμένοι εκλογείς και σήμερα, μετά τη διαγραφή 240.000 διπλοεγγεγραμμένων υπάρχουν 140.000 εκλογείς, για τους οποίους πιθανολογείται διπλή εγγραφή καθώς και άλλες ελλιπείς και εσφαλμένες εγγραφές. Πρόκειται για αδυναμίες που οφείλονται σε πλημμελή τήρηση των δημοτολογίων και με την ανασύνταξη μεταφέρθηκαν στους εκλογικούς καταλόγους. Η διαδικασία όμως ελέγχου και διαγραφής τους θα συνεχίζεται μέχρι την οριστικοποίησή τους.
      Δ. Αναφορικά με το ενδεχόμενο πρόβλημα της εκ παραδρομής παράλειψης εγγραφής κάποιων εκλογέωv μετά την οριστικοποίηση των εκλογικών καταλόγων το Υπουργείο μας, προωθεί νομοθετική ρύθμιση μόνο για την πρώτη φορά εφαρμογής του ν. 2623/98, στις προσεχείς Δημοτικές - Κοινοτικές και Νομαρχιακές Εκλογές της 13ης Οκτωβρίου 2002, ώστε οι οικείοι Ο.Τ.Α. να μπορούν να αποστείλουν σχετική κατάσταση παραλειφθέντων μέχρι τα τέλη Σεπτεμβρίου 2002, προκειμένου, μετά από σχετικό έλεγχο, να τους προσδοθεί ο Ειδικός Εκλογικός Αριθμός και να περιληφθούν σε πρόσθετο εκλογικό κατάλογο.
      Ε. Σχετικά με την ενημέρωση των πολιτών σημειώνεται ότι, το Yπουργείο Εσωτερικών, Δημόσιας Διοίκησης και Αποκέντρωσης, έχει εκδόσει εκλογικές κάρτες που περιλαμβάνουν τα ατομικά στοιχεία εγγραφής κάθε εκλογέα, δηλαδή ονοματεπώνυμο, δήμο ή κοινότητα που είναι γραμμένος στους εκλογικούς καταλόγους, το εκλογικό διαμέρισμα στο οποίο έχει ενταχθεί και τον Ειδικό Εκλογικό του Αριθμό.
      Πρέπει να τονιστεί ότι οι κάρτες αυτές έχουν ενημερωτικό χαρακτήρα και μόνο, δεδομένου ότι, οι εκλογείς, στις δημοτικές, κοινοτικές και νομαρχιακές εκλογές καθώς και στις οποιεσδήποτε εφ' εξής εθvικές εκλογές και ευρωεκλογές, θα ψηφίζουv μόvο με τηv αστυvομική τους ταυτότητα ή άλλο αποδεικτικό της ταυτότητας έγγραφο και χωρίς επίδειξη της εκλογικής κάρτας.
      Οι εκλογικές κάρτες έχουv ήδη αποσταλεί στους οικείους δήμους και κοινότητες και παραδίδονται στους εκλογείς με μέριμνα των δημοτικών και κοιvοτικώv αρχών, στην κατεύθυvση της αποτελεσματικής ολοκλήρωσης της διαδικασίας σε συvδυασμό με τηv αποφυγή της ταλαιπωρίας των δημοτών - εκλογέων.
      Για την πραγμάτωση του παραπάvω στόχου, τόσο το Υπουργείο μας όσο και οι δήμοι και κοιvότητες της χώρας, έχουν προβεί σε εvημέρωση των δημοτώv - εκλογέων μέσω των Μ.Μ.Ε. καθώς και μέσω εvημερωτικώv φυλλαδίωv, σχετικών αvακοιvώσεων και άλλων φορέωv, αντίστοιχα σε εθνικό και τoπικό επίπεδο.
      Έτσι, και αυτή άλλωστε είvαι η πρακτική σημασία παραλαβής από τους δημότες της εκλογικής κάρτας, παρέχεται η δυvατότητα στους πολίτες vα εvημερωθούν έγκαιρα για τηv ορθή εγγραφή τους, τη δική τους και τωv μελών της οικογένειάς τους, το εκλογικό διαμέρισμα στο οποίο έχουν ενταχθεί και τις αλλαγές που συντελούvται σχετικά με τη διαδικασία της ψηφοφορίας.
      Ο Υπουργός
      Κ. ΣΚΑΝΔΑΛΙΔΗΣ»
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Οργάνωση της αγοράς πετρελαιοειδών και άλλες διατάξεις.»
      Έχει κηρυχθεί περαιωμένη η συζήτηση επί της ενότητας των άρθρων 1 έως 24 και προχωρούμε στην ψήφιση των άρθρων ένα  προς ένα. 
      Ερωτάται το Τμήμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 1 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 2 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 3 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 4 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 5 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΛΙΑΣΚΟΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Κύριοι συνάδελφοι, έχει υποβληθεί αίτηση Βουλευτών της Νέας Δημοκρατίας και θα διεξαχθεί ονομαστική ψηφοφορία επί του άρθρου 7.
      Οι αποδεχόμενοι το άρθρο 7 λέγουν «ΝΑΙ».
      Οι μη αποδεχόμενοι το άρθρο 7 λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Ιωάννης Γιαννακόπουλος από το ΠΑΣΟΚ και η κα Μαρία Κόλλια-Τσαρουχά από τη Νέα Δημοκρατία.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Απόστολος Κακλαμάνης): Υπάρχει κανείς κύριος συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      (ΚΑΤΑΜΕΤΡΗΣΗ)
      ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 91 Βουλευτές.
      Υπέρ του άρθρου 7, δηλαδή «ΝΑΙ», ψήφισαν 50 Βουλευτές.
      Κατά του άρθρου 7, δηλαδή «ΟΧΙ», ψήφισαν 41 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      « 	Ονομαστική ψηφοφορία επί του άρθρου 7
      Β΄ ΣΥΝΘΕΣΗ
      (Από 30 Ιουλίου έως και 5 Σεπτεμβρίου 2 
      Από το Πανελλήνιο Σοσιαλιστικό Κίνημα
      						N	O
      Αλαμπάνος Δημήτριος			+
      Αποστολάκης Δημήτριος			+
      Αρσένη Μαρία				+
      Βαθειάς Ιωάννης				+
      Βαρδίκος Πυθαγόρας			+
      Βασιλακάκης Βασίλειος			+
      Βλαχόπουλος Ηλίας			+
        Βρεττός Κωνσταντίνος			+
        Γείτονας Κωνσταντίνος			+
        Γερανίδης Βασίλειος			-
        Μάτης Αθανάσιος				+
        Γιαννακόπουλος Ιωάννης			+
        Γκαλήπ Γκαλήπ				+
        Γρηγοράκος Λεωνίδας			+
        Διαμαντής Κωνσταντίνος			+
        Θωμά Μαρία				+
        Θωμόπουλος Ιωάννης			+
        Κακλαμάνης Απόστολος			+
        Καρχιμάκης Μιχαήλ			+
        Καστανίδης Χαράλαμπος			+
        Κατσιλιέρης Πέτρος			+
        Κοντομάρης Ευτύχιος			+
        Κουλούρης Κίμων				+
        Κουρουμπλής Παναγιώτης		+
        Κρητικός Παναγιώτης			+
        Κτενάς Γεώργιος				-
        Λεβογιάννης Νικόλαος			+
        Λιντζέρης Δημήτριος			+
        Λουκάκης Εμμανουήλ			+
        Μαντέλης Αναστάσιος			-
        Ματζαπετάκης Στυλιανός			+
        Μεχμέτ Αχμέτ				+
        Νιώτης Γρηγόρης				+
        Νεονάκης Μιχαήλ				+
        Πάγκαλος Θεόδωρος			+
        Παπαγεωργίου Γεώργιος			+
        Παπαδέλλης Φραγκλίνος			+
        Παπαηλίας Ηλίας				+
        Παπαθεμελής Στυλιανός			+
        Πιπεργιάς Δημήτριος			+
        Σαλαγιάννης Νικόλαος			+
        Σγουρίδης Παναγιώτης			+
        Σπηλιόπουλος Κωνσταντίνος		+
      . Σπυριούνης Κυριάκος			+
        Σφυρίου Κοσμάς				+
        Στρατηλάτης Νικόλαος			+
        Σχοιναράκη – Ηλιάκη Ευαγγελία		+
        Τσερτικίδης Παντελής			+
        Τσιόκας Θεοχάρης				+
        Φαρμάκης Νικόλαος			+
        Φούρας Ανδρέας				+
        Χωρέμης Αναστάσιος			+
      Από τη Νέα Δημοκρατία
      Αγγελής Ανέστης					+
      Αγγελόπουλος Νικόλαος				+
      Αδρακτάς Παναγιώτης				+
      Παυλίδης Αριστοτέλης				+
      Βαρίνος Αθανάσιος				+
      Γαρουφαλιάς Γεώργιος				+
      Δαϊλάκης Σταύρος					+
      Δήμας Σταύρος					+
      Δημοσχάκης Θεοφάνης				+
        Ζώης Χρήστος					+
        Καλλιώρας Ηλίας					+
        Καλογιάννης Σταύρος				+
        Καραμπίνας Κωνσταντίνος			+
        	  Σαλαγκούδης Γεώργιος				+
        Κατσιγιάννης Αθανάσιος				-
        Κιλτίδης Κωνσταντίνος				+
        Κόλλια – Τσαρουχά Μαρία			+
        Κοντός Αλέξανδρος				+
        Κωστόπουλος Δημήτριος			+
       Λαμπρόπουλος Ιωάννης				+
       Λέγκας Νικόλαος					+
       Λιάσκος Αναστάσιος 				+
       Μακρή Ζωή (Ζέττα)				+
       Μαντούβαλος Πέτρος				+
       Μαρκογιαννάκης Χρήστος			+
       Μεϊμαράκης Ευάγγελος				+
       Μπενάκη – Ψαρούδα ’Αννα			+
       Μπούρας Αθανάσιος				-
       Νεράντζης Αναστάσιος				+
       Παυλόπουλος Προκόπιος			+
       Πολύζος Ευάγγελος				+
       Αλογοσκούφης Γεώργιος				+
       Σιούφας Δημήτριος				+
      Σκρέκας Θεόδωρος					+
      Σπύρου Σπυρίδων					+
      Τζαμτζής Ιορδάνης					+
      Τσούρνος Γεώργιος					+
      Φλωρίνης Αθηναίος					+
      Φωτιάδης Ηλίας					+
      Χαλκίδης Μιχαήλ					+
      Από το Κομμουνιστικό Κόμμα Ελλάδας
      Κανέλλη Λιάνα			-
      Χουρμουζιάδης Γεώργιος		-
      Σκυλλάκος Αντώνης				+
      Τσιόγκας Δημήτριος				+
      Από το Συνασπισμό της Αριστεράς και της Προόδου
      Κωνσταντόπουλος Νικόλαος	-
      Δαμανάκη Μαρία					+
      Από τους Ανεξάρτητους
      Μάνος Στέφανος			-
      Χρυσανθακόπουλος Αλέξανδρος	+
         
      Εψήφισαν 91
      «ΝΑΙ»        50
      «ΟΧΙ»        41
      Ο ΠΡΟΕΔΡΟΣ				ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 7 έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 8 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 9 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 9 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 10 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 11 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 11 έγινε δεκτό κατά πλειοψηφία, ως έχει.
      Ερωτάται το Τμήμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 14 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 15 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 16 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 16 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 17 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 17 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 19, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΟΣ ΒΑΡΙΝΟΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 19 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 20 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 20 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 21, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 21 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 22 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 22 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 23, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το άρθρο 23 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 24, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 24 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Εισερχόμαστε στη συζήτηση του άρθρου 25. Έχουν κατατεθεί επίσης, τρεις υπουργικές τροπολογίες και τέσσερις εμπρόθεσμες των κυρίων Βουλευτών.
      Ο κ. Βαθειάς έχει το λόγο επί του άρθρου 25.
      ΙΩΑΝΝΗΣ ΒΑΘΕΙΑΣ:  Κυρίες και κύριοι συνάδελφοι, συζητούμε το άρθρο 25 που περιγράφει ουσιαστικά τον αγωγό αεροπορικών καυσίμων. Είναι μια από τις σημαντικότερες ρυθμίσεις του νομοσχεδίου. Δημιουργείται ανώνυμος εταιρεία με την επωνυμία «Εταιρεία Αγωγού Καυσίμου Αεροδρομίου Αθηνών Α.Ε.». Η εταιρεία αυτή λειτουργεί με όλους τους κανόνες της ιδιωτικής οικονομίας για να δημιουργήσει την ασφαλή τροφοδοσία του αεροδρομίου των Σπάτων του Διεθνούς Αερολιμένα Αθηνών «Ελευθέριος Βενιζέλος».
      Με τη συγκρότηση της συγκεκριμένης εταιρεία και τη διέλευση του αγωγού δημιουργούμε τους όρους που προστατεύουν σε σημαντικό βαθμό το περιβάλλον. Ελαχιστοποιούμε προβλήματα που θα υπήρχαν από τη διέλευση εκατοντάδων βυτιοφόρων για να γίνει η τροφοδοσία του αεροδρομίου «Ελευθέριος Βενιζέλος». Πιστεύουμε ότι καλύπτουμε με απόλυτο τρόπο τα ευρωπαϊκά πρότυπα όσον αφορά τους περιβαλλοντικούς όρους.
      Δίνουμε τη δυνατότητα εκμετάλλευσης και σε ιδιωτικούς φορείς με συγκεκριμένο τίμημα, ανάλογα τον όγκο των καυσίμων που θα περνάνε από τον αγωγό. Υπάρχει συγκεκριμένη αποτίμηση και πληρωμή σε σχέση με την είσπραξη εσόδων της συγκεκριμένης εταιρείας, η οποία περιγράφεται αναλογικά με τα ποσοστά που θα πω παρακάτω.
      Στο συγκεκριμένο άρθρο δίνεται σημαντική δυνατότητα για τη συγχρηματοδότηση από την Ευρωπαϊκή Ένωση επιχειρησιακών προγραμμάτων του Κοινοτικού Πλαισίου Στήριξης μέσα από το πρόγραμμα δημοσίων επενδύσεων, προκειμένου να προχωρήσει η οποιαδήποτε διαδικασία και όσον αφορά την κατασκευή και όσον αφορά σημαντικές βελτιώσεις που μπορούμε να κάνουμε για την εξέλιξη της κατασκευής του συγκεκριμένου αγωγού. 
      Στο συγκεκριμένο άρθρο περιγράφουμε με απόλυτο τρόπο τα ποσοστά που διέπουν τη σύνθεση της νέας εταιρείας. Τα «Ελληνικά Πετρέλαια Α.Ε» με ποσοστό 34%. «Ο διεθνής αερολιμένας Αθηνών ΑΕ» με 17%. «Η Ολυμπιακή Αεροπορία ΑΕ» με 17%. «Η Μότορ Όιλ Ελλάς Διϋλιστήρια Κορίνθου ΑΕ» με 16%. «Η ΠΕΤΡΟΛΑ ΕΛΛΑΣ ΑΕΒΕ» με 16%. Πρόκειται για μια μετοχική σύνθεση, η οποία δημιουργεί τους όρους για να λειτουργήσει και η εταιρεία που προσδιορίζεται όσον αφορά την εκμετάλλευση του αγωγού και για να υπάρχει μια πληρότητα όσον αφορά και τους χρήστες στο επίπεδο αυτό. 
      Εκτιμούμε ότι με το άρθρο 25 ουσιαστικά καλύπτουμε αυτό το οποίο είχαμε δημιουργήσει με τις δεσμεύσεις μας απέναντι στη λειτουργία ενός σύγχρονου αεροδρομίου και τις ανάγκες που απαιτούνται για να λειτουργήσει αυτό το αεροδρόμιο με πλήρη ασφάλεια στον 21ο αιώνα. 
      Στο συγκεκριμένο άρθρο καταγράφουμε με απόλυτο τρόπο το τι γίνεται με τα περιουσιακά στοιχεία του αγωγού, τις αστικές ευθύνες σε σχέση με ζημιές προς τρίτους και τη συγκεκριμένη εποπτεία η οποία ασκείται από συναρμόδια Υπουργεία. Πρόκειται για ένα άρθρο που καταγράφει με τον πληρέστατο τρόπο τη λειτουργία και την εκτέλεση ενός αγωγού από τους πιο σύγχρονους και τον πιο σύγχρονο στη χώρα μας και πιστεύουμε και στην Ευρωπαϊκή Ένωση. 
      Μ΄ αυτήν την έννοια, προτείνω στο Τμήμα να ψηφίσει το συγκεκριμένο άρθρο, θεωρώντας ότι είναι από τα σημαντικότερα του νομοσχεδίου το οποίο έρχεται προς ψήφιση στην Ολομέλεια. 
      ΠΡΟΕΔΡΟΣ (Απόστολος Κακλαμάνης): Ο κ. Λιάσκος έχει το λόγο. 
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρίες και κύριοι συνάδελφοι, θα ξεκινήσω από το τελευταίο που είπε ο εισηγητής της Πλειοψηφίας, ότι μ΄ αυτό το έργο υλοποιούμε τις δεσμεύσεις μας. Πρόκειται για ένα σύγχρονο έργο που εξασφαλίζει την ασφαλή μεταφορά των καυσίμων απέναντι στο σύνολο των πολιτών της Αθήνας, αλλά και του ελληνικού λαού στο νέο αεροδρόμιο. 
      Εδώ, θα ήθελα να πω ότι αυτές οι δεσμεύσεις θα έπρεπε να έχουν υλοποιηθεί, γιατί όταν πραγματικά θελήσαμε να δημιουργήσουμε ένα αεροδρόμιο –εν πάση περιπτώσει με τις καθυστερήσεις και με τον τρόπο που δημιουργήθηκε- θα έπρεπε τουλάχιστον να έχουμε εξασφαλίσει τα βασικά έργα υποδομής και λειτουργίας αυτού του αεροδρομίου, έτσι ώστε η προσπέλαση σε αυτό να γίνεται με έναν ανθρώπινο τρόπο, και όχι όπως γίνεται σήμερα, αλλά και η μεταφορά των καυσίμων  να είναι εξασφαλισμένη κατά τέτοιο τρόπο που να μην κινούνται βόμβες, στην κυριολεξία, νύχτα-μέρα στους δρόμους της Αθήνας και μάλιστα σε τόσο μεγάλες αποστάσεις. Αυτά θα έπρεπε να έχουν υλοποιηθεί. 
      Αυτό ως μια πρώτη παρατήρηση για να πω στη συνέχεια το εξής. Βεβαίως, είναι  ένα έργο αναγκαίο, ένα έργο που όπως είπα θα έπρεπε να έχει γίνει και ένα έργο που θα ξεκινήσει να γίνεται. 
      Ζητήσαμε ορισμένα στοιχεία στην επιτροπή, αλλά κανείς δεν μας τα έδωσε. Ζητήσαμε τη μελέτη χωροθέτησης και τη μελέτη των περιβαλλοντικών επιπτώσεων αυτού του έργου. Εν πάση περιπτώσει, κύριε Υπουργέ, ζητήσαμε τεχνικά χαρακτηριστικά αυτού του έργου. 
      Κάνουμε μια απλή ερώτηση: Αυτό το έργο είναι σε εξέλιξη; Παραδείγματος χάρη πόσα χιλιόμετρα είναι αυτός ο αγωγός; Δεν έπρεπε να μας έχετε ενημερώσει και να ενημερώσετε και το Τμήμα, ώστε να ξέρει ο καθένας τι ακριβώς συμβαίνει; Συνάψατε στο νομοσχέδιο κάποιες φωτοτυπίες και αυτό είναι όλο; 
      Γνωρίζετε πολύ καλά, κύριε Πρόεδρε, ότι τέτοιου είδους μεγάλα και βαρυσήμαντα έργα είναι χρονοβόρα στην υλοποίησή τους. Ναι μεν εδώ σήμερα μπορεί να καλύπτουμε το νομοθετικό σκέλος, αλλά από την άλλη μεριά δεν γνωρίζουμε τα ακριβή στοιχεία. Όλα αυτά είναι σημαντικά ζητήματα και θεωρούμε ότι, όπως και σε όλα τα έργα υποδομής, θα πρέπει η Κυβέρνηση να είναι πιο προσεκτική, πιο περιγραφική και, αν θέλετε, να μπορεί να υλοποιεί μέσα σε χρονικές δεσμεύσεις που η ίδια εξαγγέλλει έργα μεγάλης σημασίας, που καλύπτουν ζωτικές ανάγκες της χώρας. 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Πρόσφατα, πάλι σε ερώτηση συναδέλφου στην Ευρωπαϊκή Ένωση –το λέω, για να αντιληφθείτε την ανησυχία μας- ο κ. Barnier απάντησε ότι ένα στα τρία έργα απ’ αυτά που έχουν κατασκευαστεί είναι τόσο κακότεχνο, που ουσιαστικά χρειάζεται να ξαναγίνει. Οι ανησυχίες μας είναι δικαιολογημένες. Σε τέτοια μεγάλα έργα υποδομής θα πρέπει να είμαστε πολύ πιο οργανωμένοι και να έχουμε χρονοδιάγραμμα υλοποίησης. Όταν τα φέρνουμε κατ’ αρχήν στην αρμόδια επιτροπή και μετά στο Σώμα της Βουλής, να έχουμε όλα εκείνα τα τεχνικά χαρακτηριστικά που απαιτούνται, για να γνωρίζουν οι συνάδελφοι τι ψηφίζουν και, εν πάση περιπτώσει, να γνωρίζουν πότε αυτό το έργο θα υλοποιηθεί. 
      Ευχαριστώ πολύ. 
      ΑΝΑΣΤΑΣΙΟΣ ΜΑΝΤΕΛΗΣ: Κύριε συνάδελφε, αυτός ο αγωγός λειτουργεί. 
      ΑΝΑΣΤΑΣΙΟΣ ΛΙΑΣΚΟΣ: Ναι, λειτουργεί ο αγωγός. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο. 
      ΑΝΤΩΝΙΟΣ ΣΚΥΛΛΑΚΟΣ: Παραπλανητικά στην εισηγητική έκθεση λέγεται ότι αυτός ο αγωγός και η διαχείρισή του πληροί τους όρους, με βάση τη ρύθμιση που έρχεται, ότι εξυπηρετεί το δημόσιο συμφέρον και ότι θα είναι υπό τον έλεγχο του δημοσίου. Μεγάλα λόγια! 
      Τα στοιχεία λένε τα εξής: η Petrola 16%, η Motor-Oil 16%, η Hochtief –και όχι το ελληνικό δημόσιο- για δεκαετίες 17%. Θα μου πει, βέβαια, κανείς ότι μετά από ορισμένες δεκαετίες θα είναι το ελληνικό δημόσιο. Σύντομα, όμως, το υπόλοιπο ποσοστό το παίρνει η Ολυμπιακή, η οποία ιδιωτικοποιείται, και τα Ελληνικά Πετρέλαια, που οδεύουν προς ιδιωτικοποίηση. Άρα, για ποιο δημόσιο συμφέρον και για ποιον έλεγχο του αγωγού και της διαχείρισής του από το δημόσιο μιλάμε; Τέτοια ζητήματα για αγωγούς πετρελαίου, που φεύγουν από τα χέρια του δημοσίου και πηγαίνουν υπό τον έλεγχο των ιδιωτικών συμφερόντων, είναι πολύ σοβαρά. 
      Κύριε Πρόεδρε, επειδή είμαι και στην Επιτροπή Ευρωπαϊκών Υποθέσεων και πρέπει να παρακολουθήσω και εκείνη τη συνεδρίαση, για να μπορέσω να φύγω από την Αίθουσα, δεν θα τοποθετηθώ για τις τροπολογίες. Θα ήθελα, βέβαια, να τοποθετηθώ, έστω μονολεκτικά. 
      ΠΡΟΕΔΡΕΥΩΝ (Κωνσταντίνος Γείτονας): Θέλετε δηλαδή να πείτε κάτι για τις τροπολογίες; 
      ΑΝΤΩΝΙΟΣ ΣΚΥΛΛΑΚΟΣ: Μάλιστα. Βέβαια, αυτό να γίνει με την ανοχή και του Τμήματος.
       ΠΡΟΕΔΡΕΥΩΝ (Κωνσταντίνος Γείτονας): Με την ανοχή του Τμήματος, κατά παραχώρηση, αναφερθείτε στις τροπολογίες για ένα λεπτό.
      ΜΑΡΙΑ ΔΑΜΑΝΑΚΗ: Κύριε Πρόεδρε, και εγώ έχω το ίδιο πρόβλημα. 
       ΑΝΤΩΝΙΟΣ ΣΚΥΛΛΑΚΟΣ: Μήπως μπορούμε να τα συζητήσουμε όλα μαζί; 
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Σκυλλάκο. Αυτό δεν γίνεται. Είπα «κατά παραχώρηση». Μην παραβιάζουμε τον Κανονισμό. 
      ΑΝΤΩΝΙΟΣ ΣΚΥΛΛΑΚΟΣ: Όπως νομίζετε, κύριε Πρόεδρε. Σε ένα λεπτό θα έχω τελειώσει. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Κρητικέ. Τι θέλετε να πείτε; 
      ΠΑΝΑΓΙΩΤΗΣ Ν. ΚΡΗΤΙΚΟΣ: Κατ’ ανάγκη θα του παραχωρήσουμε αυτήν τη δυνατότητα. Ένα κόμμα δεν μπορεί να διαμελίσει ένα Βουλευτή σε τρία όργανα! 
      ΠΡΟΕΔΡΕΥΩΝ (Κωνσταντίνος Γείτονας): Αυτό κατάλαβα, γι’ αυτό είπα ότι γίνεται με την έγκριση του Τμήματος. Δεν κατάλαβα κάτι διαφορετικό.
      Ορίστε, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, λέω ότι εμείς υποστηρίζουμε την τροπολογία για την ειδική επιτροπή κριτών και συμφωνούμε να μπει και ο διευθυντής του ιδρύματος. Συμφωνούμε ακόμη και για το επίδομα ραδιενέργειας.
      Έχουμε καταθέσει όμως μια δική μας τροπολογία, συμπληρωματική αυτής της τροπολογίας, η οποία εξισώνει τους Ερευνητές Δ΄ ως προς το μισθό με τους Λέκτορες του Πανεπιστημίου, όπως ίσχυε πριν από τέσσερα- πέντε χρόνια και καταργήθηκε. Ζητάμε επίσης μ΄ αυτήν την τροπολογία να αναβαθμιστεί ο βασικός μισθός του Ειδικού Λειτουργικού Επιστήμονα Δ΄, διότι το θεωρούμε δίκαιο.
      Θέλω να επισημάνω ότι αυτή η τροπολογία, όπως την καταθέσαμε –βλέπω ότι κατατέθηκε και από άλλα κόμματα της Αντιπολίτευσης- ήταν έτοιμη και για τις υπουργικές τροπολογίες του νομοσχεδίου, όπως ενημερωθήκαμε από τους ενδιαφερόμενους, αφαιρέθηκε όμως την τελευταία στιγμή. Αυτό είναι η μια παρατήρηση.
      Σε σχέση με το 4% για τις αυξήσεις στην ιδιωτική παιδεία, εμείς δεν θα είχαμε καμία αντίρρηση να υπήρχαν τέτοια πλαφόν. Η πολιτική μας είναι να υπάρχουν πλαφόν. Εδώ όμως πρόκειται για κοροϊδία! Κάθε χρόνο βάζουμε ένα πλαφόν 3%-4% και δεν γίνεται κανένας έλεγχος! Δρουν ασύδοτα οι ιδιωτικές σχολές και τα ιδιωτικά σχολεία, αλλά δεν υπάρχει κανένας έλεγχος! Δεν θα την ψηφίσουμε σαν ένδειξη διαμαρτυρίας. Δεν μπορεί να ψηφίζουμε κάθε χρόνο εδώ πέρα πλαφόν και τα δίδακτρα και άλλες υπηρεσίες να αυξάνονται κατά 10% και 20%.
      Τελειώνω με την άλλη τροπολογία για το Πόρτο-Καρράς. Μπαίνουμε στο δίλημμα να διαλέξουμε είτε το καζίνο είτε την άλλη εταιρεία που έχει την ιδιοκτησία του ξενοδοχείου. Δεν μπορούμε να γίνουμε διαιτητές εμείς. Και στη μία και στην άλλη περίπτωση θα χαθούν θέσεις εργασίας. Αυτή είναι μια συνολικότερη πολιτική, δεν λύνεται με μια τροπολογία. Τι γίνεται με αυτές τις περιπτώσεις; Εν πάση περιπτώσει δεν ψηφίζουμε αυτήν την τροπολογία.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Η κα Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, εμείς συμφωνούμε με την κατασκευή του αγωγού, νομίζουμε ότι πρέπει να προχωρήσει.
      Θέλω όμως να επισημάνω ότι δεν είναι σαφές αν υπάρχει μελέτη περιβαλλοντικών επιπτώσεων και ποια είναι αυτή. Τα παραρτήματα τα οποία επισυνάπτονται και τα οποία προσπάθησα να διαβάσω –δεν ξέρω, κύριε Πρόεδρε, αν τα έχετε δει, αλλά αν μπορείτε να βγάλετε άκρη, θα σας θαυμάσω τις ικανότητές σας- είναι αδύνατον ακόμη και να τα δει κανείς έτσι όπως είναι τυπωμένα. Σε αυτά γίνεται μια αναφορά σε ορισμένους γενικούς όρους για την τήρηση των όρων προστασίας του περιβάλλοντος, που εμάς δεν μας καλύπτει. Ένα τέτοιο μεγάλο έργο χρειάζεται συγκεκριμένη μελέτη περιβαλλοντικών επιπτώσεων και συγκεκριμένους περιβαλλοντικούς όρους και όχι μια γενική αναφορά για το σεβασμό στο περιβάλλον. Κατά τα άλλα συμφωνούμε ότι ο αγωγός πρέπει να προχωρήσει.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
      Θα ήθελα να αναφερθώ στο άρθρο 25 του σχεδίου νόμου, το οποίο βεβαίως αναφέρεται στον αγωγό μεταφοράς καυσίμων από τα διυλιστήρια μέχρι το αεροδρόμιο Σπάτων.
      Κύριε Πρόεδρε, είναι κατανοητή από όλους η αναγκαιότητα κατασκευής και λειτουργίας  του αγωγού. Μαθαίνουμε όμως ότι ο αγωγός έχει ήδη κατασκευαστεί και εμείς συζητάμε τους περιβαλλοντικούς όρους. Αν είναι δυνατόν να συμβαίνει αυτό βάσει κείμενης νομοθεσίας! Πώς έχει επιτραπεί να γίνει αυτό το έργο;
      ΜΑΡΙΑ ΔΑΜΑΝΑΚΗ: Δεν το συζητάμε καν.
      ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, σας παρακαλώ. Θα δώσει απάντηση ο Υπουργός.
      ΣΤΑΥΡΟΣ ΚΑΛΟΓΙΑΝΝΗΣ:  Η μελέτη περιβαλλοντικών επιπτώσεων είναι τόσο γενικόλογη, που θα μπορούσε κάλλιστα να αναφέρεται σε οποιοδήποτε παρόμοιο έργο. Θα μπορούσε για παράδειγμα να καλύπτει έναν αγωγό ύδρευσης ή έναν αγωγό αποχέτευσης. Είναι δε εξαιρετικά πρόχειρα γραμμένη.
      Θα παρακαλούσα τον κύριο Υπουργό να διαβάσει αυτούς τους περιβαλλοντικούς όρους που συνυπογράφει με δέκα άλλους Υπουργούς. Το μισό υπουργικό συμβούλιο υπογράφει μια απόφαση που είναι σκανδαλώδης. Θα επανέλθω σε αυτό για να το τεκμηριώσω, κύριε Πρόεδρε.
      Η παράγραφος 2.8 των περιβαλλοντικών όρων είναι ακριβώς ίδια με τις παραγράφους 2.17 και 2.18 των περιβαλλοντικών όρων. Επιτέλους, δεν μπορεί να έρχονται τέτοια κείμενα στο Κοινοβούλιο, κύριε Πρόεδρε!
      Κύριε Πρόεδρε, για να δείξω το μέγεθος του σκανδάλου, θα αναφερθώ σε ένα έργο με τίτλο: «Διάνοιξη δρόμου προσπέλασης βοσκοτόπων» στους ορεινούς Καλαρίτες Ιωαννίνων. Η κοινότητα το 1999 θέλησε να κάνει ένα δρόμο προσπέλασης για τους βοσκοτόπους, μήκους εννιακοσίων μέτρων. Ο προϋπολογισμός του έργου ήταν τρία εκατομμύρια δραχμές. Μάλιστα, κύριοι συνάδελφοι, τρία εκατομμύρια δραχμές!
      Η διαδικασία αδειοδότησης του έργου ξεκίνησε τον Αύγουστο του 1999. Τον Οκτώβριο του 1999 η Νομαρχία Ιωαννίνων έστειλε στο κεντρικό ΠΕΧΩΔΕ έγγραφο, προκειμένου να αποφανθεί το ΠΕΧΩΔΕ σε ποια κατηγορία της περιβαλλοντικής νομοθεσίας κατατάσσεται το έργο. Στις 11 Νοεμβρίου του 1999 έστειλε δεύτερο έγγραφο προς το Υπουργείο γιατί δεν είχε απαντήσει. 
      Έξι μήνες αργότερα, στις 17-12-1999, το Υπουργείο ΠΕΧΩΔΕ απάντησε ότι η αρμόδια προέγκριση χωροθέτησης παραμένει στην υπηρεσία του, αλλά το τεύχος της μελέτης χωροθέτησης είναι ελλιπές και το επιστρέφει για να συμπληρωθεί με τα απαραίτητα στοιχεία. Ποια ήταν αυτά; Φωτογραφίες και πλάτος δρόμου για ένα δρόμο προσπέλασης βοσκοτόπων, κύριε Πρόεδρε! 
      Ένα χρόνο αργότερα, στις 8-6-2000, ζήτησε το κεντρικό ΥΠΕΧΩΔΕ να κατατεθούν έγχρωμες φωτογραφίες της περιοχής σε τέσσερις σειρές! Ενάμιση χρόνο αργότερα, στις 24 Νοεμβρίου 2000, ζήτησε το ΥΠΕΧΩΔΕ το φάκελο προέγκρισης του συγκεκριμένου μικρού έργου να υποβληθεί εκ νέου στην υπηρεσία. 
      Μετά από ενάμιση χρόνο, κύριε Πρόεδρε, το συγκεκριμένο έργο, ο συγκεκριμένος δρόμος προσπέλασης βοσκοτόπων -μήκους εννιακοσίων μέτρων και προϋπολογισμού τριών εκατομμυρίων δραχμών- δεν χωροθετήθηκε. Και έχουμε σήμερα έναν αγωγό, για τον οποίο δεν μας είπε κανείς πόσο μήκος έχει. Είναι είκοσι, τριάντα χιλιόμετρα, διασχίζει ολόκληρη την Αττική; Θα έπρεπε τα αρμόδια νομαρχιακά συμβούλια να έχουν γνωμοδοτήσει. Θα έπρεπε να ενημερωθούν βάση της περιβαλλοντικής νομοθεσίας οι φορείς και οι πολίτες για να καταθέσουν τις απόψεις τους, να γνωμοδοτήσουν και όλα αυτά τα έγγραφα να έρθουν εδώ.
      Επαναλαμβάνω ότι συζητάμε για μία απόφαση που είναι τόσο προχειρογραμμένη, για την οποία λυπάμαι ειλικρινά. Έχω τη γνώμη ότι δεν θα έπρεπε ο κύριος Υπουργός να την έχει προσυπογράψει και να τη φέρει προς έγκριση στο Τμήμα. Ασφαλώς καταψηφίζουμε το συγκεκριμένο άρθρο. 
      Ευχαριστώ πολύ. 
      (Στο σημείο αυτό ο Βουλευτής κ. Σ. Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Φλωρίνης έχει το λόγο. 
      ΑΘΗΝΑΙΟΣ ΦΛΩΡΙΝΗΣ: Σας ευχαριστώ, κύριε Πρόεδρε. 
      Ο κύριος λόγος που ενεγράφην στον κατάλογο ομιλητών είναι για την τροπολογία του καζίνο. 
      ΠΡΟΕΔΡΕΥΩΝ (Κωνσταντίνος Γείτονας): Θα πάρετε το λόγο και στις τροπολογίες. 
      ΑΘΗΝΑΙΟΣ ΦΛΩΡΙΝΗΣ: Συμφωνώ ότι πρέπει και μάλιστα επιβάλλεται να γίνει ο αγωγός καυσίμων από τα διυλιστήρια μέχρι το αεροδρόμιο των Σπάτων. Θα μπορούσα να πω ότι είναι εθνική ανάγκη. 
      Εκπλήσσομαι όμως και είναι απορίας άξιο το γεγονός ότι δεν υπάρχει –όπως άκουσα- έγκριση της περιβαλλοντικής μελέτης. Αν είναι δυνατόν! Ένα σπίτι θέλουμε να κάνουμε και μας ζητούν περιβαλλοντική μελέτη και σε έναν αγωγό, που θα διασχίσει όλη την απόσταση από την Ελευσίνα μέχρι τα Σπάτα, δεν υπάρχει τέτοια μελέτη. Εκπλήσσομαι και λυπάμαι για αυτό το γεγονός. Λυπάμαι για τον τρόπο με τον οποίο λειτουργεί η κρατική μηχανή. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για το άρθρο 25. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κύριοι συνάδελφοι, νομίζω ότι έχει γίνει σαφές –το ξεκαθαρίσαμε άλλωστε στη διάρκεια της συζήτησης στην επιτροπή- ότι η ρύθμιση που υπάρχει μέσα στο σχέδιο νόμου αναφέρεται στη νομιμοποίηση του φορέα που έχει αναλάβει να κάνει την κατασκευή του αγωγού μεταφοράς του πετρελαίου στα Σπάτα. 
      Είναι αποκλειστικό θέμα της αγοράς πετρελαιοειδών. Το Υπουργείο Ανάπτυξης έχει ευθύνη να εξασφαλίσει τη συμμετοχική -σε νέα βάση- διαδικασία, επιλογή και σύνθεση εκείνων που θα λειτουργήσουν τον αγωγό, για τον οποίο πιστεύω ότι κανένας μας –όπως είπαμε όλοι άλλωστε στην επιτροπή- δεν διαφωνεί ότι είναι ένα σημαντικό έργο. Πράγματι αυτό το έργο πρέπει να γίνει, είναι σε εκτέλεση. Το Υπουργείο ΠΕ.ΧΩ.ΔΕ. έχει την πλήρη ευθύνη του κατασκευαστικού μέρους. 
      Εμείς έχουμε την ευθύνη όσον αφορά την πετρελαϊκή αγορά και την παρέμβαση και τους φορείς και γι’ αυτό ακριβώς υπάρχει μια κοινή απόφαση Υ.ΠΕ.ΧΩ.ΔΕ, Υπουργείου Ανάπτυξης, Υπουργείου Πολιτισμού ως αρμόδιο για τα έργα σχετικά με τις ολυμπιακές υποδομές, αλλά επίσης και για το περιβάλλον και τους αρχαιολογικούς χώρους, ώστε να ληφθούν όλοι οι όροι οι οποίοι είναι απαραίτητοι ώστε νομιμοποιώντας το έργο αυτό να νομιμοποιηθούν και οι σχετικές μελέτες, αποφάσεις και ρυθμίσεις.
      Τώρα, αυτό το οποίο έχουμε κάνει εδώ τι είναι; Το είπαμε και στη συζήτηση. Νομιμοποιούμε τη δημιουργία του φορέα εκμετάλλευσης της μεταφοράς του πετρελαίου από τα διυλιστήρια στα Σπάτα. Το ότι αυτό είναι συμφέρον, ότι βοηθά στην ασφαλή διακίνηση, ότι αυτό είναι οικονομικό, ότι αυτό είναι παραγωγικό ουδείς μπορεί να το αμφισβητήσει και νομίζω ότι είναι ένα επίτευγμα διότι η ολοκλήρωση του έργου επίκειται τους επόμενους μήνες.
      Όσον αφορά τώρα τις διαδικασίες που ανέφεραν οι κύριοι συνάδελφοι και συγκεκριμένα ο κ. Καλογιάννης, θέλω να πω ότι το πώς έγιναν τα διάφορα στάδια ή επιχειρήσεις, λυπούμαι αλλά γι’ αυτό δεν μπορώ να σας πω τίποτα. Δεν είναι δική μου δουλειά και δεν με αφορά. Δικαίωμά σας βέβαια να αναφέρεστε σε οτιδήποτε. Εγώ αυτό το οποίο έχω έρθει εδώ να κάνω και για το οποίο έχω αναλάβει την ευθύνη είναι να εξασφαλίσω τη νομιμοποίηση του συγκεκριμένου αγωγού. 
      ΣΤΑΥΡΟΣ ΚΑΛΟΓΙΑΝΝΗΣ: Όμως συνυπογράφετε, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως συνυπογράφω. Σαφώς συνυπογράφω και παίρνω την ευθύνη για τη νομιμοποίηση του αγωγού. Απαιτώ λοιπόν να είναι όλες οι απαραίτητες και προβλεπόμενες περιβαλλοντικές μελέτες κλπ. και όλα αυτά που, κατά την άποψή μου απαιτούνται, περιλαμβάνονται. Αυτά στα οποία εσείς αναφέρεστε είναι στάδια διαδικασίας και εγκρίσεις μελετών –διότι τεχνικοί είμαστε και καταλαβαινόμαστε- τα οποία δεν έχουν καμία ανάγκη να νομοθετηθούν, μα καμία ανάγκη. Δεν το κατάλαβα. Από πού κι ως πού; Το θέμα είναι ότι υπάρχουν σαφείς αναφορές σε συγκεκριμένες ρυθμίσεις περιβαλλοντικής προστασίας, οι οποίες  εξασφαλίζουν την ασφάλεια αυτή.
      Από εκεί και πέρα νομίζω, κύριε Πρόεδρε, ότι διά της ρυθμίσεως αυτής προχωρούμε, έτσι ώστε να μπορέσει πράγματι να υλοποιηθεί αυτό το τόσο σημαντικό έργο για το οποίο πιστεύω ότι όλοι μας εκφράσαμε τη στήριξή μας τουλάχιστον στη διάρκεια της συζήτησης στην επιτροπή, έχοντας βέβαια κάποιοι τα ερωτήματά τους. Δικαίωμά σας να έχετε τα ερωτήματά σας, να διαπιστώνετε, να έχετε την πληροφόρηση που λέτε, πόσο είναι, πόσο δεν είναι. Σε αυτό το επικοινωνιακό έλλειμμα των αρμοδίων έχετε δίκιο να ασκείτε κριτική, αλλά τελικά κάνουν κακό στον ίδιο τον εαυτό τους όταν εμφανίζεται επικοινωνιακό έλλειμμα γιατί το έργο αυτό είναι σημαντικό, είναι καλό, εκτελείται, τελειώνει. Δηλαδή, δεν έχεις να χάσεις τίποτα από την επικοινωνιακή προβολή του. Αν υπάρχει έλλειμμα, λυπούμαι. Είναι ευθύνη δικιά μας, την αναλαμβάνουμε και θα προσπαθήσουμε να τη βελτιώσουμε.
      Αυτά είχα να πω, κύριε Πρόεδρε, και παρακαλώ για την ψήφιση του σχετικού άρθρου.
      ΠΡΟΕΔΡΕΥΩΝ (Κωνσταντίνος Γείτονας): Υπάρχει κανείς συνάδελφος που θέλει να πάρει το λόγο;
      ΓΕΩΡΓΙΟΣ ΣΑΛΑΓΚΟΥΔΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Δύο λόγια μόνο θα ήθελα να πω, κύριε Πρόεδρε.
       Εκείνο που εμείς θέλουμε να τονίσουμε -και που ο κ. Καλογιάννης το έθεσε και παρέλκει να το επαναλάβουμε- είναι η προχειρότητα με την οποία η Κυβέρνηση προχωρά στην νομοθετική κατοχύρωση σημαντικών έργων, όπως είναι το έργο αυτό του αγωγού μεταφοράς των καυσίμων στο αεροδρόμιο. Είναι γεγονός ότι είναι ένα απαραίτητο έργο, αλλά επειδή ακριβώς είναι και ευαίσθητο αυτό το έργο και ο αγωγός αυτός διανύει περιοχές που είναι ευαίσθητες περιβαλλοντικά, θα έπρεπε να ληφθούν όλα τα κατάλληλα και απαραίτητα μέτρα.
      Πάντως, όπως είπε και ο κ. Καλογιάννης, εμείς αισθανόμαστε ντροπή να συμβάλλουμε στην ψήφιση τέτοιων νομοθετημάτων που με τόση προχειρότητα έρχονται στο Κοινοβούλιο και αυτό θα πρέπει να μας προβληματίσει, κύριε Πρόεδρε, διότι η Κυβέρνηση θα πρέπει να δείχνει πολύ μεγαλύτερο σεβασμό προς το Κοινοβούλιο και να μας φέρνει σωστά νομοθετήματα, που με την επεξεργασία να μπορούμε να δημιουργήσουμε σωστούς νόμους για τον Έλληνα πολίτη, για την ελληνική κοινωνία. Νομίζω ότι αυτές οι προχειρότητες δεν πρέπει να μας κάνουν περήφανους και θα πρέπει κι εσείς να μεριμνήσετε ούτως ώστε να μην υποβαθμίζεται με αυτόν τον τρόπο άλλη μια φορά το Κοινοβούλιο.
      ΠΡΟΕΔΡΕΥΩΝ (Κωνσταντίνος Γείτονας): Όπως ξέρετε, το Προεδρείο δεν υπεισέρχεται στην ουσία των διατάξεων.
      Κηρύσσεται περαιωμένη η συζήτηση επί του άρθρου 25.
      Ερωτάται το Τμήμα: Γίνεται δεκτό το άρθρο 25, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΛΙΑΣΚΟΣ: Κατά πλειοψηφία.
      ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Επομένως το άρθρο 25 έγινε δεκτό κατά πλειοψηφία, ως έχει.
      Εισερχόμαστε στη συζήτηση των τροπολογιών. Θα συζητηθεί η με γενικό αριθμό 1055 και ειδικό 51 τροπολογία των Υπουργών Οικονομίας, Ανάπτυξης και Παιδείας για τα θέματα διδάκτρων σχολείων ιδιωτικής εκπαίδευσης. 
      Ο κ. Βαθειάς έχει το λόγο.
      ΙΩΑΝΝΗΣ ΒΑΘΕΙΑΣ: Κύριε Πρόεδρε, κυρίες και κύριοι συνάδελφοι, καταθέτουμε τη συγκεκριμένη τροπολογία, όσον αφορά μία αύξηση διδάκτρων στο επίπεδο του 4%, και διαμορφώνουμε και μία παράγραφο, η οποία πλέον καταγράφει πρόστιμα στο επίπεδο του ποσοστού 7% από τα ακαθάριστα έσοδα της επιχείρησης της τρέχουσας ή της προηγούμενης της παράβασης χρήσης. 
      Αυτό το κάνουμε, διότι θέλουμε να θωρακίσουμε ουσιαστικά τους ελεγκτικούς μηχανισμούς και να δώσουμε τη διάσταση ότι μας ενδιαφέρει αυτό που θα ψηφίσει το ελληνικό Κοινοβούλιο να το σεβαστούν τα ιδιωτικά σχολεία, οι ιδιωτικοί βρεφονηπιακοί παιδικοί σταθμοί, τα ιδιωτικά ινστιτούτα επαγγελματικής κατάρτισης και τα εργαστήρια ελευθέρων σπουδών.
      Εδώ υπάρχει ένα πολιτικό μήνυμα, διότι όποιοι θα παραβιάσουν αυτό το οποίο θα ψηφίσουμε στο ελληνικό Κοινοβούλιο, θα βρεθούν ουσιαστικά με πάρα πολύ αυστηρά πρόστιμα. Αυτό που θα ήθελα να προτείνω είναι να γίνει η εξής προσθήκη: σ’ αυτά που περιλαμβάνουμε και τα πάσης φύσεως ποσά που εισπράττονται να προσθέσουμε τη λέξη «σήμερα», κύριε Υπουργέ. 
      Με ποια έννοια το λέω αυτό; Υπάρχει περίπτωση κάποια από αυτά τα σχολεία να δημιουργήσουν και να δώσουν κάποια πρόσθετα δίδακτρα, που είναι πέρα και έξω από αυτά που εμείς προσδιορίζουμε. Δεν είναι δυνατόν αυτά να τα κοστολογήσουμε μέσα στη ρύθμιση. Θα ήταν άδικο για όλα εκείνα τα σχολεία που πιθανόν να δώσουν κάτι περισσότερο. 
      Θα παρακαλούσα, λοιπόν, να μπει η λέξη «σήμερα» για να προσδιορίσουμε τα πάσης φύσεως ποσά που εισπράττονται κάτω από τις συγκεκριμένες υπηρεσίες που παρέχονται, για να είμαστε πραγματικά δίκαιοι στη ρύθμιση που σήμερα θα ψηφίσουμε στο ελληνικό Κοινοβούλιο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να κάνετε ακριβώς τη διατύπωση.
      ΙΩΑΝΝΗΣ ΒΑΘΕΙΑΣ: Τη διατύπωση θα την κάνουμε νομοτεχνικά ακριβώς και με το νομικό. Είναι στην παράγραφο 2.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι στο τέλος της παραγράφου;
      ΙΩΑΝΝΗΣ ΒΑΘΕΙΑΣ: Βρίσκεται εκεί που αναφέρεται «στην έννοια του παραπάνω όρου «δίδακτρα» περιλαμβάνονται και τα πάσης φύσεως ποσά που εισπράττονται έως σήμερα».
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έως σήμερα; Το «έως» τι χρειάζεται; Μόνο η λέξη «σήμερα».
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη μιλάτε όλοι μαζί. Όποιος θέλει να πάρει το λόγο.
      ΙΩΑΝΝΗΣ ΒΑΘΕΙΑΣ: Πιστεύω ότι μόνο η λέξη «σήμερα» είναι διατυπωμένη με απόλυτη ακρίβεια. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κύριοι συνάδελφοι, πρώτα απ’ όλα με την ευκαιρία θα μου επιτρέψετε να πω δύο λόγια για το γενικότερο θέμα της παιδείας, όπως υφίσταται σήμερα, διότι είναι καθολική η εντύπωση στον ελληνικό λαό ότι πρώτα απ’ όλα η δημόσια δωρεάν παιδεία μόνο αυτό δεν είναι. 
      Είναι γνωστό τι συμβαίνει με τις ελληνικές οικογένειες. Βέβαια αυτά δεν τα λέω, γιατί αν θέλετε θεωρώ ότι πρέπει να εμμείνουμε σε αυτό το δημόσιο χαρακτήρα. Άλλωστε το συνάλλαγμα που χάνει η χώρα μας, που αιμορραγεί για να πληρώνουμε πανεπιστήμια του εξωτερικού θα μπορούσαμε άνετα, εάν ακούγατε τις προτάσεις της Νέας Δημοκρατίας, να το είχαμε αποφύγει.
      Το ίδιο θα είχε συμβεί εάν, εν πάση περιπτώσει, είχαμε προχωρήσει γενναία στην απελευθέρωση και της παιδείας: Να μπορούν να υφίστανται και ιδιωτικά πανεπιστήμια, να μπορούν πραγματικά, όπως σε όλες τις χώρες του κόσμου, να πηγαίνουν οι Έλληνες πολίτες, τα παιδιά μας εφόσον δεν μπορούν, ή δεν έχουν τη δυνατότητα ή δεν υπάρχει αντίστοιχη ειδικότητα, ή θέλουν να σπουδάσουν κάτι άλλο, όπως το κάνουν μέχρι σήμερα. Πραγματικά, όπως σας είπα, ο δημόσιος χαρακτήρας είναι σε απαράδεκτα χάλια. Κάθε ελληνική οικογένεια αυτήν τη στιγμή λόγω της υποβάθμισής του χρειάζεται, εφόσον έχει ένα ή δύο παιδιά, το μισό της εισόδημα για να μπορεί να στηρίξει την εκπαίδευση των παιδιών της. 
      Δεν θα είχαμε πραγματικά αντίρρηση στο να υφίστανται ιδιωτικά εκπαιδευτικά ιδρύματα ή εκπαιδευτήρια ή πάσης φύσεως φροντιστήρια. Από την άλλη όμως, υπό την πίεση του πραγματικά ξεπερασμένου δημόσιου χαρακτήρα, έρχονται τέτοιου είδους ρυθμίσεις οι οποίες δεν λειτουργούν κάτω από την ελεύθερη πρόσβαση του σπουδαστή σε οποιοδήποτε εκπαιδευτικό ίδρυμα θα ήθελε εκείνος, δημόσιο ή ιδιωτικό.
      Αυτά ήθελα να τα πω ως γενικές παρατηρήσεις για να γνωρίζουμε ότι σε αυτόν τον τόπο τελικά η υποβάθμιση της παιδείας μας είναι σε τέτοια χάλια που πλέον ο οποιοσδήποτε για να μπορέσει να σπουδάσει τα παιδιά του θέλει την αρωγή τέτοιου είδους φροντιστηρίων ή εκπαιδευτηρίων γιατί διαφορετικά δεν είναι δυνατόν να έχει πρόσβαση σε οποιοδήποτε Α.Ε.Ι. ή Τ.Ε.Ι. Είναι δεδομένο αυτό.
      Υπό την έννοια αυτή δεν έχουμε αντίρρηση, αλλά θα έλεγα ότι κάτω από την πίεση μιας τέτοιας τροπολογίας, αυτό υποβαθμίζει κατά την άποψή μας το Τμήμα και βέβαια είναι άσχετη και με το νομοσχέδιο. 
      ΠΡΟΕΔΡΕΥΩΝ (Κωνσταντίνος Γείτονας): Η κα Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Συμφωνούμε, κύριε Πρόεδρε, με την τροπολογία.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, όπως είπα μιλώντας και επί της αρχής είμαι απόλυτα αντίθετος με αυτήν την τροπολογία. Το έχω πει επανειλημμένως διότι κάθε χρόνο πλέον έρχεται η ίδια τροπολογία.
      Θα θυμίσω, κύριε Πρόεδρε, σε εσάς και σε όλους εδώ ότι, σύμφωνα με το Σύνταγμα, η παιδεία προσφέρεται από το ελληνικό κράτος δωρεάν σε όλους τους Έλληνες. Αυτή, λοιπόν, είναι μια επιλογή. Όποιος θέλει μπορεί να έχει δωρεάν παιδεία. Για όποιον θέλει να πληρώσει κάτι, για να έχει καλύτερη παιδεία ή να αποκτήσει κάτι που νομίζει ότι θα τον εξυπηρετεί, δεν νομίζω ότι είναι επιτρεπτό να παρέμβει το κράτος στις δοσοληψίες του με τον παροχέα της παιδείας. Δηλαδή, για τον  ιδιώτη που επιδιώκει να αποκτήσει κάτι καλύτερο για το παιδί του και να έλθει το κράτος και να επιβάλει τι; Ένα πλαφόν στα δίδακτρα που έχει την εξής συνέπεια. Η συνέπεια είναι ότι αυτός που έχει το ιδιωτικό σχολείο ή το ιδιωτικό εκπαιδευτήριο μπορεί με αυτό το πλαφόν να μην μπορεί να προσφέρει παιδεία της ποιότητος που ο ίδιος επιθυμεί και την οποία είναι πρόθυμος να πληρώσει ο αντισυμβαλλόμενος, ο ιδιώτης. 
      Αυτή λοιπόν η παρέμβαση του κράτους, κατά την άποψή μου, είναι τελείως ανεπίτρεπτη σε μία σχέση ελεύθερη η οποία δεν έχει και κανένα εκβιαστικό χαρακτήρα διότι, όπως είπα, το κράτος προσφέρει δωρεάν παιδεία. Με άλλα λόγια έχουμε μία απόλυτα καλή λειτουργία της αγοράς. Έχουμε από τη μία μεριά το δωρεάν και από την άλλη μεριά κάτι το οποίο ο ίδιος ο γονιός επιλέγει να πληρώσει. Από πού και ως πού θα παρέμβει το κράτος στις οικονομικές δοσοληψίες αυτές;
      Σημειώστε –για να δείτε και πόσο ανήθικη είναι η ρύθμιση αυτή, όπως και η περσινή- ότι τα κονδύλια που ξοδεύει το κράτος για την παιδεία αυξάνονται ετησίως περισσότερο από το πλαφόν που προβλέπεται για την ιδιωτική παιδεία. Με άλλα λόγια, για να προσφέρει το δωρεάν το κράτος καταβάλλει πολύ μεγαλύτερα ποσοστά αυξήσεως ετησίως απ’ ότι επιτρέπεται στους ιδιώτες. Δηλαδή, για παράδειγμα, αν δείτε τον προϋπολογισμό φέτος οι δαπάνες για την παιδεία αυξάνονται κατά περίπου 7%. Γιατί, λοιπόν, στον ιδιωτικό εκπαιδευτικό χώρο δεν επιτρέπουμε τουλάχιστον το ίδιο ποσοστό;
      Είναι ανήθικη η ρύθμιση! Πέραν του ότι είναι στραβή έτσι κι αλλιώς -για λόγους που είπα στην αρχή- είναι και ανήθικη! Προσπαθεί με κάθε τρόπο –αυτά είναι τα καμώματα του Υπουργείου Παιδείας και μίας παλαιάς αριστερής νοοτροπίας- να εξοντώσει τον ιδιωτικό χώρο στην παιδεία! Αυτό προσπαθεί να κάνει! 
      Παράλληλα, όπου κοιτάξετε σε παρεμφερή θέματα, κάθε φορά δημιουργούνται τέτοια ζητήματα! Είναι κρίμα, μάλιστα, που ο κύριος Υπουργός -ο οποίος τελευταίως εμφανίζεται ως υποστηρικτής της ιδιωτικής οικονομίας- βάζει την υπογραφή του σ’ αυτήν την αθλιότητα!
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ο εισηγητής μας εξέφρασε τις γενικές μας θέσεις, αλλά θα μείνω στη φράση του κ. Μάνου στη σύντομη εισήγησή του, για τα «καμώματα του Υπουργείου Παιδείας». 
      Μπορούμε να παρέχουμε εκπαίδευση με καμώματα;
      Πριν από χρόνια, παρακολούθησα συνεδρίαση της αμερικανικής Βουλής. Ξέρετε ότι η Αμερική, μέχρι προ ετών, δεν είχε Υπουργείο Παιδείας και η εκπαίδευση ανήκε στην κοινωνική πρόνοια. Η πολιτεία έχει υποχρέωση να προνοεί για τον πολίτη, να του παρέχει υπηρεσίες υγείας, υπηρεσίες εκπαιδεύσεως.
      ΠΡΟΕΔΡΕΥΩΝ (Κωνσταντίνος Γείτονας): Και Ασφάλειας δεν είχε –Υπουργείο Δημόσιας Τάξης δηλαδή- δεν έχει αλλά έφτιαξε τώρα, ύστερα από τα τελευταία γεγονότα.
      ΑΡΙΣΤΟΤΕΛΗΣ ΠΑΥΛΙΔΗΣ: Θέλω να πω, κύριε Πρόεδρε, ότι κατ’ εκείνη τη συζήτηση για τη σύσταση Υπουργείου Παιδείας στις Ηνωμένες Πολιτείες σε ομοσπονδιακό επίπεδο, ο καθήμενος στη θέση σας -ο τότε προεδρεύων- ο ιστορικός Πρόεδρος της αμερικανικής Βουλής, ασπρομάλλης με ωραία φυσιογνωμία, ο Πρόεδρος Ο’ Νηλ, κατέβηκε από τη θέση του και κάθισε στα έδρανα, προκειμένου να συμμετάσχει στη συζήτηση. 
      Ξέρετε, λοιπόν, τι είπε; Είπε το εξής: «Η πατρίδα μας», δηλαδή οι Ηνωμένες Πολιτείες, «υπερηφανεύονται προπάντων διότι έχουν αναδείξει μεγάλους επιστήμονες, οι οποίοι συνέβαλαν, ώστε η χώρα μας να αναδειχθεί σε μεγάλη δύναμη». Μίλησε για το εκπαιδευτικό σύστημα, διότι εκείνο ήταν που συνέβαλε αποφασιστικά στο να αναδειχθούν αυτοί οι επιστήμονες, οι επιχειρηματίες ή οποιοδήποτε άλλοι.
      «Μάλιστα, όλα αυτά έγιναν χωρίς Υπουργείο Παιδείας!» Είπε, λοιπόν, ο Ο’ Νηλ και συνεπλήρωσε: «Εύχομαι, με Υπουργείο Παιδείας σε ομοσπονδιακό επίπεδο, τουλάχιστον να συντηρηθεί εκείνο το σύστημα».
      Εμείς έχουμε σύστημα; 
      Διαβάζω, λοιπόν, κάτι, από το σημερινό ροδιακό Τύπο, προκειμένου να σας αποδείξω τι σύστημα έχουμε: «Διορισμοί με το κιλό, εν’ όψει αποσπάσεων! Η Ένωση Λειτουργών Μέσης Εκπαίδευσης Δωδεκανήσου καταγγέλλει» -ακούστε τέχνασμα, κύριε Μάνο, που μιλήσατε για «καμώματα»- «ότι διόρισαν επιπλέον καθηγητές στη Δωδεκάνησο –παραμεθόριος περιοχή, άρα με λιγότερα μόρια- για να μπορούν να τους αποσπάσουν στη συνέχεια σε άλλες περιοχές της χώρας, για ευνόητους ψηφοθηρικούς και ρουσφετολογικούς λόγους»!
      Καταλάβατε, λοιπόν, πώς λειτουργεί το σύστημα;
      Απ’ ό,τι μου είπαν σήμερα πρωί-πρωί, πήγαν στα Δωδεκάνησα διακόσιοι καθηγητές –πλέον των αναγκών- και άλλοι τόσοι στη δημοτική εκπαίδευση! Δεν προλαβαίνουν οι δύο διευθύνσεις να υπογράφουν αποσπάσεις!
      Είναι σύστημα αυτό;
      ΠΡΟΕΔΡΕΥΩΝ (Κωνσταντίνος Γείτονας): Παρ’ ότι αναγνωρίζω την κοινοβουλευτική σας εμπειρία, είμαι υποχρεωμένος να σας θυμίσω ότι έχουμε νομοθετικό έργο και όχι κοινοβουλευτικό έλεγχο!
      ΑΡΙΣΤΟΤΕΛΗΣ ΠΑΥΛΙΔΗΣ: Η υπενθύμιση είναι πολύ καλή, αλλά θεωρούμεθα πολιτικό σώμα, κύριε Πρόεδρε! Όποιο ζήτημα έρχεται, εμείς το βλέπουμε πολιτικά, παρατηρώντας τι προεκτάσεις έχει! Από την αγορανομική διάταξη –φαίνεται, κύριε Μάνο, ότι με αυτήν τη διάταξη συντηρούμε στα δίδακτρα- μέχρι του πώς λειτουργεί το σύστημα!
      ΣΤΕΦΑΝΟΣ ΜΑΝΟΣ: Δεν είναι διάταξη! Είναι νομοθεσία! Κάθε χρόνο φέρνουν και καινούριο νόμο!
      ΑΡΙΣΤΟΤΕΛΗΣ ΠΑΥΛΙΔΗΣ: Γίνεται διάταξη νόμου, εν είδει αγορανομικής διατάξεως!
      ΣΤΕΦΑΝΟΣ ΜΑΝΟΣ: Η αθλιότης επαναλαμβάνεται ετησίως!
      ΑΡΙΣΤΟΤΕΛΗΣ ΠΑΥΛΙΔΗΣ: Αλλά, φαίνεται ότι η ανάγκη το επιβάλλει! Αν δεν το επιβάλλει η ανάγκη, τότε το σύστημα λειτουργεί όπως το περιέγραψα!
      Το θέτω, λοιπόν, εν’ όψει του Κοινοβουλίου, για να ολοκληρωθεί η εικόνα περί του συστήματος, όπως την περιέγραψε ο κ. Μάνος.
      ΠΡΟΕΔΡΕΥΩΝ (Κωνσταντίνος Γείτονας): Έχουν ολοκληρωθεί οι πρωτολογίες, κύριε Υπουργέ, γι’ αυτό έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, άκουσα πράγματι εντυπωσιακές απόψεις. Δεν εκπλήσσομαι βέβαια! Η διαφορά μας είναι ριζική, διότι εσείς εντάσσετε την παιδεία στο επίπεδο της απλής και ανόθευτης αγοράς, κάτι το οποίο δεν ισχύει!
      Το αντικείμενο της εκπαίδευσης, της παιδείας, της μόρφωσης και στήριξης του Έλληνα πολίτη κατά τη δική μας αντίληψη δεν μπορεί να είναι αντικείμενο της ελεύθερης αγοράς. 
      Με ποιον τρόπο θα υλοποιηθεί; Είναι ευθύνη του κράτους να εγγυηθεί την εκπαίδευση του Έλληνα πολίτη, να του παρέχει υγεία, γνώση και ασφάλεια. Είναι συνταγματικές υποχρεώσεις, κύριε συνάδελφε, του ελληνικού κράτους. Σ’ αυτό εμμένουμε και είναι η βασική μας αντίληψη ότι αυτό αξίζει να γίνεται προσπάθεια, για να αυξάνει συνεχώς. Έχουμε στόχο να αυξήσουμε την παιδεία πάνω από το 5% του Α.Ε.Π. Έχει κανείς αντίρρηση; Είναι δυνατόν να συγκρίνεται αυτή η προσπάθεια αύξησης των επενδύσεων μας για την παιδεία και τη μόρφωση με το κόστος λειτουργίας του ιδιωτικού σχολείου οπουδήποτε; Προς Θεού! Αυτό είναι τροματική παραμόρφωση των δεδομένων. Αποδεχόμαστε, επιτρέπουμε και ζητάμε να υπάρξουν δημιουργικά σχολεία ιδιωτικά. 
      Επίσης το σύστημά μας δεν είναι αποκλειστικό, αλλά είναι ευθύνη της πολιτείας μέσα από τα δημόσια σχολεία, πανεπιστήμια, ιδρύματα να προσφέρει την απαραίτητης ποιότητας παιδεία, μόρφωση και εκπαίδευση. Την ίδια στιγμή όμως προβλέπει τη λειτουργία ιδιωτικών ιδρυμάτων, σχολείων σε όλα τα επίπεδα της  προνηπιακής, της πρωτοβάθμιας και δευτεροβάθμιας εκπαίδευσης. 
      Όμως η αποδοχή λειτουργίας ιδιωτικών ιδρυμάτων στο χώρο της παιδείας δεν έχει το νόημα ότι εδώ πέρα εισάγουμε ουσιαστικά μία αγορά παιδείας, στην οποία ο καθένας μπορεί να συμμετέχει όσο μπορεί πιο εντυπωσιακά με τις δικές του τεχνολογίες, πόρους, επενδύσεις, ώστε να μετατρέψει την ιδιωτική παιδεία σε ένα κερδοσκοπικό ίδρυμα και οργανισμό, από τον οποίο σκοπό έχει να πλουτίσει. 
      Αυτό δεν το δεχόμαστε όχι μόνο εμείς, αλλά και καμία χώρα. Ιδιαίτερα στις Ηνωμένες Πολιτείες Αμερικής τα ιδιωτικά σχολεία, τα πανεπιστήμια μάλιστα, είναι υποχρεωμένα να δίνουν απολογισμό και μέχρι ένα ορισμένο ποσοστό είναι το επιτρεπόμενο κέρδος, δηλαδή η αύξηση του κόστους. Από εκεί και πέρα μεταφέρονται τα ποσά τα παραπάνω  σε ερευνητικά κέντρα.
       Κυρίες και κύριοι συνάδελφοι, και στις Ηνωμένες Πολιτείες Αμερικής η βασική αρχή που καθοδηγεί την έρευνα, την τεχνολογία, τις εφαρμογές είναι κρατική δημόσια υπηρεσία. Αυτή κάνει και τις μεγαλύτερες επενδύσεις προωθώντας έρευνες και τεχνολογίες, ώστε, όταν ωριμάσουν και αφού πληρώσει το κράτος το ρίσκο της επένδυσης, τότε καλεί τις ιδιωτικές εταιρείες να μπορέσουν να πάρουν το αντικείμενο και να το αξιοποιήσουν στην αγορά.  Η συνεργασία δημόσιου και ιδιωτικού τομέα σε τελική ανάλυση είναι η μόνο εφικτή στη σύγχρονη εποχή.
      Κύριε Πρόεδρε, αυτοί είναι οι λόγοι για τους οποίους αισθανόμαστε την ανάγκη κάθε φορά να υποδείξουμε αυτό το πλαφόν προς τα ιδιωτικά σχολεία, τα ιδιωτικά ιδρύματα, διότι σε τελική ανάλυση μιλάμε για κοινωνικό αγαθό. Δεν είναι εμπόρευμα, αξία αυθαίρετη της αγοράς. Το κοινωνικό αγαθό έχει οριοθέτηση και γι’ αυτό υπάρχει και οριοθέτηση στο ύψος του πληθωρισμού στους δημόσιους οργανισμούς, οι οποίοι γίνονται ανώνυμες εταιρείες, πηγαίνουν στο χρηματιστήριο, έχουν ισοσκελισμένους ή κερδοφόρους προϋπολογισμούς. Είναι υποχρεωμένα όμως τις αυξήσεις τους να τις προσαρμόσουν στο ύψος του πληθωρισμού. 
      Αυτή είναι η αιτιολογία, κύριε Πρόεδρε, και γι’ αυτό ζητώ, από την Πλειοψηφία τουλάχιστον, να μας στηρίξει.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, επειδή σας υπεδείχθη τροποποίηση, θα υπάρξει διόρθωση;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι μία διατύπωση, όπως την έκανε ο κύριος εισηγητής της Πλειοψηφίας, και είναι μία φράση.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να την πείτε για τα Πρακτικά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διαβάζω: «Στην έννοια του παραπάνω όρου «δίδακτρα» περιλαμβάνονται και τα πάσης φύσεως ποσά που εισπράττονται» –εκεί έχει φαγωθεί η λέξη σήμερα- σήμερα και συνεχίζει «για παροχή πρόσθετων παροχών κλπ.». Η διόρθωση αφορά τη λέξη «σήμερα».
      ΠΡΟΕΔΡΕΥΩΝ (Κωνσταντίνος Γείτονας): Συνεπώς προστίθεται η  λέξη «σήμερα».
      Έχω την τιμή να σας ανακοινώσω ότι ορίζεται από το Συνασπισμό της Αριστεράς και της Προόδου ως Κοινοβουλευτικός Εκπρόσωπος για τη συζήτηση η συνάδελφος κα Μαρία Δαμανάκη.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης.
      Ορίστε, κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πράγματι το θέμα της παιδείας και η παιδεία δεν μπορεί να είναι ένα αγοραίο αγαθό χρησιμοποιούμενο για κερδοσκοπικούς σκοπούς.
      Όμως η ιδιωτική παιδεία όπου ακριβώς υπάρχει και εφαρμόζεται, βοηθάει ώστε να αναβαθμίζεται συνεχώς η δημόσια παιδεία η οποία όπου μονοπωλεί το θέμα της εκπαίδευσης, οδηγεί σε συνεχή υποβάθμιση. 
      Σήμερα δε στην πατρίδα μας αντιμετωπίζουμε ένα πολύ μεγάλο πρόβλημα. Ένα εκπαιδευτικό πρόβλημα, ένα πρόβλημα παιδείας. Η δημόσια παιδεία βρίσκεται σε απελπιστική, τραγική θα έλεγε κανείς κατάσταση και γι’ αυτόν ακριβώς το λόγο υπάρχει πάρα πολύ μεγάλη φυγή από τη δημόσια παιδεία και κατεύθυνση των μαθητών και των γονέων προς την ιδιωτική παιδεία. Παράλληλα, όμως, με αυτόν τον αυθαίρετο τρόπο που καθορίζουμε τις αυξήσεις των διδάκτρων κάθε χρόνο εμποδίζουμε και την ιδιωτική παιδεία να ανοίξει τα φτερά της και να δημιουργήσει περιβάλλον για τα Ελληνόπουλα που τουλάχιστον να μπορούν να αποκτήσουν αυτό το αγαθό της παιδείας, που ενώ είναι συγκριτικό πλεονέκτημα της φυλής μας, δεν το έχουμε μέχρι στιγμής αξιοποιήσει, όπως έπρεπε. 
      Θα συμφωνήσω με τον κύριο Υπουργό ότι δεν μπορεί ασύδοτα να κερδοσκοπούν πάνω στο θέμα της παιδείας οι ιδιώτες. Αλλά δεν μπορεί και η πολιτεία να τροχοπεδεί την επιθυμία για ανάπτυξη των μεθόδων εκπαίδευσης και για τη δυνατότητα και τη δημιουργία ευκαιριών στα Ελληνόπουλα, ούτως ώστε να αποκτήσουν υψηλότερου επιπέδου παιδεία. 
      Εκείνο που θα πρότεινα είναι αντί να ερχόμαστε εδώ με αυτές τις διατάξεις 4% αύξηση με την οποία δεν συμφωνούμε, αλλά διαφωνούμε, θα θέλαμε ακριβώς κάθε ιδιωτικό εκπαιδευτήριο να κάνει…
      ΣΤΕΦΑΝΟΣ ΜΑΝΟΣ: Μέχρι πριν από λίγο συμφωνούσατε. 
      ΓΕΩΡΓΙΟΣ ΣΑΛΑΓΚΟΥΔΗΣ: Όχι, κύριε Μάνο. 
      ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, κύριε Μάνο, τον ειρμό του ομιλητή. Θα την καταλάβουμε τελικά τη θέση του κόμματος. 
      ΓΕΩΡΓΙΟΣ ΣΑΛΑΓΚΟΥΔΗΣ: Γι’ αυτό πήρα το λόγο, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Ακριβώς. Αυτό είπα, να μη βιάζεται ο κ. Μάνος. 
      ΓΕΩΡΓΙΟΣ ΣΑΛΑΓΚΟΥΔΗΣ: Θέλω να πω, λοιπόν, ότι βεβαίως και δεν συμφωνώ απόλυτα με την άποψη του κ. Μάνου, η οποία οδηγεί σε μια ακραία μορφή εμπορευματοποίησης πλήρους της παιδείας. Όμως, θέλω η ιδιωτική παιδεία να αφεθεί ελεύθερα για να δημιουργήσει πρότυπα και να σπρώξει έτσι, λειτουργώντας ανταγωνιστικά και τη δημόσια παιδεία, τη δωρεάν που παρέχεται από το κράτος για να ανέβει. 
      Τι θα πρότεινα, λοιπόν, εγώ και τι θέλουμε εμείς. Κάθε ιδιωτικό εκπαιδευτήριο θα έπρεπε να υποβάλει μαζί με το αίτημα της αύξησης ένα πρόγραμμα για το τι αναβάθμιση εκπαιδευτική πρόκειται και θέλει να προσφέρει. Και εκεί να τοποθετούσε και τον ισολογισμό της προηγούμενης χρονιάς,  ούτως ώστε να μπορεί το Υπουργείο να ελέγξει  το επίπεδο της ποιότητας της εκπαίδευσης και φυσικά από εκεί και πέρα να εγκρίνει αντίστοιχες αυξήσεις που θα χρησιμοποιηθούν για την αναβάθμιση της ιδιωτικής παιδείας. Έτσι θα δώσουμε στα Ελληνόπουλα την ευκαιρία να μπορούν να παίρνουν από την ιδιωτική εκπαίδευση υψηλότερης μορφής μόρφωση, αλλά ταυτόχρονα να υπάρχει και ένα πρότυπο για τη δημόσια παιδεία. Όπως επίσης και προηγούμενες μεθόδους που από τον ιδιωτικό τομέα εισερχόμενες σαν καινοτομίες να μπορεί να τις ακολουθήσει στη συνέχεια και να γίνονται κτήμα μέσω της δημόσιας παιδείας σε ολόκληρο τον ελληνικό λαό. Αυτή είναι η θέση μας. 
      ΣΤΕΦΑΝΟΣ ΜΑΝΟΣ: Το λόγο, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Μισό λεπτό, κύριε Μάνο. 
      Έχει ζητήσει το λόγο για να δευτερολογήσει ο εισηγητής του ΠΑ.ΣΟ.Κ κ. Βαθειάς. 
      Ορίστε, κύριε Βαθειά, έχετε το λόγο. 
      ΙΩΑΝΝΗΣ ΒΑΘΕΙΑΣ: Πρώτα απ’ όλα πιστεύω ότι το πρώτο σκέλος της αναφοράς του κ. Μάνου είναι πάρα πολύ σημαντικό. Το ότι δηλαδή αναγνωρίζει ότι οι δαπάνες για την παιδεία στη χώρα αυξάνονται κάθε χρόνο και μάλιστα στο επίπεδο του 7%. Και εμείς είμαστε υπερήφανοι διότι στηρίζουμε τη δωρεάν παιδεία. Υπάρχει η αύξηση των δαπανών, την οποία τη συνεχίζουμε και η αναγνώριση αυτή στην Αίθουσα του ελληνικού Κοινοβουλίου, ότι αυτό πραγματοποιείται, πολιτικά μας ικανοποιεί απόλυτα. 
      Όσον αφορά το δεύτερο σκέλος, πήρα το λόγο γιατί ήθελα να ρωτήσω αν η Νέα Δημοκρατία συμφωνεί με την τροπολογία ή διαφωνεί. Με κάλυψε βέβαια ο κ. Σαλαγκούδης, γιατί δεν είχα κατανοήσει ακόμα τη θέση που προφανώς διαμορφώθηκε εδώ σ’ αυτήν την Αίθουσα. 
      Είναι δείγμα του ότι η Νέα Δημοκρατία διαμορφώνει τις θέσεις της την τελευταία στιγμή, ανάλογα με το πώς θα τοποθετηθεί. Γιατί; Διότι είναι δεδομένο ότι για μας η στρατηγική για την παιδεία έχει μια άλλη διάσταση και περιέχει την ευαισθησία απέναντι στο σύνολο του ελληνικού λαού και την ενδυνάμωση του δημόσιου τομέα της παιδείας, ο οποίος θα υπάρχει εκ των πραγμάτων. 
      Από την άλλη μεριά βεβαίως, υπάρχουν και τα πλαίσια εκείνα, στα οποία λειτουργεί η ιδιωτική παιδεία. Είμαστε υποχρεωμένοι να προστατεύσουμε κι αυτούς που θέλουν να πάνε στην ιδιωτική παιδεία, για να μη λειτουργεί ανεξέλεγκτα αυτό το σύστημα, με τρομερές ανατιμήσεις ή με προσφερόμενες υπηρεσίες, που πιθανόν δεν αποτιμούνται απόλυτα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Κύριε Βαθειά, ολοκληρώστε, σας παρακαλώ.
      ΙΩΑΝΝΗΣ ΒΑΘΕΙΑΣ: Τελειώνω, κύριε Πρόεδρε.
      Όσον αφορά στην πρόταση που άκουσα και από τον Κοινοβουλευτικό Εκπρόσωπο της Νέας Δημοκρατίας, επειδή εδώ είναι ένας χώρος ανταλλαγής επιχειρημάτων, θα έλεγα το εξής. Αν το κάθε ιδιωτικό σχολείο έκανε το project, το έστελνε στο Υπουργείο Ανάπτυξης και έλεγε: «Bάσει αυτών που έχω διαφοροποιήσει και δίνω πλέον εγώ σαν σχολείο, ζητάω να μου εγκρίνετε 10%, για το άλλο σχολείο να είναι 15% η αποτίμηση, για το άλλο 5%, για το άλλο 20%», τότε τον Υπουργείο Ανάπτυξης θα έπρεπε να κρίνει επί της ουσίας την ποιότητα των προγραμμάτων.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τότε, να βάλουμε διατίμηση.
       ΙΩΑΝΝΗΣ ΒΑΘΕΙΑΣ: ‘Aρα δικαίως κάποιοι θα έλεγαν: «Πώς μπορείτε να κάνετε αυτήν τη διαβάθμιση»; Μα, θα μπει κανείς στη διαδικασία αυτή; 
      Θέλω να πω ότι η τροπολογία αυτή για το 4% δείχνει για μας το σεβασμό απέναντι στον πολίτη και απέναντι στη δική μας αρχή, όσον αφορά στην παιδεία. Πιστεύω ότι η αναγνώριση αυτού του γεγονότος σ’ αυτήν την Αίθουσα είναι πάρα πολύ σημαντική για μας, τους σοσιαλιστές.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο.
      ΑΝΑΣΤΑΣIOΣ ΛΙΑΣΚΟΣ: Κύριε Πρόεδρε, εμείς κάναμε μια κριτική πάνω στη φιλοσοφία του συστήματος της παιδείας, που, όπως το περιέγραψε εδώ μέσα ο εισηγητής της Πλειοψηφίας, δείχνει το κατά πόσο είναι αγκυλωμένο στο χθες. Πραγματικά, τέτοια συστήματα παιδείας, που δεν γίνεται αντιληπτό το πώς έχουν υλοποιηθεί μέσα στην ελληνική κοινωνία, δείχνουν ότι κάποιοι είναι κλεισμένοι στους «πύργους» τους και δεν αντιλαμβάνονται την πραγματικότητα.
      Κύριε Πρόεδρε, εδώ όλα κρίνονται εκ του αποτελέσματος. Μπορεί κάποιος, που έχει παιδιά, να μου πει αν μπορούν αυτά τα παιδιά να σπουδάσουν, αν δεν χρησιμοποιήσουν οποιοδήποτε τρόπο, για να έχουν το κάτι παραπάνω στην παιδεία τους, πληρώνοντας καθηγητές, φροντιστήρια κλπ; Αν υπάρχει στην Ελλάδα ένα τέτοιο παιδί, το οποίο μέσα από το δημόσιο χαρακτήρα της παιδείας, όπως τον τόνισε ο κ. Υπουργός, μπορεί να σπουδάσει και να μπει σε πανεπιστήμιο, τότε πραγματικά το θέλω ως πρότυπο. Εμείς και παιδιά έχουμε και ζούμε και στην επαρχία και αντιλαμβανόμαστε ότι όσοι έχουν μεγαλύτερη οικονομική δυνατότητα, μ’ αυτό το σύστημα, μέσα από την παραοικονομία, μπορούν καλύτερα να σπουδάσουν τα παιδιά τους. 
      Ο εισηγητής της Πλειοψηφίας δεν ξέρει ότι η Νέα Δημοκρατία έχει ξεκάθαρο πρόγραμμα και μιλάει για ιδιωτικά πανεπιστήμια, για ιδρύματα μη κερδοσκοπικού χαρακτήρα.
      ΙΩΑΝΝΗΣ ΒΑΘΕΙΑΣ: Το κακό είναι ότι το ξέρω.
      ANAΣΤΑΣΙΟΣ ΛΙΑΣΚΟΣ: Από την άλλη πλευρά, θα πρέπει να κατανοήσουμε ποια είναι η πραγματικότητα. Η πραγματικότητα σήμερα είναι αυτή που περιγράφουμε εμείς, κύριε Πρόεδρε. Χιλιάδες Ελληνόπουλα παίρνουν το δρόμο του εξωτερικού ακριβώς γι’ αυτόν το λόγο. Όσα παραμένουν εδώ, προσπαθούν να σπουδάσουν με τους κόπους των οικογενειών τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω σε μισό λεπτό.
      Έτσι, λοιπόν, κρίναμε τη φιλοσοφία της παιδείας και από την άλλη μεριά δεν είχαμε αντίρρηση για μία αύξηση. Αυτό δε σημαίνει ότι εμείς δεν είχαμε αντίρρηση και είπαμε ότι ψηφίζουμε την τροπολογία. Να ακούμε και τι λέμε εδώ μέσα.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, θεωρώ ότι ο κ. Υπουργός βρίσκεται σε πλήρη σύγχυση σε ό,τι αφορά αυτό το θέμα. Θα κάνω τις εξής παρατηρήσεις.
      Κύριε Υπουργέ, τα παιδιά που πηγαίνουν στο ιδιωτικό σχολείο, όχι στο φροντιστήριο, είναι το 5% του μαθητικού πληθυσμού. Με αυτά ασχολείσθε εδώ πέρα.
      Διάβαζα προ ημερών μια πολύ ωραία διαφήμιση ενός ιδιωτικού εκπαιδευτηρίου που φέρει το όνομα Κωστέας Γείτονας, ολοσέλιδη. Αν αυτό το σχολείο φιλοδοξούσε κύριε Υπουργέ, να προσελκύσει τους καλύτερους, τους αρίστους καθηγητές στην Ελλάδα και για να επιτύχει αυτό το στόχο αύξανε τους μισθούς κατά 30%, σύμφωνα με τη δική σας τροπολογία δεν θα μπορούσε να το κάνει. Διότι του απαγορεύετε να αυξήσει το κόστος του κατ’ αυτό το ποσοστό και συνεπώς τον εξαναγκάζεται να μη μπορεί να θέσει ένα φιλόδοξο στόχο βελτίωσης της ποιότητος. Φέρατε μέσα στην πλήρη σύγχυση την οποία έχετε, το παράδειγμα των αμερικανικών πανεπιστημίων. Μα έχετε την αίσθηση ότι υπάρχει οποιοσδήποτε στην Αμερική που διανοήθηκε να πει οτιδήποτε για τα δίδακτρα; Γι’ αυτό μπορούν οι Αμερικανοί και προσελκύουν τους καλύτερους καθηγητές απ’ όλα τα μέρη του κόσμου και γι’ αυτό μπορούν τα νέα παιδιά στην Ελλάδα που αξίζουν και είναι ικανά να πηγαίνουν στην Αμερική για να πάρουν εκπαίδευση, την οποία εδώ δεν μπορούν να έχουν. Αυτό το οποίο συμβαίνει στην Αμερική και επαναλαμβάνω, δεν το κατανοείτε στην πλήρη σας σύγχυση, είναι ότι τα κέρδη, αν υπάρχουν κέρδη, επανεπενδύονται. Αλλά δεν διανοήθηκε κανείς να ορίσει πλαφόν στα δίδακτρα, το αντίθετο ισχύει. Πάτε στα αμερικανικά πανεπιστήμια και μιλάμε για απίστευτα δίδακτρα, 35.000 δολάρια το χρόνο, 40.000 δολάρια το χρόνο. Αλλά ενώ χρεώνουν αυτά τα ποσά, την ίδια όμως στιγμή είναι τα καλύτερα πανεπιστήμια του κόσμου. Αν, λοιπόν, κάποιο σχολείο στην Ελλάδα ήθελε να είναι το καλύτερο σχολείο του κόσμου, με τις ρυθμίσεις που σας εισηγείται το Υπουργείο Παιδείας ή δεν ξέρω ποιος άλλος, το απαγορεύετε. Γι’ αυτό θεωρώ τη ρύθμιση κατάπτυστη.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, μια παρατήρηση θέλω να κάνω στον κ. Μάνο. Ειλικρινά δεν μπορώ να κατανοήσω τη σύγχυση στην οποία βρίσκεται ο ίδιος διότι αυτήν τη στιγμή θέλει να υποστηρίξει ότι για κάποιους πολίτες θα πρέπει να υπάρχει δυνατότητα εις βάρος της ευθύνης της πολιτείας να προστατεύσει όλους τους πολίτες ώστε η εκπαίδευση αν όχι δωρεάν τουλάχιστον να μη γίνει αντικείμενο οικονομικής εκμετάλλευσης, να προβλεφθεί εξαίρεση. Μα, κύριε Μάνο, επειδή αναφερθήκατε στα δίδακτρα στις ΗΠΑ, γνωρίζετε ότι σήμερα στα πιο καλά πανεπιστήμια της Αμερικής ανεξάρτητα της φήμης τα δίδακτρα είναι πιο φθηνά από τα επαρχιακά πανεπιστήμια και σήμερα με είκοσι χιλιάδες δολάρια ο μαθητής μπορεί άνετα να σπουδάσει. Αν υπολογίσετε ότι αυτό είναι γύρω στις 600.000 καταλαβαίνετε ότι οι 400.000 δραχμές που τελικά έρχεται το κόστος των ιδιωτικών σχολείων ανά μήνα έναντι των 600.000 δραχμών που κοστίζει το αμερικάνικο πανεπιστήμιο είναι αυτό και μόνο μια τεράστια δυσαναλογία, που δείχνει ότι εδώ τα ιδιωτικά ιδρύματα τελικά έχουν ροπή να μετατραπούν σε κερδοσκοπικούς οργανισμούς. Το νόημα της πολιτείας δεν είναι να τους το απαγορεύσει, αλλά να βάλει φραγμό να υπάρχουν αλλά όχι πέραν ενός κάποιου ορίου επιβάρυνσης οικονομικά της κοινωνίας.
      ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί της τροπολογίας με γενικό αριθμό  1055 και ειδικό 51. 
      Ερωτάται το Τμήμα: Γίνεται δεκτή η τροπολογία όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΙΟΣ ΛΙΑΣΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό αριθμό 1055 και ειδικό 51 έγινε δεκτή κατά πλειοψηφία, όπως τροποποιήθηκε από τον κύριο Υπουργό και θα αποτελέσει ίδιον άρθρο του νομοσχεδίου.
      Εισερχόμαστε στη συζήτηση της τροπολογίας με γενικό αριθμό 1056 και ειδικό 52 αρμοδιότητας Υπουργείων Ανάπτυξης και Οικονομίας και αφορά ρύθμιση θεμάτων σχετικών με το διορισμό στη θέση γενικού διευθυντού του Ανεξάρτητου Ερευνητικού Ινστιτούτου, επέκταση του επιδόματος ραδιενέργειας στο προσωπικό της Ελληνικής Επιτροπής Ατομικής Ενέργειας. 
      Ο κ. Βαθειάς έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, έχω καταθέσει μια τροπολογία, η οποία αναφέρεται σ’ αυτό το θέμα και η οποία είναι εμπρόθεσμη. Αν δεν έχετε αντίρρηση μπορώ να την αναπτύξω τώρα; 
      ΠΡΟΕΔΡΕΥΩΝ (Κωνσταντίνος Γείτονας): Όταν θα έρθει η σειρά σας. 
      Το λόγο έχει ο κ. Βαθειάς.
      ΙΩΑΝΝΗΣ ΒΑΘΕΙΑΣ: Κύριε Πρόεδρε, πιστεύω ότι είναι μία τροπολογία που θα την ψηφίσουμε όλοι. Στο πρώτο μέρος αναφέρει ότι συγκροτείται μία συγκεκριμένη επιτροπή, η οποία υποδεικνύεται από την ΑΣΕΤ και την εγκρίνει ο Υπουργός. Υπάρχουν συγκεκριμένες δεσμεύσεις, όσον αφορά την αιτιολογημένη γνώμη της επιτροπής, σχετικά με τα μέλη και να γίνεται αποδεκτό σε σχέση με την αξιολόγηση για το ερευνητικό κέντρο και τα ερευνητικά προγράμματα. Και στο δεύτερο μέρος υπάρχει μία επέκταση του επιδόματος του Εθνικού Κέντρου Έρευνας Φυσικών Επιστημών και στην Ελληνική Επιτροπή Ατομικής Ενέργειας για να πάρουν και οι ίδιοι το συγκεκριμένο επίδομα της ραδιενέργειας. 
      Εκτιμώ ότι η πρόταση και οι ρυθμίσεις είναι θετικές και πιστεύω ότι όλες οι πτέρυγες της Βουλής πρέπει να ψηφίσουν τη συγκεκριμένη ρύθμιση, η οποία είναι πολύ σημαντική, την έχουμε ξανασυζητήσει και έχουμε όλη τη δυνατότητα να την ψηφίσουμε. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Ψηφίζουμε και εμείς, κύριε Πρόεδρε, την τροπολογία αυτή.
      ΠΡΟΕΔΡΕΥΩΝ (Κωνσταντίνος Γείτονας): Η κα Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, ασφαλώς συμφωνούμε και εμείς να πάρουν οι ερευνητές και το προσωπικό το επίδομα της ραδιενέργειας. Όμως, θέλω να επισημάνω το εξής:
      Αν δείτε την τροπολογία έτσι όπως έχει υπογραφεί από τους κυρίους Υπουργούς Τσοχατζόπουλο και Χριστοδουλάκη, θα αντιληφθείτε ότι, όπως είναι τυπωμένη, υπάρχει σε κάποιο σημείο του κειμένου μία πολύ μεγάλη διαγραφή και ένα πολύ μεγάλο κενό. Δεν είναι τυχαίο το κενό, διότι υπήρχε και μία γενικότερη συζήτηση και συμφωνία που αφορούσε και ένα άλλο θέμα που δεν ξέρω για ποιον λόγο έχει απαλειφθεί την τελευταία στιγμή. Σε αυτό το νομοσχέδιο πολλά έχουν συμβεί την τελευταία στιγμή.
      Κύριε Υπουργέ, όταν είχαν κάνει τη συνάντηση η Ένωση των Ερευνητών στα κέντρα αυτά με τον κ. Χριστοδουλάκη –ο οποίος τώρα είναι Υπουργός Οικονομίας και Οικονομικών- είχε συμφωνηθεί και είχε δεσμευθεί ότι θα φρόντιζε να ρυθμίσει ένα θέμα που εκκρεμεί από παλιά και συνιστά πλήρη αδικία. 
      Στο άρθρο 17 του νόμου του 1997 που αφορούσε την έρευνα, οι βασικοί μισθοί των ερευνητών ορίστηκαν ίσοι με τους αντίστοιχους μισθούς των μελών ΔΕΠ. Η διάταξη αυτή δεν ήταν τυχαία. Επειδή προεβλέποντο τότε τα αντίστοιχα προσόντα και είχαμε όλοι συμφωνήσει σε μία τέτοια λογική, ο αντίστοιχος βασικός μισθός του κατώτερου, ο οποίος λαμβάνονταν σαν βάση για να κλιμακωθούν οι ανώτεροι μισθοί, είχαν συμφωνήσει να είναι ο ίδιος. Στην πορεία όμως εξαιτίας της μισθολογικής πολιτικής και μόνο το πράγμα άλλαξε. Υπάρχει ανισότητα. Και βέβαια το ποσό από ό,τι λένε και οι ίδιοι οι ενδιαφερόμενοι δεν είναι μεγάλο. Αλλά, όπως καταλαβαίνετε, δημιουργείται μία ουσιαστική υποτίμηση και υποβάθμιση του προσωπικού που υπηρετεί σε ερευνητικά ιδρύματα. Είναι αδιανόητο να συμβαίνει αυτό.
      Ενώ, λοιπόν, υπήρχε η συμφωνία και στην εισηγητική έκθεση και στην έκθεση του Λογιστηρίου –εγώ είχα δει την τροπολογία- την τελευταία στιγμή εμφανίζονται αυτά τα κενά. Πώς γίνεται αυτό. Νομίζω ότι σ’ αυτό θα πρέπει να υπάρξει μία εξήγηση από τον κύριο Υπουργό. 
      Εν πάση περιπτώσει εμείς έχουμε καταθέσει εμπρόθεσμα μία τροπολογία που είναι η εισηγητική έκθεση του κ. Χριστοδουλάκη και η δική σας και η τροπολογία του κ. Χριστοδουλάκη και η δική σας. Δεν διαφέρει σε τίποτα. 
      ΠΡΟΕΔΡΕΥΩΝ (Κωνσταντίνος Γείτονας): Αναφέρεστε στη με γενικό αριθμό 1066; 
      ΜΑΡΙΑ ΔΑΜΑΝΑΚΗ: Η οποία επαναλαμβάνω, δεν είναι δική μας αλλά είναι η τροπολογία του κ. Τσοχατζόπουλου και του κ. Χριστοδουλάκη και με την εισηγητική έκθεση των ιδίων, η οποία την τελευταία στιγμή αφαιρέθηκε.
      Νομίζουμε, λοιπόν, ότι θα πρέπει να υιοθετηθεί αυτή η τροπολογία.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, επαναλαμβάνω ότι και εμείς φέρνουμε το τμήμα της τροπολογίας που αφαιρέσατε εσείς. Είναι δίκαιο το αίτημα.
      ΠΡΟΕΔΡΕΥΩΝ (Κωνσταντίνος Γείτονας): Αναφέρεσθε στην με γενικό αριθμό 1072, κύριε Σκυλλάκο; Σ’ αυτήν που υπογράφετε εσείς και ο κ. Στριφτάρης.
      ΑΝΤΩΝΗΣ ΣΚΥΛΛΑΚΟΣ: Μάλιστα. Αυτή που αφορά το Δημόκριτο κλπ.
      Αφαιρέθηκε, λοιπόν, ένα σκέλος της τροπολογίας, το οποίο εμείς επαναφέρουμε, γνωρίζοντας ότι είχε περάσει και από το Γενικό Λογιστήριο. Θα πρέπει να δοθεί μία εξήγηση γιατί, ενώ ήταν στη σκέψη σας, μετά επρυτάνευσαν άλλες σκέψεις. Δεν πρέπει να υπάρχει κάποια ισότητα; Δεν πρέπει να αντιμετωπίζονται με ίσους όρους και οι ερευνητές και οι λέκτορες του πανεπιστημίου; Υπάρχει αντίθεση επί της ουσίας; Την υποστηρίζουμε και νομίζω ότι μπορεί να την κάνει αποδεκτή ο κύριος Υπουργός.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, είναι γεγονός ότι ο κ. Τσοχατζόπουλος συνυπέγραψε μαζί με τον Υπουργό Οικονομίας μία τροπολογία. Την είχαν ετοιμάσει, δεν την κατέθεσαν, μαζί με την έκθεση του Γενικού Λογιστηρίου του Κράτους και ξαφνικά από τις τρεις παραγράφους που είχε, η τρίτη ως διά μαγείας, αφαιρέθηκε.
      Έχουμε καταθέσει με τον συνάδελφο κ. Νάκο, μία τροπολογία η οποία είναι ακριβώς η ίδια με αυτή που αναφερόταν στο αρχικό κείμενο των κυρίων Υπουργών. 
      ΠΡΟΕΔΡΕΥΩΝ (Κωνσταντίνος Γείτονας): Αναφέρεσθε στην με γενικό αριθμό 1079;
      ΣΤΑΥΡΟΣ ΚΑΛΟΓΙΑΝΝΗΣ: Μάλιστα, κύριε Πρόεδρε.
      Ουσιαστικά ζητάμε αυτό που έχει συμφωνήσει η πολιτεία με τους ερευνητές να γίνει δεκτό, να εξισωθεί δηλαδή ο βασικός μισθός του ερευνητή Δ΄ με τον αντίστοιχο μισθό του λέκτορα των ΑΕΙ. Και από εκεί και πέρα, να είναι οι μισθοί συνδεδεμένοι και να ακολουθεί ο ένας μισθός τον άλλον. 
      Αυτό είναι ένα πάγιο αίτημα όλων των ερευνητών. Όλοι οι φορείς των ερευνητών, κύριε Πρόεδρε, έχουν καταθέσει επιστολές τόσο σε μας όσο βεβαίως και στον κύριο Υπουργό. Αυτό ίσχυε μέχρι το 1997. Θα πρέπει οπωσδήποτε να ισχύσει από εδώ και πέρα. Ζητάμε από τον κύριο Υπουργό να κάνει αποδεκτή την συγκεκριμένη τροπολογία.
      Εμείς ως Νέα Δημοκρατία έχουμε στο πρόγραμμά μας το συγκεκριμένο αίτημα των ερευνητών. Και αν ο κύριος Υπουργός –θέλουμε να πιστεύουμε ότι τελικώς θα το αποδεχθεί- δεν το κάνει αποδεκτό, δεσμευόμαστε να κάνουμε δεκτό το συγκεκριμένο αίτημα όλων των ερευνητών. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε -παλαιός εσείς στην Αίθουσα, παλαιός και εγώ- πρώτη φορά βλέπω τέτοια σύμπτωση απόψεων των Κομμάτων και μάλιστα επί προηγουμένης προτάσεως της Κυβέρνησης. Αυτό είναι πρωτοφανές, κύριε Υπουργέ. Συμφωνούν όλες οι πτέρυγες της Βουλής επαναλαμβάνω επί δικής σας προτάσεως, πλην υμών. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ημών των δύο Υπουργών.
      ΑΡΙΣΤΟΤΕΛΗΣ ΠΑΥΛΙΔΗΣ: Αφύσικα πράγματα. Εν πάση περιπτώσει συμφωνεί το Κοινοβούλιο στη μεγάλη του έκταση και διαφωνεί η Κυβέρνηση όταν το σημείο συμφώνου απόψεως είναι ιδέα δική σας. Δυσκολεύομαι να κατανοήσω αυτά τα πράγματα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Είπατε αφύσικο φαίνεται. 
      ΑΡΙΣΤΟΤΕΛΗΣ ΠΑΥΛΙΔΗΣ: Αφύσικο φαίνεται. Εσείς δεν μου φαίνεσθε να αρέσκεστε  στα αφύσικα. Εσείς που είσθε φυσιολογικός, λειτουργείσθε παρακαλώ και εδώ φυσιολογικά. Και η κα Δαμανάκη και ο κ. Σκυλλάκος και οι συνάδελφοι της Νέας Δημοκρατίας συμφωνούμε όλοι. Εσείς γιατί διαφωνείτε, αφού άλλωστε είναι η ιδέα σας; Τι άλλαξε; Μην αφαιρείτε, λοιπόν, από τη Βουλή την ευκαιρία επιτέλους κάπου να συμφωνήσουμε. Αποδεχθείτε, λοιπόν, την πρόταση που έκαναν οι κύριοι Βουλευτές.
      Θέλω όμως κι εγώ, κύριε Πρόεδρε, να διατυπώσω άποψη παρομοία με της κας Δαμανάκη, καθόσον αφορά στην πρώτη παράγραφο της τροπολογίας. Αποσπασματικές επεμβάσεις στο μεγάλο θέμα της έρευνας δεν βοηθούν. Η χώρα μας είναι πολύ πίσω στην έρευνα. Και αναφέρομαι σε έρευνα που είναι στα μέτρα μας, όχι σε απόπειρα ερευνών πάνω από τα μέτρα μας. Και εν πάση περιπτώσει είναι στα μέτρα μας να καθορίσουμε τουλάχιστον διοικητικά πώς είναι δυνατόν να υποβοηθηθεί η όποια έρευνα. 
      Με την παράγραφο 1, που αναφέρεται σ’ ένα στοιχείο μόνο του όλου συστήματος της ερεύνης τι επιχειρούμε να κάνουμε με την ειδική επιτροπή των κριτών; Ας το αφήσουμε στην άκρη. 
      Υποστηρίζω απόλυτα τη χορήγηση αυτού του επιδόματος ραδιενέργειας στο προσωπικό του Εθνικού Κέντρου Έρευνας Φυσικών Επιστημών «ΔΗΜΟΚΡΙΤΟΣ», ο οποίος έχει προσφέρει υπηρεσίες στον τόπο μας. Οι συνάδελφοι –και λέγω συνάδελφοι, λόγω της επιστημονικής μου ιδιότητος- οι υπηρετούντες εκεί έχουν πράγματι προσφέρει και προσφέρουν εντός και εκτός Ελλάδος.
      Θέλω να τονίσω, κύριε Πρόεδρε -και είναι μία ευκαιρία τώρα που έρχεται η τροπολογία- ότι έχουμε στο «ΔΗΜΟΚΡΙΤΟ», αλλά και σε άλλες περιπτώσεις –αναφέρομαι τώρα στο «ΔΗΜΟΚΡΙΤΟ» λόγω τροπολογίας- διακεκριμένους Έλληνες επιστήμονες, που διαπρέπουν εκτός Ελλάδος. Πηγαίνουν στα συνέδρια και τους περιμένουν όλοι οι σύνεδροι. Το ελάχιστο που έχουμε να κάνουμε είναι να τους εγκρίνουμε τη χορήγηση αυτού του επιδόματος. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, όπως είδατε, οι κύριοι συνάδελφοι που έχουν υπογράψει τρεις εμπρόθεσμες τροπολογίες, οι οποίες είναι σχετικές με τη δική σας τροπολογία που συζητούμε, ανεφέρθησαν σε αυτό το θέμα. Παρακαλώ, αν θέλετε, όταν πάρετε το λόγο για να ολοκληρώσουμε και τη συζήτηση να τοποθετηθείτε και επ’ αυτών των τροπολογιών αφού ουσιαστικά συζητήθηκαν.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, αγαπητοί συνάδελφοι, κύριε Παυλίδη, αφύσικα πράγματα πιστεύω δεν υπάρχουν…
      ΑΡΙΣΤΟΤΕΛΗΣ ΠΑΥΛΙΔΗΣ: Ε, όχι.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):    …στη λειτουργία του Κοινοβουλίου τουλάχιστον. 
      ΑΡΙΣΤΟΤΕΛΗΣ ΠΑΥΛΙΔΗΣ: Για να δούμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Και τούτο διότι συμφωνούμε –αυτή είναι η ιδιαιτερότης- με την ουσία της πρότασης την οποία είχαμε όλοι. 
      Η Κυβέρνηση σαφώς συμφωνεί απόλυτα ότι αυτή η διαφοροποίηση του βασικού μισθού μεταξύ των πανεπιστημιακών στα Α.Ε.Ι., μέλη ΔΕΠ και εκείνων που είναι στα ερευνητικά κέντρα, θα πρέπει να αρθεί και θα αρθεί. 
      Χαίρομαι βέβαια, διότι όλες οι πτέρυγες συνέκλιναν σε αυτήν την άποψη, επηρεαζόμενες ίσως και από το γεγονός της μη έγκαιρης κατάθεσης, ως αρχικώς είχε προβλεφθεί από το Υπουργείο Ανάπτυξης, της συγκεκριμένης τροπολογίας. Αυτό, όμως, δεν μειώνει σε τίποτα τη συμφωνία μας. 
      Και χαίρομαι γι’ αυτό, διότι πάνω σε αυτό το θέμα μπορώ να καταθέσω τη δέσμευση της Κυβέρνησης ότι ενώ συμφωνεί επί της συγκεκριμένης εξίσωσης του βασικού μισθού ερευνητών με εκείνον των ΔΕΠ, εντούτοις τη ρύθμιση τη νομοθετική, μια και αφορά μισθολογικό θέμα, την εντάσσει σε μισθολογικό νομοσχέδιο, το οποίο θα ακολουθήσει και δεν είναι επιδοματική ρύθμιση, η οποία προβλέπεται για τα στελέχη του «ΔΗΜΟΚΡΙΤΟΥ», της Ατομικής Επιτροπής Ενέργειας, σε εξίσωση με τα όσα ισχύουν στο Δημοκρίτειο Ίδρυμα. Και γι’ αυτά ως επίδομα προωθούμε από κοινού τα δύο Υπουργεία τη ρύθμιση τώρα, αίροντας και μία αδικία, η οποία είναι αναγκαία να αρθεί. 
      Εξάλλου όλοι συμφωνούμε ότι δεν είναι δυνατόν τα ίδια στελέχη της Επιτροπής Ατομικής Ενέργειας που υφίστανται τους ίδιους, αν θέλετε, κινδύνους, που δουλεύουν στους ίδιους χώρους με τα στελέχη του Δημοκρίτειου Ιδρύματος να μην έχουν το ίδιο επίδομα ραδιενέργειας που δίδεται σε εκείνους. Το υποστηρίξατε κι εσείς, το υποστηρίξαμε όλοι.
      Άρα, λοιπόν, κύριε Πρόεδρε, όσον αφορά μεν τη ρύθμιση για την Επιτροπή Ατομικής Ενέργειας και τις σχετικές διατάξεις της σχετικής τροπολογίας, υποστηρίζουμε ότι πρέπει να προχωρήσει. Συμφωνούμε για την αρχή –και γι’ αυτό εξάλλου το είχαμε καταθέσει και πήραμε και την έγκριση της Οικονομικής Επιτροπής- από τη μεριά της εξίσωσης του βασικού μισθού ερευνητών με εκείνον των μελών ΔΕΠ. Για λόγους, όμως, όπως σας είπα, θεσμικούς το Υπουργείο Οικονομικών επιμένει ότι επειδή αφορά αλλαγή βασικού μισθολογίου, βασικού μισθού στο βαθμολόγιο -αφορά την κατηγορία Δ΄, όπως ξέρετε, που είναι και η βάση, 887 ευρώ περίπου- αυτό έρχεται στο μισθολογικό νομοσχέδιο του Υπουργείου Οικονομικών και ρυθμίζεται.
      Αυτή είναι η πολιτική μας θέση. Σ’ αυτό είμαι πολύ καθαρός. Δεσμεύομαι και εκ μέρους των συναδέλφων ότι αυτό το πράγμα θα ρυθμιστεί με το μισθολογικό νομοσχέδιο.
      ΜΑΡΙΑ ΔΑΜΑΝΑΚΗ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Γείτονας): Θέλετε το λόγο, κυρία Δαμανάκη; Ευχαρίστως. Το δικαιούστε άλλωστε. Ορίστε.
      ΜΑΡΙΑ ΔΑΜΑΝΑΚΗ: Θα είμαι πολύ σύντομη, κύριε Πρόεδρε. Θέλω απλώς να πω ότι δεν πείθουν οι εξηγήσεις του κυρίου Υπουργού και νομίζω ότι η υπόσχεσή του δεν παραπέμπει στο άμεσο μέλλον. Όλοι γνωρίζουμε ότι το μισθολόγιο των δημοσίων υπαλλήλων θα έρθει, αν έρθει, με το καλό τον επόμενο χρόνο, διότι αυτήν τη στιγμή ο προϋπολογισμός δεν το αντέχει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Θα έρθει σε μισθολογικό νομοσχέδιο.
      ΜΑΡΙΑ ΔΑΜΑΝΑΚΗ: Ποιο μισθολογικό νομοσχέδιο; Δεν υπάρχει άλλο μισθολογικό νομοσχέδιο εξ όσων γνωρίζω. Θέλω, κύριε Υπουργέ, να καταλάβετε το εξής. Εγώ δεν θα είχα αντίρρηση, αν πράγματι αφορούσε τη διαμόρφωση του μισθού βαθμίδας, να το φέρετε σε μισθολογικό νομοσχέδιο. Εδώ όμως δεν συζητούμε αυτό.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Το ίδιο λέμε.
      ΜΑΡΙΑ ΔΑΜΑΝΑΚΗ: Με συγχωρείτε. Αυτό το οποίο συζητούμε είναι να εξομοιωθεί το μισθολόγιο του βασικού μισθού του ερευνητή με του πανεπιστημιακού. Το τι θα κάνετε με τους πανεπιστημιακούς δεν το συζητούμε εδώ. Δεν συζητούμε το βασικό μισθό του πανεπιστημιακού. Αυτό θα συνέβαινε πράγματι, αν το συζητούσαμε. Εμείς όμως αυτό που λέμε εδώ είναι απλώς να έχουν τον ίδιο βασικό μισθό. Από εκεί και πέρα, ό,τι κάνετε θα ακολουθηθεί. Επομένως νομίζω ότι πρέπει να το ξανασκεφθείτε. Δεν είναι μεγάλη δαπάνη.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Δεν πείστηκα για τον εξής λόγο. Δεν καταλαβαίνω πού είναι το θεσμικό πρόβλημα. Υπάρχει δηλαδή κανένας ηθικός κανόνας που να επιβάλλει ότι, όταν σκοπεύουμε να φέρουμε ένα μισθολογικό νομοσχέδιο, πρέπει όλα να μαζευτούν εκεί; Ποιος το λέει αυτό;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Βέβαια. Η πρακτική. Τα φορολογικά και τα μισθολογικά πάνε μαζί σε νομοσχέδιο.
      ΑΝΤΩΝΗΣ ΣΚΥΛΛΑΚΟΣ: Το μισθολογικό των δημοσίων υπαλλήλων παραπέμφθηκε στις καλένδες και η Κυβέρνηση εν όψει και της απεργίας που κάνουν οι πανεπιστημιακοί δεν συζητά τα μισθολογικά τους. Πέραν όλων αυτών δεν πρόκειται για το μισθολόγιο των πανεπιστημιακών, αλλά για την άρση μιας ανισότητας. Η λογική είναι ότι δεν είναι ζήτημα του Υπουργείου Παιδείας αυτό. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Είναι του Υπουργείου Οικονομικών.
      ΑΝΤΩΝΗΣ ΣΚΥΛΛΑΚΟΣ: Του Υπουργείου Οικονομικών είναι όλα τα οικονομικά ζητήματα. Αρμόδιο είναι το Υπουργείο Παιδείας και ζητά την άδεια από το Υπουργείο Οικονομικών, για να καταθέσει ένα μισθολογικό. Βεβαίως οι πανεπιστημιακοί και οι μισθοί τους ανήκουν και στο Υπουργείο Οικονομικών, αλλά πρωτίστως στο Υπουργείο Παιδείας. Οι ερευνητές ανήκουν στο δικό σας Υπουργείο. Μην τα μπλέκουμε, λοιπόν, τα ζητήματα.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Βαθειάς, για να δευτερολογήσει.
      ΣΤΕΦΑΝΟΣ ΜΑΝΟΣ: Κύριε Πρόεδρε, προηγούμαι.
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Μάνο, ο κ. Βαθειάς προηγείται, επειδή είναι εισηγητής και έχει ζητήσει το λόγο.
      ΣΤΕΦΑΝΟΣ ΜΑΝΟΣ:  Ευχαρίστως να προηγηθεί, αλλά κατά τον Κανονισμό προηγείται εκείνος που έχει ζητήσει πρώτος το λόγο.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Μάνο, το Προεδρείο προσπαθεί να εφαρμόσει τον Κανονισμό. Είμαστε στο στάδιο των δευτερολογιών και ως εισηγητής προηγείται αφού είχε ζητήσει το λόγο. Με παρακάλεσε η κα Δαμανάκη να μιλήσει πρώτη. Το δέχθηκα, είχε αναφερθεί προηγουμένως στους λόγους που το ζητεί. Έχετε ζητήσει εσείς το λόγο και θα τον πάρετε στη συνέχεια.
    ΙΩΑΝΝΗΣ ΒΑΘΕΙΑΣ: Θεωρώ ότι και το αίτημα που είχε διατυπωθεί από τους ερευνητές και η συμφωνία που υπήρχε ήταν σημαντική και έλυνε αυτό το θέμα. Ο κύριος Υπουργός έβαλε μια διάσταση, όσον αφορά και τη συζήτηση που έγινε στο Υπουργείο Οικονομίας και Οικονομικών. Συζητήσαμε και υπάρχει μια δέσμευση που θεωρώ ότι είναι πάρα πολύ σημαντική και σοβαρή και θα υλοποιηθεί, διότι οι δεσμεύσεις απέναντι στους ερευνητές της Κυβέρνησης είναι βέβαιο ότι θα έχουν και τη νομοθετική ψήφιση του Σώματος.
      Εγώ θα έλεγα το εξής. Θα ήθελα να ζητήσω, κύριε Υπουργέ, να έρθει σύντομα αυτή η ρύθμιση και να μην ενταχθεί σε μια διαδικασία μετά από ένα ή ενάμιση χρόνο. Ο κύριος Υπουργός κάνει τη συγκεκριμένη πολιτική δέσμευση και αναλαμβάνει και την πολιτική ευθύνη να διεκπεραιωθεί το ζήτημα. Παράλληλα θα έλεγα, όταν θα το φέρετε αυτό, να συμφωνήσουν όλες οι πτέρυγες του ελληνικού Κοινοβουλίου –που συμφωνούν σήμερα- γιατί συνήθως, όταν το φέρνει η Κυβέρνηση μετά δεν συμφωνούν.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είμαστε όλοι σύμφωνοι.
      ΙΩΑΝΝΗΣ ΒΑΘΕΙΑΣ: Ας το καταγράψουμε σήμερα, για να το διαπιστώσουμε, όταν θα φέρετε τη συγκεκριμένη πρόταση και τη συγκεκριμένη εισήγηση.	
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Λυπάμαι που θα χαλάσω αυτήν την ομοφωνία, κύριε Πρόεδρε, αλλά εγώ δεν συμφωνώ επί της ουσίας. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Επί της ουσίας; 
      ΣΤΕΦΑΝΟΣ ΜΑΝΟΣ: Μάλιστα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να σας ακούσουμε.
      ΣΤΕΦΑΝΟΣ ΜΑΝΟΣ: Με τι διαφωνώ; Διαφωνώ με τη λογική της σύνδεσης ανόμοιων εργασιών με τον ίδιο μισθό. Λέμε, δηλαδή, στη διάταξη που διαγράψατε ότι εφεξής ο μισθός του ερευνητή θα είναι συνδεδεμένος με εκείνον του λέκτορα.  Με αυτό διαφωνώ απολύτως.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Βρίσκω, δηλαδή, ότι μια από τις πολύ μεγάλες κακοδαιμονίες στο δημόσιο μισθολόγιο είναι η σύνδεση ανόμοιων πραγμάτων, που έχει ως αποτέλεσμα να δημιουργούνται συνεχή προβλήματα. Σας θυμίζω τα προβλήματα της σύνδεσης των μισθών των δικαστικών με εκείνων των Βουλευτών. 
      Δεν βλέπω κανένα λόγο να υπάρχει αυτή η σύνδεση. Θέλετε να δώσετε αύξηση στους ερευνητές διότι έτσι πρέπει να γίνει; Κάντε το, αλλά μην το συνδέεται με το μισθολόγιο των λεκτόρων. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε. 
      Θα ήθελα και εγώ να επιμείνω στην τροπολογία την οποία έχουμε  καταθέσει. Θεωρώ δεδομένο ότι από τη στιγμή που είχε ετοιμαστεί το κείμενο από τους δύο Υπουργούς, είχαν μελετηθεί όλα αυτά. Δεν μπορώ να διανοηθώ ότι ήταν έτοιμη η τροπολογία –έχουμε στα χέρια μας το αρχικό κείμενο- και εκ των υστέρων σκέφθηκαν ότι πρέπει να πάει πίσω σε ένα άλλο νομοσχέδιο. 
      Τώρα πληροφορήθηκα, κύριε Πρόεδρε, ότι αιφνιδίως χθες βράδυ χάθηκε ο Πρόεδρος του Δημοκρίτου, ο καθηγητής Ιθακήσιος. Έμαθα ότι πέθανε χθες το βράδυ σε ένα διεθνές συνέδριο που παρίστατο στη Γαλλία, εάν δεν κάνω λάθος.  Πρέπει να το αναφέρουμε και να τιμήσουμε τις υπηρεσίες, που είχε προσφέρει στο κορυφαίο ερευνητικό κέντρο της χώρας. 
      ΠΡΟΕΔΡΕΥΩΝ (Παναγιώτης Σγουρίδης): Κρίμα! 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εκφράζουμε τη λύπη μας. 
      ΣΤΑΥΡΟΣ ΚΑΛΟΓΙΑΝΝΗΣ: Επιμένουμε και παρακαλούμε τον κύριο Υπουργό να αποδεχθεί την τροπολογία. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, το «δεσμεύομαι» που είπατε, μου θύμισε το εξής: Παραμονές δημοτικών εκλογών, φίλος στην Κω, υποψήφιος δήμαρχος, ανεβαίνει στο βήμα, εκφωνεί, λόγο ενώπιον του λαού και λέγει διάφορα. Ακολουθεί διάλογος και ερωτά το ακροατήριο: «Κύριε Ξυπολητά, δεσμεύεσθε να κάνετε το τάδε;». «Βεβαίως δεσμεύομαι», απαντά ο Ξυπολητάς. Μετά από λίγο, δεύτερη ερώτηση: «Δεσμεύεσθε για το δείνα;». «Βεβαίως δεσμεύομαι». Τρίτη ερώτηση. «Βεβαίως δεσμεύομαι». Είπε τέσσερα, πέντε «δεσμεύομαι», τελειώνει η διαδικασία, τον πλησιάζω και του λέω: «Βασίλη, πολλά «δεσμεύομαι» άκουσα. Σαν δήμαρχος θα τα κάμεις;» Με κοιτάει καλά-καλά. «Σάμπως ποιος σου είπε πως θα βγω δήμαρχος;» .
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Χαριτωμένο! Αυτά σας δίνουν κουράγιο. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ Αναπτύξεως, τι είναι αυτή η δέσμευση που πήρατε τώρα, όταν θα έλθει το μισθολογικό νομοσχέδιο, όταν θα συντρέξουν οι λόγοι, όταν θα συμφωνήσουν οι παράγοντες που υπεισέρχονται στο μισθολογικό νομοσχέδιο; Υπάρχει μία απλή πρόταση, που η μεγάλη πλειοψηφία της Βουλής την υποστηρίζει. Αποδεχθείτε τη βασισμένη σε δική σας ιδέα, κλείστε μία εκκρεμότητα έναντι επιστημόνων και τελειώνει το θέμα.
      ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς άλλος που θέλει να πάρει το λόγο, για να μην έχετε  παράπονα, ότι το Προεδρείο δεν σας δίνει το λόγο;
      ΓΕΩΡΓΙΟΣ ΣΑΛΑΓΚΟΥΔΗΣ: Εγώ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, νομίζω ότι τα επιχειρήματα όλων των συναδέλφων που μίλησαν στηρίζοντας αυτήν την τροπολογία, δεν έκαναν απαραίτητο να προσθέσω και εγώ κάτι σε αυτήν την επιχειρηματολογία, όμως, θα ήθελα να πω μερικά πράγματα. 
      Πρώτον, την έρευνα στη χώρα μας πρέπει να την τονώσουμε. Έχουμε ανάγκη από καινοτομίες, έχουμε ανάγκη να δημιουργηθεί ανάπτυξη και οι καινοτομίες αυτές βγαίνουν μέσα από τα ερευνητικά κέντρα. Πρέπει τους ερευνητές να τους αμείβουμε με τέτοιο τρόπο και παράλληλα να απαιτούμε από αυτούς και να βλέπουμε απτή τη δουλειά τους. 
      Ψηφίστηκε ένα καλό νομοσχέδιο που συνέφερε και έδινε κίνητρα και στους ερευνητές να μπορούν αυτές τις καινοτόμες ανακαλύψεις τους να τις προωθούν στην αγορά και να φτιάχνουν και επιχειρήσεις ακόμα με  ιδιώτες. Αυτό, όμως, για να επιτευχθεί πρέπει να έχουμε ερευνητές που να έχουν επίπεδο, που να έχουν την ένωση εκείνη που είναι απαραίτητη για να μπορούν να εκτελούν το ερευνητικό τους έργο. 
      Νομίζω ότι αυτό έπρεπε να τακτοποιηθεί τώρα. Φοβάμαι ότι  η δέσμευση του κυρίου Υπουργού είναι άνευ αντικειμένου, διότι παραπέμπει σε νομοσχέδιο που άλλος Υπουργός θα το συντάξει και ο ίδιος ο Υπουργός δεν θα είναι ούτε καν παρών για να υλοποιήσει τη σημερινή δέσμευσή του.
      Εκείνο που είναι γεγονός είναι ότι η Κυβέρνηση αυτήν τη στιγμή αρνείται. Φοβάμαι ότι αφού υπήρχε στην αρχική τροπολογία, υπάρχει και η έκθεση του Γενικού Λογιστηρίου του Κράτους και ίσως αυτή να έκανε τον κ. Χριστοδουλάκη να πείσει τελικά τον Υπουργό Ανάπτυξης ότι αυτό δεν έπρεπε να ψηφιστεί, άφησέ το, το βλέπουμε αργότερα με κάποιο νομοσχέδιο μισθολογίου το οποίο όπως φαίνεται δεν προβλέπεται να έλθει μέσα σ’ αυτό το χρόνο. Επομένως οι ερευνητές θα πρέπει να περιμένουν πολύ μαζί με όλους τους υπόλοιπους για να πετύχουν αυτό το ελάχιστο που ζητούν και που νομίζω ότι είναι και λίγο ακόμη για τους ερευνητές των ερευνητικών κέντρων αν θέλουμε να έχουμε πραγματικούς ερευνητές που να δώσουν καινοτομίες που είναι απαραίτητες για την ανάπτυξη στη χώρα μας. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, θα σας δώσω το λόγο για τρία λεπτά για να κλείσετε τη συζήτηση επί της τροπολογίας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θέλω να επαναλάβω ότι επιθυμία και πολιτική επιλογή της Κυβέρνησης είναι η πλήρης εξίσωση των ερευνητών και των πανεπιστημιακών. Αυτή είναι μια καθαρή θέση. Στη βάση αυτής της εξίσωσης που από το 1997 υπέστησαν μια διαφορετική μεταχείριση λόγω του ότι από το Υπουργείο Οικονομικών όπως ξέρετε το επίδομα διδασκαλίας αφαιρείτο από το ερευνητές ενώ αντίθετα πληρωνόταν πλήρως στους πανεπιστημιακούς, είχε οδηγήσει σε μια μικρή διαφορά η οποία όμως δεν είχε τόσο σημασία αν ήταν μικρή η διαφορά. Το πρόβλημα ήταν η μη ισότης των πανεπιστημιακών και των ερευνητών, κάτι το οποίο δεν μπορούμε να αποδεχθούμε διότι επενδύουμε ιδιαίτερα ως Υπουργείο Ανάπτυξης κατά προτεραιότητα στην αναβάθμιση του ερευνητικού επιστημονικού δυναμικού της χώρας, όχι μόνο στο χώρο του δημοσίου, αλλά και γενικότερα στις επιχειρήσεις, στις αγορές, στη δημιουργία των τεχνολογικών πάρκων, στη σύνθεση με τις επιχειρήσεις, να δημιουργήσουμε νέα προϊόντα, νέα ανταγωνιστικότητα και νέες υπηρεσίες.  Βλέπετε είμαστε σε μια εποχή της κοινωνίας της γνώσης αλλά και της οικονομίας της γνώσης και γι’ αυτό ακριβώς το λόγο τα θέματα των ερευνητικών κέντρων και οι αμοιβές των ανθρώπων που καλούνται να συνεισφέρουν σ’ αυτήν την κατεύθυνση είναι ένα πολύ σημαντικό θέμα. Αυτός ήταν και ο λόγος εξάλλου που προωθήσαμε τη σχετική ρύθμιση την οποία ορθώς οι συνάδελφοι επισημάνατε ότι υπήρχε. Πρόβλεπε αυτήν τη διαδικασία. Όμως αυτό στο οποίο οφείλεται αποκλειστικά η μη κατάθεση είναι η εμμονή και η απαίτηση του Υπουργείου Οικονομικών, επειδή είναι θέμα αλλαγής βασικού μισθού για να άρουμε αυτήν την ανισότητα. Άρα είναι καθαρά μισθολογικό θέμα, δεν είναι επίδομα, δεν θα έπρεπε να το χειριστούμε σαν την απλή τροπολογία όπως το επίδομα της επιτροπής ατομικής ενέργειας, αλλά διεκδικεί το δικαίωμα και την υποχρέωση συγχρόνως –γιατί δεσμευόμαστε γι’ αυτό- να καταθέσει το ταχύτερο δυνατόν στο πλαίσιο νομοσχεδίου που ρυθμίζει μισθολογικά θέματα και την εξίσωση αυτή.
      Αυτή είναι, κύριε Πρόεδρε, η θέση μου και γι’ αυτό ακριβώς ζητώ να στηρίξουμε την έγκριση της παροχής του επιδόματος σε στελέχη της επιτροπής ατομικής ενέργειας και συγχρόνως να παραμείνουμε συμφωνούντες ότι πρέπει να έρθει το γρηγορότερο δυνατό η ρύθμιση η οποία θα αλλάξει το βασικό μισθό, θα εξισώσει μάλλον τους δύο βασικούς μισθούς…
      ΠΡΟΕΔΡΕΥΩΝ (Παναγιώτης Σγουρίδης): Είναι θέμα του Υπουργείου Οικονομικών.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, είναι και δικό μας, δεν είναι μόνο του Υπουργείου Οικονομικών. Ενδιαφερόμαστε και εμείς. Και παρ’ όλο που είναι μισθολογικό θέμα, αυτό ακριβώς ζητούμε να προωθηθεί το γρηγορότερο δυνατό. Με το συνάδελφο έχουμε συμφωνήσει προς αυτήν την κατεύθυνση.
      Και βέβαια λυπούμαι, άκουσα από τον κύριο συνάδελφο, για την απώλεια του προέδρου του Δημοκρίτειου  Ιδρύματος. Είναι μια απώλεια αναμφισβήτητα, συμφωνώ, κύριε συνάδελφε, και είναι βέβαιο πως όλοι μας εκφράζουμε τη λύπη μας στους συγγενείς και τους φίλους, τιμώντας κατά κάποιο τρόπο σήμερα έστω στη συνεδρίαση, μια που συνέβη αυτό το γεγονός, τη δική του παρουσία και λειτουργία στην εξέλιξη του Ιδρύματος.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Εισερχόμαστε στην ψήφιση της τροπολογίας με γενικό αριθμό 1056 και ειδικό 52 για τη ρύθμιση θεμάτων σχετικών με το διορισμό σε θέση διευθυντή ανεξάρτητου ερευνητικού ινστιτούτου και την επέκταση του επιδόματος ραδιενέργειας στο προσωπικό της Εθνικής Επιτροπής Ατομικής Ενέργειας.
      Ερωτάται το Τμήμα:
      Γίνεται δεκτή η τροπολογία;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      Συνεπώς η τροπολογία γίνεται δεκτή ομοφώνως και εντάσσεται στο νομοσχέδιο ως ίδιον άρθρον.
      Εισερχόμαστε στη συζήτηση της τροπολογίας, την οποία κατέθεσε ο κύριος Υπουργός, με γενικό αριθμό 1074 και ειδικό αριθμό 55 σχετικά με την τροποποίηση του καθεστώτος λειτουργίας του «Καζίνο Πόρτο Καρράς Α.Ε.»
      Το λόγο έχει ο κύριος Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, έχω εδώ στα χέρια μου επιστολές από τα σωματεία εργαζομένων στο Καζίνο ΚΑΡΡΑΣ,  από εκείνους οι οποίοι ουσιαστικά εδώ και ενάμιση χρόνο απέχουν των εργασιών τους και διεκδικούν βέβαια τα δικαιώματα τους. Υπάρχει η δέσμευση της σχετικής εταιρείας του καζίνο «ΠΟΡΤΟ ΚΑΡΡΑΣ» για την κάλυψη των μισθών, τους οποίους δικαιούνται στο διάστημα που δεν λειτουργεί η επιχείρηση.
      Η επιχείρηση δεν λειτουργεί διότι, ως γνωρίζετε, επέμενε και επέβαλε ο νέος ιδιοκτήτης την έξωση του καζίνο «ΠΟΡΤΟ ΚΑΡΡΑΣ» από τις εγκαταστάσεις, όταν τις αγόρασε από την  Εθνική Τράπεζα δημιουργώντας ουσιαστικά και τη διακοπή μιας νόμιμης άδειας λειτουργίας καζίνο σε μια συγκεκριμένη περιοχή που λέγεται Χαλκιδική, στην Κοινότητα Μαρμαρά, που τώρα πλέον είναι διαμέρισμα του Δήμου Σιθωνίας.
      Εμείς επιμείναμε και φέραμε τροπολογία αποδεχόμενοι και με σεβασμό το αίτημα των εργαζομένων να εξασφαλίσουν τις θέσεις εργασίας τους διότι ουδείς μπορεί να στερήσει ή να εμποδίσει τη λειτουργία μιας νόμιμης άδειας και να θέσει ένα μεγάλο αριθμό εργαζομένων στους δρόμους. Είναι, λοιπόν, μια επιλογή η οποία προέκυψε για εμάς ως μονόδρομος από τη στιγμή που ο ενδιαφερόμενος δεν κατέστη δυνατόν να συμφωνήσει με τον ιδιοκτήτη του καζίνο «ΠΟΡΤΟ ΚΑΡΡΑΣ» να πάρει τη σχετική άδεια λειτουργίας και να τη λειτουργήσει ο ίδιος. Αυτό θα ήταν το πιο λογικό. Διότι δεν μπορώ να φανταστώ γιατί δεν θέλει να λειτουργήσει μια τόσο μεγάλη τουριστική μονάδα, η οποία έχει άδεια λειτουργίας για καζίνο. Είναι μια πρωτοφανής επιλογή με βάση την κοινή λογική, νομίζω.
      ΑΡΙΣΤΟΤΕΛΗΣ ΠΑΥΛΙΔΗΣ: Αφύσικη.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι, αφύσικη συμπεριφορά.
      Επειδή, όμως, τίποτα το αφύσικο δεν υπάρχει, γι’ αυτό  φροντίσαμε, κυρίες και κύριοι συνάδελφοι, να εισηγηθούμε τη συγκεκριμένη τροπολογία που δίνει το δικαίωμα στην πολιτεία, η οποία έχει εκδώσει νόμιμα την άδεια λειτουργίας του kαζίνο, εφόσον το συγκεκριμένο ξενοδοχείο αρνείται τη λειτουργία της, να υπάρχει η δυνατότητα μέσα στον ίδιο χώρο, στον ίδιο δήμο, δηλαδή στην περιοχή του διαμερίσματος Μαρμαρά του Δήμου Σιθωνίας, να συνεχιστεί η λειτουργία σ’ έναν άλλο χώρο,  όπου θα είναι αποδεκτή και νόμιμη με βάση τις προϋποθέσεις βέβαια που προβλέπει η πολεοδομία, το ΥΠΕΧΩΔΕ, η ασφάλεια κ.ο.κ.
      Γι’ αυτόν ακριβώς το λόγο φέραμε τη σχετική τροπολογία, η οποία νομίζω ότι είναι και δίκαιη, ώριμη και στηρίζεται στην ευαισθησία απέναντι στην κοινωνική βάση των ανθρώπων που δουλεύουν στο καζίνο και απαντά σε μια –όπως είπε και ο κύριος συνάδελφος- αφύσικη εξέλιξη ενός θέματος, το οποίο ταλαιπωρεί ολόκληρη την περιοχή. Διότι καταλαβαίνετε ότι εμείς από τη βόρειο Ελλάδα ξέρουμε πολύ καλά τι σημαίνει για τη Χαλκιδική το γεγονός, ότι σταμάτησε η λειτουργία ενός καζίνο. Δεν λειτουργούν ακόμα ούτε καν οι ξενοδοχειακές μονάδες, οι οποίες -στη θέση του παλαιού δυναμικού τουριστικού κέντρου Πόρτο Καρρά πλέον- δεν ανταποκρίνονται στις σημερινές απαιτήσεις, είναι σε μια φάση συγκρότησης, τώρα ξεκινούν, έχουν μια καθυστέρηση και αυτό είναι ένα πολύ μεγάλο έλλειμμα. 
      Βέβαια, κυρίες και κύριοι συνάδελφοι, τα είπα όλα αυτά γιατί στην πρωτομιλία μου, ενώ ορισμένοι συνάδελφοι επέλεξαν να επιχειρηματολογήσουν κυρίως επί αυτής της τροπολογίας επικαλούμενοι αυθαίρετα και κοινωνικές και ηθικές εκτιμήσεις, σχετικά με την κίνηση του να καταθέσουμε αυτήν την πρόταση-τροπολογία που όμως, όπως απεδείχθη και από τις απαντήσεις που έδωσα στη συζήτηση επί της αρχής αλλά και με αυτά που δίνω σήμερα, οι παρατηρήσεις αυτές ήταν έωλες.
      Εστερούντο οιασδήποτε λογικής και πιθανώς να εξέφραζαν τη δυσαρέσκεια, γιατί μία επιλογή της Κυβέρνησης λύνει ένα θέμα με έναν τρόπο που πιθανώς είναι διαφορετικός από εκείνο που εκείνοι θα θεωρούσαν ως πλέον προτιμητέο. 
      Όμως επιπρόσθετα η τροπολογία την οποία εισηγήθην, έστω και αν δεν τη θέτω σήμερα σε ψηφοφορία, έχει ήδη επιφέρει το έργο, την απήχηση και τη συνέπειά της, έστω ακόμη και αν δεν έχει ψηφιστεί. 
      Θα ήθελα να ανακοινώσω όπως ήδη προείπα χθες στην πρωτολογία μου, ότι οι επιχειρήσεις τελικά μετά από μία σημαντική, συνολική και διαρκή παρέμβαση του Υφυπουργού του κ. Γεωργακόπουλου κατέληξαν σε μία συμφωνία, έτσι ώστε η άδεια που είχε το καζίνο Πόρτο Καρράς να μεταφέρεται στην επιχείρηση του Πόρτο Καρράς και να αποκτήσει τη λειτουργία της Ολυμπιακής και να μπορέσει να λειτουργήσει αφού συμφωνήθηκαν οι σχετικοί όροι. 
      ΠΡΟΕΔΡΕΥΩΝ (Παναγιώτης Σγουρίδης): Άρα δεν έχει αντικείμενο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ήρθα, λοιπόν, τώρα με τη σκέψη ότι ο σκοπός πραγματοποιήθηκε. Βέβαια θα ήταν πολύ κατάλληλη στιγμή τη συγκεκριμένη δέσμευση-συμφωνία για νέα ρύθμιση να την εισηγούμην σήμερα στη θέση της σχετικής τροπολογίας, την οποία είχα φέρει προς συζήτηση. Αλλά βέβαια τώρα δεν έχω πρόθεση να την εισηγηθώ, γιατί έχουμε μία νέα κατάσταση.
      Ήρθα σε συνεννόηση με τους συναδέλφους της Νέας Δημοκρατίας και μου είπαν ότι δεν είναι δυνατόν να φέρουμε αυτήν τη νέα τροπολογία αμέσως. Αποδέχομαι τη λογική σας ότι η τροπολογία αυτή βεβαιώνει και επικυρώνει τις συμφωνίες που έχουν πραγματοποιηθεί, έτσι ώστε να λυθεί το θέμα. Επιφυλάσσομαι, όμως, να την καταθέσω μόλις διαμορφωθούν και τυπικά οι προϋποθέσεις, ώστε να έχουμε τη σιγουριά ότι πετύχαμε τελικά, κύριοι συνάδελφοι, με τη δική μας παρέμβαση και το ενδιαφέρον να αποκατασταθεί η ομαλή λειτουργία στην περιοχή και να έχουμε θετικό αποτέλεσμα. Γι’ αυτό ευχαριστώ ιδιαιτέρως, κύριε Πρόεδρε, για τη συνεργασία που είχα στη Βουλή και δηλώνω ότι θα επαναφέρω τη συμφωνηθείσα πλέον ρύθμιση τάχιστα στη Βουλή.
      Ευχαριστώ, κύριε Πρόεδρε.
      ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ το λόγο.
      ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφοι, θα πρέπει να συνεννοηθούμε πρώτα διαδικαστικά.
      Κατ’ αρχάς η τροπολογία με γενικό αριθμό 1074/55 αποσύρεται. Άρα δεν υπάρχει αντικείμενο συζήτησης! ‘Ομως θα δώσω το λόγο στους Kοινοβουλευτικούς Eκπροσώπους. Δεν μπορώ να μπω σε συζήτηση γιατί δεν υπάρχει αντικείμενο.
      ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ το λόγο επί του Κανονισμού. 
      ΑΡΙΣΤΟΤΕΛΗΣ ΠΑΥΛΙΔΗΣ: Γιατί δεν υπάρχει αντικείμενο; Ο κύριος Υπουργός τοποθετήθηκε.
      ΣΤΕΦΑΝΟΣ ΜΑΝΟΣ: Κύριε Πρόεδρε, να με ακούσετε μισό λεπτό.
      ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Μάνο, δεν θα πάρετε αυθαίρετα το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, η τροπολογία κατατέθηκε εμπρόθεσμα…
      ΠΡΟΕΔΡΕΥΩΝ (Παναγιώτης Σγουρίδης): Και απεσύρθη. Δεν υπάρχει αντικείμενο. Εάν ο κύριος Υπουργός σταματούσε λέγοντας μόνο ότι αποσύρει την τροπολογία δεν θα μπαίναμε στη συζήτηση. 
      ΣΤΕΦΑΝΟΣ ΜΑΝΟΣ: Εγώ θέλω να μιλήσω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Επειδή ακριβώς άφησα παρά τον Κανονισμό και κακώς τον κύριο Υπουργό να πάρει το λόγο και να εξηγήσει κάποια πράγματα, θα δώσω το λόγο στους Κοινοβουλευτικούς Εκπροσώπους. 
      (Θόρυβος από την πτέρυγα της Νέας Δημοκρατίας)
      ΣΤΕΦΑΝΟΣ ΜΑΝΟΣ: Παραβιάζετε τον Κανονισμό.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
      ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, πρέπει να ακούσετε και τους Βουλευτές.
      ΠΡΟΕΔΡΕΥΩΝ (Παναγιώτης Σγουρίδης): Έχετε Kοινοβουλευτικό Eκπρόσωπο, κύριε συνάδελφε.
      ΑΘΗΝΑΙΟΣ ΦΛΩΡΙΝΗΣ: Σύμφωνα με τον Κανονισμό έχουμε δικαίωμα να τοποθετηθούμε αφού μίλησε ο κύριος Υπουργός. 
      ΑΡΙΣΤΟΤΕΛΗΣ ΠΑΥΛΙΔΗΣ: Έχει δίκιο, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, από την αρχή της συζήτησης του νομοσχεδίου για τη συγκεκριμένη τροπολογία προκλήθηκε αναστάτωση, θα έλεγε κανείς, στο Κοινοβούλιο. Υπάρχουν συνάδελφοι που ζουν σε εκείνη τη ζωτική περιοχή, αλλά συμμετείχαν στη διαδικασία και μίλησαν επ’ αυτής της τροπολογίας. Εφόσον, όμως, ο κύριος Υπουργός χρειάστηκε να επεξηγήσει αυτήν τη διαδικασία που ακολούθησε αυτές τις ημέρες μετά την κατάθεση της τροπολογίας, πιστεύω ότι πρέπει και οι συνάδελφοι που επιθυμούν να τοποθετηθούν και να πουν την άποψή τους. 
      Όσον αφορά την τροπολογία, εμείς ήμασταν από την αρχή αντίθετοι και μάλιστα εγείραμε και λόγους αντισυνταγματικότητας αυτής της τροπολογίας. Βεβαίως απεφάνθη επ’ αυτής η Βουλή! Όμως οφείλω να ομολογήσω ότι η τροπολογία αυτή μας έβρισκε αντίθετους και για λόγους κοινής λογικής και για λόγους ανάπτυξης της χώρας και για λόγους ικανοποίησης των συμφερόντων όσο το δυνατόν πιο γρήγορα των εργαζομένων αλλά και για την έννομη τάξη. Και εξηγούμαι.
      Η άδεια αυτή δόθηκε για ένα συγκεκριμένο τόπο. Οι δεκατέσσερις συνολικά άδειες δόθηκαν βάσει του ν. 2604 που ορίζει ότι δίδονται για  συγκεκριμένο χώρο. Και αν αρχίσει η μεταφορά των αδειών σε άλλα σημεία τότε δημιουργούμε σε ολόκληρη την Ελλάδα μια ανεξέλεγκτη κατάσταση. Σε περιοχές που για ειδικούς λόγους δημιουργήσαμε και δώσαμε τέτοιες άδειες…
      ΑΡΙΣΤΟΤΕΛΗΣ ΠΑΥΛΙΔΗΣ: Έδωσαν. 
      ΓΕΩΡΓΙΟΣ ΣΑΛΑΓΚΟΥΔΗΣ: Έδωσε η πολιτεία. Από τη στιγμή που έρχονται και ψηφίζονται οι νόμοι στη Βουλή είμαστε συνυπεύθυνοι έστω και αν καταψηφίζουμε.
      Επομένως δεν θα έπρεπε με κανένα τρόπο να μεταφερθεί το καζίνο.
      Επίσης υπάρχει μια αντιδικία. Μέσα στον Οκτώβριο εκδικάζεται η υπόθεση της διαφοράς τους στο ανώτατο δυνατό επίπεδο –νομίζω ότι είναι στον Άρειο Πάγο- και ενδεχόμενα να τελεσιδικήσει. Εν πάση περιπτώσει, ας περιμέναμε εκείνη την απόφαση για να μπορούσαμε να κάνουμε και μια καλύτερη είτε πρόταση είτε νομοθετική ρύθμιση ή κάποιο από τα μέρη που ενδεχομένως να εξασθενούσε να ήταν πιο ευεπίφορο στον επιδιωκόμενο συμβιβασμό. 
      Λέμε ότι θέλουμε οι εργαζόμενοι όσο το δυνατόν πιο γρήγορα να εργαστούν. Η διαδικασία της πιο γρήγορης ένταξης των εργαζομένων στην εργασία είναι να παραμείνει εκεί το καζίνο. Διότι αν θα λειτουργήσει εκτός περιοχής, τότε δίνεται προθεσμία οκτώ μηνών. Δηλαδή για άλλους οκτώ μήνες θα μείνουν εκτός εργασίας οι εργαζόμενοι. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μα, η τροπολογία δεν ισχύει πια.
      ΓΕΩΡΓΙΟΣ ΣΑΛΑΓΚΟΥΔΗΣ: Λέτε στην τροπολογία ότι δίδεται προθεσμία οκτώ μηνών για να λειτουργήσουν το καζίνο. Και είναι απαραίτητη αυτή η προθεσμία λόγω κατασκευής των εγκαταστάσεων. Εκτός και αν έχουν έτοιμο το χώρο, αλλά αυτό θα σήμαινε κάτι άλλο. Επομένως για άλλους οκτώ μήνες οι εργαζόμενοι θα ήταν άνεργοι ή θα ήταν σε επίσχεση εργασίας. 
      Για όλους αυτούς τους λόγους εμείς αντιδρούσαμε. Και αν ξανάρθει η τροπολογία, θα έχουμε τις ίδιες ενστάσεις. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τώρα υπάρχει συμφωνία.
      ΓΕΩΡΓΙΟΣ ΣΑΛΑΓΚΟΥΔΗΣ: Μας είπατε ότι βρίσκεται σε εξέλιξη το θέμα, ότι δεν υπάρχει συμφωνία.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, έχει κλείσει το θέμα. Εάν συμφωνούσατε με τη γενική ιδέα της τροπολογίας που απέσυρα, θα ερχόταν η νέα ρύθμιση. Και πήρα την απάντηση από τον κ. Παυλόπουλο ότι «όχι, αυτό θα είναι μεγάλη αλλαγή και παρακαλώ φέρτε την σε άλλο νομοσχέδιο». Τώρα πια η παλιά τροπολογία δεν έχει κανένα νόημα. Και είπαμε «εντάξει, θα φέρουμε ξανά τη νέα ρύθμιση με την συμφωνία που έχει υπογραφεί». 
      ΓΕΩΡΓΙΟΣ ΣΑΛΑΓΚΟΥΔΗΣ: Έχετε έτοιμη τροπολογία με τη συμφωνία;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μου την φέρνουν τώρα. Καταλαβαίνω ότι συμφωνείτε και σεις να φέρουμε σε μια άλλη τροπολογία τη σχετική συμφωνία.
      ΓΕΩΡΓΙΟΣ ΣΑΛΑΓΚΟΥΔΗΣ: Όταν θα δούμε πως θα έρθει η τροπολογία που θα περιλαμβάνει τη συμφωνία, τότε θα τοποθετηθούμε αναλόγως.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Η ελεύθερη αγορά και η σύγκρουση των μεγάλων συμφερόντων μας οδηγεί σε τέτοια διλήμματα. Αναγκάζεται ο Υπουργός να παίξει το ρόλο του τροχονόμου, του διαιτητή: Καταθέτει την τροπολογία, εκβιάζεται η μία πλευρά, κάνει ένα συμβιβασμό και την αποσύρει. Δεν ξέρω αν θα χαλάσει τώρα ο συμβιβασμός. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Υπεγράφη.
      ΑΝΤΩΝHΣ ΣΚΥΛΛΑΚΟΣ: Δεν ξέρω, κύριε Υπουργέ, τι ισχύ έχει αυτή η υπογραφή. 
      Εν πάση περιπτώσει, δεν είναι καλό για τη Βουλή να παίζει αυτό το ρόλο. Αυτό που προέχει είναι η εξασφάλιση των εργαζομένων. Εάν το καζίνο μεταφερθεί αλλού, οι εργαζόμενοι πάλι δεν είναι εξασφαλισμένοι όσον αφορά τις θέσεις εργασίας. Και τώρα με τη συμφωνία αυτή υπάρχει πάλι το ερώτημα το τι θα γίνει με τις θέσεις εργασίας. Υπέγραψαν οι εργοδότες, αλλά δεν ξέρω αν εξασφαλίζουν ότι θα περιλαμβάνονται όλοι οι εργαζόμενοι. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Περιλαμβάνονται όλοι οι εργαζόμενοι.
      ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, θα ήθελα να αποσυρθεί για να μην ανοίξουμε ιστορία μεταφοράς της έδρας του καζίνο αλλού, διότι τέτοιου είδους ανησυχία υπάρχει από τους εργαζόμενους του Καζίνο της Πάρνηθας και για το συγκεκριμένο καζίνο, διότι φημολογείται ότι υπάρχει περίπτωση να αλλάξει και η έδρα αυτού του καζίνο.
      ΠΡΟΕΔΡΕΥΩΝ (Παναγιώτης Σγουρίδης): Κύριε Μάνο, μου ζητήσατε το λόγο επί του Κανονισμού. 
      ΣΤΕΦΑΝΟΣ ΜΑΝΟΣ: Κύριε Πρόεδρε, σε αλλεπάλληλες ευκαιρίες έχουμε συμφωνήσει με τον κύριο Πρόεδρο της Βουλής, τον κ. Κακλαμάνη, ότι όταν παρίστανται Ανεξάρτητοι Βουλευτές, ένας εκ των Ανεξαρτήτων, ο πρώτος που θα το ζητήσει, μπορεί να μιλήσει και αυτός όταν είναι περιορισμένος ο αριθμός των ομιλητών. 
      Σας παρακαλώ λοιπόν να μου δώσετε το λόγο για δύο λεπτά.
      ΠΡΟΕΔΡΕΥΩΝ (Παναγιώτης Σγουρίδης): Κύριε Μάνο, έχετε λοιπόν το λόγο επί του Κανονισμού.
      ΣΤΕΦΑΝΟΣ ΜΑΝΟΣ: Άνθρωποι της νύχτας επισκέφτηκαν κέντρο και ζήτησαν από τον ιδιοκτήτη του να πληρώσει για να μην καταστρέψουν το κέντρο. Ο ιδιοκτήτης του μαγαζιού πλήρωσε. 
      Ο κύριος Υπουργός ζήτησε από τους διαχειριστές του Πόρτο Καρρά να πληρώσουν, διότι διαφορετικά θα τους διέλυε το ξενοδοχείο με μια τροπολογία. Και αυτοί πλήρωσαν. Θα ήθελα λοιπόν να αναφερθώ λίγο στα ποσά που πλήρωσαν. Απ’ ότι πληροφορούμε, κατέβαλαν 7,2 δισεκατομμύρια δραχμές για να αποκτήσουν μία άδεια για την οποία, αν δεν κάνω λάθος, είχε καταβληθεί ένα δισεκατομμύριο δραχμές. Από τα 7,2 δισεκατομμύρια  τα οποία εισπράττει εκείνος που είχε το καζίνο, θα εξοφλήσει τα 3 δισεκατομμύρια που είναι οι υποχρεώσεις που δημιουργήθηκαν από τότε που πήρε την άδεια, και θα του μείνουν άλλα 4 δισεκατομμύρια για να τα μοιράσει όπως εκείνος επιθυμεί. Αυτή είναι η ρύθμιση. Χάρη στην παρέμβαση της τροπολογίας που αποσύρατε, εκβιάστηκε το ξενοδοχείο να καταβάλει ένα ποσό για να παραμείνει σε λειτουργία. Μπροστά στον κίνδυνο για τη  ζωή προτίμησε να πληρώσει τα ποσά αυτά. Μπροστά σ’ αυτά τα γεγονότα η Βουλή σιωπά και σιωπά και ο κ. Σημίτης. 
      ΑΡΙΣΤΟΤΕΛΗΣ ΠΑΥΛΙΔΗΣ: Τώρα τα ακούμε αυτά, κύριε Μάνο. 
      ΣΤΕΦΑΝΟΣ ΜΑΝΟΣ: Επαναλαμβάνω ότι είναι απαράδεκτα πράγματα αυτά και δεν θα έπρεπε να έχουν γίνει ποτέ. 
      Επίσης, είπα στον κύριο Υπουργό και χθες ότι οι διαφορές μεταξύ ιδιωτών λύνονται στα δικαστήρια και όχι από τη Βουλή. Και αναφέρομαι στο γεγονός του εκβιασμού που έγινε με την τροπολογία.
      ΠΡΟΕΔΡΕΥΩΝ (Παναγιώτης Σγουρίδης): Θα ήθελα την ομόφωνη απόφαση του Τμήματος, επειδή υπάρχει μόνο ένας Βουλευτής από τη Χαλκιδική, να του δώσουμε το δικαίωμα να μιλήσει για ένα λεπτό, αλλά δεν θα ήθελα να ανοίξουμε «πληγή» και να αρχίσετε να ζητάτε και οι υπόλοιποι το λόγο. 
      ΑΡΙΣΤΟΤΕΛΗΣ ΠΑΥΛΙΔΗΣ: Σας παρακαλώ, κύριε Πρόεδρε, υπάρχει θέμα! 
      ΠΡΟΕΔΡΕΥΩΝ (Παναγιώτης Σγουρίδης): Δεν  υπάρχει θέμα, κύριε Παυλίδη. 
      Κύριε Φλωρίνη, σας δίνω το λόγο κατ’ εξαίρεση με ομόφωνη απόφαση του Τμήματος.
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε.
      Κατ’ αρχάς, χαίρομαι που άκουσα ότι επήλθε συμφωνία μεταξύ των δύο αντιδίκων. Αυτός ήταν και ο δικός μας στόχος. Έπρεπε να συμφωνήσουν και το καζίνο πρέπει να λειτουργήσει στο φυσικό του χώρο που είναι η περιοχή του Πόρτο Καρράς. Πρόκειται για μια περιοχή μοναδική στην Ευρώπη. 
      Φοβάμαι, κύριε Υπουργέ, ότι και με τη νέα ρύθμιση που γίνεται δεν διασφαλίζονται πλήρως οι εργαζόμενοι, για τους οποίους εμείς πρωτίστως δίνουμε συνεχείς αγώνες επί δύο χρόνια. 
      Θα ήθελα λοιπόν, στη νέα τροπολογία και στη νέα ρύθμιση που θα φέρετε να συμπεριληφθούν τα εξής για τη διασφάλιση των εργαζομένων: Επιβάλλεται στον νέο κάτοχο της άδειας καζίνο να απασχολήσει, όπως ακριβώς και στην περίπτωση μεταβολής προσώπου εργοδότη, το σύνολο του προσωπικού που απασχολούσε η Καζίνο «ΠΟΡΤΟ ΚΑΡΡΑΣ Α.Ε.» πριν τη διακοπή της λειτουργίας της, δηλαδή στις 9.10.2000. Επίσης, να περιλαμβάνεται και μία άλλη παράγραφος, η οποία θα διασφαλίζει τους κατοίκους της Χαλκιδικής.
      Έχασαν περιουσίες και ζωές. Έκλεισαν σπίτια. Σας παρακαλώ να βρείτε τρόπο να απαγορεύεται στους κατοίκους της Χαλκιδικής να μπαίνουν στο καζίνο, γιατί είχαμε πάρα πολλά κρούσματα. 
      ΑΡΙΣΤΟΤΕΛΗΣ ΠΑΥΛΙΔΗΣ: Να επανέλθει το παλαιό καθεστώς. 
      ΠΡΟΕΔΡΕΥΩΝ (Παναγιώτης Σγουρίδης): Να μη γράφονται οι διακοπές.
      ΑΘΗΝΑΙΟΣ ΦΛΩΡΙΝΗΣ: Αυτό είναι θέμα της Κυβέρνησης. Πρέπει να προστατεύσουμε τους κατοίκους της Χαλκιδικής. 
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΑΘΗΝΑΙΟΣ ΦΛΩΡΙΝΗΣ: Πάνω απ’ όλα πρέπει να διασφαλίσουμε τους εργαζομένου οι οποίοι όντως από μια γη επαγγελίας έχουν καταντήσει μετανάστες και στο εσωτερικό και στο εξωτερικό. 
      Σας ευχαριστώ, κύριε Πρόεδρε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μπορώ να μιλήσω, κύριε Πρόεδρε; 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για ένα λεπτό. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε. Άκουσα τον κ. Μάνο να υποστηρίζει ότι εδώ πέρα επιχειρήθηκε εκβιασμός και ότι αυτή είναι η λογική των νονών της νύχτας. 
      Επιτρέψτε μου, κύριε Μάνο, να πω ότι εσείς με τη θέση που πήρατε λειτουργήσατε ως ενδιαφερόμενος αποκλειστικά και μόνο για το συμφέρον του κεφαλαίου, της επιχείρησης. Στην καθομιλουμένη μπορεί να ειπωθεί ότι αυτή η συμπεριφορά είναι αντίστοιχη των νονών του κεφαλαίου, οι οποίοι επιδιώκουν αποκλειστικά και μόνο να ενδιαφερθούν για τους ανθρώπους, για τις επιχειρήσεις και για τα συμφέροντά τους. 
      Επειδή είμαι βέβαιος ότι δεν είναι έτσι, θα ήθελα να σας επισημάνω, όπως είπε και ο συνάδελφος από τη Χαλκιδική ότι το βασικό πρόβλημα όλων ημών που ασχοληθήκαμε με το θέμα ήταν πώς θα εξασφαλίσουμε τις θέσεις των εργαζομένων, για να υπάρχει λειτουργία και να στηριχθεί η ανάπτυξη της περιοχής. Αυτή, λοιπόν, την επιλογή δεν δέχομαι από κανέναν να την βάλει στη δική του κρησάρα, στα δικά του κριτήρια και να την ονομάσει όπως θέλει. Διότι είναι και έωλο και αντιφατικό και δεν στηρίζεται σε οιοδήποτε στοιχείο. 
      Επομένως, κύριε συνάδελφε, συμφωνώ μαζί σας. Υπάρχει ήδη η συμφωνία για εξασφάλιση των εργαζομένων αλλά, αν για οιονδήποτε λόγο χρειαστούμε να φέρουμε την τροπολογία στη Βουλή, να είστε βέβαιος ότι η εξασφάλιση των εργαζομένων θα είναι το πρώτο και βασικό θέμα. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 
      Υπάρχουν κάποιες εμπρόθεσμες τροπολογίες συναδέλφων Βουλευτών. Θέλει κάποιος να αναπτύξει την τροπολογία με γενικό αριθμό 1066 και ειδικό 53; Κανείς. 
      Θέλει κάποιος να αναπτύξει την τροπολογία με γενικό αριθμό 1072 και ειδικό 54; Κανείς. 
      Θέλει κάποιος να αναπτύξει την τροπολογία με γενικό αριθμό 1079 και ειδικό 56; Κανείς. 
      Θέλει κάποιος να αναπτύξει την τροπολογία με γενικό αριθμό 1085 και ειδικό 57; Κανείς. 
      Επομένως, κηρύσσεται περαιωμένη η συζήτηση και επί των τροπολογιών και εισερχόμαστε στην  ψήφιση του ακροτελεύτιου άρθρου, όπως τροποποιήθηκε από τον κύριο Υπουργό. 
      Ερωτάται το Τμήμα: Γίνεται δεκτό το ακροτελεύτιο άρθρο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό ομοφώνως. 
      Συνεπώς το νομοσχέδιο του Υπουργείου Ανάπτυξης: «Οργάνωση της αγοράς πετρελαιοειδών και άλλες διατάξεις» έγινε δεκτό επί της αρχής και επί των άρθρων κατά πλειοψηφία και αναβάλλεται η ψήφισή του στο σύνολο για μια άλλη συνεδρίαση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος  και ώρα 13.05΄, λύεται η συνεδρίαση για την Τρίτη 10 Σεπτεμβρίου 2002 και ώρα 18.30΄, με αντικείμενο εργασιών του Τμήματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα  διανεμηθεί.
      Ο   ΠΡΟΕΔΡΟΣ                               ΟΙ    ΓΡΑΜΜΑΤΕΙΣ
      



1
ΣΥΝΕΔΡΙΑΣΗ 5-9-2002   ΣΕΛ.

