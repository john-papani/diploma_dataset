
Παρασκευή 26 Ιανουαρίου 2001 
ΣΥΝΕΔΡΙΑΣΗ Θ'
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές, από το 8ο
Δημοτικό Σχολείο Αιγάλεω, το 4ο Δημοτικό Σχολείο Πεύκης, το Γυμνάσιο
Πόμποιας Ηρακλείου Κρήτης και το 2ο Λύκειο Παπάγου.
2. Ανακοινώνεται πρόταση του Προέδρου της Νέας Δημοκρατίας κ. Καραμανλή και των Βουλευτών του κόμματός του, προκειμένου να κινηθεί η
διαδικασία περί πρότασης κατηγορία κατά των μελών της Κυβέρνησης Δ. Ρέππα και Θ. Πάγκαλου.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Ανακοίνωση του δελτίου επικαίρων ερωτήσεων της Δευτέρας 29
Ιανουρίου 2001.
4. Συζήτηση επικαίρων ερωτήσεων:
α) Προς τον Πρωθυπουργό, σχετικά με τη μείωση του φορολογικού
συντελεστή στη φορολογία φυσικών προσώπων κλπ..
β) Προς τον Υπουργό Εθνικής Οικονομίας: i) σχετικά με τις προθέσεις
της Κυβέρνησης να μειώσει αναλογικά τις προσαυξήσεις για τις καθυστερημένες οφειλές προς το δημόσιο.
ii) σχετικά με την αναδιάρθρωση και τον εκσυγχρονισμό των Στατιστικών Υπηρεσιών κ.λπ..
γ) Προς τον Υπουργό Περιβάλλοντος, Χωροταξίας και Δημοσίων 'Εργων:
i) σχετικά με τις περιβαλλοντικές επιπτώσεις στο Θριάσιο Πεδίο από τη σχεδιαζόμενη επέκταση της ΠΕΤΡΟΛΑ Α.Ε., κλπ..
ii) σχετικά με την ολοκλήρωση και απόδοση στην κυκλοφορία της
παράκαμψης της Πάτρας, της Εθνικής Οδού Αθηνών-Πάτρας-Πύργου.
δ) Προς τον Υπουργό Γεωργίας, σχετικά με την αγορά σε μειωμένες τιμές της βαμβακοπαραγωγής που προέκυψε από μεταλλαγμένους σπόρους βαμβακιού κλπ..
5. Συζήτηση επερώτησης προς τον Υπουργό Εθνικής 'Αμυνας, σχετικά με τη χρήση βομβών και βλημάτων απεμπλουτισμένων ουρανίου στους πολέμους Βοσνίας, Κοσυφοπεδίου και άλλα μέρη της Σερβίας.
ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό
ΕΒΕΡΤ Μ.
ΣΗΜΙΤΗΣ Κ.
β) Προς τους Υπουργούς
ΑΛΕΥΡΑΣ Α.
ΑΡΓΥΡΗΣ Ε.
ΓΕΩΡΓΑΚΟΠΟΥΛΟΣ Δ.
ΔΡΥΣ Γ.
ΚΑΛΑΦΑΤΗΣ Α.
ΚΑΝΕΛΛΗ Λ.
ΚΕΔΙΚΟΓΛΟΥ Β.
ΠΑΤΑΚΗΣ Γ.
ΣΓΟΥΡΙΔΗΣ Π.
ΦΩΤΙΑΔΗΣ Α.
Β. Επί της επερωτήσεως:
ΑΚΡΙΒΑΚΗΣ Α.
ΓΚΑΤΖΗΣ Ν.
ΚΑΝΕΛΛΗ Λ.
ΚΟΛΟΖΩΦ Ο.
ΚΟΣΙΩΝΗΣ Π.
ΜΠΑΚΟΓΙΑΝΝΗ Θ.
ΣΚΥΛΛΑΚΟΣ Α.
ΤΣΟΧΑΤΖΟΠΟΥΛΟΣ Α.
ΧΟΥΡΜΟΥΖΙΑΔΗΣ Γ.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ Θ'
Παρασκευή 26 Ιανουαρίου 2001
---------------------
Αθήνα, σήμερα στις 26 Ιανουαρίου 2001, ημέρα Παρασκευή και ώρα 10.58' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ανδρέα Λοβέρδο, Βουλευτή Β'
Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω
την τιμή να σας ανακοινώσω το δελτίο των επικαίρων ερωτήσεων της Δευτέρας 29 Ιανουαρίου 2001.
Α.ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής)
1. Η με αριθμό 526/24.1.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Δημόσιας Τάξης, σχετικώς με τη λήψη των αναγκαίων μέτρων για τον περιορισμό των τροχαίων ατυχημάτων.
2. Η με αριθμό 523/24.1.2001 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Υγείας και Πρόνοιας, σχετικώς με την επίλυση των λειτουργικών προβλημάτων του Εθνικού Κέντρου 'Αμεσης Βοήθειας (ΕΚΑΒ).
3. Η με αριθμό 527/24.1.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον
Υπουργό Περιβάλλοντος, Χωροταξίας και Δημοσίων 'Εργων, σχετικώς με τον καθορισμό των συντελεστών δόμησης στην πόλη της Ναυπάκτου.
Β.ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής)
1. Η με αριθμό 525/24.1.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Οικονομικών, σχετικώς με τις αντικειμενικές αξίες των ακινήτων στην 'Υδρα.
2. Η με αριθμό 529/24.1.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με την έγκριση του Υπουργείου για την έκδοση και διανομή των πολλαπλών βιβλίων κλπ.
3. Η με αριθμό 518/24.1.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία ιδιωτικών εταιρειών "παροχής προσωρινής εργασίας" κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η ερώτηση του κ. Σγουρίδη προς τον κ. Φωτιάδη θα συζητηθεί κατόπιν.
Θα συζητηθεί η δεύτερη με αριθμό 516/21/23.1.2001 επίκαιρη ερώτηση
του Βουλευτή της Νέας Δημοκρατίας κ. Μιλτιάδη 'Εβερτ προς τον κύριο Πρωθυπουργό, σχετικώς με τη μείωση του φορολογικού συντελεστή στη φορολογία φυσικών προσώπων κλπ.
Η επίκαιρη ερώτηση του κ. 'Εβερτ έχει ως εξής:
"Η Κυβέρνηση κατά τη συζήτηση του προϋπολογισμού του 2001 στη Βουλή παρουσίασε και διαφήμισε τις προθέσεις της για τη φορολογική ελάφρυνση των Ελλήνων φορολογουμένων από το έτος 2000.
Στις σελίδες 35 και 37 της εισηγητικής έκθεσης του προϋπολογισμού του 2001 αναφέρεται ότι: Μειώνεται ο ανώτατος συντελεστής φορολόγησης των φυσικών προσώπων στο 42,5% και 40% για τα εισοδήματα του 2000 και του 2001 αντίστοιχα έναντι 45% που ισχύει σήμερα και μειώνεται ο συντελεστής φορολόγησης των κερδών των μη εισηγμένων στο χρηματιστήριο ανωνύμων
εταιρειών στο 37,5% και 35% για τα εισοδήματα του 2000 και 2001 αντίστοιχα έναντι 40% που ισχύει.
Η Κυβέρνηση όμως ακολουθώντας για μια ακόμη φορά την πολιτική της
φορολογικής σας συνέπειας και εμπαιγμού είπε ψέματα στη Βουλή.
Στο φορολογικό νόμο 2873 στα άρθρα 3, 6 και 50, που δημοσιεύτηκε στις 28.12.2000 δηλαδή έξι μέρες μετά την ψήφιση του προϋπολογισμού προβλέπεται ότι οι μειώσεις αυτές θα ισχύσουν από το 2001 και 2002 αντίστοιχα και όχι από το 2000 όπως αναφέρεται στην εισηγητική έκθεση του προϋπολογισμού.
Αυτή η απαράδεκτη συμπεριφορά της Κυβέρνησης δημιουργεί τεράστιο θέμα ηθικής τάξης.
Ο Πρωθυπουργός καλείται να απαντήσει σ' αυτό το σοβαρότατο αυτό θέμα και έχει την ηθική υποχρέωση να προβεί σε διόρθωση της ημερομηνίας ισχύος των φορολογικών ελαφρύνσεων. 'Εχει την ευκαιρία εν όψει της συζήτησης του φορολογικού νομοσχεδίου που κατατέθηκε στη Βουλή.
Εάν δεν το πράξει ο Πρωθυπουργός οφείλει να εξηγήσει στη Βουλή αλλά
και στον 'Ελληνα φορολογούμενο γιατί η Κυβέρνησή του εξαπάτησε τον ελληνικό λαό και να ζητήσει συγγνώμη για την ασυνέπεια και τα ψεύδη".
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, τον Οκτώβριο του 2000 ο Υπουργός Εθνικής Οικονομίας έκανε μία συνέντευξη στην οποία παρουσίασε, σύμφωνα με τα όσα είχαμε δηλώσει προ καιρού, ποιες θα είναι οι φορολογικές ρυθμίσεις για τα επόμενα χρόνια. 
ΜΙΛΤΙΑΔΗΣ ΕΒΕΡΤ: Πού την έδωσε;
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Στο Υπουργείο Εθνικής Οικονομίας.
Στη συνέντευξη αυτή είπε ότι οι φορολογικές ελαφρύνσεις θα ισχύουν
για το 2001 και το 2002. Η συνέντευξη αυτή αναδημοσιεύτηκε σε όλο τον Τύπο και ήταν φανερό και από τη συνέντευξη και την αναδημοσίευσή της σε όλο τον Τύπο ότι τα μέτρα θα ισχύσουν για τις αμοιβές του 2001 που θα δηλωθούν στην εφορία το 2002 κ.ο.κ.
Μετά από αυτήν τη συνέντευξη έγινε το φορολογικό νομοσχέδιο, το οποίο κατετέθη στη Βουλή και στο οποίο ίσχυσε ακριβώς αυτό το οποίο είπε ο Υπουργός της Εθνικής Οικονομίας, ότι δηλαδή τα μέτρα θα ισχύσουν για τα εισοδήματα του 2001. Μετά το φορολογικό νομοσχέδιο κατετέθη ο προϋπολογισμός και στην εισηγητική του έκθεση υπήρχε ένα τυπογραφικό λάθος, όπου αντί να αναφέρεται το 2001 αναφέρεται το 2000.
'Ολη όμως η συζήτηση που ακολούθησε για το φορολογικό νομοσχέδιο
έγινε με βάση αυτό που περιείχε το νομοσχέδιο, δηλαδή τα έτη 2001-2002. Και μετά, η συζήτηση για τον προϋπολογισμό -και μπορώ να αναφέρω πολλούς συναδέλφους που μίλησαν- έγινε όλη με βάση τη ρύθμιση για το 2001-2002. 
ΜΙΛΤΙΑΔΗΣ ΕΒΕΡΤ: Τα Πρακτικά, κύριε Πρόεδρε!
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Να τα κοιτάξετε,
κύριε 'Εβερτ.
ΜΙΛΤΙΑΔΗΣ ΕΒΕΡΤ: Τα διάβασα με προσοχή!
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κανείς δεν αναφέρθηκε στο τυπογραφικό λάθος της εισηγητικής έκθεσης του προϋπολογισμού.
Μετά από μήνες οι συνεργάτες του κ. 'Εβερτ ανακάλυψαν προφανώς ότι υπάρχει αυτό το τυπογραφικό λάθος στην εισηγητική έκθεση και προσπαθούν να δημιουργήσουν ένα θέμα ότι δήθεν η Κυβέρνηση εξαπατά. Απλώς όταν βλέπουν δεν διαβάζουν σωστά και δεν σκέπτονται σωστά.
Θα έλεγα επίσης ότι η ώρα του Πρωθυπουργού είναι μία ώρα στην οποία πρέπει να θέτουμε κάποια βασικά θέματα, να αναφέρεται ο Πρωθυπουργός σε κάποιες σημαντικότερες εξελίξεις και να μη συζητάμε για τυπογραφικά λάθη της εισηγητικής έκθεσης του προϋπολογισμού. 'Ολη αυτή η διαδικασία ευτελίζει το Κοινοβούλιο και λυπάμαι πολύ που ο κ. 'Εβερτ έθεσε τέτοια επίκαιρη ερώτηση.
ΠΡΟΕΔΡΟΣ (Απόστολος Κακλαμάνης): Ο κ. 'Εβερτ έχει το λόγο.
ΜΙΛΤΙΑΔΗΣ ΕΒΕΡΤ: Κύριε Πρόεδρε, θα συνιστούσα στον κύριο Πρωθυπουργό να αφήσει τις παρατηρήσεις προς τους συναδέλφους, οι οποίοι ασκούν με βάση τον Κανονισμό τα δικαιώματά τους και να προβαίνει σε παρατηρήσεις προς τους συνεργάτες του.
Κύριε Πρόεδρε, είναι δεδομένο ότι επί πέντε μέρες συζητούσαμε τον
προϋπολογισμό. Διάβασα με πάρα πολύ προσοχή όλες τις ομιλίες των Υπουργών. Πουθενά, σε καμία ομιλία δεν αναφέρεται περί τυπογραφικού λάθους. 'Ολη η συζήτηση έγινε με βάση την εισηγητική έκθεση του
προϋπολογισμού, που εν πάση περιπτώσει, είναι ένα από τα ύψιστα νομοθετικά έργα της Βουλής.
Η εντύπωση η οποία είχε μείνει σε όλο τον ελληνικό λαό, αλλά και σε εμάς που ήμασταν εδώ στη συζήτηση, ήταν ότι οι φορολογικές απαλλαγές και η μείωση των φορολογικών συντελεστών θα ισχύσει για το 2000-2001. Στη συνέχεια δημοσιεύεται ο νόμος και διαπιστώνουμε ότι η Κυβέρνηση ανακάλεσε τις υποσχέσεις της και τις δηλώσεις, οι οποίες είχαν γίνει κατά τη συζήτηση του προϋπολογισμού.
Ο Πρωθυπουργός ευρισκόμενος σε δύσκολη θέση αντί να απαντήσει ευθέως για το ατόπημα το οποίο έγινε να εξαπατήσει ο ίδιος και οι Υπουργοί του τους Βουλευτές, όλη τη Βουλή και τον ελληνικό λαό, θέλει και τα ρέστα. Ε, τέτοια ρέστα δεν πρόκειται να σας τα δώσουμε! Είστε υπόλογος, είστε υπεύθυνος, γιατί είπατε ψέματα στον ελληνικό λαό κατά τη συζήτηση του προϋπολογισμού.
Και καλό είναι με το νομοσχέδιο που φέρατε να επανορθώσετε το σφάλμα και το ατόπημα που κάνατε. Με τέτοια τερτίπια, με τέτοια κόλπα δεν πρόκειται να εξαπατάτε επ' άπειρον τον ελληνικό λαό.
Καταθέτω στα Πρακτικά τις αντίστοιχες σελίδες.
(Στο σημείο αυτό ο κ. 'Εβερτ καταθέτει για τα Πρακτικά τις προαναφερθείσες σελίδες οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριοι συνάδελφοι, θέλω να επαναλάβω ότι, όπως κάνει αυτή η Κυβέρνηση και στα περασμένα χρόνια, το φορολογικό νομοσχέδιο, το οποίο προβλέπει τη αλλαγή των συντελεστών ψηφίστηκε πριν από τον προϋπολογισμό.
ΜΙΛΤΙΑΔΗΣ ΕΒΕΡΤ: Προηγήθηκε.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Ηταν σαφές. Ο προϋπολογισμός συντάχθηκε με βάση τα δεδομένα του φορολογικού νόμου. 'Ηταν επομένως επίσης σαφές στον προϋπολογισμό ότι ισχύει η αλλαγή από το 2001 και το 2002. Μόνο κάποιος κακόπιστος, ή κάποιος που δεν σκέφτεται, ή κάποιος που κοιτάζει στους αριθμούς και δεν καταλαβαίνει μπορεί να ισχυριστεί ότι υπάρχει κάποια προσπάθεια εξαπάτησης της κοινής γνώμης. 
ΜΙΛΤΙΑΔΗΣ ΕΒΕΡΤ: Κύριε Πρωθυπουργέ...
ΠΡΟΕΔΡΟΣ (Απόστολος Κακλαμάνης): Κύριε 'Εβερτ μην διακόπτετε. Να μη
γράφεται καμία διακοπή.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εγώ, κυρίες και κύριοι συνάδελφοι, θα ήθελα να τονίσω δύο πράγματα με αφορμή αυτήν την ερώτηση:
Το ένα θέμα είναι το θέμα της αλλαγής της φορολογικής νομοθεσίας. 
Εμείς θα συνεχίσουμε αυτήν την πορεία, που έχουμε ξεκινήσει, με την πρόοδο της οικονομίας για τη μείωση των φορολογικών συντελεστών, γιατί πιστεύουμε ότι αυτό θα είναι ένα κίνητρο και για περισσότερη οικονομική δραστηριότητα και επίσης ένα κίνητρο για να βοηθήσει εκείνους ιδίως που έχουν χαμηλότερους μισθούς και χαμηλότερα εισοδήματα με την αύξηση του αφορολογήτου ορίου.
Το δεύτερο που επιδιώκουμε να κάνουμε -και το έχω ήδη δηλώσει- είναι να κάνουμε μια μεγάλη μεταρρύθμιση της φορολογικής νομοθεσίας. Η φορολογική νομοθεσία, όπως είναι σήμερα, έχει τη ρίζα της στη δεκαετία του 1950. Χρειάζεται να καθιερώσουμε ή να ρυθμίσουμε πάλι το όλο σύστημα με τρόπο διαφανή, με τρόπο κοινωνικά δίκαιο. Και έχουμε ξεκινήσει την προεργασία και ελπίζουμε ότι μέσα στο 2003 θα μπορέσουμε να δώσουμε μορφή στο νέο φορολογικό σύστημα.
Και τέλος, θέλω να αναφέρω ότι όσον αφορά τα θέματα κοινωνικής δικαιοσύνης, δεν έχει παρά να δει κανένας αν αυξήθηκαν ή μειώθηκαν οι εισφορές των εμμέσων φόρων στις γενικές φορολογικές εισπράξεις. Οι έμμεσοι φόροι προσφέρουν λιγότερα τώρα από ό,τι προηγούμενα. Προσφέρουν περισσότερα στις φορολογικές εισπράξεις οι άμεσοι φόροι, η φορολογία εισοδήματος. Και αυτός είναι ένας δείκτης κοινωνικής δικαιοσύνης. 'Οπως δείκτης κοινωνικής δικαιοσύνης είναι ότι οι εισπράξεις φόρων από τα κέρδη των εταιρειών έχουν αυξηθεί θεαματικά τα τελευταία χρόνια.
Η πολιτική μας είναι η πολιτική αυτή, η οποία εκφράζει και ανταποκρίνεται στα συμφέροντα του ελληνικού λαού.

(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην
έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, τριάντα εννέα μαθητές και μαθήτριες και δύο συνοδοί -δάσκαλοι από το 8ο Δημοτικό Σχολείο Αιγάλεω.
Η Βουλή τους καλωσορίζει.
(Χειροκροτήματα από όλες τις πτέρυγες)
Πρώτη είναι η με αριθμό 522/24.1.2001 επίκαιρη ερώτηση του Βουλευτή

του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Εθνικής Οικονομίας, σχετικώς με τις προθέσεις της Κυβέρνησης να μειώσει αναλογικά τις προσαυξήσεις για τις καθυστερημένες οφειλές προς το δημόσιο.
Η επίκαιρη ερώτηση του κ. Σγουρίδη έχει ως εξής:
"Η μείωση των επιτοκίων το τελευταίο διάστημα επιτρέπει στην Ελλάδα
να κινηθεί με άνεση στον οικονομικό τομέα, αφού οι ευεργετικές επιπτώσεις της βοηθούν στην συρρίκνωση του πληθωρισμού και τη συνέχιση της
ευρωπαϊκής ολοκλήρωσης της χώρας μας.
Δυστυχώς, όμως, παρά την μείωση των επιτοκίων, οι προσαυξήσεις για

τις οφειλές προς το δημόσιο παραμένουν σταθερές, δηλαδή 2,5% μηνιαίως. Αυτό πρακτικά σημαίνει ότι για τις καθυστερούμενες οφειλές προς το δημόσιο ισχύει η ετήσια προσαύξηση περίπου της τάξεως 30%. Είναι οξύμωρο και παραπέμπει σε παλαιότερες εποχές, όπου το κράτος έπαιζε ρόλο αφέντη και όχι αρωγού.
Ερωτάται ο κύριος Υπουργός να απαντήσει αν είναι στις προθέσεις της Κυβέρνησης να μειώσει αναλογικά τις προσαυξήσεις για τις καθυστερημένες οφειλές προς το ελληνικό δημόσιο, ακολουθώντας έτσι και πρακτικά μια πιο κοινωνική οικονομική πολιτική. Αυτό θα βοηθούσε και στην αύξηση της επιχειρηματικής δραστηριότητας, που τελευταία παρουσιάζει μείωση".

Ο Υφυπουργός Οικονομικών κ. Απόστολος Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, η προσαύξηση δεν αποτελεί επιτόκιο για το ελληνικό δημόσιο, γιατί το ελληνικό δημόσιο δεν δανείζει στους οφειλέτες του. Αποτελεί κύρωση, ποινή για τη μη εκπλήρωση φορολογικών υποχρεώσεων. 'Ετσι, λοιπόν, θα έλεγα ότι δεν μπορεί να συγκρίνεται με τα επιτόκια των τραπεζών, ούτε μπορεί τελικώς να είναι ανταγωνιστική αυτή η ποινή των επιτοκίων των τραπεζών. Για τον απλούστατο λόγο, θα προτιμάει ο φορολογούμενος οφειλέτης να μην εξοφλεί τις υποχρεώσεις του προς το δημόσιο, αντί να καταφεύγει στην τράπεζα και να δανείζεται με το τρέχον επιτόκιο.
'Ετσι, λοιπόν, θα έλεγα ότι πρακτικά αλλά και σε επίπεδο αρχών δεν
μπορεί να συμβαδίζει το επιτόκιο των τραπεζών με τα πρόστιμα, τα οποία επιβάλλει το Υπουργείο Οικονομικών για τη μη έγκαιρη συμμόρφωση των φορολογουμένων. Παρά ταύτα, το Υπουργείο Οικονομικών συνεπές ακριβώς στη λογική, την οποία θέσατε, κύριε συνάδελφε, ότι δηλαδή τελικώς η πτώση του πληθωρισμού οδήγησε στην πτώση των επιτοκίων, προχώρησε ήδη πριν από την 1-10-1999 στη μείωση του προστίμου από 2% σε 1,5%. Επομένως, η προσαύξηση σήμερα για εκπρόθεσμα χρέη ανέρχεται σε 1,5% μηνιαίως, 18% ετησίως. 
Πρέπει να πω ότι πρέπει να καλλιεργήσουμε συνείδηση φορολογική στους
'Ελληνες φορολογούμενους, γιατί αυτό αποτελεί και κοινωνική δικαιοσύνη, του να εξοφλούν οι φορολογούμενοι τις υποχρεώσεις τους στις οικονομικές υπηρεσίες. Δυστυχώς, τα στοιχεία τα οποία διαθέτουμε μέχρι σήμερα δείχνουν ότι χίλιοι πεντακόσιοι περίπου 'Ελληνες φορολογούμενοι πολίτες οφείλουν στο ελληνικό δημόσιο 1,2 τρισεκατομμύρια δραχμές. Πιστεύω ότι οποιαδήποτε πολιτική, η οποία οδηγεί στην αντίθετη κατεύθυνση, δηλαδή στην αποθάρρυνση των οφειλετών να πληρώσουν τις οφειλές τους, θα ήταν προς λάθος κατεύθυνση. 'Ετσι, λοιπόν, θα έλεγα ότι αυτό το οποίο πρέπει να συστήσουμε στους οφειλέτες είναι να πληρώσουν.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Δώσαμε για πρώτη φορά φέτος τη δυνατότητα με απόφαση του διοικητή της Τραπέζης της Ελλάδος να δανείζονται οι φορολογούμενοι οφειλέτες στο δημόσιο για την εκπλήρωση οικονομικών υποχρεώσεων. Μπορούν, δηλαδή, να συνάψουν δάνειο με τις τράπεζες και να πληρώσουν με δίγραμμες επιταγές τα χρέη τους προς το δημόσιο και βέβαια να ωφεληθούν -αυτό το οποίο είπατε πολύ ορθά- από τα χαμηλά τραπεζικά επιτόκια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σγουρίδης έχει το λόγο. ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Υπουργέ,
ευχαριστώ για τις πληροφορίες τις οποίες μου δώσατε, αλλά θέλω και πάλι να τονίσω ότι αυτοί που χρωστάνε στο δημόσιο και στον ευρύτερο δημόσιο τομέα δεν είναι εγκληματίες. Ατύχησαν είτε από κακούς υπολογισμούς είτε γιατί τους έτυχαν δυσκολίες στη ζωή.
Το κράτος σ'αυτές τις περιπτώσεις πρέπει να τους σταθεί αρωγός,
πρέπει να τους βοηθήσει, πρέπει να μην είναι αδιάφορος αφέντης, πρέπει να τους συνδράμει και όχι να τους καταστρέψει.
Οι προσαυξήσεις που πηγαίνουν σε χρέη προς το δημόσιο πολλαπλασιάζουν το χρέος ιλιγγιωδώς κι όχι μόνο στο δημόσιο τομέα, αλλά και στον ευρύτερο δημόσιο τομέα. Παρά το ότι αναλύσατε για ποιο λόγο γίνεται, εγώ πιστεύω ότι αυτοί που σας συμβουλεύουν ότι μ'αυτόν τον τρόπο θα μειωθούν τα έσοδα του δημοσίου και ότι θα οδηγηθούμε σε μια κατεύθυνση που ο πολίτης θα προτιμά να μην πληρώνει τα χρέη του προς το δημόσιο ή τον ευρύτερο δημόσιο τομέα γιατί θα τα χρησιμοποιεί κάπου αλλού, κάνουν λάθος. Το κράτος δεν θα πρέπει να σκέπτεται ούτε κουτοπόνηρα ούτε υστερόβουλα. Το κράτος πρέπει να είναι συνειδητά ένα κράτος δικαίου.
Πιστεύω ότι οι προσαυξήσεις, παρά το ότι τις μειώσατε κατά 0,5%, δηλαδή από 2% τις κάνατε 1,5%, είναι πάρα πολύ υψηλές. Τους δώσατε το δικαίωμα να δανείζονται από τις τράπεζες και να πληρώνουν τα χρέη τους με δίγραμμες επιταγές. Νομίζετε ότι θα βρεθούν τράπεζες που θα δανείσουν κάποιους, οι οποίοι βρίσκονται χρεωμένοι στο δημόσιο, όταν δεν μπορούν να πληρώσουν τους φόρους;
Αυτό είναι μέτρο απλώς για τα μάτια του κόσμου. Θα ήθελα να σας πω
και το εξής: Οι τράπεζες είναι αυτές που κατέστρεψαν την επιχειρηματικότητα στην Ελλάδα. Διότι αν ήταν τράπεζες που σκεφτόταν όπως σκέφτονται οι τράπεζες στην υπόλοιπη Ευρώπη θα μπορούσε η επιχειρηματικότητα στην Ελλάδα να ήταν πολύ ψηλά. Αλλά όταν δουν κάποιον ο οποίος έχει κάποια ακίνητα, προτιμούν να καταστραφούν τα ακίνητά του, να καταστρέψουν και τον ίδιο, παρά να υπάρξει επιχειρηματικότητα στην Ελλάδα.
'Αρα σε αυτές τις τράπεζες και με αυτήν τη λογική δεν νομίζω ότι μπορούμε να στραφούμε για να μπορέσουμε να μειώσουμε τα χρέη αυτών προς το δημόσιο και στον ευρύτερο δημόσιο τομέα.
Φροντίστε να κατεβεί αυτή η προσαύξηση, αυτό το πρόστιμο σε πολύ χαμηλότερα επίπεδα γιατί έτσι θα βοηθήσετε όχι μόνο τον 'Ελληνα πολίτη, -όχι αυτούς τους πεντακόσιους που χρωστάνε αυτοί ξέρουμε ποιοι είναιαλλά τους υπόλοιπους 'Ελληνες πολίτες. Αυτούς να κοιτάξτε.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Φωτιάδης έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, να
επαναλάβω ότι δεν είναι επιτόκιο η επιβάρυνση αυτή, είναι πρόστιμο.
Η μη εμπρόθεσμη καταβολή των φόρων αποτελεί πλήν των άλλων και
ποινικό αδίκημα. Δεν μπορεί τελικώς να είναι το πρόστιμο κατώτερο του τραπεζικού επιτοκίου γιατί αν σήμερα υπάρχουν εν τέλη εννιακόσιοι ενενήντα χιλιάδες οφειλέτες ληξιπρόθεσμων χρεών στο δημόσιο, τότε δεν θα πληρώνει κανένας απολύτως. Θα προτιμάει αντί να πηγαίνει στην τράπεζα να δανείζεται με 12% ή 13% που είναι σήμερα και σε ορισμένες τράπεζες φθηνότερα, να μην πληρώνει τους φόρους και να κάνει οιονεί δανεισμό από τις οφειλές του στο δημόσιο.
Επομένως πιστεύω ότι η χειρονομία η οποία έγινε από την 1.10.1999, με απόφαση του Υφυπουργού κ. Δρυ τότε, ήταν πραγματικά μια γενναία απόφαση, η οποία οδήγησε στην εξόφληση πολλών χρεών.
Ποιο είναι το βασικότερο απ' όλα; 'Οτι δεν υπάρχει ανατοκισμός, όπως αφήσατε να εννοηθεί ότι πολλαπλασιάζεται το χρέος. Δεν είναι αυτό που συμβαίνει στις τράπεζες, που υπάρχει δηλαδή ανατοκισμός, κλείσιμο ανά εξάμηνο. Επί του αρχικού χρέους μπαίνει το 1,5% και μάλιστα μέχρι ανώτατο όριο 300%, που σημαίνει ότι επί δεκαεπτά χρόνια δεν θα έχει πληρώσει ούτε μια δραχμή κάποιος οφειλέτης. Μιλούμε, δηλαδή, για ακραίες περιπτώσεις. 
'Οσον αφορά δε τις τράπεζες σας πληροφορώ ότι υπάρχουν δεκάδες
χιλιάδες οφειλέτες του δημοσίου οι οποίοι έκαναν χρήση αυτής της δυνατότητας, έλαβαν το δάνειο που ο Διοικητής της Τράπεζας Ελλάδας επέτρεψε με την απόφασή του να κάνουν και διευκολύνθηκαν στις συναλλαγές τους.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το 1,5% ανατοκίζεται ανά μήνα.
ΠΡΟΕΔΡΕΥΩΝ (Κωνσταντίνος Γείτονας): Κύριε Γεωργακόπουλε, δεν έχετε το λόγο και το γνωρίζετε πολύ καλά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, δεν είναι έτσι. ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώθηκε η
συζήτηση.
Τρίτη είναι η με αριθμό 519/24-1-2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τις περιβαλλοντικές επιπτώσεις στο Θριάσιο Πεδίο από την σχεδιαζόμενη επέκταση της "ΠΕΤΡΟΛΑ Α.Ε." κλπ.
Η επίκαιρη ερώτηση της κ. Κανέλλη έχει ως εξής:
"Η απόφαση της Κυβέρνησης να προχωρήσει στην υπογραφή της προέγκρισης χωροθέτησης της σχεδιαζόμενης γιγάντωσης της "ΠΕΤΡΟΛΑ" κατά παρέκκλιση του π.δ. 84/84, έχει πυροδοτήσει πολλές και έντονες αντιδράσεις από το λαό και τους μαζικούς φορείς του Θριασίου.
Για μια ακόμη φορά επισημαίνουμε ότι η πράξη αυτή της Κυβέρνησης δίνει το "πράσινο φως" ώστε η "ΠΕΤΡΟΛΑ" να προχωρήσει σ' αυτό το έγκλημα σε βάρος της ζωής και της υγείας χιλιάδων κατοίκων τόσο της περιοχής όσο και ευρύτερα. Ενδεικτικό του τι θα γίνει είναι η πρακτική που ακολουθήθηκε για την επέκταση και τον εκσυγχρονισμό των Ελληνικών Διϋλιστηρίων Ασπροπύργου (σήμερα ΕΛ.ΠΕ.) μετά την ανάλογη προέγκριση χωροθέτησης.
Ερωτάται ο κύριος Υπουργός:
Αν έστω και την ύστατη αυτή ώρα η Κυβέρνηση θα ανακαλέσει την απόφαση της και θα αποτρέψει τα σχέδια γιγάντωσης της "ΠΕΤΡΟΛΑ" που βάζουν σε ακόμα μεγαλύτερο κίνδυνο το περιβάλλον και την ασφάλεια της περιοχής του Θριασίου.
Αν θα κάνει επιτέλους αποδεκτό το καθολικό αίτημα των κατοίκων και των μαζικών φορέων της περιοχής να θεωρηθεί περιβαλλοντικά κορεσμένο το Θριάσιο."
Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θέλω να διευκρινίσω ορισμένα θέματα σε σχέση με τη διαδικασία, τι γίνεται, δηλαδή, σήμερα.

Η υπό έκδοση, λοιπόν, κοινή υπουργική απόφαση, δεν είναι άδεια
λειτουργίας, αλλά δίνει τη δυνατότητα στο Υπουργείο Ανάπτυξης να δώσει κατά παρέκκλιση του προεδρικού διατάγματος 84/84 άλλη εγκατάσταση. 
Αυτό σημαίνει ότι αφού γίνει αυτή η κοινή υπουργική απόφαση,

ακολούθως θα υπάρξουν τεκμηριωμένες και οριστικές μελέτες, εκτός από τις επενδυτικές και περιβαλλοντικές μελέτες για την ασφάλεια και την επικινδυνότητα της επιχείρησης και της επένδυσης, για να ακολουθήσουν οι πιθανολογούμενες άδειες εγκατάστασης. Βεβαίως υπάρχει δικαιολογημένη ανησυχία των κατοίκων και των φορέων και αυτό το κατανοώ, καθώς τέτοιου είδους παρεμβάσεις και επενδύσεις πάντα εμπεριέχουν το στοιχείο της ανησυχίας.
Περαιτέρω πρέπει να γνωρίζουμε ότι υπάρχει κοινοτική νομοθεσία. Είναι οι οδηγίες 9312 και 9870, που καθορίζουν πως είναι υποχρεωτική η παραγωγή καθαρότερων προϊόντων στα πετρελαιοειδή. Επίσης υπάρχει ήδη η τεχνική έκθεση του ΥΠΕΧΩΔΕ, η οποία έχει εγκριθεί από το ΥΠΕΧΩΔΕ, που ανταποκρίνεται θετικά σχετικά με τη μελέτη των περιβαλλοντικών επιπτώσεων και την προκαταρκτική μελέτη ασφαλείας.
Σε σχέση με την επένδυση, ποια είναι τα χαρακτηριστικά της; Είναι επτακόσια εκατομμύρια δολάρια, είναι μία από τις μεγαλύτερες επενδύσεις που πρόκειται να γίνουν στη χώρα μας. Επίσης, παρόμοιες παρεμβάσεις γίνονται και στα άλλα κράτη-μέλη της Ευρωπαϊκής 'Ενωσης, καθ' όσον πρέπει ακριβώς να εναρμονιστούν τέτοιου είδους επιχειρήσεις με τη νέα κοινοτική νομοθεσία.
Πρέπει να τονίσουμε -και αυτό είναι πάρα πολύ σημαντικό- ότι η διϋλιστική ικανότητα της "ΠΕΤΡΟΛΑ" δεν αυξάνεται. Παραμένει στα εκατό χιλιάδες βαρέλια αργού ημερησίως. Επίσης, μέσα από τον εκσυγχρονισμό του τεχνολογικού εξοπλισμού και την αναδιάρθρωση της παραγωγικής διαδικασίας γίνεται η αξιοποίηση των σύγχρονων τεχνολογικών επιτευγμάτων, που θα βοηθήσουν και στην ανακούφιση της περιβαλλοντικής επιβάρυνσης.

Επίσης, πρέπει να πούμε πως υπάρχει ποιοτική αναβάθμιση των προϊόντων, άρα θα έχουμε περισσότερη ανταγωνιστικότητα στην ελληνική οικονομία. Θα αναβαθμιστεί το τοπικό περιβάλλον, επειδή ακριβώς θα υπάρχει ο εκσυγχρονισμός. Πιστεύουμε ότι θα αναβαθμιστεί και το περιβάλλον γενικότερα στη χώρα μας, καθ' όσον κυρίως τα αυτοκίνητα θα έχουν τη δυνατότητα να χρησιμοποιούν καθαρότερα προϊόντα. Διασφαλίζονται
επίσης οι υπάρχουσες θέσεις εργασίας και δημιουργούνται νέες.
(Στο σημείο αυτό κτυπάει το κουδούνι λήξης του χρόνου ομιλίας του
κυρίου Βουλευτή)
Θα συνεχίσω στη δευτερολογία μου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Ειλικρινά λυπούμαι, γιατί ακόμα και σήμερα εδώ μέσα η Κυβέρνηση ψεύδεται για το ζήτημα της "ΠΕΤΡΟΛΑ". Είναι ενδεικτικό ότι καλείτε τους ανησυχούντες σε πάνδημο επίπεδο κατοίκους της περιοχής και τους φορείς μία εβδομάδα πριν από την ανακοίνωση της παρέκκλισης. Τι είδους διάλογος είναι αυτός; Μία εβδομάδα πριν ανοίγετε διάλογο με τους κατοίκους, ενώ γνωρίζετε ότι ο ξεσηκωμός είναι πάνδημος. Την προηγούμενη φορά που κάναμε εδώ την ερώτηση για την "ΠΕΤΡΟΛΑ", η απάντηση ήταν η βιωσιμότητα της επιχείρησης, η οποία τίθεται εν κινδύνω.
Μα, τους ισολογισμούς τους διαβάζω κι εγώ, κύριε Υπουργέ, και δεν
μπορεί να μην τους έχετε διαβάσει εσείς. Είναι τέσσερα δισεκατομμύρια τα κέρδη το '88, έντεκα δισεκατομμύρια είναι τα κέρδη το '99 και δεκαοκτώ δισεκατομμύρια πρόβλεψη για το 2000. Για ποια βιωσιμότητα μιλούμε; 
Εκσυγχρονισμός. Σας υποχρεώνει η Ευρωπαϊκή 'Ενωση μέχρι το 2005 να
ακολουθήσετε με μαθηματική ακρίβεια. Και τώρα πια γνωρίζουν και οι πέτρες στο Θριάσιο τη διαδικασία που ακολουθήσατε και στα ΕΛΤΕ, τα πρώην ΕΛΔΑ. Το ίδιο πράγμα επικαλεστήκατε, εκσυγχρονισμό. Και μόλις προχθές υπεβλήθη η αίτηση στη Νομαρχία για την επέκταση.
Τώρα που μιλούσατε- γλώσσα λανθάνουσα την αλήθεια λέγει- αναφερθήκατε στην επέκταση, η οποία θα διατηρήσει την υπάρχουσα κατάσταση και την επομένη. Δεν είναι πλέον κατανοητό ότι είναι κεκορεσμένο βιομηχανικά το Θριάσιο; Πρέπει, δηλαδή, να θρηνήσουμε τι; Ανθρώπους σαν το Πάντσεβο, σαν τη Βράνια; Θα αρχίσουμε να το κάνουμε Κόσοβο από μόνοι μας για αναπτυξιακούς, καπιταλιστικούς, διογκωτικούς λόγους ή για να μπορέσει επιτέλους να μπει, χωρίς να πληρεί τις προϋποθέσεις, ο όμιλος Λάτση και τα διϋλιστήρια στο Χρηματιστήριο Αθηνών; Και σε ποιο χρηματιστήριο και μετά από πόσες τρύπες και πόσες φούσκες;
Επιτέλους καταλάβετέ το. Και δεν έχει το χαρακτήρα προειδοποίησης ή απειλής, έχει το χαρακτήρα πραγματικού γεγονότος. Θα καταθέσω εδώ και την πρόσκληση όλων των φορέων, όλων των δημάρχων.
(Στο σημείο αυτό η Βουλευτής κ. Λιάνα Κανέλλη καταθέτει για τα
Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Δεν θα περάσει. Είναι αποφασισμένοι να μην αυτοκτονήσουν στο Θριάσιο και θα μας βρουν στο πλευρό τους, όπως και το σύνολο του λαού.
Δεν είναι δυνατόν να αυτοκτονήσουν για να μπορέσει η "ΠΕΤΡΟΛΑ" τα
είκοσι να τα κάνει σαράντα δισεκατομμύρια, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Ανάπτυξης
κ. Kαλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητή συνάδελφε, η Κυβέρνηση δεν ψεύδεται. Είναι λάθος σε αυτήν εδώ την Αίθουσα να λέμε ότι ψεύδεται η Κυβέρνηση από τη στιγμή που σε καμία περίπτωση δεν έχει κρύψει αυτό που νόμιμα θέλει να κάνει.
Η βιωσιμότητα της επιχείρησης που αναφέρατε οπωσδήποτε είναι ένα στοιχείο. Δεν ξέρω αν σας ενδιαφέρει εσάς, αλλά την εθνική οικονομία την ενδιαφέρει η βιωσιμότητα της επιχείρησης. Και είναι προφανές, κατά την άποψή μου, ότι αν η επιχείρηση δεν μπορέσει να αξιοποιήσει τα νέα τεχνολογικά επιτεύγματα, δεν μπορέσει να εκσυγχρονιστεί, τότε σαφώς θα χάσει την ανταγωνιστικότητά της σε σχέση με το διεθνή ανταγωνισμό. Αυτό δεν είναι προς το συμφέρον ούτε της χώρας ούτε της εθνικής οικονομίας, αλλά ούτε και των εργαζομένων στα διϋλιστήρια.
Επίσης είπατε ότι πρέπει να κηρύξουμε κορεσμένο το Θριάσιο. Αυτό δεν είναι κάτι το οποίο μας βρίσκει αντίθετους, αλλά ίσως από τον υπερβάλλοντα ζήλο που έχετε δείξει και την πραγματική αγωνία σας -που αυτήν την ασπάζομαι ότι υπάρχει- δεν λάβατε υπόψη σας αυτό που σας είπα ότι σήμερα δεν δίνουμε άδεια εγκατάστασης.
Σήμερα, κατανοώντας ότι υπάρχουν λόγοι ανώτερης εθνικής ωφελιμότητας, δίνουμε τη δυνατότητα στο Υπουργείο Ανάπτυξης να δώσει κατά παρέκκλιση άδεια από το ν. 84/84. Αυτό δεν είναι άδεια εγκατάστασης.
'Οπως είπα και στην πρωτολογία μου θα επακολουθήσουν πλήρεις
περιβαλλοντικές μελέτες. Θα δοθεί σε συμφωνία του Υπουργείου Ανάπτυξης με το Υπουργείο Χωροταξίας και Περιβάλλοντος, μελέτη ασφάλειας και επικινδυνότητας στο "ΔΗΜΟΚΡΙΤΟ" επιπλέον αυτών που θα καταθέσει η εταιρεία. Δηλαδή, προσπαθούμε και εμείς, όχι μόνο μέσα από τον εκσυγχρονισμό να πετύχουμε την αναβάθμιση του περιβάλλοντος στο Θριάσιο Πεδίο και να αυξήσουμε και την ανταγωνιστικότητα της επιχείρησης, αλλά μέσα από τη μελέτη του "ΔΗΜΟΚΡΙΤΟΥ" να κατοχυρώσουμε ότι δεν υφίσταται κίνδυνος για τους κατοίκους του Θριασίου Πεδίου.
ΛΙΑΝΑ ΚΑΝΕΛΛΗ: Μα, δεν το κάνατε στα ΕΛΠΕ. Τι είναι αυτά που λέτε,
κύριε Υπουργέ;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επίσης, θέλω να σας πω ότι υπάρχει συμφωνημένο από την Κυβέρνηση να γίνει εκτεταμένο πρόγραμμα αναβάθμισης όλου του Θριάσιου Πεδίου σε συνεργασία με τη Νομαρχιακή Αυτοδιοίκηση και την Τοπική Αυτοδιοίκηση.
ΛΙΑΝΑ ΚΑΝΕΛΛΗ: Η βιωσιμότητα των κατοίκων θα πρέπει να είναι η
προτεραιότητά σας και όχι η βιωσιμότητα της επιχείρησης.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των
επικαίρων ερωτήσεων δεύτερου κύκλου.
Παρακαλώ, κύριοι συνάδελφοι, να συμφωνήσετε να συζητηθεί πρώτη -και αφού έγινε η σχετική συνεννόηση- η τέταρτη στη σειρά επίκαιρη ερώτηση. 
Συμφωνεί, το Σώμα:
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί λοιπόν η με αριθμό
521/24-1-2001 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Εθνικής Οικονομίας, σχετικώς με την αναδιάρθρωση και τον εκσυγχρονισμό των Στατιστικών Υπηρεσιών κλπ.

Η επίκαιρη ερώτηση του κυρίου συναδέλφου έχει ως εξής:
"Η πραγματοποίηση των στόχων του Γ' Κοινοτικού Πλαισίου Στήριξης προϋποθέτει ύπαρξη σαφούς απογραφής των δεδομένων της χώρας, δηλαδή πλήρη, σαφή και πρόσφατα στατιστικά δεδομένα τα οποία απαιτούν μια στατιστική υπηρεσία σύγχρονη, δρώσα και ενεργό.
Απαιτείται ένα σύγχρονο καινοτόμο νομικό και οργανωτικό πλαίσιο μιας δημόσιας αρχής καθολικά αποδεκτής για κάθε φύσεως στατιστικά δεδομενα. 
Το υφιστάμενο οργανωτικό πλαίσιο της Εθνικής Στατιστικής Υπηρεσίας
Ελλάδος (Ε.Σ.Υ.Ε.) ευρίσκεται μακράν μιας σύγχρονης δομής και οργάνωσης. Οι στατιστικές πληροφορίες παραδίδονται και δημοσιοποιούνται με καθυστέρηση ετών, ενώ παραλλήλως προς την Εθνική Στατιστική Υπηρεσία Ελλάδος λειτουργούν και άλλες, όπως της Τραπέζης της Ελλάδος, του χρηματιστηρίου κλπ. Εγγύηση της αξιοπιστίας των δεδομένων δεν υφίσταται. 
Το νομικό σχήμα του π.δ. 226/8-9-2000 με μία Γενική Γραμματεία, χωρίς
σαφή ορισμό των στατιστικών αντικειμένων που την αφορούν και χωρίς αναβάθμιση της ποιότητας του ανθρώπινου δυναμικού δεν φαίνεται να εξυπηρετεί και δεν εγγυάται καμιά αμεσότητα και εγκυρότητα των παραλαμβανομένων στοιχείων. 'Αγνωστον πώς προκύπτουν στατιστικά στοιχεία από άλλες υπηρεσίες.
Ερωτάται ο Υπουργός Εθνικής Οικονομίας σχετικά με την αναδιάρθρωση και τον εκσυγχρονισμό των Στατιστικών Υπηρεσιών, Εθνικής Στατιστικής Υπηρεσίας Ελλάδος, Τραπέζης της Ελλάδος κλπ. και ιδιαιτέρως των δεδομένων που αφορούν τους εθνικούς λογαριασμούς, την αναδιάρθρωση της παραγωγής και τα λοιπά οικονομικά στοιχεία".
Θα απαντήσει ο Υφυπουργός Οικονομικών κ. Δρυς.
Ορίστε έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, κατ' αρχήν θέλω να ευχαριστήσω τον κ. Κεδίκογλου για το ενδιαφέρον του σχετικά με την ποιότητα και την εγκυρότητα των στατιστικών δεδομένων τα οποία δίνουν τη δυνατότητα στους Βουλευτές, αλλά και στους πολίτες να έχουν μία ακριβή ενημέρωση για την εξέλιξη όλων των οικονομικών μεγεθών της χώρας.
Θέλω, όμως να τονίσω ότι λόγω της αυξανόμενης σημασίας που έχει η έγκυρη πληροφόρηση, η Εθνική Στατιστική Υπηρεσία της Ελλάδος (ΕΣΥΕ), βρίσκεται ήδη σε φάση εκτεταμένης διοικητικής και οργανωτικής αναδιάρθρωσης. Η Εθνική Στατιστική Υπηρεσία εκσυγχρονίζεται με σημαντικές επενδύσεις, τόσο σε κτιριακές υποδομές -ήδη γνωρίζετε ότι μετεγκαθίσταται σε ένα σύγχρονο κτίριο στην οδό Πειραιώς, το οποίο ανταποκρίνεται στις λειτουργικές της ανάγκες -όσο και στην εγκατάσταση σύγχρονων ολοκληρωμένων πληροφοριακών συστημάτων. Το συνολικό κόστος των επενδύσεων
αυτών ανέρχεται σε δώδεκα δισεκατομμύρια (12.000.000.000) δραχμές περίπου και είναι σε φάση παραγωγικής λειτουργίας.
Συγχρόνως με το προεδρικό διάταγμα 226/2000 έχει προχωρήσει η
αναγκαία εσωτερική διοικητική αναδιάρθρωση της υπηρεσίας, ενώ σε εξέλιξη βρίσκεται και η κατάρτιση ενός σχεδίου Νόμου με αντικείμενο τη διαμόρφωση του κατάλληλου θεσμικού πλαισίου για το σύγχρονο στατιστικό έργο. Επομένως, εκτιμώ ότι υπάρχει σύγκλιση απόψεων όσον αφορά τα αναγκαία μέτρα και συμφωνία για τις αποφάσεις που έχουν ληφθεί. Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο. ΒΑΣΙΛΗΣ ΚΕΔΙΚΟΓΛΟΥ: Κατ' αρχήν θα μπορούσα να πω ότι μερικώς
ικανοποιήθηκα από την απάντηση του κυρίου Υπουργού ότι καταβάλλονται προσπάθειες. Ικανοποιήθηκα περισσότερο, όμως, από τη συμφωνία του ότι είναι τελείως αναγκαία και απαραίτητα τα στατιστικά δεδομένα προκειμένου να προχωρήσουμε. Αν είχαμε στατιστικά δεδομένα για το χρηματιστήριο και για την κίνηση των εταιρειών, αν είχαμε στατιστικά δεδομένα των επισφαλών απαιτήσεων των τραπεζών, δεν θα υφιστάμεθα το φιάσκο που πάθαμε, διότι όλη αυτή η ιστορία του χρηματιστηρίου έγινε για να καλυφθούν πρώτα οι επισφαλείς απαιτήσεις των τραπεζών. Τράπεζες υπήρξαν ανάδοχοι σε επιχειρήσεις, οι οποίες ήταν από χέρι χαμένες.
Χαίρομαι για όλα αυτά που λέτε, εύχομαι να γίνουν πράξη. Γνωρίζετε ότι σήμερα ζητάμε στατιστικά στοιχεία, τα οποία έχουν καθυστέρηση τεσσάρων ετών. Τα στατιστικά δεδομένα, κύριε Πρόεδρε, έπρεπε να δίνονται αμέσως, να είναι σε όλο το παγκόσμιο δίκτυο, στο Internet και όχι να διαβάζουμε στον ελληνικό τύπο, ότι σύμφωνα με τα στοιχεία της EUROSTAT, δίνεται το άλφα ή το βήτα.
Επειδή γνωρίζω και την προσωπική προσπάθεια του κ. Δρυ και σε άλλους τομείς, θα έλεγα ότι δίνω περισσότερο βάση στο πρόσωπό του, εάν είναι ο ίδιος υπεύθυνος σ' αυτόν τον τομέα και πολύ λιγότερο για τα άλλα, γιατί το οργανωτικό πλαίσιο το οποίο προβλέπει το διάταγμα 226 είναι νομίζω εντελώς αδύναμο. 'Εχει μια απαρίθμηση διευθύνσεων και καταστάσεων που δεν έχει καμιά σχέση και προπαντώς δεν προβλέπει καμιά αμεσότητα στην πληροφόρηση και στη λήψη των στοιχείων.
'Εχουμε, λοιπόν, ανάγκη οπωσδήποτε από ένα καινοτόμο οργανωτικό πλαίσιο και χάρηκα γι' αυτά που είπατε ότι θα φέρετε σχέδιο νόμου. 'Εχουμε ανάγκη από ένα σύγχρονο οργανωτικό σχήμα και χάρηκα γιατί είπατε ότι ετοιμάζετε παρόμοιες καταστάσεις κλπ., αλλά έχουμε και ανάγκη από μετεκπαίδευση του προσωπικού και επαναλειτουργία, γιατί μαθαίνω ότι καταργήθηκε, της ειδικότητας του στατιστικού. Η Στατιστική Υπηρεσία είναι το πρώτο με το οποίο πρέπει να ασχοληθείτε ως Υπουργείο Εθνικής Οικονομίας. Είναι το πρώτο μέσο για να έχουμε πληροφορίες. Χωρίς πληροφορίες στατιστικές οι αποφάσεις είναι αμφισβητούμενες.

'Οταν, κύριε Πρόεδρε, έψαξα για να μπορέσω να καταλήξω πού είναι το γεωργικό ισοζύγιο της χώρας, ένα πλήθος αριθμού επιστημόνων, αλλά και άλλων και με κόστος οικονομικό, αλλά και χωρίς κόστος εργάστηκαν επί μεγάλο χρονικό διάστημα και υπήρξε έκπληξη στη Βουλή, όταν είπα ότι είμαστε μια χώρα με την καλύτερη γη και εισάγουμε λαχανικά από την Ευρώπη. Καταννοώ, μερικώς ευχαριστώ, αλλά πάντως ιδιαιτέρως χαίρομαι γιατί φαίνεται να αντελήφθησαν ότι η Στατιστική Υπηρεσία είναι κυρίαρχο εργαλείο, προκειμένου να προχωρήσουμε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Δρυ, θέλετε το λόγο; ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): Δεν νιώθετε την ανάγκη να
προσθέσετε τίποτα. Πολύ ωραία.
Η με αριθμό 524/24.1.2001 επίκαιρη ερώτηση είναι του Βουλευτή του
Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την ολοκλήρωση και απόδοση στην κυκλοφορία της παράκαμψης της Πάτρας της Εθνικής Οδού Αθηνών-Πάτρας-Πύργου.
Η επίκαιρη ερώτηση του κ. Γεωργακόπουλου έχει ως εξής:
"Με την υπ' αριθμό 80/17.4.1997 επίκαιρη ερώτησή μου στη Βουλή των
Ελλήλων για τον Υπουργό ΠΕΧΩΔΕ είχα επισημάνει ότι η ολοκλήρωση και απόδοση στην κυκλοφορία της παράκαμψης στην Πάτρα της Εθνικής Οδού Αθήνα-Πάτρα-Πύργος έχει εξελιχθεί σε γεφύρι της 'Αρτας..."
(Θόρυβος στην Αίθουσα)
Κύριοι συνάδελφοι, είναι τόσος ο θόρυβος από το "πηγαδάκι" που
ειλικρινά φτάνει μέχρι την 'Εδρα.

ΘΕΟΔΩΡΟΣ ΠΑΓΚΑΛΟΣ: Συγγνώμη, κύριε Πρόεδρε, έχετε δίκιο.
ΠΡΟΕΔΡΕΥΩΝ (Κωνσταντίνος Γείτονας): Ξέρω ότι είναι μεγάλα τα "μεγέθη"
που συζητούν εκεί αλλά δεν χρειάζεται να προκαλούν θόρυβο.
Συνεχίζω : "... με αποτέλεσμα να πλήττεται η οικονομική ζωή της
περιοχής και ιδιαίτερα της Ηλείας.
Υπόσχεση 1η. Κατά τη συζήτηση στη Βουλή στις 7 Μαϊου 1997 της ανωτέρω επίκαιρης ερώτησης από τον Υπουργό ΠΕΧΩΔΕ.
Το χρονοδιάγραμμα διαφέρει γιατί είναι τμηματική η κατασκευή και ολοκλήρωση και μέσα στο 1999 θα έχει αποδοθεί όλο. Είναι έργο πολύπλοκο, δύσκολο και σημαντικό. Και μόνο τώρα είναι διασφαλισμένο. Δεν είναι γεφύρι της 'Αρτας, άρχισε και θα τελειώσει. Με την αριθμ. 229/12.11.99 επίκαιρη ερώτηση μου επανέφερα το θέμα γιατί ήταν φανερό ότι δεν πρόκειται να τηρηθεί το χρονοδιάγραμμα που είχε θέσει ο Υπουργός ΠΕΧΩΔΕ, αφού ήδη βρισκόμαστε στο τέλος του 1999.
Υπόσχεση 2η. Κατά τη συζήτηση στη Βουλή στις 17.11.99 της επίκαιρης
ερώτησης από τον Υπουργό ΠΕΧΩΔΕ.
Επειδή υπήρχαν σοβαρότατα προβλήματα με τις απαλλοτριώσεις και τα αδρανή υλικά, το έργο θα καθυστερήσει για λίγο αλλά σε κάθε περίπτωση η απόδοση στην κυκλοφορία της παράκαμψης θα γίνει μέσα στο 2000.
'Ηδη βρισκόμαστε πλέον στο 2001 και γνωρίζουμε οτι πράγματι η
παράκαμψη στην Πάτρα είναι γεφύρι της 'Αρτας. Στους κατοίκους του Νομού Ηλείας επικρατεί η αντίληψη ότι δεν πρόκειται να δοθεί στην κυκλοφορία όσες υποσχέσεις και να δοθούν.
Κατόπιν των ανωτέρω ερωτάται ο Υπουργός ΠΕΧΩΔΕ
Πότε επιτέλους θα αποδοθεί στην κυκλοφορία η παράκαμψη της Πάτρας για να απαντήσουμε και εμείς στον ηλειακό λαό".
Ο κύριος Υφυπουργός Περιβάλλοντος, Χωροταξίας και Δημοσίων 'Εργων
έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το συγκεκριμένο έργο, γνωρίζει πολύ καλά ο αγαπητός συνάδελφος, ότι είχε ξεκινήσει από το 1989, δυστυχώς όμως ο σχεδιασμός του δεν ήταν ολοκληρωμένος και οι μελέτες με βάση τις οποίες ξεκίνησε να εκτελείται και να κατασκευάζεται το έργο, δεν ήταν οι κατάλληλες, προκειμένου να οδηγήσουν στην κατασκευή ενός ολοκληρωμένου και ποιοτικού έργου.
Τα προβλήματα της κατασκευής και τα προβλήματα των σχετικών μελετών
ήταν πολλά και ανέκυψαν πολύ σύντομα. Η αρχική πρόβλεψη για ένα οδικό έργο ήταν μια πρόβλεψη, όχι για έναν κλειστό αυτοκινητόδρομο που σχεδιάζεται και κατασκευάζεται πλέον σήμερα, ήταν πρόβλεψη για ένα έργο χωρίς τους παράπλευρους δρόμους, χωρίς τους κόμβους, χωρίς τις συνδετήριες οδούς. Χωρίς, δηλαδή, το σύνολο των συνοδών έργων. Δεν χρειάζεται να αναφερθώ στα χαρακτηριστικά του έργου που γίνεται σήμερα και το οποίο είναι ένα έργο με δυο λωρίδες κυκλοφορίας ανά κατεύθυνση με λωρίδα κυκλοφορίας για τα επείγοντα περιστατικά, με ιδιαίτερα τεχνικά γνωρίσματα. 'Εργο ίσως από τα δυσκολότερα τεχνικά έργα που γίνονται σήμερα στη χώρα. Και ιδιαίτερα για να τεκμηριώσω αυτόν το χαρακτηρισμό που εξηγεί σε μεγάλο βαθμό γιατί έχουν υπάρξει αυτές οι καθυστερήσεις, θέλω να αναφέρω και να ενημερώσω και το Σώμα και τον κύριο συνάδελφο, ότι σε μήκος μόλις πέντε χιλιομέτρων κατασκευάζονται αυτήν τη στιγμή οκτώ διπλές σύρραγες, πέντε κοιλαδογέφυρες και έχουμε και διεύλευση της οδού πεντακοσίων περίπου μέτρων από τον παλιό σκουπιδότοπο των Πατρών. Ιδιαίτερα για την καθυστέρηση την οποία επισημαίνει ο κύριος συνάδελφος με βάση τις προηγούμενες απαντήσεις του Υπουργείου, έχουν παρουσιαστεί πρόσθετα και σημαντικά προβλήματα.
Το πρώτο πρόβλημα έχει να κάνει με τα γεωλογικά χαρακτηριστικά
των εδαφών στα οποία γίνονται οι σύραγγες. Με βάση τα χαρακτηριστικά τα οποία έχουν τα εδάφη στην περιοχή, θα μπορούσαμε να πούμε ότι είναι εδάφη τελείως σαθρά, με αποτέλεσμα οι σύραγγες αυτήν τη στιγμή που κατασκευάζονται από την εταιρεία "ΠΑΝΤΕΧΝΙΚΗ" αν θυμάμαι καλά, κατασκευάζονται με πρόοδο μισού μέτρου την ημέρα. Είναι εξαιρετικά αργός ο ρυθμός, αλλά είναι τελείως ασταθή τα εδάφη στην περιοχή, έχουν προσληφθεί ειδικοί σύμβουλοι καθηγητές ξένων πολυτεχνείων, προκειμένου να μας βοηθήσουν στην ενίσχυση των εδαφών και στην αποκατάσταση της σταθερότητας, εφαρμόζεται δε μια πρωτοπορειακή μέθοδος για τα ελληνικά δεδομένα στη διάνοιξη της σύραγγας. Πιστεύουμε ότι με τους υπάρχοντες έντονους ρυθμούς, την αντιμετώπιση των προβλημάτων που έχουν να κάνουν με
την διέλευση από την παλιά χωματερή των Πατρών, την αντιμετώπιση των προβλημάτων με την αρχαιολογία που επίσης μας υποχρέωσε να αλλάξουμε συνολικά τις μελέτες και να πάει το έργο πίσω κατά ένα χρόνο, πιστεύουμε ότι το έργο θα τελειώσει στο τέλος του 2001, με την επιφύλαξη όμως, κύριε συνάδελφε, ότι δεν θα παρουσιαστούν πρόσθετα γεωλογικά προβλήματα στα εδάφη στα οποία εκτελούνται οι εργασίες.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γεωργακόπουλος έχει το λόγο. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν ξέρω γιατί ήλθε ο
Υφυπουργός σήμερα και δεν ήλθε ο Υπουργός και δεν ξέρω ποιος κοροϊδεύει ποιον. Αν οι υπηρεσίες κοροϊδεύουν τον κύριο Υπουργό και ο Υπουργός κοροϊδεύει εμάς.
Εγώ, δεν ρώτησα για τα τεχνικά χαρακτηριστικά του έργου. Ρώτησα το

1997 πότε θα δοθεί στην κυκλοφορία το έργο και η απάντηση ήταν, το 1999. Επανέρχομαι το 1999 και ερωτώ πάλι "το 1999 τελείωσε και το έργο δεν
τελείωσε, πότε θα τελειώσει;" και η απάντηση είναι "το 2000". Τελειώνει το 2000, έχω εδώ την άποψη της περιφέρειας η οποία λέει τα εξής:
Κατόπιν των ανωτέρω, η απόδοση του έργου στην κυκλοφορία, θα γίνει στις αρχές του 2001.
Ερχόμαστε στις αρχές του 2001 και ρωτάμε για το έργο και ο Υπουργός
μας λέει, στο τέλος του 2001 και με επιφύλαξη.
Το έργο δεν ξεκίνησε το 1987 αλλά το 1983. Είμαστε δεκαοκτώ χρόνια
για ένα δρόμο δεκαοκτώ χιλιομέτρων και ακόμα μιλάμε χωρίς να ξέρουμε πότε θα τελειώσει. Δεν μπορούμε άλλο να εμπαίζουμε το λαό, δεν μπορούμε να εμπαίζουμε την αξιοπρέπειά μας και την αξιοπιστία μας. Γιατί αυτά τα οποία μας λέει ο Υπουργός εδώ, εμείς τα μεταφέρουμε στο λαό και έχουμε την απαίτηση ο λαός να μας πιστεύει. 'Οταν όμως διαψευδόμαστε μια φορά, διαψευδόμαστε δεύτερη φορά και τώρα τρίτη φορά, πώς να μας πιστέψει ο λαός γι'αυτό το έργο το πότε θα τελειώσει και πότε θα δοθεί στην κυκλοφορία;
'Εχω τονίσει επανειλημμένως ότι το έργο της μη παράκαμψης της Πάτρας πλήττει κύρια το Νομό Ηλείας. Γιατί ουσιαστικά μόνο ο Νομός Ηλείας περνά μετά την Πάτρα. Η Πάτρα φθάνει στην Πάτρα, η Καλαμάτα πηγαίνει από την Τρίπολη και εμείς βρισκόμαστε απομονωμένοι και πρέπει να διασχίσουμε την Πάτρα μέσα από ένα δρόμο που είναι παρκαρισμένα δεξιά και αριστερά τα αυτοκίνητα, με μισή ώρα καθυστέρηση, για να προχωρήσουμε δέκα χιλιόμετρα δρόμο. Αυτό είναι απαράδεκτο. Και το ότι συνεχίζεται αυτή η μη σαφής απάντηση, το πότε θα τελειώσει το έργο, είναι δύο φορές απαράδεκτο. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε συνάδελφε, ο Υπουργός κατ'αρχάς δεν παρίσταται στη σημερινή συζήτηση επειδή σε λίγο πρόκειται να φύγει για την Κρήτη, συνοδεύοντας τον Πρωθυπουργό και υπήρχε σε εξέλιξη μια συζήτηση για το αεροδρόμιο των Σπάτων, η οποία καθιστούσε δυσχερή την παρουσία του στη Βουλή.
'Ομως, θα ήθελα να τονίσω ότι δεν μπορεί στο όνομα των προβλημάτων τα οποία έχουν παρουσιαστεί στη διάρκεια των δέκα -έντεκα ετών από την έναρξη εκτέλεσης του έργου, να γίνεται μια συνολική κριτική και μια κριτική η οποία να ισοπεδώνει τα πάντα.
Ο κύριος συνάδελφος με καλή διάθεση, επεσήμανε τα προβλήματα. Το δέχομαι. 'Ομως, τα προβλήματα αυτά υπάρχουν. 'Οταν γίνεται ένα τεχνικό έργο, υπάρχει μια μελέτη η οποία το συνοδεύει. Αυτή η μελέτη, στην προκειμένη περίπτωση, δεν ήταν καθόλου κατάλληλη. Το γεγονός ότι φθάσαμε σ'ένα σημείο να εκτελούμε σήραγγα με μισό μέτρο πρόοδο την ημέρα, είναι ένα στοιχείο που καταδεικνύει τη δυσχέρεια αυτού του έργου. Αυτό δεν μπορεί να θεωρηθεί ως πολιτική αμέλεια, για την οποία να κατηγορούμε σε πολιτικό έλεγχο την Κυβέρνηση.
Νομίζω ότι είναι πάρα πολύ σημαντικό να εξηγήσουμε στον κόσμο των περιοχών αυτών ότι το έργο αυτήν τη στιγμή εκτελείται με ταχύτατους ρυθμούς με τον ταχύτερο δυνατό ρυθμό, αφού αντιμετωπίσαμε σωρεία προβλημάτων αρχαιολογικών, γεωλογικών, αλλαγής μελετών και προβλήματα τα 
οποία είχαν να κάνουν με μια σύμβαση η οποία έγινε στην αρχή του έργου. Και αυτά τα προβλήματα τα αντιμετωπίσαμε με επιτυχή τρόπο και φθάσαμε

σ'ένα τελείως διαφορετικό επίπεδο απ'αυτό για το οποίο συζητούσαμε το 1989....
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για το 1999 μιλώ εγώ. 'Ηταν γνωστά τα
προβλήματα το 1999.

ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Το 1999, ήταν γνωστό το μεγαλύτερο μέρος των προβλημάτων. 'Οταν όμως ξεκινάς να διανοίξεις μια σήραγγα, τα εδάφη τα οποία θα συναντήσεις, δεν μπορείς να τα γνωρίζεις με απόλυτη ασφάλεια.
Θα σας παρακαλέσω να επισκεφθείτε το έργο και να διαπιστώσετε ότι
εκτελούνται οι εργασίες πλέον με ιδιαίτερη ταχύτητα, όπως έκανε ο συνάδελφος της Νέας Δημοκρατίας κ. Σπηλιωτόπουλος, ο οποίος πήγε στην περιοχή εκεί. Ξεναγήθηκε από το διευθυντή της υπηρεσίας και είδε την πρόοδο.
Ιδιαίτερα για τους κατοίκους του Πύργου θα ήθελα να πω ότι με τη μέριμνα του ΥΠΕΧΩΔΕ, ο οδικός άξονας θα φθάσει πλέον μέχρι τον Πύργο και την Καλαμάτα και έτσι θα υπάρχει ένα ολοκληρωμένο...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν κατορθώσετε να διασχίσετε την Πάτρα. ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη διακόπτετε, κύριε
Συνάδελφε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων):...οδικό δίκτυο, προκειμένου οι κάτοικοι της Ηλείας να γνωρίσουν αυτήν την άνεση ενός μεγάλου οδικού δικτύου.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 
517/24.1.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τους Υπουργούς Περιβάλλοντος, Χωροταξίας και

Δημοσίων 'Εργων, Μεταφορών και Επικοινωνιών, σχετικώς με τη λειτουργία του νέου αεροδρομίου στα Σπάτα κλπ.
Λόγω κωλύματος του κυρίου Υπουργού δεν θα συζητηθεί η ερώτηση και
συνεπώς διαγράφεται.
Τελευταία είναι η τρίτη με αριθμό 528/24.1.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατάκη προς τον Υπουργό Γεωργίας, σχετικώς με την αγορά σε μειωμένες τιμές της βαμβακοπαραγωγής που προέκυψε από μεταλλαγμένους σπόρους βαμβακιού κλπ.
Η επίκαιρη ερώτηση του κ. Πατάκη σε περίληψη έχει ως εξής:
"Το βάσιμο θόρυβο, που ξέσπασε πριν ένα χρόνο περίπου γύρω από τους μεταλλαγμένους σπόρους βαμβακιού που εισήχθησαν και σπάρθηκαν στη χώρα μας με ευθύνη της Κυβέρνησης, εκμεταλλεύονται οι ιδιώτες εκκοκκιστές για να αγοράσουν με μειωμένες τιμές τη βαμβακοπαραγωγή που προέκυψε από τους σπόρους αυτούς και εντοπίστηκε από το Υπουργείο Γεωργίας και τον Οργανισμό Βάμβακος.
Οι μειωμένες τιμές όμως είναι αδικαιολόγητες, αποτελούν αισχροκέρδεια των ιδιωτών εκκοκκιστών σε βάρος των βαμβακοπαραγωγών επειδή το Υπουργείο Γεωργίας συμφώνησε με ιδιώτη εκκοκκιστή που θα αγοράσει αυτές τις ποσότητες να τον αποζημιώσει με ποσό που καλύπτει την αξία του κοινού βαμβακόσπορου που θα προκύψει από την εκκόκκιση αυτού του βαμβακιού ο οποίος θα καταστραφεί, όπως και το κόστος των μεταφορικών εξόδων, με την προϋπόθεση ότι ο ιδιώτης εκκοκκιστής θα καταβάλλει την ίδια τιμή του "συμβατικού" βαμβακιού στους βαμβακοπαραγωγούς.
Δεδομένου ότι η εκκοκκιστική περίοδος λήγει στις 31.1.2001, ερωτάται ο κύριος Υπουργός:
-Τι ενέργειες θα κάνει για να σταματήσει την αισχροκέρδεια του ιδιώτη εκκοκκιστή;
-Τι ενέργειες θα κάνει για να πάρουν κανονικές τιμές και οι βαμβακοπαραγωγοί που έχουν ήδη πωλήσει σε μειωμένες τιμές την παραγωγή τους."
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κύριοι συνάδελφοι, είναι γνωστό το θέμα που προέκυψε κατά την περσινή καλλιεργητική περίοδο με την επιμόλυνση του βαμβακόσπορου από γενετικά τροποποιημένους οργανισμούς.
Το Υπουργείο Γεωργίας εξέτασε το σύνολο του βαμβακόσπορου και με τη συμβολή της Επιστημονικής Κοινότητας είχαμε τη δυνατότητα να δώσουμε στην καλλιέργεια εκείνο το βαμβακόσπορο που δεν θα δημιουργούσε κανένα πρόβλημα. Παρ' όλα αυτά, ορισμένες σπορομερίδες βρέθηκαν με επιμόλυνση πάνω από 1%. Το Υπουργείο Γεωργίας σε συνεργασία με το Υ.ΠΕ.ΧΩ.ΔΕ. και με τη σύμφωνη γνώμη της Επιστημονικής Κοινότητας διαμόρφωσε κάποιες αρχές γύρω από το θέμα της εκκόκκισης αυτών των εκτάσεων. Δημιουργήθηκε μία επιστημονική επιτροπή και δεσμεύτηκαν όλες εκείνες οι ποσότητες που είχαν επιμόλυνση πάνω από 1%.
Το βαμβάκι που προερχόταν απ' αυτήν την επιμόλυνση θα εκκοκκιζόταν σε
ξεχωριστά εκκοκκιστήρια.
Τελείωσε η φετινή εκκοκκιστική περίοδος και στο τέλος με διαγωνισμό
που είχε κάνει ο Οργανισμός Βάμβακος, προσδιόρισε τους όρους που θα μπορούσαν τα εκκοκκιστήρια να παραλάβουν αυτό το βαμβάκι με την υποχρέωση ο βαμβακόσπορος που θα προερχόταν απ' αυτήν την εκκόκκιση θα καστρέφονταν, πράγμα που έγινε.
Ξέρετε, κύριε συνάδελφε, ότι το βαμβάκι πριμοδοτείται με τη διαδικασία των ελλειμματικών πληρωμών. Υπάρχει ελάχιστη τιμή. Και η τιμή που πολλές φορές παρουσιάζεται πάνω απ' αυτήν την ελάχιστη τιμή, που είναι υποχρεωμένος κάθε εκκοκκιστής να δίνει, γίνεται από διάφορους άλλους λόγους. Ο κύριος λόγος είναι ο ανταγωνισμός μεταξύ των ίδιων των εκκοκκιστικών μονάδων. Ο δεύτερος είναι η ποιοτική κατάταξη αυτών των βαμβακιών.
Είναι αλήθεια ότι σε σχέση με τις υπόλοιπες ποσότητες υπάρχει μία
μείωση δεκαπέντε με είκοσι δραχμές σε αυτά τα βαμβάκια τα οποία προέρχονται από επιμόλυνση του βαμβακόσπορου. 'Ομως αν λάβει κανείς υπόψη τη συνολική ποσότητα του βαμβακιού, δηλαδή, φέτος έχουμε ένα εκατομμύριο διακόσιους πενήντα χιλιάδες τόνους, περίπου εκατό χιλιάδες παραγωγούς, οι παραγωγοί οι οποίοι έχουν αυτό το πρόβλημα είναι μόλις μερικές δεκάδες και γι' αυτό το πρόβλημα το Υπουργείο Γεωργίας πρόβλεψε και κράτησε από όλες τις παρτίδες δείγματα. Θα γίνει η ποιοτική κατάταξη του βαμβακιού. Και αν πράγματι δεν έχει γίνει η κανονική κατάταξη ποιοτικής διαβάθμισης του βαμβακιού, τότε θα υποχρεωθεί, ο μοναδικός αν θέλετε γιατί ένας παρουσιάστηκε γι' αυτήν την εκκόκκιση, να δώσει την πραγματική τιμή με βάση τη σωστή ποιοτική κατάταξη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πατάκης έχει το λόγο.
ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κύριε Υφυπουργέ, αναφέρατε κάποια πράγματα που πιστεύω ότι δεν είναι αληθινά, ότι δηλαδή έχει καταστραφεί ο βαμβακόσπορος απ' αυτούς που έχουν πάρει απ' αυτού του είδους το βαμβάκι. 'Εγινε μία συμφωνία, τουλάχιστον για όσα έχετε εντοπίσει και μη λέτε ότι τα εντοπίσατε όλα: Σταματήσατε τον έλεγχο. Να παραδοθούν για εκκόκκιση σ' έναν ιδιώτη-εκκοκκιστή και να καταβληθεί αποζημίωση από τον ιδιοκτήτη ίση με την αξία του βαμβακόσπορου που θα προέλθει από την εκκόκκιση αυτών των ποσοτήτων και τη μεταφορά των εξόδων με δύο προϋποθέσεις:
Η μία προϋπόθεση είναι ο ιδιώτης-εκκοκκιστής να καταβάλει στους βαμβακοπαραγωγούς κανονικές τιμές και γι' αυτές τις ποσότητες όπως με το κανονικό βαμβάκι. Δεν το λέει αυτό η συμφωνία σας;
Και η δεύτερη προϋπόθεση είναι να καταστρέψει το βαμβακόσπορο επειδή σ' αυτόν εντοπίζονται οι παρενέργειες της μετάλλαξης.
Την πρώτη προϋπόθεση την έχετε παραβιάσει, έχετε πληρώσει τριάντα δραχμές λιγότερες περίπου στους βαμβακοπαραγωγούς και δεν πήρατε κανένα μέτρο παρ'όλο που εσείς είστε οι πρώτοι αποδέκτες. Εμείς το μάθαμε μετά γιατί σε εσάς ήρθαν και έκαναν τα παράπονα.
Πρέπει να ακυρώσετε τη συμφωνία όσον αφορά στις υποχρεώσεις σας προς τον ιδιώτη-εκκοκκιστή και με τα σχετικά κονδύλια να αποζημιώσετε τους αγρότες που πούλησαν με μικρότερες τιμές την παραγωγή τους. Αν δεν κάνετε αυτήν την ενέργεια, σίγουρα ο ιδιώτης-εκκοκκιστής δεν θα καταστρέψει και το βαμβακόσπορο με επικίνδυνες συνέπειες στην κτηνοτροφία και την υγεία του λαού. Και αυτό γιατί τα προϊόντα του βαμβακόσπορου, που είναι η βαμβακόπιτα και το βαμβακέλαιο, καταναλώνονται για την κτηνοτροφία, για τον ελληνικό λαό.
Με όλες αυτές τις παραβάσεις ο ιδιώτης-εκκοκκιστής θα κερδίσει
τριπλά: Πρώτον από τις μειωμένες τιμές που πληρώνει στους βαμβακοπαραγωγούς, δεύτερον από την πώληση των προϊόντων του βαμβακόσπορου και τρίτον από τις επιδοτήσεις που θα του δώσετε και που δικαιούται να τις πάρει. Αν δεν θέλετε να συγκαλύψετε και να σιγοντάρετε στην κερδοσκοπία του εμπόρου σε βάρος των βαμβακοπαραγωγών και της υγείας του λαού, θα πρέπει με ιδιαίτερη αυστηρότητα να επιμείνετε στην εφαρμογή της σύμβασης και να μην εθελοτυφλείτε γιατί παίρνει επιδότηση όπως ξέρετε στην τιμή στόχου και όχι στην τιμή παρέμβασης.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητέ κύριε συνάδελφε,
μιλάτε σαν να ανακαλύψατε την πυρίτιδα. Μιλάμε για ένα εκατομμύριο διακόσιες πενήντα χιλιάδες τόνους και η ποσότητα για την οποία μιλάτε

εσείς είναι εξακόσιοι τόνοι. Ας σταματήσει, λοιπόν, αυτή η υπερβολή. Ελέγξαμε το σύνολο του βαμβακόσπορου. 'Ελεγξε πέρσι το Υπουργείο Γεωργίας δεκατεσσερισήμισι χιλιάδες τόνους βαμβακόσπορου.
ΓΙΑΝΝΗΣ ΠΑΤΑΚΗΣ: Είναι συγκεκριμένα τα άτομα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ας σταματήσουμε, λοιπόν, μονίμως να ενοχοποιούμε τα ελληνικά προϊόντα. Αποδείχθηκε ότι υπήρξε κάποιο πρόβλημα. Αυτό το πρόβλημα εντοπίστηκε. Καταστρέφεται ο βαμβακόσπορος.
ΓΙΑΝΝΗΣ ΠΑΤΑΚΗΣ: Μην το βάζετε στο σύνολο της παραγωγής.
ΠΡΟΕΔΡΕΥΩΝ (Κωνσταντίνος Γείτονας): Κύριε Πατάκη, σας παρακαλώ!
Αφήστε τον κύριο Υπουργό να μιλήσει.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πατάκη, εγώ περίμενα
σήμερα να σας δώσω μία ευχή για καλή σταδιοδρομία στην Ευρωβουλή. Περίμενα ότι την τελευταία ερώτησή σας θα τη συνοδεύατε με κάποια τουλάχιστον διαφορετική θέση, αλλά έχετε αγκαλιάσει ένα δένδρο και δεν έχετε δει τίποτα γύρω-γύρω από το δάσος. Δεν λέτε τίποτα φέτος για το βαμβάκι που έχει ξεπεράσει τις τριακόσιες δραχμές το κιλό. Δεν λέτε για όλες τις συντονισμένες ενέργειες που έγιναν, αλλά μιλάτε μονίμως για ένα πρόβλημα που έχετε εντοπίσει.
Ο βαμβακόσπορος καταστρέφεται σε υψικάμινο των Τρικάλων γιατί δεν έχουμε ακόμα αποδείξεις ή ενδείξεις που να λένε ότι μπορεί ή δεν μπορεί. Γι' αυτόν το λόγο αποφασίσαμε, με κονδύλια του Υπουργείου Γεωργίας, να καταστρέψουμε αυτόν το βαμβακόσπορο. Και να ξέρετε πολύ καλά ότι δεν δημιουργεί πρόβλημα, δεν μεταφέρεται κανένα πρόβλημα γι' αυτό κάναμε

αυτήν τη διαδικασία.
Οι παραγωγοί θα πληρωθούν με βάση την ποιοτική τους κατάταξη. Η ελάχιστη τιμή, μετά την επιστροφή των είκοσι τεσσάρων δραχμών από τις κρατήσεις, είναι διακόσιες ένδεκα δραχμές. Οι παραγωγοί αυτοί πληρώθηκαν μέχρι και διακόσιες τριάντα πέντε δραχμές το κιλό -ορισμένοι μέχρι και διακόσιες σαράντα πέντε- και έχουμε κρατήσει απ'όλες τις παρτίδες
δείγματα για να κάνουμε την ποιοτική κατάταξη από τον Οργανισμό Βάμβακος. Αν πράγματι η ποιοτική κατάταξη είναι διάφορη από την τιμή που έδωσε ο εκκοκκιστής, τότε θα κληθεί ο εκκοκκιστής να πληρώσει τη διαφορά, η οποία προέκυψε.
ΓΙΑΝΝΗΣ ΠΑΤΑΚΗΣ: 'Ο,τι πάρει η νύφη από Δευτέρα.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
ολοκληρώθηκε η συζήτηση των επικαίρων ερωτήσεων.
'Εχω την τιμή να ανακοινώσω στο Σώμα ότι τη συνεδρίασή μας παρακολουθούν απο τα δυτικά θεωρεία, αφού προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ για τα "80 χρόνια από την ενσωμάτωση της Θράκης στην Ελλάδα", τριάντα δύο μαθητές και μαθήτριες και δύο συνοδοί-δάσκαλοι από το 4ο Δημοτικό Σχολείο Πεύκης.
Η Βουλή τους καλωσορίζει.
(Χειροκροτήματα απ' όλες τις Πτέρυγες)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ'αριθμ. 42/11.1.2001 επερώτηση των Βουλευτών του Κομμουνιστικού Κόμματος Ελλάδος κ. Αλεξάνδρας Παπαρήγα, κ. Ορέστη

Κολοζώφ, κ. Αντωνίου Σκυλλάκου, κ. Νικολάου Γκατζή, κ. Λιάνας Κανέλλη, κ. Παναγιώτη Κοσιώνη, κ. Γιάννη Πατάκη, κ. Σταύρου Σκοπελίτη, κ. Σπύρου Στριφτάρη, κ. 'Αγγελου Τζέκη και κ. Γεωργίου Χουρμουζιάδη προς τους Υπουργούς Εθνικής 'Αμυνας, Εξωτερικών, σχετικά με τη χρήση βομβών και βλημάτων απεμπλουτισμένου ουρανίου στους πολέμους Βοσνίας, Κοσσυφοπεδίου και άλλα μέρη της Σερβίας.
Για τη συζήτηση της επερώτησης από τη Νέα Δημοκρατία ορίζεται ως Κοινοβουλευτική Εκπρόσωπος η Βουλευτής Α' Αθήνας κ. Θεοδώρα Μπακογιάννη. 
Το λόγο έχει ο κ. Αντώνης Σκυλλάκος.
Εσείς, κύριε Σκυλλάκο, έχετε χρόνο είκοσι λεπτών και οι επόμενοι συνάδελφοι πέντε λεπτών. Σας υπενθυμίζω τον Κανονισμό για να κανονίσετε τη ροή της ομιλίας σας.
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, αν χρειαστώ λίγο χρόνο ακόμη, αφαιρέστε μου από τη δευτερολογία μου, γιατί μπορεί να μην προλάβω.

Για μία ακομα φορά, κύριοι συνάδελφοι, θεωρούμε ότι υπάρχουν
βαρύτατες ευθύνες σε όλες τις κυβερνήσεις -και στην ελληνική Κυβέρνησηπου συναποφάσισαν αυτό το διπλό έγκλημα σε βάρος της Γιουγκοσλαβίας.

Εβδομήντα οκτώ μέρες βομβαρδισμοί, επέμβαση σε ξένη χώρα κατά παραβίαση του Διεθνούς Δικαίου. Αυτό είναι το πρώτο σκέλος του εγκλήματος.
Το δεύτερο σκέλος είναι οι βομβαρδισμοί με βόμβες ουρανίου και άλλες τοξικές ουσίες με συνέπειες ανυπολόγιστες και μακρόχρονες για τους ντόπιους πληθυσμούς, για στρατιώτες και προσωπικό και από τη χώρα μας. 
Τις αναλαμβάνει αυτές τις ευθύνες η ελληνική Κυβέρνηση, στο βαθμό που
της αναλογούν εν πάση περιπτώσει, στα πλαίσια και των "συμμάχων"; Δεν τις αναλαμβάνει. Πολύ περισσότερο, αρνείται έμπρακτη μεταμέλεια για το έγκλημα στο οποίο και η ίδια συνέβαλε. Και έμπρακτη μεταμέλεια σημαίνει αποδοχή μίας σειράς προτάσεων, έστω και εκ των υστέρων, ώστε να διορθωθεί ό,τι μπορεί να διορθωθεί, να περισώσουμε ό,τι μπορούμε να περισώσουμε. Και όλα αυτά τα κάνει η Κυβέρνηση, υποστηρίζοντας ότι τάχα με αυτήν την πολιτική βοηθάει το εθνικό συμφέρον.
'Ολα τα μεγάλα εγκλήματα στο όνομα του εθνικού συμφέροντος και της δημοκρατίας γίνονται. Αυτό δείχνει η ιστορία της χώρας μας και γενικά η διεθνής ιστορία.
Και ρωτάμε τώρα εμείς: Εάν πάμε στο εθνικό συμφέρον, με τη στενή έννοια του όρου, το ότι ποδοπατείται το Διεθνές Δίκαιο και αλλάζουν τα σύνορα δίπλα μας, αυτό βοηθάει το εθνικό συμφέρον όταν έχουμε τα γνωστά προβλήματα και τις διεκδικήσεις της Τουρκίας;

Δεύτερο ζήτημα: Θα συνεχίσουμε να συμβάλλουμε; Ναι, λέει η Κυβέρνηση. Και η Νέα Δημοκρατία συντάσσεται με αυτήν την άποψη, να συνεχίσουμε να συμμετέχουμε στις ανθρωπιστικές επεμβάσεις στα Βαλκάνια και όπου γης. 
Είναι για το εθνικό συμφέρον ή για το συμφέρον των ισχυρών, των
ιμπεριαλιστών που θέλουν κυριαρχία για να εξυπηρετήσουν τα γεωπολιτικά

και οικονομικά τους συμφέροντα; Τι συμφέρον θα έχει ο ελληνικός λαός; Βεβαίως ένα τμήμα του ελληνικού λαού θα έχει συμφέρον. Είναι μια σειρά από μεγαλοεπιχειρηματίες οι οποίοι θέλουν διείσδυση, θέλουν μοίρασμα, να πάρουν ένα κομμάτι από την πίτα και ας λειτουργούν με τον τρόπο που λειτουργούν. Και σαν χώρα λειτουργούμε σαν μικρός ιμπεριαλιστής, σαν μεσίτης για το μεγάλο συμφέρον και ας πάρουν και οι δικοί μας κάτι. Γι'αυτό το συμφέρον πρέπει να μιλάτε και όχι για το συμφέρον της χώρας ή του ελληνικού λαού.
Συμφέρει στην Ελλάδα η νέα διάταξη των Ενόπλων Δυνάμεων που υποτάσσεται στη λογική των επεμβάσεων όπου γης, στη λογική της νέας τάξης; Δηλαδή η άμυνα της χώρας μας θα γίνει καλύτερη με τη διάταξη αυτή; 
Ο μισθοφορικός στρατός μας χρειάζεται πραγματικά για κάποιες
θέσεις που χρειάζονται μόνιμη εξειδίκευση; Bλέπετε πώς αρνούνται οι στρατιώτες -και πόσοι επιστρέφουν- να συμμετέχουν σε τέτοιες επεμβάσεις και αυτό το κλίμα θα ενταθεί. Χρειάζονται στρατιώτες οι οποίοι θα λένε ναι και θα αμείβονται για τα ναι που θα λένε.
Υπάρχουν δύο λογικές. Η λογική της υποταγής και της ενσωμάτωσης στον ιμπεριαλισμό, με την ελπίδα να πάρει και η χώρα μας κάποιο κόκκαλο που θα το γλείψουν κάποιοι μεγαλοσχήμονες της άρχουσας τάξης αυτό το κόκκαλο.
Με βάση αυτήν την επιλογή κινείται η Κυβέρνηση, το ΠΑΣΟΚ και η Νέα
Δημοκρατία. Υπάρχουν δυστυχώς και άλλες δυνάμεις της Αντιπολίτευσης που δεν βλέπουν ή δεν θέλουν να δουν τι σημαίνει ιμπεριαλισμός, τι σημαίνει εναγκαλισμός με το ΝΑΤΟ και την Ευρωπαϊκή 'Ενωση. Δεν θέλουν να δουν τι σημαίνει κοινή εξωτερική πολιτική της Ευρωπαϊκής 'Ενωσης, εάν αυτή η πολιτική στο βαθμό που είναι αυτοτελής -και δεν είναι αυτοτελής σε σχέση με τις Ηνωμένες Πολιτείες- είναι ιμπεριαλιστική ή δεν είναι ιμπεριαλιστική.
Υπάρχει και η άλλη λογική, η λογική του Κομμουνιστικού Κόμματος. Και δεν είναι μόνο του Κομμουνιστικού Κόμματος, γιατί υπάρχουν και άλλες δυνάμεις και στην κοινωνία ακόμη περισσότερες, που λένε όχι στην πρόσδεση στο ΝΑΤΟ και στην Ευρωπαϊκή 'Ενωση. Λένε όχι στην υποταγή, λένε ότι
το εθνικό συμφέρον είναι η αντίσταση σε αυτές τις επιλογές, όχι μόνο απόρριψη των επιλογών αλλά στην πράξη αγώνας και αντίσταση. Και σ' αυτόν τον αγώνα κάνουμε ό,τι μπορούμε σαν Κομμουνιστικό Κόμμα. Τουλάχιστον, να ασκούμε πιέσεις και να μη νομιμοποιούμε τα εγκλήματα στη συνείδηση του ελληνικού λαού. Και θα αλλάξει η κατάσταση. Αλλάζει τουλάχιστον στη συνείδηση του λαού η κατάσταση.
'Ερχομαι στο δεύτερο σκέλος του εγκλήματος που έχει σχέση με το
ουράνιο και τις άλλες τοξικές ουσίες. Τι πολιτική ακολουθεί η Κυβέρνηση;
'Οτι δεν ήξερε -αυτό είναι το ένα- και τώρα που έμαθε, ότι κάνει ό,τι μπορεί για να ερευνηθεί το θέμα και θα πάρει τα όποια μέτρα, αφού οι επιστήμονες στους οποίους ανέθεσε την έρευνα θα αποδείξουν τη σύνδεση βλαβών στην υγεία με το απεμπλουτισμένο ουράνιο. Και τα δύο εμπεριέχουν και μεγάλα ψέματα και αποτελούν ελιγμό και δικαιολογίες από την Κυβέρνηση. Δεν ήξερε λέει η Κυβέρνηση και έμαθε μόνο όταν επίσημα το ΝΑΤΟ το Δεκέμβριο του '99 ανακοίνωσε στους συμμάχους τους κινδύνους από το ουράνιο.
Τι να πω τώρα; Απλώς θα αναφέρω επιγραμματικά ορισμένα ζητήματα διότι πρόκειται για τραγέλαφο. Οι ίδιοι οι Υπουργοί μεταξύ τους έχουν αντιφάσεις και είναι τόσα τα στοιχεία που δεν στέκει με τίποτα αυτό το επιχείρημα.
Για το σύνδρομο του Κόλπου δεν έχει ακούσει το Υπουργείο Εθνικής 'Αμυνας και η Κυβέρνηση; 'Ολα αυτά τα χρόνια δεν έχει ακούσει τίποτα; Δεν ξέρει για τους θανάτους, για τις αποβολές, για τις τερατογεννέσεις; Από την "ΕΛΕΥΘΕΡΟΤΥΠΙΑ" σας δείχνω, κύριε Υπουργέ, τι αποτελέσματα είχε ο πόλεμος του Κόλπου. Τα καταθέτω για τα Πρακτικά.
(Στο σημείο αυτό ο Βουλευτής κ. Αντώνης Σκυλλάκος καταθέτει για τα Πρακτικά το προαναφερθέν δημοσίευμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Δεν είναι από το "ΡΙΖΟΣΠΑΣΤΗ" είναι από την "ΕΛΕΥΘΕΡΟΤΥΠΙΑ" και από
εφημερίδες φιλοκυβερνητικές.
Με το σύνδρομο του Κόλπου ασχολήθηκε ο ΟΗΕ. Υπάρχουν δύο αποφάσεις, η 1696 που επιβεβαιώνεται με την 36/1997. Είναι αποφάσεις που πάρθηκαν πριν από τέσσερα-πέντε χρόνια από την Επιτροπή Ανθρωπίνων Δικαιωμάτων που μιλάνε για την ανάγκη αποτελεσματικών μέτρων και τρόπων για την κατάργηση των όπλων με απεμπλουτισμένο ουράνιο.
Για να βγουν αυτές οι αποφάσεις έγιναν διάφορες ακροάσεις. Μεταξύ αυτών ήταν και η επιτροπή από τις γυναίκες για την αμοιβαία ασφάλεια πoυ επικεφαλής ήταν η Μαργαρίτα Παπανδρέου, η οποία μίλησε και είπε για γενοκτονία στον Κόλπο. Δεν είναι στο δικό σας κόμμα η Μαργαρίτα Παπανδρέου; Δεν είναι μητέρα του Υπουργού Εξωτερικών; Δεν ξέρετε για τον Κόλπο τίποτα; Τα ήξερε η κ. Παπανδρέου, τα ήξερε ο ΟΗΕ και σεις δεν ξέρατε τίποτα;
Το γαλλικό πρακτορείο και το Aσοσιέιτεν Πρες είπε ότι από τους πεντακόσιους σαράντα χιλιάδες Αμερικάνους που είχαν πάει στο Κόσοβο εξετάστηκαν οι εκατόν εβδομήντα επτά χιλιάδες. Παρουσιάστηκαν

συμπτώματα στους εκατόν πέντε χιλιάδες, έγινε διάγνωση στους ογδόντα τέσσερις χιλιάδες και στους υπόλοιπους είκοσι ένα χιλιάδες δεν μπόρεσαν να βγάλουν συμπέρασμα για το αν υπήρξαν βλάβες στην υγεία τους.
Ξέρετε πού τα ρίχνουν; Το ξέρετε. Τα ρίχνουν στον προληπτικό
εμβολιασμό που είχαν κάνει. Και μόνο το ότι υπάρχει ένα κίνημα εκατοντάδων χιλιάδων ατόμων και στις Ηνωμένες Πολιτείες της Αμερικής και στη Μεγάλη Βρετανία που αγωνίζονται λέγοντας ότι φταίει το απεμπλουτισμένο ουράνιο, σας καθιστά υπεύθυνους, γιατί γνωρίζατε.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Να μην πω για τον Πρόεδρο των "Γιατρών χωρίς σύνορα" που μιλά για λευχαιμία δεκαπλάσια στο Ιράκ. 'Εκαναν μετρήσεις και έρευνα οι "Γιατροί χωρίς σύνορα" στην περιοχή για τη μεγαλύτερη αύξηση αποβολών και τερατογενέσεων στο Ιράκ απ' ό,τι σε ολόκληρο τον κόσμο.
Αφού τελείωσα με το "σύνδρομο του Κόλπου", έρχομαι σε ένα άλλο
ζήτημα. Το 1974 η συντονιστική τεχνική επιτροπή για τους εξοπλισμούς του αμερικανικού στρατού μίλησε για βλαβερές παρενέργειες στον οργανισμό από το ουράνιο. Ουσιαστικά γινόταν συζήτηση στους στρατιωτικούς κύκλους -το γνωρίζετε- εάν θα γίνονταν αυτά τα βλήματα με ουράνιο ή με βολφράμιο, το οποίο θεωρείται ακίνδυνο. Προτιμήθηκε το ουράνιο, γιατί ήταν φθηνότερο. 
'Αλλο ζήτημα: Χρησιμοποιήθηκαν και αποθηκεύτηκαν από το 1993 και
μετά, αν δεν κάνω λάθος, ανάλογα βλήματα στο ελληνικό ναυτικό. 'Εγιναν κάποιες ασκήσεις σε κέντρα βολής. Εσείς παραδεχθήκατε μόνο της Αγχιάλου. Τότε που δόθηκαν αυτά τα βλήματα, δόθηκαν και οδηγίες προφύλαξης και για τον τρόπο που θα αποθηκεύονται και για τον τρόπο που θα τα πιάνουν, δηλαδή όχι με γυμνά χέρια και να μην ακουμπάνε στα τοιχώματα.
Γιατί, λοιπόν, είχατε αυτές τις οδηγίες, εφόσον δεν υπήρχε κίνδυνος; Δεν ξέρατε γι' αυτές τις οδηγίες;
'Αλλο παράδειγμα κατά τη διάρκεια των βομβαρδισμών. Ο καθηγητής πυρηνικής κ. Θεοφίλου, αν δεν κάνω λάθος, έχει πει δημόσια ότι στο INTERNET ήταν καταγεγραμμένη ανακοίνωση του Πενταγώνου, που έλεγε ότι υπάρχει απεμπλουτισμένο ουράνιο στις βόμβες που πέφτουν στο Κόσοβο. Αυτό το κείμενο του INTERNET το έστειλε ο κ. Θεοφίλου στην Κυβέρνηση.
Λίγο αργότερα τον Απρίλη του 1999 έγινε ερώτηση του Κ.Κ.Ε και της Νέας Δημοκρατίας για το ζήτημα αυτό. Εσείς απαντήσατε "άλλα λόγια να αγαπιόμαστε", έκθεση focus που αφαιρέθηκε η σελίδα από το Υπουργείο Εξωτερικών. Αυτά είναι γνωστά ζητήματα. Δεν ήξερε τίποτα το Υπουργείο 'Αμυνας; Τα ήξερε το Υπουργείο Εξωτερικών και δεν τα ήξερε το Υπουργείο 'Αμυνας; 'Ολα τα γνωρίζατε. 'Εχετε και επιστήμονες, έχετε και γραφείο Τύπου που μαζεύουν τα αποκόμματα και τα αντίγραφα εκθέσεων.
Το "ΒΗΜΑ" λέει ότι το ΚΥΣΕΑ πριν αποφασίσει την αποστολή στρατιωτών, ήταν ενημερωμένο για το ουράνιο. Δεν διαψεύστηκε αυτό το δημοσίευμα του "ΒΗΜΑΤΟΣ".
Τέλος, υπάρχει το ζήτημα με τα τρόφιμα. Από το Δεκέμβριο που έστω επισήμως μάθατε, γιατί δεν έγινε κανένας έλεγχος στα τρόφιμα; 'Εγιναν μόνο κάτι δειγματοληπτικοί έλεγχοι τώρα τελευταία -μόνο δώδεκα παρουσίασε το Υπουργείο Γεωργίας- που δεν ελέγχουν μάλιστα όλα τα στοιχεία που θα έπρεπε να ερευνηθούν, αλλά μόνο ένα μικρό αριθμό στοιχείων -αυτά που σας λέω το λένε οι επιστήμονες- τη στιγμή μάλιστα που κάθε χρόνο εισέρχονται από τη Γιουγκοσλαβία πέντε χιλιάδες τόνοι τρόφιμα.
Υπάρχουν βαρύτατες ευθύνες, γιατί ξέρατε, αλλά δεν γνωρίζατε εάν το απεμπλουτισμένο ουράνιο είναι σίγουρα βλαβερό. Εν πάση περιπτώσει και τώρα που το μάθατε, το αμφισβητείτε και περιμένετε κάποιες εκθέσεις. 
Ακούστε τι λένε οργανισμοί, ιδρύματα και επιστήμονες. Ο επικεφαλής
του περιβαλλοντικού προγράμματος του ΟΗΕ, ο κ. Χααβίστον, λέει ότι πρέπει να σφραγιστούν όλες οι βομβαρδισμένες περιοχές που έπεσαν τα βλήματα στο Κόσοβο και στη Βοσνία. Η Επιτροπή Ανθρωπίνων Δικαιωμάτων του ΟΗΕ στο INTERNET -και τώρα υπάρχει κείμενο στο ΙNTERNET- μιλάει για τους κινδύνους από τον Κόλπο και από το απεμπλουτισμένο ουράνιο και τονίζει ότι οι συνέπειες μπορεί να κάνουν να παρουσιαστούν στον ανθρώπινο οργανισμό από δύο μέχρι και σαράντα, πενήντα χρόνια.
Σε αυτήν τη μακροπρόθεσμη περίπτωση των σαράντα χρόνων από τους
καρκίνους που θα παρουσιαστούν στη βομβαρδισμένη περιοχή το 40% θα οφείλεται στο απεμπλουτισμένο ουράνιο. Η Διεθνής Υπηρεσία Ατομικής Ενέργειας μιλάει για γενικότερη μελέτη και όχι για απλή μέτρηση, που αφορά όλα τα άτομα. Η Παγκόσμια Οργάνωση Υγείας μιλά για καθαρισμό της περιοχής και για περικύκλωση των περιοχών που έχουν βομβαρδιστεί για να μην πλησιάζει άνθρωπος. Η Greenpeace καταλογίζει ευθύνες στο απεμπλουτισμένο ουράνιο αλλά και στο ότι έχουν απελευθερωθεί καρκινογόνοι υδροπγονάνθρακες, αρωματικοί. Το Ινστιτούτο Πυρνηνικής Φυσικής της Γιουγκοσλαβίας λέει ότι η ραδιενέργεια είναι αυξημένη κατά 1100 φορές στη νότια Σερβία. Η ΡΕΠΟΥΜΠΛΙΚΑ των Τιράνων λέει ότι από τους χίλιους επτακόσιους πενήντα καρκινοπαθείς που νοσηλεύονται οι διακόσιοι πενήντα προέρχονται από το Κόσοβο.
Δεκάδες επιστήμονες και ιδρύματα στη χώρα μας, όπως για παράδειγμα το Εθνικό Μετσόβιο Πολυτεχνείο -πρύτανης και δύο αντιπρόσωποι- μιλάνε για πείραμα που έγινε σε ένα άσκαστο βλήμα. 'Οταν πλησίαζε το μηχάνημα -υπάρχει ανακοίνωση στον Τύπο- η ραδιενέργεια ανέβαινε στην κορυφή. Επίσης ο Πανελλήνιος Ιατρικός Σύλλογος, η 'Ενωση Ελλήνων Χημικών μιλάνε ιδιαίτερα για τις περιοχές Πάντσεβο, Νις, Κρακούγιεβατς, Νόβισαντ. Σε αυτές τις περιοχές υπάρχει μόλυνση όχι μόνο για το απεμπλουτισμένο ουράνιο αλλά και από τοξική μόλυνση.
Σε όλο αυτό το διάστημα καθηγητές σας έστελναν κείμενα, άρθρα που δημοσιευόντουσαν σε εφημερίδες. Σήμερα γίνεται συζήτηση επιστημόνων γι αυτό το θέμα στο Ζάπειο. Ο καθηγητής πανεπιστημίου κ. Γεράνιος μου είπε ότι δώδεκα άρθρα είχαν δημοσιευτεί στον Τύπο αμέσως μετά τον πόλεμο μέχρι να προκύψε το θέμα. Δεν τα βλέπατε όλα αυτά;
Τι λέει το ΝΑΤΟ και τι λέτε και σεις κοντά στο ΝΑΤΟ; Λέτε ότι αυτά που σας ανέφερα δεν υπάρχουν και ότι δεν έχει αποδειχθεί επιστημονικά καμία σχέση ανάμεσα στο απεμπλουτισμένο ουράνιο και στους καρκίνους. Υπόσχεστε ότι θα ερευνηθεί το θέμα, απευθυνόμενοι σε εκείνους τους οργανισμούς που θέλει το ΝΑΤΟ. Το ΝΑΤΟ απευθύνθηκε μόνο στο δικό του

ιατρικό μηχανισμό.
Από την άλλη μεριά η Ευρωπαϊκή 'Ενωση θεωρεί ανεύθυνο τον εαυτό της. Η κ. Παπαζώη προχθές μας είπε ότι δεν συζήτησε το θέμα στην ατζέντα του Συμβουλίου Υπουργών Εξωτερικών, αλλά μόνο στο γεύμα, διότι δεν αφορά την Ευρωπαϊκή 'Ενωση, αλλά μόνο το κάθε μέλος χωριστά, διότι μόνο του κάθε κράτος απεφάσιζε για τους βομβαρδισμούς και όχι η Ευρωπαϊκή 'Ενωση. Η Ευρωαϊκή 'Ενωση ανέθεσε στην "ΕΥΡΑΤΟΜ", στο τμήμα 31, να κάνει κάποια έρευνα, ενώ η "ΕΥΡΑΤΟΜ" δεν μπορεί να κάνει πραγματική έρευνα.
Οι ευθύνες λοιπόν είναι βαρύτατες και γι' αυτό που δεν κάνετε και γι αυτό που κάνετε σήμερα. Οι ανακοινώσεις της κυβερνητικής επιτροπής δεν αντιμετωπίζουν την ουσία του προβλήματος. Υπάρχει προσπάθεια υπεκφυγής. Εμείς θεωρούμε ότι πρέπει να γίνει μονομερώς επιστροφή όλων των

στρατιωτών και όχι να εξαρτηθεί από το τι θα πει το ΝΑΤΟ και οι όποιες μετρήσεις. Για τις μετρήσεις έχουμε σοβαρότατες επιφυλάξεις που τις έχουν και οι επιστήμονες. Οι επιστήμονες σας έχουν πει ότι δεκαοκτώ μήνες μετά τους βομβαρδισμούς δεν θα βρεθεί καθόλου ακτινοβολία τουλάχιστον στην επιφάνεια του εδάφους. Αν όμως σκάψετε πιο κάτω ίσως βρεθεί. Και πάλι δεν είναι σίγουρο. Οι μετρήσεις που είχαν γίνει εκείνη την εποχή οι αρχικές, όταν λέγατε ότι δεν υπάρχει στον ελλαδικό χώρο ήταν μετρήσεις ολικής ραδιενέργειας, που δεν αποδεικνύουν ότι υπήρχε, αλλά το ουράνιο προκαλεί μικρή ραδιενέργεια και γι αυτό έπρεπε να γίνει ειδική μελέτη και μέτρηση που δεν έγινε τότε. Χρειάζεται να υπάρξει ένα πρόγραμμα διαρκές, πολύχρονο σε βάθος για όλους τους στρατιώτες και για όλο το πολιτικό προσωπικό που χρησιμοποιήθηκε.
Για τους αστυνομικούς, που ήταν καμιά εικοσιαριά, δεν πήρατε κανένα μέτρο γι'αυτούς. Ούτε νερό ούτε τρόφιμα στέλνονταν και έμεναν σε περιοχή δεν παρείχε κάποιες εγγυήσεις, όπως τα στρατόπεδα. Υπάρχουν ευθύνες.
Θα θέλαμε να ξέρουμε τι γίνεται τώρα με τις εξετάσεις που γίνονται
στους ανθρώπους. Απ'ό,τι μαθαίνουμε κάποιες μετρήσεις που έγιναν σε ορισμένα άτομα γίνονται με δύο συσκευές. Μία από την επιτροπή ατομικής ενέργειας και με μια άλλη συσκευή από το "ΔΗΜΟΚΡΙΤΟ". Για να περάσει όλος αυτός ο κόσμος από τις συγκεκριμένες μετρήσεις, σημειωτέον ότι χρειάζεται μισή ώρα κάθε άτομο, χρειάζεται πάρα πολύς χρόνος. Βεβαια η ανίχνευση, όπως λένε οι πυρηνικοί καθηγητές στο πανεπιστήμιό μας, αφορά μόνο ορισμένα στοιχεία θυγατρικά απεμπλουτισμένου ουρανίου, αυτό δηλαδη που διασπάστηκε. Δεν ανιχνεύει όλα τα στοιχεία. Χρειάζεται να γίνει έρευνα σε αίμα, ούρα, δηλαδή χημικός έλεγχος σε κάθε έναν χωριστά που πέρασε από το Κόσοβο και σε αυτούς που ήταν στις αποθήκες που φυλάσσονταν τα βλήματα ή 
και γι'αυτούς που πήραν μέρος σε ασκήσεις. Μιλάμε δε για χιλιάδες κόσμο. Πρέπει να γίνει αναλυτική έρευνα και μάλιστα μακροπρόθεσμη.
Λένε οι επιστήμονες ότι επειδή η επιστήμη δεν έχει προχωρήσει τόσο πολύ, ώστε να αποκαλύπτει πλήρως το μηχανισμό που επιδρά στην υγεία, και αυτοί κάνουν διαπιστώσεις από τα αποτελέσματα -γιατί βλέπουν μετά από χρόνια τις τερατογενέσεις, τις αποβολές, τους καρκίνους- και έτσι βγάζουν συμπεράσματα. 'Ενα συνέδριο επιστημονικό που έγινε πρόσφατα στην Αθήνα αναφέρει πως από τη χρήση της ραδιενέργειας στο Ναγκασάκι, στη Χιροσίμα, στον Κόλπο κλπ. για όλα αυτά τα χρόνια ενάμισι δισεκατομμύριο θύματα είχαμε και εκεί μέσα συμπεριλαμβάνονται και οι αποβολές από γενιά σε γενιά. Θα χρειαστούν δε ίσως και σαράντα χρόνια για να αποκαλυφθούν όλα αυτά αλλά με πραγματικές στατιστικές μετρήσεις. Τώρα αυτές οι μετρήσεις έχουν σημασία γιατί αυτοί που ήταν στο Κόσοβο ήρθαν σε επαφή με τα εδάφη που χτυπήθηκαν. Μετράτε τα στρατόπεδα, αλλά δε μετράτε όλα τα εδάφη που πήγαν ή που θα πάνε οι στρατιώτες. Δεν κάνετε μετρήσεις συνολικές και λεπτομερείς, αλλά μόνο δειγματοληπτικές, από ένα συγκεκριμένο μέρος, γίνονται. Αυτοί οι στρατιώτες που ήταν στις αποθήκες των βλημάτων εδώ στη χώρα μας θα πρέπει να παρακολουθούνται και να γίνεται σύγκριση -πώς αρρωσταίνουν σε σχέση με τον καρκίνο ή τη λευχαιμία κλπ.- με ανάλογο πληθυσμό που ζει κάτω από τις ίδιες συνθήκες σε καποια άλλη περιοχή της χώρας. Θα κάνετε, λοιπόν, κάποια έρευνα σε βάθος και μακροπρόθεσμα; Δε βλέπουμε ότι έχετε τέτοιο σκοπό. Πάτε να αθωώσετε το απεμπλουτισμένο ουράνιο και τελικά να αθωώσετε και τον εαυτό σας και το ΝΑΤΟ.

Γι'αυτούς τους λόγους επιμένουμε ότι επιβάλλεται και η επιστροφή των φοιτητών. Πολλοί βρίσκονται σε περιοχές που βομβαρδίστηκαν από το ΝΑΤΟ με ουράνιο απεμπλουτισμένο. Δεν μπορούν αυτοί οι άνθρωποι πλέον να μείνουν εκεί και να σπουδάσουν. Αυτά που λέτε ότι με δική τους ευθύνη πήγαν εκεί για να σπουδάσουν και ότι η επιστροφή τους θα είναι προνόμιο, μόνο σαν πρόκληση το εκλαμβάνουν.
Το τρίτο ζήτημα έχει σχέση με τα πεδία βολής. Μας απαντήσατε, αλλά
και εκεί χρειάζεται ανάλογη έρευνα μακροπρόθεσμη με όσους ήρθαν σε επαφή. Ρωτήσαμε τον κ. Αποστολάκη, αλλά δεν μας απάντησε τι γίνεται με τις
νάρκες. Υπάρχουν καταγγελίες ότι και αυτές έχουν απεμπλουτισμένον ουράνιο. Επιστήμονες τα καταγγέλλουν και θα τα υποστηρίξουν και στο σημερινό συνέδριο. 'Εχουν γράψει άρθρα και στις εφημερίδες ότι ετοιμάζεται ένα νέου τύπου τανκ, που θα το παραλάβετε, θα κλείσετε συμφωνία με τους Αμερικάνους.
Λένε λοιπόν αυτοί οι επιστήμονες ότι στο τανκς αυτό η κατασκευή τους έχει βιρίνιο και ουράνιο, μείγμα που οδηγεί σε νετρόνια και σε ακτινοβολία. To έχετε ψάξει; Θα το παραγγείλετε χωρίς να το ψάξετε ενδελεχώς αυτό το θέμα;
Πού βρίσκεται η υπόθεση με το πλουτόνιο που κατήγγειλαν οι Ελβετοί; Μόνο μια παρτίδα ήταν; Και γιατί να υπάρχει και αυτή η παρτίδα; Μιλάω για το πλουτόνιο διότι προκαλεί ένα εκατομμύριο φορές μεγαλύτερη ζημιά από το ουράνιο. Ζητήσατε εξηγήσεις από το ΝΑΤΟ αν πέρα από αυτή την παρτίδα υπάρχουν και άλλες παρτίδες με πλουτόνιο;
Εμείς τασσόμαστε υπερ όχι μόνο της προσωρινής απόσυρσης αυτών των βλημάτων που υπάρχουν στη χώρα μας, αλλά υπέρ της απαγόρευσής τους και της παραγωγής και της χρήσης και της αποθήκευσής τους. Γενική απαγόρευση και αυτών και άλλων πυρηνικών όπλων.
Ρωτάμε για τον 'Αραξο, ποιος διοχέτευσε στο "ΒΗΜΑ" και στο "ΕΘΝΟΣ" ότι έφυγαν κάποια πυρηνικά όπλα από εκεί; Το ΚΚΕ τα διέρευσε; Λέτε ότι είστε δεσμευμένος και ότι δεν μπορείτε να μας πείτε. Εν πάση περιπτώσει οι δεσμεύσεις στο ΝΑΤΟ είναι περισσότερες από την αγωνία του ελληνικού λαού για το ότι έχουμε πυρηνικά και μπορεί να υπάρχουν προβλήματα; Οι κάτοικοι της περιοχής είναι ανήσυχοι εδώ και χρόνια. Εξηγήστε μας, έφυγαν όλες οι βόμβες που υπάρχουν στον 'Αραξο; Θα επιστρέψουν άλλες, πιο σύγχρονες; Εξηγήστε τι γίνεται. Εμείς τασσόμαστε ακόμα μια φορά κατά της απαγόρευσης γενικώς.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Δυο λεπτά ακόμα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν θα έχετε δευτερολογία.
ΑΝΤΩΝΗΣ ΣΚΥΛΛΑΚΟΣ: Θα έχω λίγο χρόνο, αλλά υπάρχει ο Κοινοβουλευτικός Εκπρόσωπος.
Τέλος, δεν αναλαμβάνετε την ευθύνη να προωθήσετε πιο δραστικά μέτρα προστασίας του περιβάλλοντος και ελέγχου των ντόπιων πληθυσμών στα όργανα που ανήκετε. Λέτε ότι τα αφήνετε στα πλαίσια του ό,τι συμφωνηθεί με το Σύμφωνο Σταθερότητας στα Βαλκάνια.
Τα χρήματα αυτά είναι συγκεκριμένα και είναι και υπό όρους δυσμενείς και αντιδημοκρατικούς για τις χώρες για τις οποίες λέμε. Και μονομερώς τι θα κάνετε, έστω σαν έμπρακτη συγνώμη; Θα βγάλετε από το κρατικό ταμείο να πείτε ότι δίνουμε ένα ποσό γενναίο σαν ένδειξη συγνώμης προς το λαό, ανεξάρτητα του τι θα κάνει η Ευρωπαϊκή 'Ενωση;
Τέλος υπάρχει το ζήτημα για το ποιοι είναι εγκληματίες πολέμου και για το ποιοι δεν είναι. 'Εχουν παραβιαστεί όλοι οι κανόνες του Διεθνούς Δικαίου και ειδικότερα του Διεθνούς Δικαίου του Πολέμου και η Σύμβαση της Χάγης και το Δίκαιο της Νυρεμβέργης και οι Συμβάσεις για την Απαγόρευση Χημικών και Ατομικών 'Οπλων. Πρόκειται για έγκλημα της γενοκτονίας, το σοβαρότερο από τα εγκλήματα της ανθρωπότητας. Θα έπρεπε να καθήσουν στο σκαμνί όλοι όσοι αποφάσισαν και όχι να κυνηγά ο εισαγγελέας τον Μιλόσεβιτς για δήθεν γενοκτονίες. 'Ηδη οι Σουηδοί -αν δεν κάνω λάθος- και οι Φιλανδοί εμπειρογνώμονες είπαν ότι το βασικό επιχείρημα ότι σε ένα χωριό του Κοσόβου βρέθηκαν θύματα σφαγιασμού από το καθεστώς Μιλόσεβιτς ήταν ότι υπήρχε ανακοίνωση ότι ήταν σκηνοθετημένο. Και μετά απ' αυτό επιμένει ο εισαγγελέας. Τι λέει η ελληνική Κυβέρνηση; Συνεχίζει να υποστηρίζει το Διεθνές Δικαστήριο, ιμπεριαλιστικό δικαστήριο των νικητών στο Κόσοβο, το δικαστήριο των εγκληματιών και να λέει να παραπέμψετε τους Σέρβους. Τουλάχιστον διαχωρίστε τη θέση σας σε αυτό, μια και δεν μπορούμε
σαν λαός, ούτε σαν χώρα να παραπέμψουμε τους Αμερικάνους, τουλάχιστον τον κ. Κλίντον, στο Διεθνές Δικαστήριο ως εγκληματία πολέμου.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο. ΓΕΩΡΓΙΟΣ ΧΟΥΡΜΟΥΖΙΑΔΗΣ: Στο λίγο χρόνο που διαθέτω, κύριε Υπουργέ, θα
αναφερθώ σε πέντε στοιχεία.
Το πρώτο είναι ότι πιστεύουμε πως με κανέναν τρόπο δεν θα πρέπει όλες αυτές οι συζητήσεις, η τυπική και πολλές φορές αποπροσανατολιστική, επιφανειακή ενημέρωση των Μέσων Μαζικής Ενημέρωσης, οι επιστημονικές έρευνες που δεν λένε να τελειώσουν και να καταλήξουν όλες μαζί στο ίδιο συμπέρασμα και τέλος η οποιαδήποτε πολιτική αντιμετώπιση, να απομακρύνουν την προσοχή του λαού από τον πόλεμο, που φυσικά είναι η κύρια αιτία των κινδύνων και των θανάτων.
Φοβούμαι πως αν δεν προσέξουμε αυτό το σημείο,υπάρχει κίνδυνος να γίνει αποδεκτός ο πόλεμος ως κοινωνικό φαινόμενο και τελικά να στραφεί η προσοχή μας μόνο στα όπλα που χρησιμοποιούνται σ'αυτόν.
Το δεύτερο σημείο που το ΚΚΕ θέλει να υπογραμμίσει και να το φέρει
στην επιφάνεια, είναι η άποψη που πιστεύει πως ένοχοι δεν είναι μόνο αυτοί που κατασκεύασαν τις βόμβες ούτε μόνο αυτοί που τις έριξαν, αλλά βέβαια και αυτοί που έδωσαν με την υπογραφή τους την άδεια για να γίνουν αυτοί οι βομβαρδισμοί. Και ανάμεσα σ'αυτούς τους ενόχους είναι και η δική μας Κυβέρνηση. Γι'αυτό και όλη αυτή η συζήτηση αφορά και τη δική της ενοχή. Αφορά επομένως ένα τρόπο με τον οποίον αντιμετωπίζει αυτή την ενοχή και πώς σκέφτεται να την αντιμετωπίσει.
Τρίτο στοιχείο. Μιλάμε για μια ενοχή που δεν εξαντλείται απλώς στην αφηρημένη έννοια της πολιτικής εκείνης που οδήγησε την ελληνική Κυβέρνηση να συμφωνήσει με τον πόλεμο υπογράφοντας τη σχετική απόφαση του ΝΑΤΟ και της Ευρώπης. Αναφερόμαστε σε μια ενοχή που τη συνιστούν συγκεκριμένες εγκληματικές πράξεις. Οι εθνικοί δρόμοι της βόρειας Ελλάδας, παρά τη συνταγματική απαγόρευση, γέμισαν με ξένα στρατεύματα. Ο λαός μας αναγκάστηκε να παρακολουθεί από τις τηλεοράσεις εικόνες ολέθρου και δυστυχώς να εξοικειώνεται με αυτές. Τα ελληνικά πεδία βολής και στη βόρεια Ελλάδα και μέχρι τη Θεσσαλία χρησιμοποιήθηκαν για να δοκιμαστούν οι αποτελεσματικότητες όπλων που είναι φτηνά για τους κατασκευαστές
τους αλλά ολέθρια για τον άμαχο άνθρωπο.
Τέταρτο σημείο. Πάνω κάτω γι'αυτά τα εγκλήματα συζητώντας εγκαλούμε
και ερωτούμε την Κυβέρνηση. Και ζητούμε απ'αυτήν να μας απαντήσει με καίρια και συγκεκριμένα επιχειρήματα. Να μας δώσει μια απάντηση που δεν θα αναλίσκεται σε θεωρητικές περιγραφές και αφηρημένα επιχειρήματα, αλλά θα περιγράφει με καίρια παραστατικό τρόπο πώς θα αντιμετωπίσει το πρόβλημα των Ελλήνων στρατιωτών που βρίσκονται στις μολυσμένες περιοχές πώς θα αντιμετωπίσει το πρόβλημα των Ελλήνων φοιτητών που βρίσκονται επίσης εκεί. Επίσης, να μας απαντήσει τι θα κάνει με τα εφιαλτικά όπλα που κρατάει ακόμη στις αποθήκες του στρατού μας και μ'όλα αυτά που αργά ή γρήγορα θα μολύνουν τις ελληνικές θάλασσες. Ζητούμε να μας απαντήσει πώς θα εκφράσει τη συμπαράστασή της στο σέρβικο λαό που είναι καταδικασμένος να μάθει δυστυχώς να ζει με το θάνατο. Και τέλος, να μας απαντήσει ποιές πρωτοβουλίες σκέφτεται να πάρει για να προκαλέσει την ευαισθητοποίηση των άλλων ευρωπαϊκών κυβερνήσεων στο θέμα αυτό.
Και το τελευταίο πέμπτο σημείο: Το ΚΚΕ θέλει να θυμίσει στους επιστήμονες που ασχολούνται με το θέμα αυτό, πως είναι εύκολο και αυτοί οι ίδιοι να ενταχθούν στην ομάδα των ενόχων, αν δεν μας πουν έγκαιρα και απερίφραστα την αλήθεια.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Χουρμουζιάδη. Τη συνεδρίασή μας, κύριοι συνάδελφοι, παρακολουθούν από τα ανατολικά
θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, σαράντα επτά μαθητές και δύο συνοδοί καθηγητές από το Γυμνάσιο Πόμπιας Ηρακλείου Κρήτης.
Η Βουλή τους καλωσορίζει και οφείλω να πω ότι το Γυμνάσιο αυτό το τελείωσε και η συνάδελφός μας η κ. Σχοιναράκη, η οποία βρίσκεται μέσα στην Αίθουσα.
(Χειροκροτήματα απ'όλες τις πτέρυγες)
Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Παρακαλώ, κύριε Υπουργέ, ακούστε με, όπως μας άκουσαν τους Κομμουνιστές και τους αριστερούς της Ευρωπαϊκής Ενωμένης Αριστεράς
στο Ευρωπαϊκό Συμβούλιο, στο Συμβούλιο Ανθρωπίνων Δικαιωμάτων, στο Συμβούλιο της Ευρώπης.
Γνωρίζετε πάρα πολύ καλά, κύριε Υπουργέ, ότι εκεί βρίσκονται οι περισσότεροι εκ των συμμάχων που συνυπέγραψαν τον βομβαρδισμό. Λοιπόν, μόλις προχθές 23 του μηνός όχι απλώς άκουσαν, αλλά η κοινοβουλευτική συνέλευση του Συμβουλίου της Ευρώπης αποφάσισε ότι ήταν λάθος ο βομβαρδισμός και απεφάσισε να υιοθετήσει την κατατεθείσα τροπολογία που έγινε κείμενο του Συμβουλίου της Ευρώπης με πρωτοβουλία της ομάδας της αριστεράς και του Ελληνικού Κομμουνιστικού Κομματος που ζητά την απαγόρευση κατασκευής, χρήσης, δοκιμών και πωλήσεων των όπλων που περιέχουν απεμπλουτισμένο ουράνιο και πλουτώνιο.
Απεφάσισε επίσης να απαιτήσει από το ΝΑΤΟ και από τον Οργανισμό
Ηνωμένων Εθνών να χρηματοδοτήσουν έρευνες παρακολούθησης του συνολου των πολιτών της βομβαρδισθείσης περιοχής, των στρατιωτών, των μελών των ανθρωπιστικών οργανώσεων και των δημοσιογράφων που δούλεψαν εκεί. 
Ακολουθήστε μονομερώς το παράδειγμα της Νορβηγίας. Απεφάσισε το
κοινοβούλιο της την Τεταρτη να αποσύρει τα στρατεύματα που έχει εκεί ως παρατηρητές. 'Εχετε πλέον από τον ευρωπαϊκό θεσμό προάσπισης των ανθρωπίνων δικαιωμάτων ομολογία λάθους και έκκληση και απαίτηση. 'Εχετε δηλαδή αυτό που θα σας έλυνε ενδεχομένως τα χέρια θεσμική κατοχύρωση μιας μονομερούς απόφασης. Γιατί, κύριε Υπουργέ, ή συμβαίνει να έχουμε δημοκρατία, άρα οι πολιτικοί αποφασίζουν και έχουν το σύνολο της ευθύνης για την έναρξη πολέμου, για την ειρήνη, για την επιβολή βομβαρδισμών και για το τι όπλα, μέσα και δυνατότητες χρησιμοποιούν τα στρατεύματα, ή δεν έχουμε δημοκρατία και το αποφασίζουν τα στρατεύματα σε οποιοδήποτε επίπεδο και οι στρατιωτικοί και το αγνοούν οι πολιτικοί!
'Η έχουμε πραγματική δημοκρατία και είναι ευθύνη των πολιτικών η
εξόντωση ή η γενοκτονία εν γνώσει τους ή δεν εχουμε δημοκρατία και μπορούμε να κρυπτόμεθα πίσω απο αντιφατικές επιστημονικές έρευνες.
Κύριε Υπουργέ, δεν θα μπορέσει ποτέ κανείς να απαντήσει πολιτικά σε
παιδί που θα γεννηθεί με τρία κεφάλια μετά από είκοσι χρόνια, με συγχωρείτε έκανα λάθος και ακολούθησα την άλφα ή τη βήτα επιστημονική γραμμή. Δεν θα μπορέσετε να του απαντήσετε. Ουδείς εκ των νεκρών θα δεχθεί άλλη απάντηση εκτός από το έγκλημα!
Σας θυμίζω ότι μόλις χθες χρησιμοποιήθηκαν εκσυγχρονισμένες καινούριες χειροβομβίδες για την αντιμετώπιση των διαδηλώσεων ανίκανες να χρησιμοποιηθούν, και άχρηστες σε πόλεμο για να αντιμετωπιστούν οι διαμαρτυρόμενοι Γάλλοι πυροσβέστες. Και από αυτήν την ακίνδυνη χειροβομβίδα οι συναδέλφοί τους κουβαλούσαν το κομμένο χέρι ενός πυροσβέστη και το επεδείκνυαν στα media!
Σας μιλάει άνθρωπος του οποίου η καριέρα η επαγγελματική είναι
δημοσιογράφος και γνωρίζει ότι με δύο χιλιάδες επτακόσιους δημοσιογράφους στην Ιταλία ουδείς επληροφορήθη τίποτα από το έγκλημα αυτό και απ' αυτήν 
τη γενοκτονία. Θα σας πω μόνο μια αλήθεια που δεν μπορείτε να διαψεύσετε. 'Ενας δημοσιογράφος πίστεψε μόνο την ανακοίνωση του Τζέιμς Σι του ΝΑΤΟ
ότι ο βομβαρδισμός της φάλαγγας με τους δυστυχισμένους Κοσοβάρους

πρόσφυγες ήταν στρατιωτική φάλαγγα. 'Ενας μόνο από τους δύο χιλιάδες εφτακόσιους δημοσιογραφους. Οι υπόλοιποι δύο χιλιάδες εξακόσιοι ενενήντα εννιά δεν πίστεψαν το ΝΑΤΟ, κύριε Υπουργέ. Αυτός ο ένας ξέρετε με τι επιβραβεύθηκε από το ΝΑΤΟ σας; Με τη θέση του υπευθύνου Τύπου του ΝΑΤΟ. Αυτό είναι το ΝΑΤΟ. Μόνο όποιος πάει την προπαγάνδα του ένα μέτρο πιο πέρα έχει μέλλον και επιβραβεύεται!
Είναι λάθος και είναι έγκλημα κατά της ανθρωπότητας. Ενδεχομένως μια επόμενη Νυρεμβέργη να μπορούσε να το αποδείξει. Υπάρχει ακόμα στοιχειώδης καιρός να τραβήξουμε τα στρατεύματά μας από κει και να μην κρυπτόμεθα πίσω από το ενδεχομενο να αποκτήσουμε επαγγελματικό μισθοφορικό στρατό, μια κατά το ήμισυ λεγεώνα των ξένων -των ημών των στρατιωτών των ξένων εντός της Ελλάδος- η οποία θα αναλαμβάνει, υπογράφοντας συμβόλαια, τον κίνδυνο να πεθάνει από λευχαιμία χωρίς να μπορεί να ζητήσει πολιτική και ηθική αποκατάσταση και αποζημίωση. Διότι εκεί θα μας οδηγήσει το ΝΑΤΟ. Φέρτε πίσω τώρα τους φοιτητές.
'Ενας μόνο να πεθάνει, θα βαρύνει το σύνολο του ελληνικού Κοινοβουλίου, το σύνολο του Συμβουλίου της Ευρώπης και το σύνολο των πολιτικών που δεν όρθωσαν ανάστημα. 'Ενας μόνο είναι αρκετός για να μας
καταδικάσει στην ιστορία.
'Eχουμε καιρό. Εάν η πολιτική είναι η τέχνη του εφικτού, δεν μπορεί το εφικτό να είναι ταυτόχρονα και ανήθικο. Και χωρίς να ηθικολογεί κανείς, η απαίτηση είναι των αγέννητων. Το κεφάλαιο περιβάλλον και ανθρώπινη ζωή, όσο και να θελήσει ο ιμπεριαλισμό να το ληστέψει, δεν μπορεί να κλέψει από αυτό. Δεν ανήκει σε μας, ανήκει στους αγέννητους. Εν ονόματι αυτών υποχωρείστε τώρα.
(Θόρυβος-χειροκροτήματα από τα θεωρεία)
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να επιβληθεί η τάξη στα θεωρεία. Παρακαλώ τα αστυνομικά όργανα να επιβάλουν την τάξη. Και όποιος θορυβήσει ξανά στα θεωρεία, παρακαλώ να τον βγάλετε έξω.
'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ "Θράκη 2000 - 80 χρόνια από την ενσωμάτωσή της στην Ελλάδα", πενήντα εννέα μαθητές και πέντε-συνοδοί καθηγητές από το 2ο Λύκειο Παπάγου. Η Βουλή τους καλωσορίζει. 
(Χειροκροτήματα από όλες τις πτέρυγες)

Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Ελπίζω ότι οι συνάδελφοι θα καταλαβαίνουν και τη συναισθηματική μας φόρτιση.

Πριν από δώδεκα μέρες, αγαπητοί συνάδελφοι, με πήρε από το Βελιγράδι ένας παλιός συνάδελφος και φίλος από τα χρόνια της Γερμανίας. Αφού ανταλλάξαμε τις πρώτες ευχές για το σωτήριο έτος 2001, που πηγαίνουν όλα καλά για την Ευρώπη και την Ελλάδα, τον ρώτησα τι συμβαίνει. 'Ηταν ακριβώς οι μέρες που αποκαλύφθηκε σε ολόκληρη την Ευρώπη τι είχε συμβεί στη Γιουγκοσλαβία με το απεμπλουτισμένο ουράνιο. 'Οταν λοιπόν τον ρώτησα τι συμβαίνει εκεί, ξέρετε τι μου απάντησε; Μου είπε: "Παναγιώτη, γιατί μου τα λες; Και η Ελλάδα είναι συνένοχη". Και έκανα προσπάθεια να τον πείσω γι' αυτό που θα πω και σήμερα, και δεν είναι δική μου προσωπική άποψη, είναι η άποψη του Κομμουνιστικού Κόμματος.
Δεν νιώθουμε κανένα αίσθημα ενοχής ή συνενοχής εμείς οι κομμουνιστές, πάρα πολλοί συνάδελφοι μέσα από το Κοινοβούλιο και, όπως έχει αποδειχθεί, η πλειοψηφία του ελληνικού λαού. Την απόλυτη ενοχή ή -σε μικρότερο
βαθμό- τη συνενοχή την έχει η Κυβέρνηση και το αρμόδιο Υπουργείο. Και επειδή γίνεται πολύς λόγος για το αίσθημα ενοχής, τις τελευταίες δεκαπέντε-είκοσι μέρες έχει εμφανισθεί μία άλλη πλευρά: Η Κυβέρνηση δεν δέχεται ότι είναι συνένοχη, αλλά λέει ότι το ΝΑΤΟ, οι Ηνωμένες Πολιτείες δεν μας πληροφόρησαν.
Εγώ, αγαπητοί συνάδελφοι, αναρωτιέμαι ποιο είναι καλύτερο. Υπάρχει βέβαια μία διαβάθμιση. Καλύτερο είναι να έχεις παραδεχθεί τη συνενοχή σου ή να δέχεσαι και να συνειδητοποιείς ότι το ΝΑΤΟ, η νέα τάξη πραγμάτων, η Ευρωπαϊκή 'Ενωση, οι Ηνωμένες Πολιτείες Αμερικής σε χρησιμοποίησαν, σε έγραφαν κανονικά για όλες τις αποφάσεις στα παλιά τους τα παπούτσια και σε έκαναν με αυτόν τον τρόπο συνένοχο των εγκληματικών ενεργειών, για να δείχνουν ότι έχει μία ευρύτητα ο δήθεν ανθρωπιστικός πόλεμος στη Γιουγκοσλαβία; Ας διαλέξει η Κυβέρνηση και το αρμόδιο Υπουργείο τι από τα δύο προτιμάει. Αυτό είναι το πρώτο θέμα.
Το δεύτερο που ήθελα να πω είναι ότι ακριβώς τούτην την περίοδο που γίνεται αυτή η επερώτηση, γίνεται μία γιγαντιαία προσπάθεια συγκάλυψης των πάντων, όχι μόνο αυτού που είπε ο συνάδελφος κ. Χουρμουζιάδης, του πολέμου που έγινε δήθεν για ανθρωπιστικούς λόγους, αλλά και των όπλων που χρησιμοποιήθηκαν. Γίνεται μία γιγαντιαία προσπάθεια, αγαπητοί συνάδελφοι, και με επιστημονικό τρόπο. Αυτό το λέω με πλήρη επίγνωση.
Κάθε επιστήμονας και κυρίως εκείνος που είναι στην έρευνα και στην εφαρμοσμένη έρευνα, είναι υποχρεωμένος για λόγους δεοντολογίας απέναντι στο κοινωνικό σύνολο και απέναντι στη συνείδησή του να υπακούει τουλάχιστον σε ένα μίνιμουμ αξίωμα. Να ξέρει ότι εάν δεν μπορεί να αποδείξει τώρα ότι μία ουσία δεν μπορεί να κάνει βλάβη -και κυρίως μία ουσία για την οποία υπάρχει ολόκληρη ιστορία- τότε να αποστασιοποιείται τελείως.
Μιλάμε για ένα πρόβλημα που αφορά εμάς, αφορά τα παιδιά μας και τα παιδιά των παιδιών μας. Εάν αυτοί οι άνθρωποι μετά από τριάντα-σαράντα χρόνια έρθουν σαν άλλοι Οπενχάϊμερ να δηλώσουν ότι τότε είχαν κάνει λάθος, δεν θα ωφελήσουν κανέναν, ούτε τα παιδιά μας ούτε τα παιδιά των παιδιών μας. Και αν ο επιστήμονας οφείλει να υπακούει σε ένα μίνιμουμ αξίωμα, χίλιες φορές περισσότερο οφείλει να το κάνει η πολιτική ηγεσία

του τόπου. Και αυτή είναι η Κυβέρνηση.
Το τρίτο θέμα που θα ήθελα να αναφέρω είναι ο 'Αραξος, κύριε Υπουργέ. 'Ολος ο ελληνικός λαός γνωρίζει ότι δύο με τρεις φορές το χρόνο επί
δώδεκα ολόκληρα χρόνια, όχι μόνο οι κομμουνιστές του Νομού Αχαίας και οι κάτοικοι της περιοχής κάναμε διαδηλώσεις με συγκρούσεις πολλές φορές, με καταλήψεις πολλές φορές.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, αν είναι δυνατόν να έχω και λίγο από το χρόνο της
δευτερολογίας μου.
ΠΡΟΕΔΡΕΥΩΝ (Παναγιώτης Σγουρίδης): Αν θέλετε πάρτε ολόκληρο το χρόνο
της δευτερολογίας σας.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Ολόκληρο το χρόνο,
κύριε Πρόεδρε.
Διαδηλώναμε ότι δεν θέλαμε τις πυρηνικές βόμβες εκεί, δεν θέλουμε

τους Αμερικάνους εκεί. Γιατί μπορεί να μας λέτε και να μας λέγατε ότι η Ελλάδα ανήκει στους 'Ελληνες, αλλά είναι πασίγνωστο -μπορεί να ανήκει στους 'Ελληνες- εκτός από τον 'Αραξο, εκτός από την Ανδραβίδα, εκτός από τη Σούδα, εκτός ... εκτός... εκτός από εκεί που είναι κυρίαρχοι οι Αμερικάνοι και το ΝΑΤΟ.
Σε όλο αυτό το χρονικό διάστημα, κύριε Υπουργέ, μας λέγατε ότι δεν υπάρχουν ατομικές βόμβες. Και μόνο μετά από την τελευταία διαδήλωση, εκεί που η Κυβέρνησή σας έστειλε τα ΜΑΤ εναντίον διαδηλωτών, παιδιών, γυναικών, ηλικιωμένων -και ήταν η δεύτερη φορά που μίλησα απευθείας με τον 'Αγιο Πέτρο- δεχθήκατε ότι υπάρχουν ατομικές βόμβες. Και τι έγινε πριν από μερικές μέρες, κύριε Υπουργέ; 'Εγινε τεράστια κινητοποίηση αεροπλάνων, πλοίων από το Κατάκολο για να μεταφερθούν έντεκα βόμβες και σεις δεν μπορείτε να μας πείτε, να πληροφορήσετε τον ελληνικό λαό και το λαό της περιοχής γιατί πρέπει να έρθετε σε συμφωνία με αυτούς τους -δεν έχω την τάση του λαϊκισμού- δολοφόνους του ΝΑΤΟ; Πότε θα πληροφορήσετε τον ελληνικό λαό; Θέλουμε να ξέρουμε εκεί κάτω τι κάνατε καινούριο. Αναβαθμίζεται η βάση; Αναγκαστήκατε εκ των πραγμάτων να πάρετε τις ατομικές βόμβες εκεί,έστω και παλαιάς τεχνολογίας γιατί αντέδρασε ο κόσμος ή έχετε κάτι άλλο στο μυαλό σας ή δεν ξέρετε τίποτε απ' αυτό που σχεδιάζουν οι άλλοι;
Είναι απαντήσεις καίριες που πιστεύουμε -μέχρι τώρα δεν έχουμε τίποτε συγκεκριμένο- ότι θα πάρουμε κάποια υπεύθυνη απάντηση, γιατί είναι ένα πρόβλημα γενικότερο, που δεν αφορά αυτούς, όπως είπα και προηγουμένως, που έχουν άσπρα μαλλιά, αφορά τη ζωή και το μέλλον των παιδιών μας και των παιδιών των παιδιών μας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ο ελληνικός λαός, τουλάχιστον ένα πολύ μεγάλο ποσοστό του ελληνικού λαού, μετά την καταστροφή και αυτά τα γεγονότα πιστεύει ότι η ελληνική Κυβέρνηση έχει μπει καλά στο γρανάζι του μυδράλιου της νέας τάξης πραγμάτων για να θερίζει όποια επαναστατική κίνηση, όποια προοδευτική κίνηση, όποια κίνηση απεξάρτησης, όποια κίνηση λαών δεν δέχεται την υποδούλωση της νέας τάξης. 'Εχετε μπει σ' αυτό το γρανάζει της υποδούλωσης.
Κύριε Υπουργέ, δεν μπορείτε να ισχυρίζεστε, "δεν ξέρω", "δεν
γνωρίζω". Τα είπαν αυτά προηγούμενα οι συνάδελφοί μου και ο εισηγητής μας. 'Ομως, δεν μπορείτε να επικαλείστε το ΝΑΤΟ για να σας δώσει τη συνταγή, αν βλάπτουν ή δεν βλάπτουν. Δεν μπορούμε, κύριε Πρόεδρε, να περιμένουμε αυτούς τους ίδιους που έκαναν αυτές τις καταστροφές να χαρακτηριστούν εγκληματίες πολέμου. Δεν μπορούμε να περιμένουμε από την Κυβέρνηση να περιμένει από το ΝΑΤΟ να χαρακτηρίσει τις πράξεις της σαν πράξεις εγκληματικές ενάντια σε ένα λαό και ενάντια στο περιβάλλον και στις γενιές που έρχονται, όχι μόνο σε εκείνο το λαό αλλά και στους γειτονικούς λαούς. Δεν μπορούμε, κύριε Πρόεδρε, να περιμένουμε να αποφασίσουν αυτοί αν θα έρθουν τα παιδιά μας πίσω. Δεν ξέρουμε όλο αυτό το χρονικό διάστημα τι συνέπειες μπορεί να έχουν στην υγεία τους και στο μέλλον τους. Δεν μπορούμε να κρατάμε εκεί τους φοιτητές και πολύ περισσότερο δεν μπορείτε να έχετε την Ελλάδα από την Κρήτη, τη Μακεδονία μέχρι την Πελοπόννησο, ένα ελεύθερο πεδίο βολής που να δοκιμάζουν οι Αμερικάνοι το νέο οπλισμό τους με ραδιενεργά ισότοπα και να μη δίνουμε εξηγήσεις -που θέλετε;- στην Κρανιά, στην Ελασσόνα που έχουμε εξήντα θύματα από τους διακόσιους νεκρούς που πέθαναν τελευταία από λευχαιμία,

στη γειτονική πόλη τη Νέα Αγχίαλο, στις Σέρρες, στο Λιτόχωρο, στην Κρήτη. 'Ολη η Ελλάδα έχει γίνει ένα νέο πεδίο βολής. Τι μέτρα όμως έχετε πάρει
γι' αυτά, κύριε Υπουργέ;
Τι μέτρα όμως έχετε πάρει γι' αυτά, κύριε Υπουργέ, εκτός του ότι
πέρασαν δεκατέσσερα χρόνια και οπωσδήποτε δεν μπορούν να αποδειχθούν οι συνέπειες, όπως λένε οι επιστήμονες; Τι άλλα μέτρα πήρατε; Πώς θα αποκατασταθεί εκεί το περιβάλλον ή η εμπιστοσύνη των κατοίκων για να παραμείνουν στην περιοχή τους και να συνεχίσουν τις δραστηριότητές τους; 
Τέλος, κύριε Πρόεδρε, θα ήθελα να θίξω δύο σοβαρά θέματα. Η Ελλάδα

παρά το ότι έχει αποδεχθεί το ρόλο που έχει παίξει αυτός ο πόλεμος, το ρόλο που έχει παίξει το ΝΑΤΟ, συμμετέχει στη δημιουργία του ευρωστρατού. Πενήντα ή εξήντα χιλιάδες νέοι από την Ευρώπη θα πηγαίνουν να αντιμετωπίζουν τις κρίσεις παγκόσμια, όχι μόνο στις χώρες της Ευρώπης,
για να επιβάλουν τις ηθικές αξίες και τα συμφέροντα της Ευρωπαϊκής 'Ενωσης. 'Ακουσον, άκουσον!
Εκτός απ' αυτό έχετε υπογράψει και το πρωτόκολλο για την αμυντική νοτιοανατολική συμφωνία, κύριε Υπουργέ. Τι ρόλο θα παίξει αυτή; Ποιος είναι ο σκοπός της; Ο ίδιος; Θα είναι συμπληρωματική στο ΝΑΤΟ και μάλιστα θα τη χρησιμοποιεί και το ΝΑΤΟ για να παρεμποδίζει κάθε τέτοια κίνηση που θα γίνεται από τους λαούς. 'Ενας είναι ο εχθρός, ο λαός, για όλη αυτή την υπόθεση. Γι' αυτό σας κατηγορούμε, κύριε Υπουργέ.
Σας κατηγορούμε ότι όχι μόνο -ας υποθέσουμε ότι δεν ξέρατεσυμμετείχατε σε κάτι που δεν ξέρατε, αλλά συμμετέχετε συνειδητά για να καταπνίξετε κάθε λαϊκή φωνή, κάθε φωνή απεξάρτησης, κάθε φωνή που δεν σκύβει στη νέα τάξη πραγμάτων, παγκόσμια πια και όχι μόνο για τη νοτιοανατολική πτέρυγα της Ευρώπης, αλλά και για όλες τις άλλες χώρες. 
Δεν είναι τυχαίο, κύριε Πρόεδρε, ότι αυτή η πολιτική συμβαδίζει με
όλα τα κατασταλτικά μέτρα που παίρνονται στο εσωτερικό της χώρας. 'Ερχεται ο τρομονόμος. Προηγουμένως υπογράψαμε μία σειρά από άλλες συνθήκες. 'Ερχεται το Σύνταγμα που αναθεωρείται και εκεί δεσμεύουμε τη χώρα για αιώνες πια -δεν ξέρουμε πότε θα μπορέσει να τα ανατρέψει αυτά ο λαός, δεν λέμε αιώνες, λέμε πολύ γρήγορα, αλλά η προοπτική που δένουν και που υποτάσσονται στη νέα τάξη πραγμάτων είναι για αιώνες- και τη δένουμε σε αυτά τα δεσμά της εξάρτησης. Εμείς λέμε ότι ο λαός θα τα ανατρέψει αυτά. Πρέπει να ανατρέψει αυτήν την πολιτική και το Σύνταγμα να περάσει. Γρήγορα αυτές οι λαϊκές δυνάμεις θα μπορέσουν να αντισταθούν και να παλέψουν αυτή την πολιτική της Κυβέρνησης και των άλλων λαών της Ευρωπαϊκής 'Ενωσης, για να ζουν επιτέλους σε ειρήνη, κύριοι συνάδελφοι, οι λαοί της Ευρώπης και οι λαοί όλου του κόσμου.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για τριάντα λεπτά.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, σεβαστές οι απόψεις κάθε κόμματος πάνω στα μεγάλα θέματα που απασχολούν είτε την παγκόσμια κοινότητα είτε την πατρίδα μας είτε και τους λαούς της περιοχής.
Από το σημείο αυτό όμως, μέχρι να αναιρείτε ή να αναστρέφετε ή να αλλοιώνετε τις επίσημες πολιτικές θέσεις της Κυβέρνησης, των κομμάτων, τουλάχιστον του δικού μας κόμματός του, αλλά και άλλων διαπίστωσα ότι υπάρχει μεγάλη απόσταση και αυτή η αλλοίωση δεν κάνει πιο αξιόπιστη την κριτική την οποία ασκείτε σήμερα ενάντια της Κυβέρνησης.
Προσπαθείτε να τεκμηριώσετε μία ευθύνη στην Κυβέρνηση για τα όσα συνέβησαν στο Κόσοβο, για τον πόλεμο ΝΑΤΟ-Γιουγκοσλαβίας. Επιτρέψτε μου να πω ότι είναι έωλο το επιχείρημά σας να επιρρίψετε ευθύνες στην Κυβέρνηση. Διότι η ελληνική Κυβέρνηση εκφράζει τη μόνη χώρα του ΝΑΤΟ, την Ελλάδα, η οποία δεν συμμετείχε σε αυτόν τον πόλεμο.

ΛΙΑΝΑ ΚΑΝΕΛΛΗ: Με βεβαιότητα δεν θα μπορούσε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Είτε σας αρέσει είτε όχι η Ελλάδα δεν συμμετείχε. Δεν έστειλε τα αεροπλάνα της, δεν έστειλε τους στρατιώτες της, δεν βομβαρδίσαμε, δεν συμμετείχαμε σε καμία στιγμή σε αυτήν την πολεμική σύγκρουση ΝΑΤΟ-Γιουγκοσλαβίας. 
'Οσον αφορά τα στρατεύματα που διέσχισαν τη βόρειο Ελλάδα, αγαπητέ
συνάδελφε, γιατί πρέπει και αυτό να ξεκαθαρίσει, εδώ πέρα μέσα, νομίζω έχουμε την ευθύνη να μιλάμε με ειλικρίνεια ...
ΟΡΕΣΤΗΣ ΚΟΛΟΖΩΦ: Μόνο τα πληρώματα των AIWAX.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): ...να

μένουμε στην πραγματικότητα, ανεξάρτητα τι συμπάθεια ή αντιπάθεια έχει κανείς για τα δεδομένα και τις εξελίξεις, το ΝΑΤΟ, τον ΟΗΕ, τη ΔΑΣΕ. Αυτό είναι θέμα υποκειμενικό. Είναι δικαίωμά σας να λέτε "δεν μας αρέσει το ΝΑΤΟ, κάτω το ΝΑΤΟ, έξω από το ΝΑΤΟ". Δικαίωμά σας είναι.
Αλλά δεν έχετε δικαίωμα να αλλοιώνετε την πραγματικότητα. Διότι οι
διεθνείς δυνάμεις που κινήθηκαν στη βόρεια Ελλάδα μέσα από την Θεσσαλονίκη πήγαν μόνο στα Σκόπια, για να στηρίξουν την ανάγκη για υπεράσπιση των Σκοπίων, όπως ζήτησε η ίδια η Κυβέρνηση έναντι του κινδύνου επέκτασης της σύγκρουσης στο Κόσοβο.
Και όπως ξέρετε, χερσαίες δυνάμεις δεν μπήκαν ποτέ στον πόλεμο ΝΑΤΟ-Γιουσκολαβίας κατά τη διάρκεια της κρίσης στο Κόσοβο. 'Αρα, λοιπόν, αυτές οι στρατιωτικές δυνάμεις δεν πήγαν ποτέ στον πόλεμο. Πήγαν μόνο για να υπερασπίσουν την ανεξαρτησία των Σκοπίων.
Αυτή είναι η πραγματικότητα, κυρίες και κύριοι συνάδελφοι, είτε σας
αρέσει είτε όχι. Το να τα αλλοιώνουμε όλα αυτά και να στοιχειοθετούμε ευθύνες της Κυβέρνησης για τη ΝΑΤΟϊκή επιδρομή, αυτό δεν βγαίνει. 'Οσο και να φωνάζετε, δεν βγαίνει.
Από 'κει και πέρα, υπάρχει ένα θέμα. Κατακρίνετε την ελληνική
Κυβέρνηση, επειδή συμμετείχε μετά τη λήξη του πολέμου στην εφαρμογή της πολιτικής λύσης του γιουγκοσλαβικού προβλήματος στο Κόσοβο.
Ξεχάσατε, κυρίες και κύριοι συνάδελφοι, ότι η απόφαση της ελληνικής Κυβέρνησης στηρίζεται στην απόφαση του Συμβουλίου Ασφαλείας του ΟΗΕ, που επιβάλλει τη λήξη του πολέμου στη Γιουγκοσλαβία, που επιβάλλει την πολιτική διπλωματική λύση, τη μόνη την οποία επιζητούσαμε εμείς από την αρχή;
Και χαίρομαι, διότι αυτό δεν μπορείτε να το αγνοήσετε, διότι δικαιώθηκε η Ελλάδα, διότι η πλειοψηφία της παγκόσμιας κοινότητας επιβάλλοντας την πολιτική διπλωματική λύση και τον τερματισμό του πολέμου, έκανε αυτό το οποίο εμείς από την πρώτη στιγμή ζητούσαμε στο ΝΑΤΟ ως μέλος του ΝΑΤΟ.
Διότι, κυρίες και κύριοι συνάδελφοι, όπως ξέρετε, στο ΝΑΤΟ υπάρχει ομοφωνία. Και η εξαίρεση για τη μη συμμετοχή της, την οποία επέβαλε η Ελλάδα, να γίνει σεβαστή ήταν αποτέλεσμα συστηματικών προσπαθειών που έγιναν τόσο στη Σύνοδο του ΝΑΤΟ στη Βιλαμούρα τον Οκτώβριο του '98, όπου τότε παρ'όλο που δεν έγινε η σύγκρουση, γιατί υπήρξε συμφωνία μεταξύ Μιλόσεβιτς και Αμερικανού απεσταλμένου, όπως γνωρίζετε, εμείς από τότε ξεκαθαρίσαμε ότι δεν θα λάβουμε μέρος στη σύγκρουση.
Δεν συμμετέχουμε στρατιωτικά, διότι πιστεύουμε σε μια ορθή πολιτική. Οι βαλκανικές χώρες σε μία τέτοια περίπτωση δεν πρέπει να συμμετέχουν, αν υπάρχει οποιαδήποτε σύγκρουση. Η ίδια πολιτική επεβλήθη από την Κυβέρνησή μας, επί Ανδρέα Παπανδρέου, το '95 στον πόλεμο της Βοσνίας. Η ίδια πολιτική υπήρχε στον πόλεμο, όταν ήταν ο Πόλεμος του Κόλπου, όταν ήταν Πρωθυπουργός ο κ. Μητσοτάκης, η μη συμμετοχή των ελληνικών στρατιωτικών δυνάμεων.
Να, λοιπόν, γιατί εκπλήσσεσθε σ' αυτήν την περίπτωση και θέλετε να στοιχειοθετήσετε μία συμμετοχή που δεν υπάρχει. Είναι πάγια πολιτική των ελληνικών κυβερνήσεων, στη σύγκρουση που υπάρχει στα Βαλκάνια, να μην αναμειγνύεται διότι οι συνέπειες είναι τραγικές για μας ως γείτονες, ενώ οι άλλοι, όποιοι και αν είναι, σηκώνονται και φεύγουν και από εκεί και πέρα δεν υπάρχει πρόβλημα.
Να λοιπόν γιατί εχει σημασία, φίλες και φίλοι, αγαπητοί συνάδελφοι,
να ξεκαθαρίσουμε αυτά τα θέματα. Ευθύνες για τη συμμετοχή μας στην ειρηνευτική αποστολή σταθεροποίησης στο Κόσοβο δεν μπορεί κανείς να μας επιρρίψει. Απεναντίας δικαιώσαμε την απαίτηση των ίδιων των λαών που ζουν εκεί. Σέρβοι, Αλβανοί, μουσουλμάνοι ή τσιγγάνοι, οι οποίοι ζουν στην περιοχή, απαίτησαν να έρθουν οι διεθνείς δυνάμεις και απαιτούν την παρουσία τους. Και στο κάτω-κάτω, σαράντα τέσσερα κράτη συμμετέχουν αυτήν τη στιγμή, δεν είναι μόνο η Ελλάδα, για να επιβλέψουν την εφαρμογή της ειρήνης.
'Αρα λοιπόν και γι' αυτό το θέμα δεν υπάρχει καμία ευθύνη στην ελληνική Κυβέρνηση. Απεναντίας δικαιώνουμε το ρόλο μας ως δύναμη σταθεροποίησης, ως δύναμη ειρήνης, ως δύναμη συνεργασίας, σταθερότητας για την ευρύτερη περιοχή. Αυτός είναι ο ρόλος μας και γι' αυτό, κυρίες και κύριοι, έχουμε ευθύνη να συμμετέχουμε στους διεθνείς οργανισμούς.

Μας λέτε "γιατί συμμετέχετε στο ΝΑΤΟ, γιατί συμμετέχετε στην
ευρωπαϊκή πολιτική ασφάλειας και άμυνας". Δεν σας αρέσει, δικαίωμά σας,

αλλά εμείς συμμετέχουμε, διότι μόνο με τη συμμετοχή της Ελλάδας στους ευρύτατης εμβέλειας διεθνείς συλλογικούς οργανισμούς ασφάλειας, είναι δυνατόν να επιβεβαιώσουμε το ρόλο μας, δηλαδή ότι συμβάλλουμε επαρκώς, ότι είμαστε ισχυροί...
ΝΙΚΟΛΑΟΣ ΓΚΑΤΖΗΣ: Πείτε μας απο ποιον αποτελείται τελικά η Ευρώπη, η Ελλάδα.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): ...για ασφάλεια, σταθερότητα, ειρήνη και συνεργασία στην περιοχή. Εντάξει, είναι δικαίωμά σας να έχετε την άποψή σας. Εγώ δεν σας διέκοψα. Κοιτάξτε, έχουμε τις ίδιες ευαισθησίες. Δεν χρειάζεται εδώ να διακόπτει ο ένας τον άλλον.
Από 'κει και πέρα, μπαίνουμε σε ένα κρίσιμο θέμα. Κυρίες και κύριοι συνάδελφοι, επιχειρείται κάτι ακατανόητο. Θέλετε να ρίξετε σε μας ευθύνες για τη χρήση των βομβών απεμπλουτισμένου ουρανίου που υπήρξαν στο
Κόσοβο; Δηλαδή η Ελλάδα που δεν συμμετείχε, η Ελλάδα που πήγε μόνο στην ειρηνευτική αποστολή στο Κόσοβο για την ειρήνη, ξαφνικά πρέπει να είναι υπεύθυνη και υπόλογη γιατί το ΝΑΤΟ χρησιμοποίησε βόμβες απεμπλουτισμένου ουρανίου;
Και εδώ επιτρέψτε μου να πω ότι αυτό είναι παράλογο. Καμία ευθύνη δεν έχει η Ελλάδα. Δεν είναι το θέμα εάν γνωρίζαμε ότι οι βόμβες ουρανίου στον Κόλπο δημιούργησαν πρόβλημα. Βεβαίως το γνωρίζουμε, όπως το γνωρίζει ο κάθε άνθρωπος και όπως το γνωρίζει η διεθνής κοινότητα. Αλλά θα γνωρίζετε, κύριοι συνάδελφοι -γιατί βλέπω ότι προχωρήσατε και παραπέρα όταν μου αναφέρεστε στο INTERNET και σε στοιχεία- τι έγινε για την κατάσταση στο Κόλπο και έπρεπε να πείτε ότι βεβαίως αυτή η εξέλιξη είχε μία συνέχεια και ότι στην Αμερική και στη Μεγάλη Βρετανία, οι χώρες που χρησιμοποίησαν τα βλήματα απεμπλουτισμένου ουρανίου ή και τις βόμβες, στην προκειμένη περίπτωση, στον Κόλπο εν συνεχεία προχώρησαν σε μία 
ευρύτατη συζήτηση και αξιοποίησαν στοιχεία των διεθνών οργανισμών υγείας. Το συμπέρασμα είναι ότι δεν συνδέονται οι όποιοι θάνατοι υπήρξαν στην περιοχή ή οι όποιες περιπτώσεις λευχαιμίας με τη χρήση αυτών των βομβών

και βάσει αυτής της γνώσης από διεθνείς οργανισμούς επιμένουν, χρησιμοποιούν και θα συνεχίσουν να τις χρησιμοποιούν.
Και έτσι φθάσαμε σήμερα στο ΝΑΤΟ να έχουμε το εξής πρόβλημα, κυρίες και κύριοι συνάδελφοι: Μία σειρά χωρών, όχι μόνο οι χώρες που παράγουν βόμβες απεμπλουτισμένου ουρανίου, μεταξύ των οποίων είναι η Γαλλία, η Μεγάλη Βρετανία, η Αγγλία, οι Ηνωμένες Πολιτείες της Αμερικής αλλά και μία σειρά από άλλες χώρες, δεν δέχονται ότι αυτή τη στιγμή πρέπει να σταματήσει η χρήση αυτών των μέσων, διότι συνδέεται -όπως υποστηρίζουμε εμείς, υπάρχει ανησυχία λέμε εμείς τώρα- με τη χρήση αυτών των βομβών. Και εδώ δεν δεχόμαστε ότι κάποιοι είναι πιο ευαίσθητοι από εμάς.

Αλλά πότε μόνο μπορέσαμε να πούμε αυτό το πράγμα, ότι υπάρχει
ανησυχία από τη χρήση αυτών των βομβών και πρέπει να υπάρξει έρευνα από διεθνείς οργανισμούς και να διαπιστωθεί η πραγματικότητα; 'Οταν υπήρξαν οι αυξημένοι θάνατοι, κυρίες και κύριοι συνάδελφοι, όπως ανακοίνωσε ο Ιταλός Υπουργός 'Αμυνας το Δεκέμβριο του 2000, ο Βέλγος και ο Ολλανδός συνάδελφος. Τότε προέκυψε ως θέμα, πραγματικό θέμα, που ανησυχεί τη διεθνή κοινή γνώμη, ανησυχεί την ελληνική κοινή γνώμη, ανησυχεί όλους εμάς.
Και ήμασταν οι πρώτοι, οι οποίοι κινητοποιηθήκαμε και απαιτήσαμε στις 5 Ιανουαρίου, αμέσως μόλις έγιναν γνωστά τα αποτελέσματα, με επιστολή στην Ευρωπαϊκή 'Ενωση, στον Υπουργό της Σουηδίας που προεδρεύει αυτή την περίοδο στην Ευρωπαϊκή 'Ενωση, τρία πράγματα, γραπτά. Υπάρχουν, τα έχω καταθέσει. Πρώτον, να υπάρξει άμεση συζήτηση του θέματος και σύσταση επιτροπής επιστημονικού ελέγχου της περιβαλλοντικής επιβάρυνσης στο Κόσοβο από την Ευρωπαϊκή 'Ενωση. Η Ευρωπαϊκη 'Ενωση, η οποία έχει την ευθύνη να υλοποιήσει και να εγγυηθεί την πολιτική ασφάλειας και σταθερότητας στα Βαλκάνια, πρέπει να εγγυηθεί και την περιβαλλοντική ασφάλεια και σταθερότητα στα Βαλκάνια.
Το δεύτερο που ζητήσαμε είναι να υπάρξει συνεργασία με το ΝΑΤΟ, για
να γίνουν αμέσως οι επιστημονικού χαρακτήρα αξιόπιστες έρευνες. Από ποιους; Από διεθνείς οργανισμούς. Την ΟΥΝΕΠ, διεθνή οργανισμό υγείας, την ΟΥΡΑΤΟΜ, Ευρωπαϊκή Επιτροπή Ατομικής Ενέργειας, ώστε αξιόπιστα να μας απαντήσουν στο πρόβλημα εάν υπάρχει σχέση και εάν συνδέεται η χρήση αυτών των βλημάτων με τους θανάτους, που αναφέραμε, των Ιταλών στριατιωτών που
ήταν στο Κόσοβο ή στη Βοσνία, τους Ολλανδούς και τους Βέλγους; Αυτό είναι το συγκεκριμένο θέμα και αυτό πρέπει να απαντηθεί. Στην πρότασή μας στο ΝΑΤΟ, για να υπάρξει άμεση αποθήκευση από όλες τις χώρες του ΝΑΤΟ των βομβών ουρανίου, η οποία έγινε επίσης εκείνες τις ημέρες, μέσω του κ. Ρόμπερτσον, όπου στείλαμε επιστολή, η Ελλάδα, η Γερμανία και η Ιταλία ήταν οι μόνες χώρες που υποστήριξαν αυτή τη στάση άμεσης αποθήκευσης αυτών των βλημάτων, μέχρις ότου ξεκαθαριστεί εάν πράγματι οι έρευνες δείξουν ότι υπάρχει σχέση μεταξύ περιπτώσεων ασθένειας από λευχαιμία, θανάτων ή άλλης επιβάρυνσης της υγείας των στρατιωτών και της χρήσης αυτών των βομβών.
Και όμως με αυτήν τη θέση μείναμε οι τρεις μόνοι. Η πλειοψηφία δεν τη δέχθηκε αυτή τη θέση. Και λέει ότι δεν έχει αποδειχθεί, αν υπάρχει πρόβλημα. Εδώ πέρα υπάρχει χρήση απεμπλουτισμένου ουρανίου ως διατρητικό στοιχείο σε αυτές τις βόμβες, δεν υπάρχει κίνδυνος από εκπομπή ραδιενέργειας. Εκείνο το οποίο υπάρχει είναι ως χημικό μέσο, διότι αυτό οξειδώνεται, το τεμάχιο του απεμπλουτισμένου ουρανίου, το οποίο χρησιμοποιείται για διάτρηση, όταν εκρήγνυται η βόμβα, με συνέπεια να υπάρχει πιθανώς χημική μόλυνση, η οποία όμως είναι περιορισμένης εμβέλειας και εάν υπάρχουν προστατευτικά μέτρα, όπως ορίζουν οι χρήστες, τότε αυτό μπορεί να αποφευχθεί.
Είναι μια θέση με την οποία δεν συμφωνούμε. Εμείς λέμε με βάση αυτά
τα οποία συνέβησαν, ότι πρέπει να επανεξεταστεί το θέμα. Ζητήσαμε αποθήκευση των βλημάτων αυτής της κατηγορίας. Δεν έγινε δεκτό.
Εμείς τι κάναμε; Μια παραγγελία παλιά που υπήρχε απεμπλουτισμένων, όχι όμως βλημάτων, αλλά αντιαεροπορικών σφαιριδίων -αντιαεροπορικές σφαίρες απλά- είκοσι χιλιοστών, όχι τριάντα και εκατό χιλιοστών, όπως είναι αυτές που χρησιμοποίησαν -είχαν αποσυρθεί από το 1995 βέβαια και είχαν αντικατασταθεί, ήταν αποθηκευμένες- αυτά τα αποθηκεύσαμε σε ξεχωριστό χώρο, για να υπάρχει απόλυτη σιγουριά ότι δεν πρόκειται, αν υπάρχει κίνδυνος, να συνεχίσει να υπάρχει αυτή τη στιγμή. Αυτό ήταν το μόνο που υπήρχε σε εμάς.
Κατά τα άλλα,η Ελλάδα ούτε είχε ούτε έχει ούτε πρόκειται να χρησιμοποιήσει ούτε βόμβες ούτε βλήματα απεμπλουτισμένου ουρανίου -για να το κάνω ξεκάθαρο, γιατί άκουσα ορισμένα ερωτήματα- ούτε ποτέ χρησιμοποιήθηκαν στην Ελλάδα.
Και για να το κάνουμε αυτό σαφές, στα στρατόπεδα και στα πεδία βολής προχωρήσαμε αμέσως σε μια σειρά από μετρήσεις για να αποδειχθεί η πραγματικότητα. Αρχίζουν ήδη μετρήσεις από την Ελληνική Επιτροπή Ατομικής Ενέργειας, που λαμβάνουν χώρα στην Αγχίαλο ...
ΘΕΟΔΩΡΑ ΜΠΑΚΟΓΙΑΝΝΗ: Τώρα.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Βεβαίως τώρα. Μα, τώρα μπαίνει το θέμα. Με συγχωρείτε, πότε...
ΛΙΑΝΑ ΚΑΝΕΛΛΗ: Δεν καταγράφεται τρεις μέρες μετά.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Μα,
δεν υπήρχε θέμα.
Κυρίες και κύριοι συνάδελφοι, με αφορμή την παρέμβαση της κ. 
Μπακογιάννη, παρ'όλο που δεν είναι επερωτώσα συνάδελφος, επιτρέψτε μου να πω το εξής. Το είπατε και εσείς. Μας λέτε: "Δεν γνωρίζατε ή ξέρατε και τα χρησιμοποιήσατε".
Κατ' αρχήν δεν χρησιμοποιήσαμε πουθενά, όπως είπα, βλήματα ή βόμβες
απεμπλουτισμένου ουρανίου, διότι δεν έχουμε.
Από εκεί και πέρα, μας λέτε: "Γιατί δεν κάνατε μετρήσεις, όταν ήταν
πόλεμος"; Και είπε ο κύριος συνάδελφος από τη Λάρισα: "Δεν γνωρίζατε, όταν ήταν ο πόλεμος";
Καμία υποχρέωση δεν είχα να γνωρίζω διότι η Ελλάδα, σας είπα, δεν συμμετείχε. Από εκεί και πέρα, κύριοι συνάδελφοι, όλη η ελληνική κοινωνία και οι φορείς μαζί με τον Οργανισμό Ηνωμένων Εθνών αμέσως μετά τη λήξη του πολέμου, δεν ζητήσαμε την έρευνα της περιβαλλοντικής επιβάρυνσης της περιοχής; Ξεχάσατε;
Εσείς δεν αναφέρεσθε στην έρευνα FOCUS, στην ΟΥΝΕΠ,οι οποίες ξεκίνησαν τον Οκτώβριο του 1999, δύο-τρεις μήνες μετά τον πόλεμο να διαπιστωθεί αν υπάρχει επιβάρυνση; Ξεχάσατε λοιπόν;
ΛΙΑΝΑ ΚΑΝΕΛΛΗ: Στις 16 Ιουνίου την παρέδωσαν...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Γιατί, λοιπόν, λέτε ότι δεν γνωρίζαμε κλπ.
Τι έλεγαν όλες αυτές οι έρευνες; 'Ελεγαν για τις πρώτες προσεγγίσεις
στη διάσταση του προβλήματος, όσον αφορά την περιβαλλοντική επιβάρυνση, διότι το πρόβλημα τότε ήταν η χρήση ενός μεγάλου αριθμού βομβών -από εκεί ξεκίνησε το θέμα- και η τοξικότητα που προήλθε από τις εκρήξεις βομβών

αν υπάρχει κίνδυνος να διαδοθεί στην περιοχή, να έχει μολύνει τους κατοίκους. Και βέβαια εμείς εδώ στην Ελλάδα ανησυχούσαμε αν έφθασε μέχρι εδώ.
Και οι έρευνες που κάναμε πού οδήγησαν, κύριοι συνάδελφοι; Το θυμάσθε
πολύ καλά, σας τα είπα και στη Διαρκή Επιτροπή. Από το 1996, από τη
Βοσνία γίνονται συνεχείς μετρήσεις σε όλη τη βόρειο Ελλάδα στα ποτάμια, στον αέρα και στο έδαφος αν υπάρχει ρύπανση είτε ραδιενεργός είτε τοξική. Αυτές οι απαντήσεις σαφώς επιβεβαιώθηκαν από την Ελληνική Επιτροπή Ατομικής Ενέργειας και έδειξαν ότι δεν υπήρξε καμία επιβάρυνση πέραν του φυσιολογικού, από το 1996 μέχρι σήμερα ανελλιπώς. Αυτή είναι η πραγματικότητα. Εμείς έτσι αντιδράσαμε, όσον αφορά την Ελλάδα.

Να έρθω σε ένα άλλο θέμα, που είναι επίσης κρίσιμο, διότι δεν
μπορείτε να μας κατηγορείτε ότι δεν προστατεύσαμε επαρκώς τα στελέχη μας, τους στρατιώτες, τους επαγγελματίες αξιωματικούς και υπαξιωματικούς και τους οπλίτες θητείας, οι οποίοι συμμετέχουν στην ειρηνευτική αποστολή... 
ΑΝΤΩΝΗΣ ΣΚΥΛΛΑΚΟΣ: Τους αστυνομικούς;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Και τους αστυνομικούς και όλον τον κόσμο. Αλλά επιτρέψτε μου να απαντήσω για το θέμα των στρατιωτικών. Και οι αστυνομικοί και οι δημόσιοι υπάλληλοι του Υπουργείου Εξωτερικών, οι "Γιατροί Χωρίς Σύνορα", οι ομάδες μη κυβερνητικών οργανώσεων που ήταν εκεί, όλοι αυτοί οι άνθρωποι έχουν ανάγκη προστασίας...
ΛΙΑΝΑ ΚΑΝΕΛΛΗ: Η Ευρώπη πέταξε έξω τους "Γιατρούς Χωρίς Σύνορα" και
δεν τους υπερασπιστήκατε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Καλά, εντάξει. Εμείς δώσαμε μάχες καθ' όλη τη διάρκεια του πολέμου και για να μπαίνουν μέσα. Εμείς τους προστατεύαμε, είχαμε εγγυήσεις...
ΛΙΑΝΑ ΚΑΝΕΛΛΗ: Και γιατί σας ευχαρίστησαν οι Αμερικάνοι και το ΝΑΤΟ, επειδή δεν συμμετείχατε;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κυρία Κανέλλη, αφού ξέρετε. Και εσείς με είχατε πάρει τηλέφωνο τότε, για μια σειρά μη κυβερνητικών οργανώσεων, οι οποίοι εκινούντο και εμείς εξασφαλίζαμε την είσοδο, την ασφάλεια να μην υπάρχει καμία παρεξήγηση... 
ΠΡΟΕΔΡΕΥΩΝ (Παναγιώτης Σγουρίδης): Και την προστασία κιόλας. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Και
την προστασία τους, έτσι ώστε να μπορέσουν πράγματι να εκτελέσουν την αποστολή τους.
ΛΙΑΝΑ ΚΑΝΕΛΛΗ: Να πάμε να τους βομβαρδίσουμε σας ζήτησαν, κύριε
Υπουργέ και ...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Το
εξασφαλίσαμε όμως.
ΛΙΑΝΑ ΚΑΝΕΛΛΗ: Σας ευχαρίστησαν γιατί δεν κάνατε τίποτα... ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Tο
εξασφαλίσαμε. Πόλεμος ήταν. Δεν ήταν πάρτι. Αυτά τα οποία αναφέρετε ήταν κατά τη διάρκεια του πολέμου ...
ΑΛΕΞΑΝΔΡΟΣ ΛΥΚΟΥΡΕΖΟΣ: 'Οχι πόλεμος, βομβαρδισμοί παράνομοι. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Εντάξει. Πόλεμο εγώ τον λέω, πείτε το εσείς βομβαρδισμούς. Από αέρα πόλεμος έγινε. Εν πάση περιπτώσει, το γεγονός είναι ότι εμείς δεν συμμετείχαμε. Εξασφαλίσαμε την υποστήριξη των μη κυβερνητικών οργανώσεων, χωρίς να συμμετέχουμε αξιοποιώντας τις σχέσεις, αξιοποιώντας τις δυνατότητες παρέμβασης στο ΝΑΤΟ, για να υπάρξει αυτή η ασφάλεια για τους ανθρώπους οι οποίοι πήγαν εκεί.
'Ομως ας επανέλθουμε στο θέμα. 'Ημασταν από τις λίγες αποστολές οι

οποίες πήγαν πλήρως προετοιμασμένες απόλυτα έναντι οποιουδήποτε κινδύνου. Δεν είναι τυχαίο ότι προχθές στη συζήτηση στην ιταλική Βουλή, μια χώρα
της οποίας οι στρατιώτες δεινοπάθησαν περισσότερο απ'ότι φαίνεται, διότι ήταν στα σύνορα Αλβανίας και Κοσόβου, όπου έπεσαν και οι περισσότερες βόμβες, παραδέχθηκε δημόσια ότι οι καλύτερα προετοιμασμένοι στρατιώτες ήταν οι 'Ελληνας, διότι αυτοί πήγαν με όλα τα εφόδια, ώστε να αντιμετωπίσουν κάθε κίνδυνο περιβαλλοντικής ρύπανσης, έκρηξης και γενικότερης προστασίας από ρύπους.
Πού οφείλεται αυτό; Οφείλεται στο εξής: 'Ολα τα μέλη στρατιωτικών

αποστολών που πάνε σε ειρηνευτικές αποστολές έχουν εκπαιδευθεί και εφοδιάζονται για πυρηνικό, βιολογικό, χημικό πόλεμο, έτσι ώστε να διαθέτουν φίλτρα, προστατευτικές μάσκες και ό,τι άλλο χρειάζεται, ώστε όταν βρεθούν σε τέτοιες περιοχές να υπάρχει απόλυτη προστασία.
Επίσης, μας ρωτάτε κατά πολύ περίεργο τρόπο, ποια είναι τα μέτρα
προστασίας εκεί που εγκαταστάθηκαν. Θέλαμε να εξασφαλίσουμε αν θα υπάρξει μόλυνση περισσότερο από οτιδήποτε άλλο, αλλά αυτά σε μια προληπτική πολιτική προστασίας. 'Οχι ότι ξέραμε ότι επειδή είχαν πέσει βόμβες απεμπλουτισμένου ουρανίου σε μια περιοχή τριακόσια χιλιόμετρα πιο πέρα, 
θα υπήρχε κίνδυνος για τους 'Ελληνες στρατιώτες και πήραμε αυτά τα μέτρα. Δηλαδή αλλάξαμε το έδαφος, έγινε στρώση ασβέστου, φέραμε τρόφιμα και νερό από τότε και μέχρι και σήμερα αποκλειστικά μόνο από την Ελλάδα για όλους τους στρατιώτες, έτσι ώστε να υπάρχει απόλυτη σιγουριά ότι δεν θα υπάρξει κανένας κίνδυνος επιβάρυνσης. 'Ολα αυτά δεν μπορούν να χρησιμοποιηθούν ως αποδεικτικό στοιχείο ότι εμείς ξέραμε ότι υπάρχει κίνδυνος από τις βόμβες απεμπλουτισμένου ουρανίου. Εμείς τα πήραμε στο πλαίσιο μιας προληπτικής πολιτικής προστασίας των στρατιωτών μας. Είναι αυτή η πολιτική η οποία

μας εγγυήθηκε ότι αυτά τα παιδιά βρίσκονται σε πλήρη ασφάλεια, γεγονός που επιβεβαιώθηκε από τις μετρήσεις που έγιναν πρόσφατα στο Κόσοβο ότι δεν υπάρχει επιβάρυνση ραδιενέργειας στους χώρους όπου υπηρετούσαν. Η Ελληνική Επιτροπή Ατομικής Ενέργειας το επιβεβαίωσε. Πρόσφατα επιβεβαίωσε μετρήσεις στα λαχανικά τα οποία εισάγονται από τη Γιουγκοσλαβία ότι και εκεί δεν υπάρχει πρόβλημα.
ΘΕΟΔΩΡΑ ΜΠΑΚΟΓΙΑΝΝΗ: Τώρα;
ΑΘΑΝΑΣΙΟΣ-ΑΠΟΣΤΟΛΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Τώρα, πότε θέλετε; Για τώρα μιλάμε, που υπήρξε το πρόβλημα. Μετρήσεις γίνονται συνέχεια, κυρία Μπακογιάννη, όπως σας είπα προηγουμένως. Και επειδή με προκαλείτε σας λέω και κάτι άλλο. Τον Ιούλιο-Αύγουστο του 1999, όταν πρωτοπήγαμε, παρ'όλο που η ΟΥΝΕΠ και ο ΟΗΕ δεν είχαν ξεκινήσει και μόνο τον Οκτώβριο άρχισαν την έρευνα με δική μας ευθύνη η επιτροπή περιβαλλοντικών επιστημόνων και γενικότερα προστασίας του περιβάλλοντος στις 'Ενοπλες Δυνάμεις έκανε όλες τις απαραίτητες μετρήσεις για να βεβαιωθούμε αν υπάρχει οποιαδήποτε χημική και ραδιενεργός επιβάρυνση στην περιοχή. Διότι το μεγάλο πρόβλημα, κυρίες και κύριοι συνάδελφοι, πρέπει να παραδεχθείτε στην κοινή γνώμη που υπήρχε τότε αμέσως μετά τον πόλεμο και τη λήξη του πολέμου ήταν η περιβαλλοντική χημική επιβάρυνση λόγω των χιλιάδων τόνων βομβών που έπεσαν. Κανείς δεν μιλούσε τότε, ούτε για κινδύνους από απεμπλουτισμένο ουράνιο, ούτε από οποιοδήποτε άλλο ραδιενεργό κίνδυνο. Σας θυμίζω ποια είναι η πραγματικότητα. Και μόνο με βάση αυτήν την πραγματικότητα μπορούμε να κρίνουμε γιατί τότε από τη μεριά της Ελλάδος δεν μπορούσε να μπει θέμα χρήσης βλημάτων απεμπλουτισμένου ουρανίου. 'Οταν το θέμα αυτό μπήκε στην επικαιρότητα συμμετείχαμε υποστηρίζοντας τους διεθνείς οργανισμούς να κάνουν τις μετρήσεις. Και σας θυμίζω ότι μόνο τον Απρίλιο του 2000 μετά από παρέμβαση του Γενικού Γραμματέα του ΟΗΕ δόθηκαν όλα τα απαραίτητα στοιχεία από τη μεριά του ΝΑΤΟ σε διάφορες περιοχές, έτσι ώστε να μπορέσει να γίνει πραγματικά η έρευνα. Η Υπηρεσία Υγείας του Οργανισμού Ηνωμένων Εθνών και η Υπηρεσία Περιβάλλοντος μας έχουν πληροφορήσει ότι από το Νοέμβριο πραγματοποιούν μετρήσεις για τις συνέπειες από τη χρήση βομβών ή βλημάτων απεμπλουτισμένου ουρανίου.
ΟΡΕΣΤΗΣ ΚΟΛΟΖΩΦ: Δεκέμβριο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Οκτώβριο, Νοέμβριο, δεν θυμάμαι ακριβώς. 'Εχουν πάρει δείγματα και θα μας απαντήσουν το Μάρτιο του 2001. Περιμένουμε να δούμε τι γίνεται. 
'Αρα,κυρίες και κύριοι συνάδελφοι, βλέπουμε ότι η διεθνής κοινή
γνώμη, συμπεριλαμβανομένης και της ελληνικής Κυβέρνησης, στηρίζει και προωθεί αυτές τις έρευνες, είτε γίνονται σε διεθνές επίπεδο με βάση τους διεθνείς οργανισμούς είτε με μετρήσεις και προερευνητικές προσπάθειες που κάνουμε μόνοι μας στο ελληνικό επίπεδο, στον ελληνικό γεωγραφικό χώρο ή στο χώρο στρατοπέδων που ήταν οι 'Ελληνες στρατιώτες.
Καταλαβαίνετε λοιπόν ότι η προσπάθεια να αποδοθεί ευθύνη στην
ελληνική Κυβέρνηση για οτιδήποτε έχει συμβεί στην περιοχή αυτή και τους πιθανούς κινδύνους, δεν μπορεί να μας πλήξει, διότι όπως είπα κάνουμε όλα
εκείνα που έπρεπε να γίνουν, για να ξεκαθαρίσουμε τη θέση μας, που ήταν διαφορετική, ήταν μια θέση υποστήριξη της ειρήνης, ήταν μια θέση πολιτικά που εξασφάλιζε στους λαούς της Σερβίας την απαραίτητη προστασία και σας παραπέμπω στα λόγια του Προέδρου της Γιουγκοσλαβίας, ο οποίος προχθές επισκεπτόμενος τη χώρα μας στη δεξίωση που έδωσε ο Πρόεδρος της Δημοκρατίας κ. Στεφανόπουλος εκθίασε το σημαντικότατο και καθοριστικό ρόλο για την ασφάλεια του σέρβικου και γιουγκοσλάβικου λαού που έπαιξε η Ελλάδα.
ΛΙΑΝΑ ΚΑΝΕΛΛΗ: ...
ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): 'Οχι, τα ίδια λέει και ο Μιλόσεβιτς. Και ο Μιλόσεβιτς επανειλημμένα τόνισε και σε σας και σε μένα όταν τον συναντήσαμε, τον καθοριστικό ρόλο που έπαιζε η Ελλάδα. Η Ελλάδα στήριζε τα πάντα.
ΛΙΑΝΑ ΚΑΝΕΛΛΗ: 'Οχι εγώ δεν τον συνάντησα ποτέ μου.
ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Και όταν υπήρχε ο πόλεμος πάλι με τους 'Ελληνες συζητούσαν και οι Σέρβοι και οι Γιουγκοσλάβοι. Και ξέρετε πολύ καλά εσείς τουλάχιστον ότι καθόλη τη διάρκεια του πολέμου υπήρχε επαφή και συνεννόηση, ότι προσπαθούσαμε να προστατέψουμε το σέρβικο και γιουγκοσλαβικό λαό. Δεν είναι υπόλογος 
εκείνος για την πολιτική του Μιλόσεβιτς και τις όποιες συνέπειες υπήρχαν. Αυτή ήταν η θέση μας, τη στηρίξαμε, την πραγματοποιήσαμε και συνεχίζουμε σήμερα να έχουμε άριστες σχέσεις και πολιτικές και διπλωματικές και οικονομικές και κοινωνικές με το γειτονικό λαό. Γι' αυτό πιστεύω ότι η πορεία που έχει επιλέξει τώρα ταχύτατης σύγκλισης με την εξέλιξη στην Ευρώπη, έτσι ώστε όλες οι χώρες της Βαλκανικής να αποτελέσουν μια κοινή οικογένεια λαών που με συνεργασία, ειρήνης, σταθερότητας, ασφάλειας και προσπάθεια ανάπτυξης θα οδηγηθούμε σε ένα ευνοϊκότερο μέλλον για όλους

τους λαούς, για τους Σέρβους, τους Γιουγκοσλάβους, τους Αλβανούς διότι πρέπει να ξεπεραστούν οι συνέπειες είτε των αλυτρωτικών επιθυμιών, είτε τον εθνικισμό είτε, εν πάση περιπτώσει, όλων αυτών των καταστροφικών φαινομένων τα οποία ζήσαμε την τελευταία δεκαετία και είναι η αιτία για καταστροφές, για δεκάδες χιλιάδες νεκρούς, για δεκάδες χιλιάδες εξόριστους και απ' αυτά υποφέρουν οι λαοί της Βαλκανικής ακόμα μέχρι σήμερα.
Κυρίες και κύριοι συνάδελφοι, δεν θα μπορούσα να κλείσω αν δεν
αναφερθώ και σε μια σειρά άλλα θέματα που έθεσαν οι κύριοι συνάδελφοι. Υπάρχει ένα θέμα. Φοιτητές. Αθώοι. Αν θέλετε το σύστημα το εκπαιδευτικό το δικό μας έχει ως ένα βαθμό ευθύνη...
ΘΕΟΔΩΡΑ ΜΠΑΚΟΓΙΑΝΝΗ: Του ΠΑΣΟΚ.
ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): 'Οχι. Το ελληνικό. Γιατί εσείς είχατε άλλο σύστημα; Το εκπαιδευτικό σύστημα της χώρας μας έχει την ευθύνη, διότι αναγκάζονται -νομίζω αυτή τη στιγμή είναι περίπου εξήντα χιλιάδες- 'Ελληνες φοιτητές να φοιτούν στο εξωτερικό σε όλες τις χώρες της Ευρώπης, στις Ηνωμένες Πολιτείες της Αμερικής αλλά και στις Βαλκανικές χώρες. Το θέμα λοιπόν που έχει δημιουργηθεί αυτήν τη στιγμή είναι η επιβάρυνση που υπάρχει, αν υπάρχει, στις περιοχές στις οποίες βρέθηκαν οι 'Ελληνες φοιτητές. Μπορεί να μας οδηγήσει σε κάποια απόφαση που να τους βοηθήσει να υλοποιηθεί αυτό που είπατε, η εγγραφή σε ελληνικά πανεπιστήμια; Είναι ένα δύσκολο θέμα, δεν υπάρχει καμιά αμφιβολία. Και βρίσκεται ο καθένας σε ένα δίλημμα, διότι αν πράγματι υπάρχει πρόβλημα -αυτό είναι το κρίσιμο θέμα- σαφώς πρέπει να πάρει κανείς κάποια μέτρα. Το ερώτημα όμως είναι, υπάρχει πρόβλημα παντού ή αν υπάρχει είναι μόνο σε ορισμένες περιοχές; Διάβασα προχθές την έκθεση του Γιουγκοσλαβικού Ινστιτούτου Ατομικής Ενέργειας ότι ουδέποτε στο Βελιγράδι και σε ευρύτατο περίγυρο διαπιστώθηκε επιβάρυνση από ραδιενέργεια.
ΛΙΑΝΑ ΚΑΝΕΛΛΗ: Τι να πουν; Αυτοί δεν μπορούν να πάρουν μετεγγραφή; ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Αυτό
το λένε οι Γιουγκοσλάβοι, δεν το λένε οι 'Ελληνες φοιτητές.

ΛΙΑΝΑ ΚΑΝΕΛΛΗ: Να πάρουν μετεγγραφή από τη χώρα τους; ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): 'Αρα,
λοιπόν, είναι σαφές εκεί που δεν υπήρξε επιβάρυνση τέτοιων βομβών, δύσκολα μπορεί να πάρει κανείς μια θέση. 'Ομως, υπάρχουν περιοχές που είναι κοντά, όπως ήταν στο νότο, όπου υπάρχουν αυτά. Και εδώ είναι ένα θέμα το οποίο πρέπει να μας απασχολήσει αναμφισβήτητα. Γιατί όπως κάναμε

στην Πρίστινα, την προηγούμενη περίοδο που συζητούσαμε για το θέμα του Κοσόβου και πήραμε κάποιες αποφάσεις, θα πρέπει να μας απασχολήσει αν ανάλογες δυνατότητες μπορεί να υπάρξουν σ' αυτό το θέμα.
'Ομως, θα ήθελα κύριοι συνάδελφοι, να πω και το εξής: Πέρα από όλα με ρωτήσατε -έχει φύγει ο συνάδελφος από την Πάτρα- αν υπάρχουν πυρηνικές ή ατομικές βόμβες στην Ελλάδα, στον 'Αραξο ή οπουδήποτε αλλού.
Μου δόθηκε η δυνατότητα πρόσφατα σε συζήτηση στη Βουλή να σας ενημερώσω και επιτρέψτε μου και σήμερα να κάνω μια πολύ ξεκάθαρη τοποθέτηση: Στην Ελλάδα δεν υπάρχουν ούτε ατομικές ούτε πυρηνικές βόμβες. Αυτή είναι η καθαρή δήλωση την οποία θέλω να κάνω για να κλείσει αυτή η ιστορία και επομένως αυτό πρέπει να είναι σαφές για να μη συνεχίσει μία συζήτηση η οποία γίνεται κατά καιρούς. Αυτό λοιπόν το ερώτημα πρέπει να απαντηθεί και μου δόθηκε η δυνατότητα να εξηγήσω παλαιότερα στη Βουλή... 
ΟΡΕΣΤΗΣ ΚΟΛΟΖΩΦ: Πριν από δέκα, είκοσι μέρες υπήρξαν; ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας)...στο
πλαίσιο της πολιτικής την οποία προωθούμε μέσα από τη συμμετοχή μας σε διεθνείς συλλογικούς οργανισμούς ασφάλειας, όπως είναι το ΝΑΤΟ, η ΔΑΣΕ, η Ευρωπαϊκή 'Ενωση, έχουμε την ευθύνη ισότιμης συμμετοχής στη λήψη αποφάσεων. Και εκείνο το οποίο μπορώ να πω είναι ότι η θέση μας είναι καθαρή, στην Ελλάδα δεν υπάρχουν ούτε πυρηνικές ούτε ατομικές βόμβες. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του
Κομμουνιστικού Κόμματος Ελλάδος κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, ξέρετε ότι οι Ισουίτες
δεν λένε ψέματα ποτέ. Μάλιστα κάποτε ο γραμματέας ενός Ισουίτη τον ενημερώνει ότι ο τάδε τον ζητά στο τηλέφωνο. Δεν μπορεί όμως να αρνηθεί την παρουσία του, δεν μπορεί να πει ψέματα και τότε βγαίνει από το

δωμάτιο και λέει στο γραμματέα "πες ότι δεν είμαι στο δωμάτιο".
Αυτό μου θυμίσατε, κύριε Υπουργέ, δίνοντάς μας την απάντηση για τις πυρηνικές βόμβες, ότι αυτή τη στιγμή στη χώρα μας δεν υπάρχουν. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):. Εγώ
δεν είπα αυτή τη στιγμή.....
ΟΡΕΣΤΗΣ ΚΟΛΟΖΩΦ: Και εγώ σας ρωτώ: Πριν από τριάντα μέρες υπήρχαν; Δεν θα μου απαντήσετε, αλλά θα σας κάνω άλλο ένα ερώτημα: Στο μέλλον θα υπάρξουν;
Μπορείτε εσείς να διαβεβαιώσετε τον ελληνικό λαό ότι θα αρνηθείτε στους Αμερικάνους -όχι στο ΝΑΤΟ- να ξανααποθηκεύσουν πυρηνικές βόμβες στον 'Αραξο ή κάπου αλλού;

Δεν μπορείτε. Δεσμεύεστε. Αυτή είναι η όλη υπόθεση, κύριε Υπουργέ. Εβδομήνα οκτώ ημέρες βομβαρδιζόταν η Γιουγκοσλαβία. Εβδομήντα οκτώ ημέρες
γινόταν ένα έγκλημα εις βάρος της ανθρωπότητας. Το έγκλημα είναι μεγάλο και ακριβώς γι' αυτό προσπαθείτε με όλο σας το είναι να πείσετε τον ελληνικό λαό ότι σ' αυτό το έγκλημα δεν συμμετείχατε.
'Ομως, πως θα το κάνουμε, κύριε Υπουργέ; Συμμετείχατε. Εγώ σας ρώτησα και από τα έδρανα. Δεν είχατε αεροπλάνα. Πληρώματα όμως των ΑΒΑΞ ελληνικά είχατε; Δηλαδή αυτά τα ιπτάμενα ραντάρ που έδειχναν τους στόχους που να κτυπήσουν, που έδειχναν τα τανκς, που έδειξαν τις νηοπομπές το πού θα βομβαρδίσουν, είχαν 'Ελληνες επάνω; Και βεβαίως είχαν. 'Η το σύστημα ενημέρωσης, επιτήρησης που υπάρχει στο δικό μας έδαφος χρησιμοποιήθηκε για την πληροφόρηση των επιχειρήσεων του πολέμου;
Και βεβαίως χρησιμοποιήθηκε. Τα λιμάνια χρησιμοποιήθηκαν ή όχι για να ξεκουράζονται τα πληρώματα του αμερικάνικου στόλου που συμμετείχε στον αποκλεισμό; Εμείς συμμετείχαμε στο ναυτικό αποκλεισμό της Γιουγκοσλαβίας με τα πλοία μας, ένα από τα οποία -το οποίο θα μείνει στην ιστορία για την αντίσταση του πληρώματός του- ήταν ο "ΘΕΜΙΣΤΟΚΛΗΣ";
Σε αυτό το έγκλημα, κύριε Υπουργέ, η Κυβέρνηση έχει βάλει την
υπογραφή της και δεν μπορεί να σβήσει αυτή την ντροπή. 'Ομως θα ήθελα να υπενθυμήσω στους κύριους Βουλευτές ότι όταν άρχισε η αποσταθεροποίηση στα Βαλκάνια, όταν άρχισε να διαλύεται η Γιουγκοσλαβία και όταν άρχισαν οι πόλεμοι στη Γιουγκοσλαβία, μπήκε το ερώτημα εδώ στη χώρα μας: Θα συμμετέχουμε στις όποιες δραστηριότητες -τότε τις ονομάζαμε ανθρωπιστικού περιεχομένου- στην περιοχή με στρατεύματα; Και η κοινή απόφαση που πάρθηκε τότε ήταν ότι η Ελλάδα δεν θα συμμετέχει. Και μάλιστα κάτω και από τον προβληματισμό ότι η Ελλάδα μπορεί να μην συμμετέχει αλλά οι Τούρκοι θα στείλουν και θα χάσουμε τα όποια προνόμια μπορεί να έχουμε. 
Παρ'όλα αυτά τότε είχαμε την εκτίμηση και είχε παρθεί απόφαση να μην συμμετέχουν τα ελληνικά στρατεύματα στην περιοχή. Από τότε πολύ νερό κύλησε κάτω από το αυλάκι. Στρατεύματα στείλαμε στην Αλβανία, στείλαμε στρατεύματα στη Βοσνία, στρατεύματα έχουμε τώρα στο Κόσοβο.
Πώς έγινε αυτή η αλλαγή, αυτή η μετάλλαξη στην εξωτερική μας
πολιτική. Αυτή πήγαινε χέρι χέρι με την πρόσδεση, με την δέσμευση όλο και περισσότερο της χώρας μας, στους σχεδιασμούς του ΝΑΤΟ. Αποδεχθείκαμε τις ενέργειες του ΝΑΤΟ στη Βοσνία Ερζεγοβίνη, στη Γιουγκοσλαβία γενικότερα έξω από τα όρια δράσης του ΝΑΤΟ κατά παραβίαση του ίδιου του καταστατικού του ΝΑΤΟ. Καμία ανησυχία, καμία διαμαρτυρία εδώ, καμία ενημέρωση τουλάχιστον του ελληνικού Κοινοβουλίου ότι γινόταν ένα τέτοιο πράγμα. Και επικυρώσαμε το νέο δόγμα του ΝΑΤΟ, που επιτρέπει στον εαυτό του να επεμβαίνει όπου θέλει και όποτε θέλει, εφόσον κρίνει το ίδιο ότι θίγονται τα συμφέροντα της συμμαχίας.
Μέσα σε ένα τέτοιο ασφυκτικό πλαίσιο που έχετε μπει, ήταν φυσιολογική αυτή η εξέλιξη και αυτή η εμπλοκή που είχαμε στον πόλεμο.
'Ερχομαι τώρα στο κύριο θέμα της επερώτησής μας. Δεν ήταν ανάγκη, κύριε Υπουργέ -ειλικρινά το λέγω αυτό- να γίνουν οι περιπτώσεις των στρατιωτών της Ιταλίας, της Γαλλίας του Βελγίου, η δικιά μας περίπτωση για να ενημερωθείτε για τις συνέπειες που έχουν τα βλήματα απεμπλουτισμένου ουρανίου.
Υπήρχε πολύ μεγάλη βιβλιογραφία μετά από τον πόλεμο του Κόλπου, για να μην πω ότι οι επιστήμονες το ήξεραν αυτό απο το 1943 και ύστερα ποιες συνέπειες έχουν αυτές οι ακτινοβολίες. 'Ηταν γνωστό το σύνδρομο του Κόλπου.
Ισχυρίζεστε ότι μπορεί να ήταν γνωστό το σύνδρομο του Κόλπου, αλλά
δεν ήταν γνωστό σε μας ότι στον πόλεμο της Γιουγκοσλαβίας χρησιμοποιήθηκαν αυτά τα βλήματα. Τώρα όμως το γνωρίζετε. Και εφόσον το γνωρίζετε πρέπει να το συνδέσετε με όλο αυτό το κακό που έχει συμβεί και που έχει περάσει ως σύνδρομο του κόλπου και να αναρωτηθείτε κατά πόσο ανάλογοι κίνδυνοι υπάρχουν και στην περιοχή αυτή από τη χρήση αυτών των βλημάτων που έγινε. Σας το χαρίζω το ό,τι δεν το γνωρίζατε.
Δεν μπορείτε κάτω από το γεγονός ότι δεν υπάρχουν επιστημονικά δεδομένα που να μας λένε με βεβαιότητα το πώς λειτουργεί ο μηχανισμός σύνδεσης της ύπαρξης αυτών των ακτινοβολιών με τις συγκεκριμένες ασθένειες, να μας λέτε ότι δεν υπάρχει πρόβλημα. Πρόβλημα υπάρχει. Στην Επιτροπή Εξωτερικών και 'Αμυνας τουλάχιστον απ' όσους επιστήμονες εγώ άκουσα ένα ήταν το πραγματικό γεγονός. 'Ηταν ότι αυτά τα όπλα είναι ραδιενεργά και εντάσσονται σε εκείνες τις κατηγορίες των όπλων που πρέπει να απαγορευτούν. Είναι απαγορευμένα σύμφωνα με τις διεθνείς συνθήκες. Επομένως αυτό είναι ένα ουσιαστικό επιχείρημα που όχι απλώς σε κάποια συνεδρίαση του ΝΑΤΟ πρέπει να πείτε ότι υπάρχει αυτό το θέμα αλλά να 
απαιτήσετε η συμμαχία να μην έχει τέτοια όπλα και να μην τα χρησιμοποιεί. Δεσμεύεται από τις διεθνείς συνθήκες.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
'Ερχομαι τώρα στον τρόπο με τον οποίον αντιδράσατε. Κάνει εντύπωση. 

Αμέσως μόλις μας ήρθαν οι πρώτες πληροφορίες σχετικά με την πιθανότητα κινδύνων απ' αυτά τα όπλα ισχυριστήκατε ότι δεν γνωρίζατε. Και άρχισαν ένα -ένα να βγαίνουν τα στοιχεία που μας έλεγαν ότι είχατε πλήρη ενημέρωση γι' αυτό το ζήτημα. Ξέρατε τι είναι τα βλήματα απεμπλουτισμένου ουρανίου, γιατί σας είχε ενημερώσει το ΝΑΤΟ και σας σαν Κυβέρνηση αλλά και όλες τις άλλες κυβερνήσεις.
Εάν λειτουργούσε σωστά το Υπουργείο Εξωτερικών θα γνωρίζατε ήδη ότι στη Μεγάλη Βρετανία υπήρχαν τέτοιες αναφορές στο Υπουργείο 'Αμυνας, όπου έδιναν οδηγίες για να χρησιμοποιούν οι στρατιώτες τους αναπνευστικές μάσκες για προφύλαξη, ύστερα απ' ότι έπαθαν στον Κόλπο. Είχατε όμως και τις πληροφορίες της ομάδας FOCUS από τον Ιούλιο, που επικεφαλής της ήταν ο κ. Ρόντος. 'Εμεινα έκπληκτος όταν το άκουσα στην Επιτροπή Εξωτερικών και 'Αμυνας. Και άκουγα το Υπουργείο Εξωτερικών και το Υπουργείο 'Αμυνας να μας λένε ότι δεν έχουν ιδέα.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ποτέ
δεν ειπώθηκε αυτό.
ΟΡΕΣΤΗΣ ΚΟΛΟΖΩΦ: 'Οτι δεν έχετε ιδέα;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Δεν σας είπα προηγουμένως τι έλεγαν αυτές οι έρευνες; Προκαταρκτικές ήταν
και έλεγαν ότι χρειάζεται περαιτέρω έρευνα. Αυτό έλεγαν αυτές στις οποίες αναφέρεστε.
ΑΝΤΩΝΗΣ ΣΚΥΛΛΑΚΟΣ: Διαβάστε τη σελίδα 20.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Διαβάστε τις εκθέσεις και θα δείτε.
ΟΡΕΣΤΗΣ ΚΟΛΟΖΩΦ: Κύριε Υπουργέ, είναι καταπληκτικό το γεγονός που πράγματι εκθέτει τη χώρα μας, το ότι η δεύτερη έκδοση της έκθεσης αυτής που στάλθηκε και στον ΟΗΕ πήγε χωρίς τις σελίδες που μιλούσαν για τη μόλυνση. Αυτό ειπώθηκε μέσα στην επιτροπή. 'Ησασταν και εσείς. Δεν διαψεύστηκε από τον κ. Ραψομανίκη.
Επομένως γνωρίζατε και σφυρίζατε αδιάφορα. 'Ησασταν τουλάχιστον υποψιασμένοι. Και αν δει κανείς όλα αυτά τα στοιχεία, καταλαβαίνει ότι είχατε αυτή την ανησυχία και ότι τα μέτρα που πήρατε εκεί, όσον αφορά τους στρατιώτες μας, καλώς τα πήρατε, αλλά δεν ξέρω πόση προστασία μπορούν να τους προσφέρουν. Δεν ήταν γενικά μέτρα προφύλαξης, αλλά ήταν γιατί είχατε μια τέτοια ανησυχία.
Θα ήθελα ακόμα να σας υπενθυμίσω, κύριε Υπουργέ, ότι τώρα που όλα σχεδόν τα στοιχεία έχουν βγει στη δημοσιότητα μάθαμε ότι δεν είναι μόνο το Κόσοβο αλλά και η Βοσνία. Και σ'εκείνους τους πολέμους έγινε χρήση ανάλογων βλημάτων. Και εκεί πέρα υπάρχει αντίστοιχο πρόβλημα και επομένως και από κει θα πρέπει κανένας να πάρει μέτρα, έτσι ώστε τα στρατεύματα που έχουμε εκεί να προφυλαχθούν όσο το δυνατόν καλύτερα.
Εμείς θα θέλαμε να πούμε με βεβαιότητα ότι η μόνη προφύλαξη που
μπορεί να γίνει, το μόνο προληπτικό και αποτελεσματικό μέτρο που μπορεί να παρθεί είναι αυτό που αποφάσισε το κοινοβούλιο της Νορβηγίας: Να αποσυρθούν δηλαδή από εκεί τα στρατεύματα. Αν θέλετε να διατηρήσετε τους δεσμούς σας με το ΝΑΤΟ και τη συνέχεια στους τυχοδιωκτισμούς του ΝΑΤΟ, κρατήστε τα, αλλά περιμένετε τουλάχιστον να είστε βέβαιοι για το κίνδυνοι υπάρχουν. Γιατί ξέρετε πολύ καλά ότι αυτοί οι κίνδυνοι, οι πιθανοί κίνδυνοι αν θέλετε να το πω έτσι, εμφανίζονται αρκετό καιρό αργότερα και δεν θα μπορείτε να πείτε στους όποιους παθόντες στρατιώτες "μας συγχωρείτε, η εκτίμησή μας ήταν λαθεμένη". Πρέπει από τώρα να λάβετε μέτρα δεδομένου ότι ήδη μπορεί να έχουν πάθει ζημιά ορισμένα παιδιά εκεί πέρα.
Κύριε Υπουργέ, μου κάνει εντύπωση το γεγονός ότι έχετε τόσο πολύ ταυτιστεί με την πολιτική του ΝΑΤΟ στην περιοχή μας που γίνατε πιο βασιλικοί του βασιλέως. Προσπαθείτε με μεγάλο πάθος να αποκρύψετε αυτά τα στοιχεία, να μειώσετε τη σημασία τους, προσπαθείτε να μας πείσετε ότι, εν πάση περιπτώσει, δεν υπάρχει και τίποτα το σοβαρό, ενώ την ίδια στιγμή μας λέτε "βεβαίως υπάρχει θέμα". Και όταν ύστερα πηγαίνουμε στο διά ταύτα μας λέτε ότι παίρνετε μέτρα για να αντιμετωπίσετε την κατάσταση. Ξέρετε πολύ καλά ότι αυτά τα μέτρα σε καμία περίπτωση δεν μπορούν να είναι επαρκή. Και δεν μπορεί να λέμε ότι είναι επαρκή επειδή η επιτροπή του ΝΑΤΟ είπε ότι δεν συνδέεται η ακτινοβολία ισότοπων απεμπλουτισμένου ουρανίου με τις συγκεκριμένες ασθένειες.
Εγώ νομίζω ότι η στάση σας θα πρέπει να είναι πιο θαρραλέα. Εάν όντως έχετε συνειδητοποιήσει ότι υπάρχει σοβαρό πρόβλημα, τότε το μόνο μέτρο που μπορείτε να πάρετε είναι αυτό που είπα προηγουμένως: Να πάρετε πίσω τους στρατιώτες.
Το δεύτερο αφορά στους φοιτητές. Κύριε Υπουργέ, μη μας λέτε τώρα ότι φταίει το εκπαιδευτικό σύστημα. Αυτή είναι πολιτική απόφαση. Δεν χωράνε τσιγκουνιές γύρω απ'αυτό το ζήτημα. Και μόνο η υποψία που υπάρχει φτάνει για να σας πείσει, να πείσει όλους μας, να πάρετε αυτό το μέτρο για να έρθουν τουλάχιστον οι φοιτητές. Για τους στρατιώτες δεν μπορείτε, είστε δεσμευμένοι. Τους λέτε "είστε στρατός του ΝΑΤΟ, θα πάτε εκεί που θα σας πει το ΝΑΤΟ, θα πείτε "yes" στο ΝΑΤΟ". Σύμφωνοι. Αλλά εδώ μπορείτε να ενεργήσετε αυτόνομα. Φέρτε εδώ πέρα τα παιδιά έστω και αν μπορεί να μην υπάρχει κανένας κίνδυνος. Θα αποδειχθεί όμως ύστερα από δέκα, είκοσι χρόνια αυτό το πράγμα.
Το δεύτερο και σοβαρότερο ζήτημα, πέρα από τον ελληνικό πληθυσμό -το ίδιο ισχύει και για τους αστυνομικούς για τους οποίους δεν έχετε πάρει 
κανένα μέτρο, το ξέρουμε- είναι το πρόβλημα για τον ντόπιο πληθυσμό εκεί. Και μην περιμένετε να ακούσετε ανακοινώσεις. Εκθέσεις θα έχουν
οπωσδήποτε. Ανακοινώσεις, όμως, της γιουγκοσλαβικής κυβέρνησης που να πανικοβάλουν τον πληθυσμό, δεν θα ακούσετε, κύριε Υπουργέ. Το ξέρετε πολύ καλά αυτό. Κανένα κράτος δεν θα το έκανε αυτό. Παίρνουν συγκεκριμένα

μέτρα και προσπαθούν με ό,τι δυνατότητα έχουν.
Και επειδή δεν έχουν οικονομικές δυνατότητες, έχουμε ηθικό χρέος, όπως είπε και ο πρώτος ομιλητής της επερώτησης, σαν συγνώμη προς τους λαούς αυτούς που βλάψαμε με αυτούς τους βομβαρδισμούς και αυτές τις τεράστιες καταστροφές, να παρέμβουμε για την αποκατάσταση των ζημιών και του περιβάλλοντος όχι μόνο με την Ευρωπαϊκή 'Ενωση, αλλά πρώτα και κύρια με το ΝΑΤΟ, γιατί το ΝΑΤΟ έχει την πρώτη ευθύνη. Και το ΝΑΤΟ σφυρίζει αδιάφορα γύρω από αυτό το ζήτημα. Οι Αμερικάνοι είναι συνηθισμένοι να ρίχνουν τα έξοδα στους συμμάχους τους. Εδώ, όμως, πρέπει να πληρώσουν και οι Αμερικάνοι, που είναι οι κύριοι υπεύθυνοι για αυτές τις καταστροφές. Και δεύτερον, στους διεθνείς οργανισμούς.
Εμείς σαν Κόμμα το κάνουμε. 'Οπου μπορούμε και ακούγεται η φωνή μας, στο βαθμό που ακούγεται η φωνή μας, το κάνουμε.
Ακούσατε προηγουμένως από την κ. Κανέλλη, ότι πήραμε πρωτοβουλίες στο Συμβούλιο της Ευρώπης, πήραμε ανάλογες πρωτοβουλίες στο Ευρωπαϊκό Κοινοβούλιο. Ανάλογες πρωτοβουλίες -και πολύ περισσότερες- μπορεί να πάρει η ελληνική Κυβέρνηση προς την κατεύθυνση αποκατάστασης των ζημιών και προστασίας των πληθυσμών εκεί, γιατί τους έχουμε φορτώσει πάρα πολλά. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κ. Μπακογιάννη έχει το λόγο ως
Κοινοβουλευτική Εκπρόσωπος της Νέας Δημοκρατίας.
ΘΕΟΔΩΡΑ ΜΠΑΚΟΓΙΑΝΝΗ: Κυρία και κύριοι συνάδελφοι, άκουσα με μεγάλη προσοχή τον κύριο Υπουργό Εθνικής 'Αμυνας και ομολογώ, ότι με έπεισε πως η Ελλάδα σήμερα έχει μία παντελώς ανεύθυνη Κυβέρνηση, η οποία δεν έχει καμία ευθύνη για τίποτα. Δεν γνώριζε, δεν ήξερε, δεν συμμετείχε, δεν έβγαλε κανένα συμπέρασμα από εξελίξεις οι οποίες αφορούν αναμφισβήτητα άμεσα το σύνολο του ελληνικού λαού.
Κύριε Υπουργέ, εμένα θα μου επιτρέψετε να σας θυμίσω μερικές από τις ευθύνες σας.
Η πρώτη και κύρια ευθύνη, κυρία και κύριοι συνάδελφοι, ήταν κατά την άποψή μου, ότι η Ελλάδα είχε ένα σωρευτικό έλλειμμα εξωτερικής πολιτικής κατά τη διάρκεια της κρίσεως της Γιουγκοσλαβίας, η Ελλάδα, η μόνη χώρα των Βαλκανίων η οποία συμμετείχε και στο ΝΑΤΟ και στην Ευρωπαϊκή 'Ενωση, 
η Ελλάδα η οποία έχει αυξημένες ευθύνες να καταθέσει τη δική της πρόταση. Η Ελλάδα, λοιπόν, δεν έκανε ουσιαστικά τίποτα.
Αντίθετα, κύριε Υπουργέ της Εθνικής 'Αμυνας, έχουμε μία καταγγελία

του πρώην Υπουργού Εξωτερικών της δικής σας Κυβερνήσεως, ο οποίος ούτε λίγο ούτε πολύ είπε, ότι όταν έδινε τη μάχη να αποφευχθεί ο πόλεμος στη Γιουγκοσλαβία, το αποτέλεσμα της μάχης του αυτής ήταν η αποπομπή του από το Υπουργείο Εξωτερικών. Ο κ. Πάγκαλος έφυγε από το Υπουργείο Εξωτερικών. Ο πόλεμος έγινε, ένας αναμφισβήτητα λάθος πόλεμος.
Και μου κάνει εντύπωση πώς εμφανιστήκατε ενώπιον της Βουλής των Ελλήνων σήμερα, να μας λέτε ότι οι Σέρβοι λένε πως εμείς τους στηρίξαμε. Ο ελληνικός λαός, κύριε Υπουργέ, τους στήριξε. Ο ελληνικός λαός, ο οποίος σύσσωμος ήταν αντίθετος με τους βομβαρδισμούς, ο ελληνικός λαός ο οποίος εξέφρασε την άρνησή του αυτή με όλους τους τόνους και με όλους τους τρόπους. 'Οχι η Κυβέρνησή σας.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ποια η
διαφορά;
ΘΕΟΔΩΡΑ ΜΠΑΚΟΓΙΑΝΝΗ: Τεράστια η διαφορά! Κολοσσιαία η διαφορά!
Η Κυβέρνησή σας, θα μου επιτρέψετε να σας πω...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κυρία
Μπακογιάννη...
ΘΕΟΔΩΡΑ ΜΠΑΚΟΓΙΑΝΝΗ: Κύριε Υπουργέ, θα με διακόψετε, όταν εγώ θα σας
δώσω την άδεια. Μέχρι εκείνη την ώρα θα με ακούτε.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, για να μην δημιουργηθεί πρόβλημα, σας παρακαλώ πολύ μη διακόπτετε.
ΘΕΟΔΩΡΑ ΜΠΑΚΟΓΙΑΝΝΗ: Και θα σας πω ότι η Κυβέρνησή σας εκείνη την εποχή σε όλα τα fora με την παρουσία του Πρωθυπουργού του κ. Σημίτη, του Υπουργού των Εξωτερικών και τη δική σας, ήταν άφωνη, κύριε Υπουργέ. 
Ευθύνη, λοιπόν, πρώτη: Δεν είχατε πολιτική, ήσασταν άφωνοι. Οδηγήσατε
την κατάσταση εκεί που την οδηγήσατε. Δεν ξέρω εάν μπορούσατε να την ανατρέψετε -και εγώ λαϊκισμό δεν θα κάνω- αλλά μπορούσατε τουλάχιστον, να ακουστείτε, πράγμα το οποίο δεν κάνατε.
Οι βομβαρδισμοί του 1999 έγιναν. Τα αποτελέσματα τώρα των
βομβαρδισμών τα έχουμε και τα βιώνουμε καθημερινά, κατ' αρχήν βεβαίως και

κύρια ο λαός της Γιουγκοσλαβίας, δεν υπάρχει αμφιβολία γι' αυτό, αλλά και εμείς.
Ευθύνη νούμερο δύο. Γνωρίζατε μετά βεβαιότητος -και απεδείχθη
περίτρανα αυτό πλέον στη Επιτροπή Εξωτερικών και 'Αμυνας- και εσείς και ο Υπουργός Εξωτερικών και ο Υπουργός Περιβάλλοντος, τι ακριβώς είχε συμβεί στην περιοχή. Γνωρίζατε ότι είχαν πέσει βόμβες απεμπλουτισμένου ουρανίου. Και είναι τουλάχιστον αφελές να έρχεσθε εδώ και να λέτε "επειδή εμείς δεν συμμετείχαμε στους βομβαρδισμούς, δεν γνωρίζαμε τι βόμβες πέφτανε",

γιατί, κύριε Υπουργέ, υποτιμάτε και τη δική μας νοημοσύνη, αλλά και τη νοημοσύνη του ελληνικού λαού. Διότι κατά τον ίδιο ακριβώς τρόπο, όταν εμείς ήρθαμε στο Υπουργείο σας και σας ρωτήσαμε -ήρθε ο κ. Καραμανλής, ο κ. Κακλαμάνης και εγώ- εάν έχουμε εμείς στον ελληνικό στρατό βλήματα επεμπλουτισμένου ουρανίου, η απάντηση ήταν όχι. Και σας θυμίζω, όταν εγώ σας ρώτησα για το ναυτικό μου είπατε "θα το εξετάσω, γιατί δεν το γνωρίζω". Το γνωρίζατε όμως, κύριε Υπουργέ. Το γνωρίζατε και αποκρύψατε την αλήθεια και μας εμπαίξατε, για να μην πω άλλη λέξη βαρύτερη για το ελληνικό Κοινοβούλιο.
'Ερχομαι τώρα στο ρόλο του Υπουργείου Εξωτερικών.
Κυρίες και κύριοι συνάδελφοι, εδώ πέρα παρουσιάζονται κάποια πράγματα, τα οποία αν μη τι άλλο είναι προσβλητικά για το σύνολο του ελληνικού λαού, αλλά και για μας, οι οποίοι εν πάση περιπτώσει τον εκπροσωπούμε στη Βουλή των Ελλήνων.
'Ερχεται το ελληνικό Υπουργείο Εξωτερικών και δηλώνει με δηλώσεις
απανωτές ότι δεν γνωρίζει τίποτε περί των εκθέσεων focus και των αποτελεσμάτων αυτής. 'Ερχεται ο κύριος Υπουργός των Εξωτερικών προχθές στην Επιτροπή Εξωτερικών και 'Αμυνας. Ερωτάται ο κύριος Υπουργός για τις εκθέσεις focus και απαντά "μα, εγώ σας τις είχα δώσει τις εκθέσεις focus στην Επιτροπή Εξωτερικών και 'Αμυνας". Και χρειάστηκε να του θυμίσουμε, γιατί φαίνεται του είχε διαφύγει, ότι η μοναδική έκθεση focus που είχε δοθεί στην Επιτροπή Εξωτερικών και 'Αμυνας, ήταν η έκθεση που περιείχε μόνο τα στοιχεία της ανθρωπιστικής βοήθειας και καμιά από τις σελίδες, οι οποίες αναφερόντουσαν στις ζημιές του περιβάλλοντος. Και βεβαίως δεν δόθηκε ούτε καν η νούμερο 2 έκθεση FOCUS, η οποία πλέον εμφανίζει το σύνολο των στοιχείων τα οποία γνώριζε εκείνη την εποχή και το Υπουργείο Εξωτερικών, διότι επικεφαλής πράγματι της ελληνικής ερευνητικής ομάδας ήταν ο περίφημος κ. Ρόντος.
Αναρωτιέμαι εγώ, κύριε Υπουργέ, μέχρι πού μπορεί να πάει ο εμπαιγμός της Βουλής των Ελλήνων, ο εμπαιγμός του ελληνικού λαού; Διότι τα αποτελέσματα αυτά, αν πράγματι τα γνώριζε ο ελληνικός λαός και τα εγνώριζε και η Βουλή, αναμφισβήτητα οι αποφάσεις που θα ελαμβάνοντο μετά θα ήταν αποφάσεις οι οποίες θα είχαν λάβει υπόψη τους αυτούς τους ενδεχόμενους κινδύνους.
Εγώ κυρίες και κύριοι συναδελφοι, δεν είμαι ειδικός. Ούτε φυσικός είμαι ούτε γιατρός είμαι ούτε πυρηνικός επιστήμονας είμαι. Δεν είμαι τίποτε απ' όλα αυτά. Γνωρίζω όμως, ότι όλοι αυτοί οι ειδικοί χρειάστηκαν τριάντα χρόνια για να βγάλουν τα συμπεράσματά τους από τη ζημιά η οποία έγινε στη Χιροσίμα και το Ναγκασάκι και πενήντα πέντε χρόνια για να βγάλουν τα συμπεράσματά τους για τις βόμβες TNT, δεν θυμάμαι πώς ακριβώς τις έλεγαν, οι οποίες έπεσαν κατά τη διάρκεια του Β' Παγκοσμίου Πολέμου, οι χημικές.
Εάν πρόκειται να περιμένουμε τόσο πολύ για να ευαισθητοποιθούμε, όπως αντιλαμβανόμαστε άπαντες, τότε θα είναι αργά. Δεν θα μπορούμε να προχωρησουμε σε οποιαδήποτε απόφαση, η οποία να είναι σημαντική για το θέμα αυτό.
'Αρα, η ευθύνη σας, κύριε Υπουργέ, ως Κυβέρνησης, της απόκρυψης της 
αλήθειας -με τη θέλησή σας απόκρυψη της αλήθειας- είναι πάρα πολύ μεγάλη. Και είναι πάρα πολύ μεγάλη και για τον κόσμο τον οποίο είχαμε εκείνη την εποχή. Γιατί θυμίζω, κύριοι συνάδελφοι, ότι δεν είχαμε μόνο εκείνη την εποχή ανθρώπους οι οποίοι ήταν σε διατεταγμένη κρατική υπηρεσία, δηλαδή τους διπλωμάτες -μιλάω τώρα κατά τη διάρκεια των βομβαρδισμών- αλλά

είχαμε και το μεγαλύτερο αριθμό Ελλήνων σε ανθρωπιστικές οργανώσεις. Δηλαδή, οι δικές μας ανθρωπιστικές οργανώσεις ήταν όλες εκεί.
Το στοιχειώδες που είχε να κάνει μια υπεύθυνη Κυβέρνηση ήταν να ενημερώσει τουλάχιστον για τους φόβους της, για τις ανησυχίες της, ώστε όποιος πήγαινε να είχε τη δική του προσωπική ευθύνη.
Κύριοι συνάδελφοι, το θέμα είναι πάρα πολύ μεγάλο και αφορά το ρόλο

και τον τρόπο με τον οποίο η Ελλάδα ασκεί τα δικαιώματά της μέσα στο ΝΑΤΟ. Εμείς διαφωνούμε με το ΚΚΕ. Δεν πιστεύουμε ότι η Ελλάδα πρέπει να φύγει από το ΝΑΤΟ και χαιρόμαστε που το ΠΑΣΟΚ έχει προσχωρήσει στην άποψη ότι πρέπει να μείνει η Ελλάδα στο ΝΑΤΟ και πρέπει να μείνει μέσα στην Ευρωπαϊκή 'Ενωση.
Το ερώτημα είναι πώς και με ποιο ρόλο θα μείνουμε μέσα στο ΝΑΤΟ και
θα κάνουμε αισθητή τη δική μας παρουσία, ιδιαίτερα τώρα όπου όλα τίθενται πάλι πάνω στο τραπέζι και κατά ένα τρόπο η τράπουλα ξαναμοιράζεται διότι το πρόβλημα που έχουμε στην Ελλάδα, το έχουν όλες οι ευρωπαϊκές κυβερνήσεις. Ουσιαστικά όλες οι ευρωπαϊκές κυβερνήσεις νιώθουν την ανάγκη να απολογηθούν στους λαούς τους.
Σήμερα, γίνεται η μεγάλη συζήτηση περί του ρόλου του ΝΑΤΟ, περί του
ρόλου της ευρωπαϊκής άμυνας, τι θα κάνει η ευρωπαϊκή άμυνα, πώς θα στηθεί, πώς θα μπορέσει να συνλειτουργήσει με το ΝΑΤΟ.
Επειδή αυτά τα θέματα θα τα βρούμε μπροστά μας, κύριε Υπουργέ, η
άποψη της Νέας Δημοκρατίας είναι ότι πρέπει πρώτα να ξεκαθαρίσουμε πλήρως τι πιστεύουμε εμείς ότι μπορεί και πρέπει να υπάρξει στις αποφάσεις του ΝΑΤΟ. Η θέση η οποία ακούστηκε ήδη ότι η χρήση των όπλων απεμπλουτισμένου ουρανίου πρέπει να απαγορευθεί και να ενταχθούν σε μια ανάλογη κατηγορία των πυρηνικών, είναι μια θέση την οποία και εμείς υποστηρίζουμε. Την υποστηρίζουμε διότι είναι βέβαιο ότι τα αποτελέσματα δεν μπορούμε σήμερα να τα προδικάσουμε και έτσι, είμαστε υποχρεωμένοι να λάβουμε μέτρα. 
Δεύτερον, πιστεύουμε ότι η υπόθεση του Αιγαίου και του
απεμπλουτισμένου ουρανίου, είναι κάτι που πρέπει να μας απασχολήσει πλέον ανοικτά και όχι με μισόλογα. 'Ακουσα τον κύριο Υπουργό να λέει και σήμερα ότι δεν έχουμε. 'Εχουμε, πώς να το κάνουμε; Τα φάλαγξ έχουν τέτοιου είδους βλήματα και είναι γνωστό τοις πάσι πλέον. Το ερώτημα είναι μέσα στα μέτρα οικοδόμησης εμπιστοσύνης με την Τουρκία που συζητάμε ίσως είναι σκόπιμο να τεθεί και αυτό το θέμα.
Τρίτον, κύριοι συνάδελφοι, θέλω εδώ να καταθέσω την προσωπική μου γνώμη. Το μέγα πρόβλημα του εκπαιδευτικού συστήματος είναι γνωστό. Η άρνηση του ΠΑΣΟΚ να επιτρέψει μη κερδοσκοπικά πανεπιστήμια, οδήγησε ένα πολύ μεγάλο αριθμό φοιτητών στο εξωτερικό, ακόμα και στις Βαλκανικές χώρες.
Κύριε Υπουργέ, αν αυτά τα παιδιά γνώριζαν την αλήθεια, τότε θα ήταν δική τους η ευθύνη της παραμονής τους εκεί. Η πραγματικότητα, όμως, είναι 
ότι σήμερα δεν τη γνώριζαν. Κατόπιν τούτου, πρέπει να πάρουμε αποφάσεις. Και την ευθύνη του ότι δεν την γνώριζαν, την έχετε αναμφισβήτητα εσείς. 
Τέταρτο και τελευταίο θέμα, είναι το εξής: Κύριε Υπουργέ, στο
σημερινό HERALD TRIBUNE -δεν ξερω αν είχατε την ευκαιρία να το
διαβάσετε- ο Τούρκος στρατηγός υπεύθυνος του ΝΑΤΟ, δηλώνει ότι ένα από τα προβλήματα που θα έχουμε με την ύπαρξη της ευρωπαϊκής άμυνας, είναι παραδείγματος χάριν τα προβλήματα που έχουμε με την Ελλάδα, όπου στην τελευταία άσκηση οι 'Ελληνες τόλμησαν να ζητήσουν να πετάξουν πάνω από τουρκικές νησίδες.
Η γνώση την οποία φαντάζομαι όλοι οι συνάδελφοι έχουν, αλλά την έχει
και ο ελληνικός λαός, είναι ότι εμείς ζητήσαμε να πετάξουμε πάνω από τα δικά μας νησιά, δηλαδή τη Θάσο και την Ικαρία. Σας ερωτώ, κύριε Υπουργέ: Εκεί κατέληξε τελικώς η άρνηση της Ελλάδας στο θέμα που θέσαμε στο ΝΑΤΟ που μας απασχόλησε τόσο πολύ; Κατέληξε στη δήλωση αυτού του είδους την οποία υιοθετεί απ'ό,τι αντιλαμβάνομαι και το ΝΑΤΟ σήμερα;
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ακριβάκης. Μετά
θα μιλήσει ο κ. Σκυλλάκος, ο κ. Χουρμουζιάδης, η κ. Κανέλλη... ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Πριν
από τις δευτερολογίες όμως. Θα μιλήσω μετά τον κ. Ακριβάκη.
ΠΡΟΕΔΡΕΥΩΝ (Κωνσταντίνος Βρεττός): Δεν έχετε το δικαίωμα να μιλήσετε μετά τον κ.Ακριβάκη. Αν θέλετε για ένα ή δύο λεπτά να σας τον δώσουμε, αλλά μετά τις δευτερολογίες έχετε εσείς τη δική σας δευτερολογία για δεκαπέντε λεπτά και μετά έχετε και τριτολογία.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Μετά
τις δευτερολογίες δεν μπορώ να μιλήσω;
ΠΡΟΕΔΡΕΥΩΝ (Κωνσταντίνος Βρεττός): 'Ετσι λέει ο Κανονισμός. Εγώ τι να
σας πω;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Εντάξει. 'Ο,τι θέλετε.
ΠΡΟΕΔΡΕΥΩΝ (Κωνσταντίνος Βρεττός): Oρίστε, κύριε Ακριβάκη.

ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, πιστεύω ότι η συζήτηση της σημερινής επερώτησης επεξετάθη πάρα πολύ. 'Εγινε συζήτηση για την εξωτερική πολιτική της χώρας και ακροθιγώς εθίγη το κύριο θέμα της επερώτησης. Από πλευράς ομιλητών του Κομμουνιστικού Κόμματος Ελλάδας, οφείλω να πω ότι κατηγορήθηκε η ελληνική Κυβέρνηση ότι φταίει -έτσι έμοιασε τουλάχιστον- για όλα τα εγκλήματα της υφηλίου.
ΛΙΑΝΑ ΚΑΝΕΛΛΗ: 'Οχι. Για μερικά μόνο.
ΑΛΕΞΑΝΔΡΟΣ ΑΚΡΙΒΑΚΗΣ: 'Εχει καταστεί η πρώτη ιμπεριαλιστική δύναμη
της υφηλίου.
ΟΡΕΣΤΗΣ ΚΟΛΟΖΩΦ: Δεν λέμε τέτοια πράγματα.
ΑΛΕΞΑΝΔΡΟΣ ΑΚΡΙΒΑΚΗΣ: Αφήστε με να μιλήσω. Εγώ δεν σας διέκοψα ποτέ. 'Ολοι καταλαβαίνουμε τι λέτε. Και εμείς έχουμε μυαλό και εσείς έχετε μυαλό.
ΛΙΑΝΑ ΚΑΝΕΛΛΗ: Ευτυχώς οι Ευρωπαίοι κατάλαβαν.

ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, κυρία Κανέλλη.
Τον πόλεμο της Γιουγκοσλαβίας τον έκανε η Ελλάδα. Αυτό λίγο-πολύ μας είπατε.
Επειδή με διέκοψε η κ. Κανέλλη, θα της πω ότι παρ'ολίγον να με πείσει ότι το χέρι του Γάλλου πυροσβέστη που είδαμε στην τηλεόραση, το απέκοψε ο Υπουργός Εθνικής Αμύνης ή για τη φάλαγγα των Κοσοβάρων που βομβαρδίστηκε την εντολή έδωσαν 'Ελληνες στρατηγοί.
ΛΙΑΝΑ ΚΑΝΕΛΛΗ: Να με ψηφίσετε την επόμενη φορά, εάν σας έπεισα. ΑΛΕΞΑΝΔΡΟΣ ΑΚΡΙΒΑΚΗΣ: Κοιτάξτε, είπα ότι παρ' ολίγον να με πείσετε.
Δεν μπορώ, όμως, να καταλάβω τι σχέση είχαν αυτά τα πράγματα με αυτά που συζητάμε σήμερα. Λέτε ότι κόπηκε το χέρι του Γάλλου πυροσβέστη σε ένα συλλαλητήριο στη Γαλλία. Εντάξει. Το ήθελε κανείς; Φταίει η ελληνική Κυβέρνηση; Τέτοια ισοπεδωτικά πράγματα ακούστηκαν σε αυτή την Αίθουσα όλη αυτήν την ώρα.
ΑΝΤΩΝΗΣ ΣΚΥΛΛΑΚΟΣ: Νόμιζα ότι υπερασπίζεστε μόνο την ελληνική
Κυβέρνηση.
ΑΛΕΞΑΝΔΡΟΣ ΑΚΡΙΒΑΚΗΣ: Ορίστε;
ΑΝΤΩΝΗΣ ΣΚΥΛΛΑΚΟΣ: Ακόμη και τη γαλλική κυβέρνηση υπερασπίζεστε;
ΑΛΕΞΑΝΔΡΟΣ ΑΚΡΙΒΑΚΗΣ: Δεν μίλησα για τη γαλλική κυβέρνηση.
Μην αποχωρείτε, κύριε Σκυλλάκο, εγώ σας ακούω πάντα με προσοχή. 
Καθίστε.
ΑΝΤΩΝΗΣ ΣΚΥΛΛΑΚΟΣ: Δεν αποχωρώ.
ΠΡΟΕΔΡΕΥΩΝ (Κωνσταντίνος Βρεττός): 'Εφυγε και δεύτερος συνάδελφος.
Στο τέλος δεν θα μας αφήσετε κανέναν εδώ.
ΑΛΕΞΑΝΔΡΟΣ ΑΚΡΙΒΑΚΗΣ: Ε, τι να κάνω; Δεν φταίω εγώ. Εγώ πάντως πρέπει να τα πω, γιατί πιστεύω ότι πολύ ολίγα ελέχθησαν για την "καρδιά" του θέματος που είναι το απεμπλουτισμένο ουράνιο. Για όλα μιλήσαμε, για την ενιαία εξωτερική πολιτική του ΝΑΤΟ, για την ενιαία αμυντική πολιτική του ΝΑΤΟ κλπ. Για το θέμα αυτό που είχε το κύριο βάρος της επερώτησης δεν ελέγθχη τίποτε.
Θα ήθελα να πω -το λέω με πικρία- ότι δεν έχουν μόνο οι εξαίρετοι συνάδελφοι του Κ.Κ.Ε. ευαισθησίες. Και εμείς έχουμε ευαισθησίες. Και εμείς είμαστε εναντίον του πολέμου, γιατί ακούσαμε και μάθημα για τον πόλεμο και τα δεινά του. Και εμείς είμαστε εναντίον του πολέμου, δεν είστε μόνο εσείς, αν είστε, γιατί δεν το ξέρω. Θα μου επιτρέψετε να λέω και εγώ τέτοια πράγματα.
ΝΙΚΟΛΑΟΣ ΓΚΑΤΖΗΣ: Αυτό είναι είδηση.
ΑΛΕΞΑΝΔΡΟΣ ΑΚΡΙΒΑΚΗΣ: Νομίζω ότι και εμείς αγαπάμε στο σερβικό λαό με τον οποίον από αιώνες έχουμε μία κοινή τακτική. Δεν τον αγαπάτε μόνο εσείς. Αυτό που ελέχθη, ότι ο σερβικός λαός αναγνωρίζει τη συμπαράσταση του ελληνικού λαού και όχι της Κυβέρνησης της Ελλάδος, είναι πάρα πολύ λαθεμένο. Γιατί όλοι οι άλλοι λαοί της Ευρώπης ήταν υπέρ του πολέμου; Πώς έγινε αυτό; Γιατί μόνο η Ελλάδα δεν συμμετείχε στον πόλεμο; Αυτό δεν το αναγνώρισε ο σερβικός λαός;
Εν πάση περιπτώσει, σε τόσες εκδηλώσεις συμπαράστασης που έγιναν στο σερβικό λαό από τον ελληνικό λαό δεν συμμετείχαμε και όλοι εμείς ή τα ξεχνάμε όλα αυτά; Κυρίως, ξεφεύγουμε από το θέμα.
'Οταν έγινε γνωστό το θέμα με τις δηλώσεις του Ιταλού υπουργού και
εμείς, που έχουμε σχέση με το αντικείμενο, αιφνιδιαστήκαμε και φοβηθήκαμε ότι είναι ένα πάρα πολύ μεγάλο θέμα.
Βέβαια η Κυβέρνηση τι έπρεπε να κάνει; 'Επρεπε αμέσως κατά την άποψή σας να ζητήσει την αποχώρηση των ελληνικών δυνάμεων από το Κόσοβο

μονομερώς; 'Οταν σαράντα τέσσερις χώρες συμμετείχαν, μόνο η Ελλάδα ενδιαφερόταν για τους στρατιώτες της; Κανένα άλλο κράτος από τα σαράντα τέσσερα που είναι στη Γιουγκοσλαβία δεν ενδιαφέρεται; 'Επρεπε αμέσως η Κυβέρνηση να ενατικοποιήσει τις έρευνες και να δει τι ακριβώς γίνεται. Και οι μέχρι τώρα έρευνες έδειξαν ότι είναι φυσιολογικά τα μεγέθη.
Τώρα, αν όλοι θέλουμε να κάνουμε τους ειδικούς, ούτε εγώ είμαι
ειδικός, όπως η κ. Μπακογιάννη είπε και είναι κάποιοι άλλοι, εντάξει, εμείς πρέπει να ακούσουμε τους ειδικούς και να μην πάρουμε κάποιες αποφάσεις μονομερείς, που, αν θέλετε, θα μας μειώσουν και στην αμυντική μας πολιτική και στην εξωτερική μας πολιτική. Και αυτό κάναμε.
Εν πάση περιπτώσει, χωρίς μεγάλους λαϊκισμούς που υπήρξαν για τους φοιτητές, εμείς δεν ενδιαφερόμαστε; Μόνο εσείς ενδιαφέρεσθε; Πείτε λοιπον μια συγκεκριμένη πρόταση όπως π.χ. πώς θα ενταχθούν στο ισχύον εκπαιδευτικό σύστημα αυτοί οι 'Ελληνες φοιτητές πού είναι στη Γιουγκοσλαβία; Αόριστα, φέρτε τους πίσω, δεν λέει τίποτα. Κάντε συγκεκριμένες προτάσεις και όχι αόριστα για να εισπράττουμε κάποια χειροκροτήματα και κάποιες ευχαριστίες. Και σε μας ήρθαν, μας επισκέφθηκαν. 'Ομως εδώ είναι απλά τα πράγματα.
Τώρα θέλω να πω δυο λόγια για την τοποθέτηση της Κοινοβουλευτικής Εκπροσώπου της Νέας Δημοκρατίας, της κ. Μπακογιάννη. Δεν είπε ποια είναι η θέση της Νέας Δημοκρατίας για τους στρατιώτες που είναι στη Γιουγκοσλαβία. Ακούσατε τίποτα; Παρεσύρθη και αυτή στη γενικότερη ανάλυση της εξωτερικής μας πολιτικής, κατηγόρησε την Κυβέρνηση ότι εμεινε αμέτοχη, δεν ακούστηκε κατά τη διάρκεια του πολέμου κλπ., και το αντικείμενο της επερώτησης, αν πρέπει οι 'Ελληνες στρατιώτες, οπλίτες και αξιωματικοί να επιστρέψουν, εγώ δεν άκουσα να πει τίποτα. Ενώ έχει δηλώσει η Νεα Δημοκρατία μέχρι τώρα ότι πρέπει να παραμείνουν εκεί, μέχρι να υπάρξει μία ομόφωνη απόφαση του ΝΑΤΟ. Σήμερα δεν μας είπε τίποτα. Γιατί; Μπορούσε να πει με παρρησία τη θέση της Νέας Δημοκρατίας γιατί; Για να συμπλεύσει ή μάλλον να ημισυμπλεύσει με σας τους αγορητές του ΚΚΕ που έχετε σήμερα κάνει την επερώτηση; Το λέω σαν παλιός κοινοβουλευτικός, γιατί αυτά συμβαίνουν σε κόμματα που ανήκουν στην Αντιπολίτευση.
ΝΙΚΟΛΑΟΣ ΓΚΑΤΖΗΣ: Αφού συμπλέει με σας, τι σας ανησυχεί;
ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ! 'Εβαλα ένα επιχείρημα, δεν είπε κουβέντα. 'Εχετε αντίρρηση επ' αυτού; 'Οχι. Δεν σας έκανε εντύπωση που δεν είπε τίποτα; Ενώ έκανε μία ωραιοτάτη αγόρευση για την εξωτερική πολιτική, κατηγόρησε την Κυβέρνηση για τη συμπεριφορά της κατά τη διάρκεια του πολέμου κλπ. Εγώ δεν θα απαντήσω, δεν θα παρασυρθώ γιατί είναι άλλο το αντικείμενο της επερώτησης σήμερα. Θα μπορούσαμε να πούμε πάρα πολλά και τα είπε και ο κύριος Υπουργός. 'Ομως και η κ. Μπακογιάννη κατέληξε με τους φοιτητές, να δούμε το θέμα, να το εξετάσουμε. Να το εξετάσουμε και να κάνουμε όλοι εδώ μέσα μικροπολιτική. Και αυτό, αν θέλετε, είναι υπέρ του κύρους της λειτουργίας του Κοινοβουλίου. Το να μη λέμε τα πράγματα όπως είναι.
'Ομως θέλω να πιστεύω ότι ο ελληνικός λαός έχει νου, καταλαβαίνει,
βλέπει ποιοι λένε την αλήθεια, ποιοι υπερασπίζονται τα συμφέροντά του και δεν μπορεί να παρασύρεται.
Κύριοι συνάδελφοι, τελείωσα με τη γενική άποψη που εκφράζω, ότι, αν θέλετε να γίνει συζήτηση για την εξωτερική πολιτική, για τη σχέση μας με το ΝΑΤΟ, με τις Ηνωμένες Πολιτείες ή ο,τιδήποτε άλλο, ευχαρίστως να κάνετε μία επερώτηση και να το συζητήσουμε εδώ αρμοδίως.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, θα
ξεκινήσουμε τον κύκλο των δευτερολογιών με τον κ. Σκυλλάκο.
Κύριε Σκυλλάκο, έχετε εξαντλήσει το χρόνο σας από τη δευτερολογία σας 
και σας υπολείπονται άλλα τρία λεπτά, από ό,τι με πληροφόρησε ο κ. Σγουρίδης.
ΑΝΤΩΝΗΣ ΣΚΥΛΛΑΚΟΣ: Σε τέσσερα σημεία θα αναφερθώ κύριε Πρόεδρε.

Υπάρχει πάντα η δυνατότητα σε ένα κράτος που έχει την πολιτική
βούληση να παίρνει μονομερείς αποφάσεις, ακόμα και όταν ανήκει στο ΝΑΤΟ, ακόμα και όταν ανήκει στην Ευρωπαϊκή 'Ενωση, ακόμα και όταν εκ των υστέρων έρχεται ο ΟΗΕ και λέει, πηγαίνετε εκεί ο στρατός κατοχής. 
Δεύτερη παρατήρηση: Ο αριθμός των θανάτων στην Ιταλία και στις άλλες
χώρες αποδεικνύει ότι υπάρχει σχέση απεμπλουτισμένου ουρανίου και βλαβών στην υγεία. Για να μην επανέρχομαι στον Κόλπο. Αλλά πού βρίσκεται το

τέχνασμα από την πλευρά της Κυβέρνησης και από τη πλευρά του ΝΑΤΟ; Λέει, ότι εάν δεν αποδειχθεί ότι υπάρχει σχέση θανάτου και ουρανίου, θα παραμείνει η κατάσταση ως έχει, οι στρατιώτες εκεί και η χρήση αυτών των βλημάτων. Το αντίστροφο έπρεπε να ισχύει, διότι έτσι όπως είναι τα πράγματα και όπως λένε οι επιστήμονες, οι αμφιβολίες θα υπάρχουν και θα αποδειχθεί μετά από πολλά χρόνια. Πρέπει λοιπόν να έλθετε στη θέση του, ότι, εάν δεν αποδειχθεί ότι σε καμία περίπτωση δεν υπάρχει σχέση ουρανίου και θανάτων και δεν υπάρχουν εγγυήσεις, τότε οπωσδήποτε πρέπει να γυρίσουν πίσω οι στρατιώτες ακόμα και με μονομερείς ενέργειες και να γυρίσουν πίσω και οι φοιτητές. Εκεί βρίσκεται το τέχνασμα.
Τρίτο ζήτημα: Για τους ελέγχους που κάνετε δεν μας είπατε συγκεκριμένα πράγματα. Αποφύγατε να απαντήσετε. Απαντήστε.
Πρώτον, λένε ότι οι μετρήσεις που γίνονται αυτήν τη στιγμή δεν είναι από όλες τις εκτάσεις που βομβαρδίστηκαν εκεί και που μπορεί να πάνε 'Ελληνες στρατιώτες.
Δεύτερον, οι εξετάσεις εδάφους είναι επιφανειακές και όχι σε βάθος. Ο έλεγχος στους στρατιώτες γίνεται μόνο για ακτινοβολία. Δεν έχετε προχωρήσει ούτε μας υπόσχεστε ότι θα προχωρήσετε σε χημικό έλεγχο αίματος, ούρων, σε μακροπρόθεσμη προοπτική και ότι θα γίνει μελέτη στατιστική σε βάθος για τα προσεχή πέντε με δέκα και είκοσι χρόνια με τους ανθρώπους που βρίσκονταν κοντά σε αυτές τις περιοχές.
Τελευταία, όσον αφορά τους φοιτητές, δεν είναι μόνο οι περιοχές που είχαμε βομβαρδισμούς με ουράνιο, αλλά και στις άλλες περιοχές και στο Βελιγράδι έχουμε έκληση χημικών ουσιών καταστροφικών για το περιβάλλον, υδραργύρου και άλλων, λόγω βομβαρδισμού των βιομηχανιών της περιοχής.
Η δική μας θέση είναι ξεκάθαρη. Αν υπάρχει πρόβλημα στη μεταγραφή
φοιτητών από την ιατρική, αν δοθούν τα απαραίτητα κονδύλια, να καθήσουμε όλα τα κόμματα να βρούμε λύσεις. 'Οταν υπάρχουν τα χρήματα αντιμετωπίζουμε και αυτά τα έκτακτα ζητήματα. Μην λέτε ότι δεν υπάρχει λύση στο πρόβλημα.
Τελειώνω με την παρατήρηση σε σχέση με τη Νέα Δημοκρατία. Πραγματικά η θέση της Νέας Δημοκρατίας είναι ότι εάν δεν αποδειχθεί η σχέση του ουρανίου με το θάνατο, δεν βάζει ζήτημα. 'Ετσι είναι η αλήθεια.
Επίσης λέει να δούμε το θέμα των φοιτητών και δεν λέει κατηγορηματικά τι πρέπει να γίνει. Γι'αυτό σας διέκοψε ο κ. Γκατζής και είπε ότι συμπλέει με σας η Νέα Δημοκρατία.
ΠΡΟΕΔΡΕΥΩΝ (Κωνσταντίνος Βρεττός): Ο κ. Χουρμουζιάδης έχει το λόγο. ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, θα ήθελα να υποβάλω ένα
ερώτημα στον κύριο Υπουργό και θα τον παρακαλούσα να μην το θεωρήσει σοφιστικό. Συμφωνεί ότι ο πόλεμος και οι βομβαρδισμοί στη Γιουγκοσλαβία ήταν ένα έγκλημα. Ξέρουμε όμως ότι σε κάθε έγκλημα υπάρχει και ένας ηθικός αυτουργός. Μήπως το να υπογράψουμε, η υπογραφή μας συνιστά και μία ηθική αυτουργία;
ΠΡΟΕΔΡΕΥΩΝ (Κωνσταντίνος Βρεττός): Μακάρι, να ήταν έτσι τα ερωτήματα κοφτά, ολοκληρωμένα και σύντομα στις συζητήσεις που κάνουμε.
Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Αγαπητοί συνάδελφοι, δεν ξέρω αν ενόχλησε τον κ. Ακριβάκη η διαπλάτυνση της συζήτησης. Θα τον παρακαλούσα αν ήθελε -αφορμή παίρνω και εγώ λοιπόν στενεύοντας τη συζήτηση- να καταθέσουμε από κοινού αν θέλει ένα ερώτημα: τι περιέχουν και αν περιέχουν αραιωμένο σαρίν τα υλικά που μας δίνει δωρεάν το ΝΑΤΟ και οι Ηνωμένες Πολιτείες και χρησιμοποιούν οι 
δυνάμεις ασφαλείας και ειδικά τα ΜΑΤ όταν αντιμετωπίζουν τους διαδηλωτές. Πολύ φοβούμαι ότι θα πανικοβληθεί, είναι και δωρεάν. Ας το κάνουμε μια ερώτηση, γιατί υπάρχει καταγγελία.
ΑΛΕΞΑΝΔΡΟΣ ΑΚΡΙΒΑΚΗΣ: Δεν το ξέρουμε αυτό.
ΛΙΑΝΑ ΚΑΝΕΛΛΗ: Γι'αυτό περίπου σας έπεισα. Δυστυχώς όταν θα τα "φάτε"
στο πρόσωπο κάποια μέρα θα πειστείτε πολύ περισσότερο.
Επί της ουσίας. Ο Γαλιλαίος, κύριε Υπουργέ, υποχρεώθηκε να μείνει σιωπηλός μέχρι ένα λεπτό πριν από το θάνατό του γιατί επέμενε ότι η γη είναι στρογγυλή και γυρίζει. Η άρχουσα τάξη της εποχής είπε του Γαλιλαίου "αν θες να ζήσεις, δεν θα μιλάς". Το καινούριο δόγμα του ΝΑΤΟ, μας λέει ακριβώς το ίδιο: Αν θέλουμε να ζήσουμε πρέπει να μη μιλήσουμε. Αν θέλουμε λοιπόν να επιζήσουμε στα Βαλκάνια, πρέπει να μη μιλήσουμε.
Εγώ θα σας κάνω ένα πιο απλό ερώτημα: Θα έχουμε την ευκαιρία; Γιατί ξέρετε ο Γαλιλαίος πέθανε από φυσικό θάνατο και του δόθηκε η ευκαιρία να

πει στο τέλος "και όμως γυρίζει". Εμείς δεν θα πεθάνουμε από φυσικό
θάνατο ενδεχομένως ή κάποιοι από εμάς.
'Ενα ερώτημα μόνο πολύ απλό: Λέτε ότι η Ελλάδα δεν συμμετείχε πουθενά
και σας φαίνεται παράλογο το ότι λέμε ότι συμμετείχαμε. Να σας ρωτήσω
κάτι; Είπατε μόνος σας ότι είναι αρχή ομοφωνίας που επικρατεί στο ΝΑΤΟ. Αν προβάλαμε βέτο, θα γίνονταν οι βομβαρδισμοί; Στον απλό κοινό Ποινικό

Κώδικα, όποιος παρίσταται μάρτυς εγκλήματος και δεν το εμποδίζει ενέχει ευθύνη και μάλιστα ευθύνη εξισωνόμενη με του αυτουργού. Αν βάζαμε βέτο, υπήρχε περίπτωση ποτέ να βομβαρδίσουν;
Τελευταία ερώτηση: Είναι πόλεμος ή έγκλημα όταν εβδομήντα οκτώ μέρες εμπλέκονται δυνάμεις και δεν υπάρχει ένας νεκρός στρατιώτης; Τρεις αιχμάλωτοι ήταν, κύριε Πρόεδρε, και επεστράφησαν. Δεν πέθανε κανείς. Τα φέρετρα μετρώνται αφού τελείωσε ο βομβαρδισμός. Είναι ο μοναδικός πόλεμος τα τελευταία χρόνια μετά τη Χιροσίμα και το Ναγκασάκι, μετά από τον Κόλπο, μετά απ'όλα που δεν υπάρχει ένα θύμα, ούτε κατά λάθος. 'Η και να υπήρχε δεν μας το είπαν ποτέ. Και το Στελθ που έπεσε δεν μας είπαν ποτέ αν είχε νεκρό. Πεθαίνουν και μετράνε στρατιώτες τώρα μόνο αυτούς που γύρισαν πίσω. Βρισκόμαστε μπροστά σε σχεδόν παρανοϊκή αντίληψη.
Η Δρέσδη βομβαρδίστηκε, όπως η Χιροσίμα και το Ναγκασάκι. Δεν πάνε
στη Δρέσδη όμως οι σύμμαχοι του άξονα να ζητήσουν συγνώμη. Στο Ναγκασάκι πάνε και στη Χιροσίμα. 'Ηταν αυτό που έκανε βρώμικο τον πόλεμο.
Το γεγονός ότι υπάρχουν μόνο θύματα άμαχοι και όχι στρατιώτες, είναι αυτό που έκανε βρώμικο αυτόν τον πόλεμο και τον έκανε εγκληματικό.
Πώς γίνεται, λοιπόν, μια χώρα που δεν συμμετείχε να έχει θύματα, να διακυβεύει τη ζωή των φοιτητών της, να πρέπει να πάρει μέτρα για τους στρατιώτες της, να μην έχει συμμετάσχει αλλά να έρχονται εδώ οι Αμερικανοί και το ΝΑΤΟ και να σας λένε "ευχαριστούμε την Ελλάδα χωρίς την Ελλάδα αυτός ο πόλεμος δεν θα είχε γίνει ποτέ"; Δεν είναι δυνατόν να μας ευχαριστούν γιατί δεν κάναμε κάτι. Είναι επίσημες δηλώσεις.
Θα θυμίσω δε τελικά ότι η Κυβέρνησή σας έλεγε, διαρκούντων των βομβαρδισμών, ότι ο Μιλόσεβιτς πρέπει να τιμωρηθεί. Σας ρωτώ ευθέως: Θα βομβαρδίσετε τώρα και τον Κοστούνιτσα που δεν τον παραδίδει στη Χάγη; 
ΠΡΟΕΔΡΕΥΩΝ (Κωνσταντίνος Βρεττός): Ο κ.Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κατά την ομιλία μου είχα βάλει ορισμένα ερωτήματα στον κύριο Υπουργό
ο οποίος δεν απάντησε. Θα τα ξαναβάλλω.
Από ποιον κινδυνεύει σήμερα η Ελλάδα, η Ευρώπη, αν θέλετε, και στρατιωτικοποιούνται τα πάντα; Στρατό μισθοφορικό δημιουργεί η Ευρώπη ταχείας επέμβασης σε κρίσεις. Ποιες είναι οι κρίσεις;
Δεύτερον, κάνουμε το ανατολικό σύμφωνο -νέο σύμφωνο πια- ενάντια σε
ποιους;
Τρίτον, είπατε ότι για το στρατό που στείλατε στα Σκόπια σας το
ζήτησε η Κυβέρνηση. Για ποιες κυβερνήσεις μιλάμε; Για τα ανδρείκελα που εκεί εγκαθιστά το ΝΑΤΟ; Στη Βοσνία για παράδειγμα ο πρωθυπουργός που εκλέχθηκε...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Τι
λέτε τώρα; Εκλογές έγιναν. Δεν αναγνωρίζετε τις εκλογές;
ΝΙΚΟΛΑΟΣ ΓΚΑΤΖΗΣ: Αφήστε να ολοκληρώσω, κύριε Υπουργέ, και μετά πείτε
μου.
Στη Βοσνία ο πρωθυπουργός που εκλέχθηκε, το ΝΑΤΟ τον ανάγκασε να
παραιτηθεί γιατί δεν ήταν αρεστός;
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, σας υπενθυμίζω
ότι αν απευθύνεστε στον Υπουργό είναι σαν να τον προκαλείτε να απαντήσει. Αν απευθύνεσθε στο Προεδρείο, δεν έχει λόγο να απαντάει ο Υπουργός και έτσι δεν σας διακόπτει. Αυτό επιβάλει και ο Κανονισμός. Θα σας δώσω χρόνο παραπάνω για να μιλήσετε.
ΝΙΚΟΛΑΟΣ ΓΚΑΤΖΗΣ: Δεν είναι εκεί το πρόβλημα ...
ΠΡΟΕΔΡΕΥΩΝ (Κωνσταντίνος Βρεττός): 'Αλλωστε εσείς είστε και άνθρωπος
που σέβεται τη διαδικασία.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ξέρετε ότι και διά μέσω του Προέδρου
στον Υπουργό απευθυνόμαστε. Εγώ το παρέκαμψα και πήγα κατ'ευθείαν.
Να συνεχίσω τις ερωτήσεις, κύριε Πρόεδρε, επειδή αναφέρθηκε και για τις εκλογές στη Γιουγκοσλαβία. Πώς έγιναν οι εκλογές; 'Οταν το ΝΑΤΟ είπε ότι εάν εκλεγεί ο Μιλόσεβιτς δεν θα αναγνωρίσουμε τις εκλογές, όταν το

50% δεν πήρε μέρος, όταν έγιναν οι εκλογές με το πιστόλι στον κρόταφο. Για ποιες εκλογές μιλάμε και όταν είχαμε τόσα θύματα;
Πέρα από αυτό, δεν συμμετείχαμε, είπε ο κ. Ακριβάκης και ο κύριος Υπουργός, στον πόλεμο. Μα, πώς δεν συμμετείχαμε. Τα AWACS -αυτό ήθελα να σας πω και σεβάστηκα να μη σας διακόψω- που χαρακτήριζαν τα κομβόϊ των ανθρώπων που πήγαινα από πόλη σε πόλη για να γλυτώσουν τους βομβαρδισμούς, δεν είχαν ελληνικά πληρώματα; Δεν συμμετείχαμε στον αποκλεισμό της Γιουγκοσλαβίας, στο εμπάργκο;
Εν πάση περιπτώσει, θέλω να βάλω και ορισμένα άλλα ερωτήματα, κύριε
Πρόεδρε. Υπάρχουν πολλές αποθήκες. Οι αξιωματικοί και στρατιώτες που βρίσκονται στις αποθήκες αυτές δεν ξέρουν τι περιέχουν. Αναγράφουν μόνο στα κιβώτια το περιεχόμενο των όπλων. Γίνονται οι κατάλληλες έρευνες; Γιατί δεν είναι μόνο το απεμπλουτισμένο ουράνιο, είναι και χίλια δυο άλλα πυρηνικά, χημικά, ραδιενεργά, τα οποία υπάρχουν σε αυτές τις αποθήκες. 
Και για τους φοιτητές να πω και στον κ. Ακριβάκη και στον κύριο
Υπουργό, το είπανε και ο κ. Σκυλλάκος και ο κ. Κολοζώφ, ότι το θέμα είναι πολιτικό. Θα κρίνουμε ότι πρέπει να διαφυλάξουμε τους φοιτητές για να τους φέρουμε στην Ελλάδα; Τη λύση θα την βρούμε. Ας πάρει η Κυβέρνηση την απόφαση που είναι υπεύθυνη να αναλογιστεί τον κίνδυνο που διατρέχουν εκεί οι φοιτητές και να τους φέρει.
ΑΛΕΞΑΝΔΡΟΣ ΑΚΡΙΒΑΚΗΣ: Πέστε και τη λύση.
ΝΙΚΟΛΑΟΣ ΓΚΑΤΖΗΣ: Τη λύση την είπε και ο κ. Σκυλλάκος. Να εγγράψουμε τους φοιτητές εδώ, να γίνουν οι δαπάνες κλπ. Αυτή είναι η λύση. Αν θέλετε να τους φέρετε, κύριε Ακριβάκη, δεν στερείστε λύσεων.
ΑΛΕΞΑΝΔΡΟΣ ΑΚΡΙΒΑΚΗΣ: Μην απευθύνεστε σε μένα. Συγνώμη, που σας
διέκοψα.
ΝΙΚΟΛΑΟΣ ΓΚΑΤΖΗΣ: Δεν πειράζει, μου δίνετε τη δυνατότητα να απαντήσω σε ορισμένα θέματα.
Επίσης, όσον αφορά τους στρατιώτες, πρέπει να γυρίσουν όλοι και μην πάτε να στείλετε μισθοφόρους εκεί ή τους πενταετούς, που δεν έχουν τη δυνατότητα τα παιδιά να αρνηθούν, γιατί φοβούνται μην τους διώξουν κλπ. Καταλαβαίνετε, λοιπόν, κάτω από πιο δίλημμα, γιατί οι δηλώσεις που έγιναν είναι αυτές.
Αυτά, κύριε Πρόεδρε, και περιμένουμε να μας απαντήσει ο κύριος Υπουργός. Να συμπληρώσω πριν τελειώσω, ότι αν θέλουμε πραγματικά να δώσουμε στον ελληνικό λαό την εντύπωση τουλάχιστον ότι εκφράζουμε τα συναισθήματα που εκδηλώθηκαν απ'όλο τον ελληνικό λαό απέναντι στον γιουγκοσλάβικο λαό πρέπει να ενεργήσουμε και ανάλογα πολιτικά. Γιατί δεν στέκει αυτό που λέει ο κύριος Υπουργός ότι όλη η Ελλάδα, αλλά και η Κυβέρνηση τότε ήταν ενάντια στην επέμβαση. Γιατί και ο κ. Τσοχατζόπουλος και ο κύριος Πρωθυπουργός και άλλοι έβγαιναν και έλεγαν, ο χασάπης ο Μιλόσεβιτς -αυτό που έλεγε και το ΝΑΤΟ- και ότι δεν μπορεί να δολοφονείται εκεί ένας λαός. Αυτά είναι γραμμένα πια στις εφημερίδες και δεν μπορούν να αναιρεθούν.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Εθνικής 'Αμυνας κ.
Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, όπως διαπιστώνετε, η τήρηση του Κανονισμού θα με οδηγήσει να απαντήσω σε συναδέλφους οι οποίοι απεχώρησαν πλέον της Αίθουσας, αλλά σε αυτό δεν έχετε ευθύνη ούτε εσείς ούτε εγώ.
Κύριε Πρόεδρε, επιτρέψτε μου ορισμένες παρατηρήσεις που είναι κρίσιμες, διότι νομίζω ότι μια συζήτηση μεταξύ μας έχει ένα νόημα να καταλήγει σε ορισμένα απλά κατανοητά απ' όλους συμπεράσματα.
Κύριοι συνάδελφοι, η Ελλάδα δεν μπορεί να χρεωθεί ευθύνη, καμία απολύτως ευθύνη, όσο και αν το προσπαθεί κανείς, για όλα όσα έγιναν στο Κόσοβο. Το ΝΑΤΟ έχει ευθύνες για μια σειρά από γεγονότα.
Διότι πραγματοποιήθηκε, αν θέλετε, αυτή η πολεμική σύγκρουση. Είπατε όχι πόλεμος, πέστε το αεροπορική επίθεση, πέστε το όπως θέλετε.
ΝΙΚΟΛΑΟΣ ΓΚΑΤΖΗΣ: Επιδρομή.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Το γεγονός είναι ότι τώρα γίνεται πλέον ολοένα και πιο σαφές ότι η πολιτική λύση στην οποία επέμενε η Ελλάς συνεχώς και ανυποχώρητα φαίνεται να ήταν η πλέον ενδεδειγμένη, διότι τα αποτελέσματα τα οποία προέκυψαν μέσα απ' αυτήν την εξέλιξη της πραγματοποίησης του πολέμου, δεν ήταν και τόσο πολύ 
διαφορετικά από εκείνα τα οποία θα επιτυγχάνοντο διά της πολιτικής λύσης. Αυτό όμως δεν είναι ευθύνη δική μας.
Απεναντίας εμείς, συνεπείς στη θέση υποστήριξης της πολιτικής λύσης, δικαιωνόμαστε και από το γεγονός ότι δεν συμμετείχαμε σε καμία φάση αυτής

της πολεμικής σύγκρουσης και με κανένα μέσο, ούτε με συστήματα επιτήρησης των αεροπλάνων ούτε με πλοία, όπως αναφέρατε. Διότι αυτό που χρησιμοποιήθηκε στην προκειμένη περίπτωση ήταν ένα πλοίο ενταγμένο στη Νατοϊκή Ναυτική Δύναμη, η οποία δεν έλαβε μέρος, ήταν εκτός πεδίου. Ακόμη και το ένα πλοίο το οποίο συμμετείχε σε μια μονάδα του ΝΑΤΟ, ήταν στην Αδριατική. 'Αρα, κύριοι συνάδελφοι, αυτό το πράγμα ας το ξεκαθαρίσουμε.
Συμμετείχαμε, όμως, πλήρως στην ειρήνευση στο Κόσοβο μαζί με περίπου σαράντα άλλα κράτη. Εκεί όμως δεν υπάρχει ΝΑΤΟ. Το συγχέετε. Συνεχίζετε να λέτε για ΝΑΤΟ. Μα, δεν υπάρχει ΝΑΤΟ στην ειρηνευτική αποστολή. Είναι η K-FOR, πολυεθνική δύναμη του ΟΗΕ. Η διοίκησή του κατά καιρούς αλλάζει. Πρόσφατα την είχε το Στρατιωτικό Συμβούλιο της Ευρωπαϊκής 'Ενωσης. Αύριο θα πάει σε κάποια άλλη χώρα, εναλλάσσεται. 'Ηταν στους Εγγλέζους, θα πάει στους Αμερικανούς κλπ. Καταλάβατε όμως ότι υπάρχει μία μεγάλη διαφορά μεταξύ πολυεθνικής δύναμης και ΝΑΤΟ. Επομένως η Ελλάδα συμμετέχει σε μία αποστολή της διεθνούς κοινότητας με ευθύνη του ΟΗΕ, για να εγγυηθεί την ασφάλεια των πολιτών.
Υπάρχει μία σύγχυση, κύριε Πρόεδρε, και θέλω να την ξεκαθαρίσω. 
Είναι σκόπιμη σύγχυση.
Λέτε ότι το κύριο επιχείρημά μας είναι ότι εμείς δεν γνωρίζαμε και στηριζόμαστε εκεί. 'Οχι, κύριοι συνάδελφοι! Ποτέ δεν υποστηρίξαμε ότι δεν γνωρίζουμε. Απεναντίας γνωρίζαμε πολύ καλά και στηριχτήκαμε σε αυτά τα οποία λένε οι αρμόδιοι φορείς. Σύμφωνα με τις εκθέσεις της ομάδας FOCUS, τις οποίες ανέφερε ο κ. Κολοζώφ προηγουμένως, που έγιναν τον Ιούνιο του 1999, υπάρχουν ανησυχίες για το περιβάλλον, για τις μολύνσεις στο Πάνκτσεβο, τις μολύνσεις στο Δούναβη. Τι λένε όμως;
ΑΝΤΩΝΗΣ ΣΚΥΛΛΑΚΟΣ: Δεν λένε για ακτινοβολία;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ο βομβαρδισμός εργοστασίων, ιδιαίτερα διϋλιστηρίων και πετροχημικών εργοστασίων, προκάλεσε μεγάλες διαρροές αρκετών τοξικών ουσιών στο περιβάλλον. Ευτυχώς, αυτές είναι περιορισμένες σε μικρές περιοχές, με πιθανή εξαίρεση το Δούναβη και τη μεταφορά τοξικών με τον άνεμο σε μεγάλες αποστάσεις. Οι ρύποι κατακάθισαν ή παρασύρθηκαν από τη βροχή. 
Σύμφωνα με τους σκοπούς του FOCUS είναι ανάγκη να γίνουν ανεξάρτητες
μετρήσεις για να μπορέσουμε να αξιολογήσουμε περαιτέρω επιβαρύνσεις στο περιβάλλον, στην υγεία και την οικονομία. Η πρώτη από τις δύο εκθέσεις του FOCUS λέει αυτά τα πράγματα.
Η δεύτερη έκθεση στην οποία αναφερθήκατε, επιτρέψτε μου να πω τι
λέει. Είναι η έκθεση της UNEP BALCAN TASK FORCE την ίδια περίοδο. Λέει: 'Ελλειψη επισήμων πληροφοριών από το ΝΑΤΟ, που να επιβεβαιώνουν ότι το DU χρησιμοποιήθηκε ή όχι στο Κόσοβο, διαστρεβλώνει τις προϋποθέσεις για αποτελεσματική υλοποίηση του έργου της ομάδας. Με τις δεδομένες συνθήκες και υποθέσεις οι σημαντικοί κίνδυνοι περιορίζονται σε μια μικρή περιοχή γύρω από το στόχο.
Αν όμως το απεμπλουτισμένο ουράνιο εξαπλωθεί σε ευρύτερες περιοχές, οι αντίστοιχοι κίνδυνοι ελαττώνονται. Η πιθανή μόλυνση εδάφους από DU δεν αποτελεί εμπόδιο για την επιστροφή στα χωριά και στις επαρχίες που δέχτηκαν επίθεση και στις οποίες μπορεί να χρησιμοποιήθηκαν πυρομαχικά DU, με τον όρο ότι κάποιες υποδείξεις λαμβάνονται κατ' όψιν.
Βλέπουμε, λοιπόν, ότι μόνο κάποιοι που βρέθηκαν σε κοντινή απόσταση ενδέχεται να έχουν προσβληθεί σοβαρά από εισπνοή του απεμπλουτισμένου ουρανίου. Και γι' αυτό η έκθεση καταλήγει ότι αυτό που χρειάζεται είναι να γίνουν μελέτες, να γίνουν έρευνες, οι οποίες θα διεξαχθούν από τον οργανισμό.
'Οταν λοιπόν, κύριοι συνάδελφοι, οι ίδιοι οι διεθνείς οργανισμοί επισημαίνουν για τη χρήση του DU ότι αυτήν τη στιγμή μπορεί να γυρίσει ο πληθυσμός πίσω και δεν υπάρχει κίνδυνος από το γεγονός ότι έπεσαν ορισμένες βόμβες, πώς θέλετε εσείς η Ελλάδα να έχει πάρει την πρωτοβουλία και να απαγορεύσει ουσιαστικά στο ΝΑΤΟ, στις χώρες που παράγουν, τη χρησιμοποίηση; Είναι θεωρητική βέβαια η χρησιμοποίηση, διότι δεν υπήρχε τέτοιο θέμα, αφού ο πόλεμος είχε τελειώσει. Εν πάση περιπτώσει γιατί να έβαζε θέμα, όταν υπήρχαν αυτά τα στοιχεία από τους οργανισμούς;

Διότι οι δύο εκθέσεις FOCUS, στις οποίες αναφέρεστε, της εποχής
εκείνης, δηλαδή αμέσως μετά τον πόλεμο, τι νόημα είχαν; Επιβεβαίωναν ότι οι δικές τους πρώτες προσεγγίσεις, επειδή δεν είχαν επαρκή στοιχεία, δεν δείχνουν επιβάρυνση πέραν του κανονικού και ζητούν να γίνουν έρευνες.

ΟΡΕΣΤΗΣ ΚΟΛΟΖΩΦ: Είσθε υπέρ της χρήσης των βλημάτων; ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):'Οχι,
δεν είμαι καθόλου. Μην τα μπερδεύετε, μην αλλοιώνετε τα πράγματα. Απλά εσείς μας ρίχνετε ευθύνες...
ΟΡΕΣΤΗΣ ΚΟΛΟΖΩΦ:'Αρα, είσθε αντίθετοι.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):Κύριε Κολοζώφ, θα ακούσετε αυτά που λέω εγώ και όχι αυτά που θέλετε να ακούσετε εσείς.
ΟΡΕΣΤΗΣ ΚΟΛΟΖΩΦ: Αυτά που λέτε εσείς.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):Αυτά που λέω εγώ δεν θα τα διαστρέψετε εσείς. Εγώ σας απαντώ στο επιχείρημα που λέτε ότι δεν ξέραμε, τι είναι αυτά που ξέραμε και τα οποία δεν οδηγούσαν στο να κινητοποιηθούμε ή να κάνουμε οτιδήποτε άλλο. Κινητοποιηθήκαμε όταν πράγματι διαπιστώθηκε ότι υπήρχαν θάνατοι στους Ιταλούς, τους Ολλανδούς και στους Βέλγους. Αυτό είναι το θέμα, κύριοι συνάδελφοι.
ΝΙΚΟΛΑΟΣ ΓΚΑΤΖΗΣ: Και σε 'Ελληνες.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):Και τότε ξεκινήσαμε και ζητήσαμε την απόσυρση, ζητήσαμε το μορατόριουμ. Αυτή είναι η δική μας θέση. Δεν σας αρέσει; Λέτε εσείς ότι είναι πυρηνικά όπλα; Δικαίωμά σας. Ζητάτε την καταστροφή; Δικαίωμά σας. Εμείς ζητήσαμε την απόσυρση και την έρευνα -αυτή ήταν η αντίδρασή μας όταν συζητείτο ότι πιθανώς να υπάρχει πρόβλημα- για να διαπιστωθεί πραγματικά τι υπάρχει. Να, λοιπόν, γιατί και εδώ δεν μπορείτε να επιρρίψετε ευθύνες σε μας, γιατί απαντάμε επί της ουσίας των θεμάτων, όταν αυτά υπάρχουν και δεν ερχόμαστε εκ των υστέρων να βρούμε φανταστικούς κινδύνους. Διότι θα μου επιτρέψετε, κύριοι συνάδελφοι, να σας ρωτήσω: Εσείς δεν γνωρίζατε; Γιατί δεν βγήκατε να πείτε ότι πρέπει να φύγετε γιατί υπάρχει κίνδυνος από απεμπλουτισμένο ουράνιο; Πότε ξεσηκωθήκατε και εσείς; Μόνο μετά το Δεκέμβριο.
ΟΡΕΣΤΗΣ ΚΟΛΟΖΩΦ: 'Οχι, πολύ πιο μπροστά.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):Το αγνοείτε αυτό; Και μην με παραπέμπετε στην ερώτηση του κ. Δραγασάκη στην οποία έχω απαντήσει στη Βουλή συγκεκριμένα. Διότι όσον αφορά τα στοιχεία που μας έδωσε το ΝΑΤΟ -ήταν αμέσως μετά τον πόλεμο, δεν μας έδωσε στοιχεία το ΝΑΤΟ επιβεβαιώνω αυτό που είπα ότι έχει χρησιμοποιήσει βόμβες και DU- ήταν επίσημα το Δεκέμβριο του 1999 για το πού χρησιμοποιήθηκαν οι βόμβες, πώς χρησιμοποιήθηκαν, ότι υπάρχει ανάγκη λήψης μέτρων προστασίας κοκ. Γι' αυτό εμείς, κύριοι συνάδελφοι, όταν δημιουργήθηκε το θέμα, το Γενάρη του 2001 βγήκαμε και είπαμε ότι έχει ευθύνες το ΝΑΤΟ και για καθυστερημένη ενημέρωση των χωρών-μελών και δεύτερο, διότι δεν υπήρξε μία συλλογική προσπάθεια εξάλειψης των κινδύνων από τις περιοχές όπου έπεσαν τα βλήματα απεμπλουτισμένου ουρανίου. Και αυτό είναι θέμα ευθύνης, την οποία καταλογίζουμε στο ΝΑΤΟ.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Από εκεί και πέρα, επιτρέψτε μου να πω τα εξής: Βεβαίως, δεν θα ακολουθήσω την ανευθυνότητα της Αντιπολίτευσης από τη μεριά της κας Μπακογιάννη, διότι μιλώντας για ανεύθυνη Κυβέρνηση, ουσιαστικά αποκαλύπτεται εκείνη ότι λειτούργησε ανεύθυνα, προσπαθώντας να ασκήσει κριτική, λέγοντας ότι αποκρύψαμε την αλήθεια.
Νομίζω ότι ουδέποτε σε κανένα άλλο θέμα δεν υπήρξε από την πρώτη
στιγμή τόσο διαφάνεια, τόσο άμεση ενημέρωση και γνώση, τόσο της Διαρκούς Επιτροπής των συναδέλφων και οποιουδήποτε ήθελε να ενημερωθεί όσο και των Αρχηγών κομμάτων, που ήρθαν στο Υπουργείο Εθνικής 'Αμυνας και ενημερώθηκαν, είτε ο οποιοσδήποτε, πάνω σ' αυτό το θέμα.
Κύριοι συνάδελφοι, δεν έχουμε λόγο να κρύψουμε τίποτα -και το δείξαμε έμπρακτα- διότι μας ενδιαφέρει να γίνει σαφές ότι λάβαμε όλα τα μέτρα, τα οποία εχρειάζοντο, ώστε να είναι απόλυτα προστατευμένα τα παιδιά μας και οι στρατιώτες εκεί που πήγαν.
To σύνολο των μέτρων τα οποία πήραμε, τα προληπτικά μέτρα, οι μετρήσεις οι οποίες έγιναν μόλις πήγαν εκεί πέρα, οι μετρήσεις που

έγιναν τώρα, επιβεβαιώνουν ότι διασφαλίσαμε πράγματι τους όρους απόλυτης προστασίας.
Θέλετε να πείτε ότι είχαμε και λίγο τύχη; Πιθανώς. Διότι στο Ουρόσεβατς που έχουμε πάει, δεν είχαν πέσει ή είχαν πέσει σχεδόν

ελάχιστα, σε απόσταση σαράντα, πενήντα μιλίων, βλήματα απεμπλουτισμένου ουρανίου. Φυσικά και αυτό βοήθησε να έχουμε τουλάχιστον τη σιγουριά ότι από αυτήν την πηγή δεν υπήρξε κίνδυνος ή εν πάση περιπτώσει ο μικρότερος δυνατός κίνδυνος από οποιονδήποτε άλλο.
Βέβαια υπήρξε ο κίνδυνος μόλυνσης από τους ρύπους των βομβών, διότι όπως λέει και η έκθεση FOCUS, το μεγάλο θέμα που ξεκίνησε, ήταν η μόλυνση του περιβάλλοντος μετά τον πόλεμο. Δεν ήταν το θέμα των βομβών απεμπλουτισμένου ουρανίου.
Και απέναντι σε αυτό -σας είπα ότι με τους εξοπλισμούς πυρηνικού βιολογικού χημικού πολέμου εξασφαλίσαμε την καλύτερη προστασία για τους ανθρώπους- υπάρχει το γεγονός ότι οι ίδιοι μάλιστα καθ'όλην τη διάρκεια της περιόδου, είχαν το δικαίωμα να κρίνουν και να αποφασίσουν αν θα μείνουν ή όχι.
Σας απαντώ στο ερώτημά σας ή στο αίτημά σας, στην πρότασή σας να
επανέλθουν οι 'Ελληνες στρατιώτες λέγοντας ότι πρόσφατα, όταν δημιουργήθηκαν τα γεγονότα, γιατί προηγουμένως δεν υπήρχε κανένα θέμα βέβαια, το θέμα δημιουργήθηκε δημόσια από τη στιγμή που υπήρξαν οι θάνατοι το Δεκέμβριο του 2000, αναγνωρίσαμε ευθέως σε κάθε οπλίτη το δικαίωμα, αν δεν επιθυμεί, να μην παραμείνει στο Κόσοβο, εφαρμόζοντας

την αρχή ότι ουδείς είναι στο Κόσοβο χωρίς τη θέλησή του.
Και όπως ξέρετε, δεν είναι επαγγελματίες, ούτε μισθοφόροι κύριοι συνάδελφοι, όπως κακώς, κάκιστα χρησιμοποείτε τον όρο του επαγγελματία στρατιωτικού, διότι ούτε ο αξιωματικός ούτε ο υπαξιωματικός είναι μισθοφόροι. Είναι επαγγελματικά στρατιωτικά στελέχη της πατρίδας μας... 
ΟΡΕΣΤΗΣ ΚΟΛΟΖΩΦ: Ισχύει και για τα μόνιμα στελέχη αυτό;
ΑΠΟΣΤΟΛΟΣ -ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):Βεβαίως ισχύει, για όλους ισχύει.
Και σήμερα σας λέω ότι τα δείγματα τα οποία έχουμε, είναι ότι είχαμε την περασμένη εβδομάδα μία αύξηση, σας έχω ανακοινώσει τα νούμερα, σε 237 ή σε 277, που ήδη οι εβδομήντα γύρισαν και ο αριθμός αυτός τώρα, αυτές
τις μέρες που σας μιλώ, βέβαια πέφτει ραγδαία, διότι πέρασε η σιγουριά
των ανακοινώσεων της Ελληνικής Επιτροπής Ατομικής Ενέργειας, που λέει ότι δεν υπάρχει κανένα απολύτως πρόβλημα για ρύπανση είτε από ραδιενέργεια είτε από οποιαδήποτε άλλη χημική επιβάρυνση για τους στρατιώτες μας, που είναι εκεί τώρα. Αν υπήρξε κάποιο θέμα, αυτό υπηρξε στην αρχή, τότε που έπεφταν οι βόμβες και είχαμε τις εκρήξεις, αλλά δεν ήταν τότε οι στρατιώτες μας εκεί.
Επίσης, επειδή οι στρατιώτες ουδέποτε χρησιμοποιήθηκαν είτε για να
μεταφέρουν είτε για να αφαιρέσουν χτυπημένα από βόμβες ή βλήματα απεμπλουτισμένου ουρανίου οχήματα, τανκς ή οτιδήποτε άλλο, γι' αυτόν ακριβώς το λόγο υπάρχει η απόλυτη σιγουριά ότι περίπτωση κινδύνου και επιβάρυνσης για τους 'Ελληνες στρατιώτες δεν υπάρχει.
Τελειώνω, κυρία Πρόεδρε, λέγοντας το εξής, ότι κύριοι συνάδελφοι, η παρουσία της Ελλάδας στην περιοχή ως ειρηνευτικής δύναμης είναι πράγματι απαίτηση του λαού της Σερβίας. Εμείς βρεθήκαμε σε δύσκολες στιγμές δίπλα του, διότι όταν η διεθνής κοινή γνώμη επέλεξε, σε αντίθεση με αυτά που θέλαμε εμείς, τον πόλεμο -κι εγώ θυμάμαι ότι ήμουν με το συνάδελφό μου

τον κ. Πάγκαλο τον Οκτώβριο στη Βιλαμούρα- οι Υπουργοί Εξωτερικών και 'Αμυνας είπαμε και εξασφαλίσαμε ότι η Ελλάδα δεν θα συμμετέχει σε αυτήν τη στρατιωτική επιχείρηση, διότι επιμένουμε στην πολιτική λύση.
Βρεθήκαμε δηλαδή να συμβαδίζουμε με το κοινό αίσθημα του ελληνικού λαού και σε αυτήν τη δύσκολη στιγμή και το γεγονός ότι αυτό το πετύχαμε, θεωρώ ότι ήταν μια επιτυχία που δικαίωσε το ρόλο της Ελλάδας, τον αυτοτελή ρόλο και την παρουσία της, αποδεικνύοντας ότι η Ελλάδα αναβαθμίζεται σε αυτή την περιφέρεια αυτά τα χρόνια, διότι έχει και δική της φωνή και δική της άποψη, προπαντός έχει μια εθνική στρατηγική που την καθοδηγεί να αντιμετωπίσει και τα δύσκολα, αλλά και τα τρέχοντα θέματα με επιτυχία.
Ευχαριστώ, κυρία Πρόεδρε.
ΠΡΟΕΔΡΕΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών και Εξωτερικών κατέθεσαν σχέδια νόμων:
α) "Κύρωση του Πρωτοκόλλου σχετικού με τροποποίηση του 'Αρθρου 50(α) της Σύμβασης Διεθνούς Πολιτικής Αεροπορίας (Μόντρεαλ 1990)".
β) "Κύρωση του Πρωτοκόλλου σχετικού με τροποποίηση της Σύμβασης
Διεθνούς Πολιτικής Αεροπορίας (Μόντρεαλ 1995)".

γ) "Κύρωση του Πρωτοκόλλου σχετικού με τροποποίηση της Σύμβασης Διεθνούς Πολιτικής Αεροπορίας (Μόντρεαλ 1998)".
Παραπέμπονται στην αρμόδια Διαρκή Επιτροπή
Το λόγο έχει ο Κοινοβουλευτικός Εκπρόσωπος του Κομμουνιστικού
Κόμματος Ελλάδας, κ. Ορέστης Κολοζώφ.
ΟΡΕΣΤΗΣ ΚΟΛΟΖΩΦ: Κυρία Πρόεδρε, θα ήθελα να ευχαριστήσω τον Υπουργό
Εθνικής 'Αμυνας για τη διευκρίνιση που έκανε εδώ πέρα, σχετικά με τα μόνιμα στελέχη των Ενόπλων μας Δυνάμεων σχετικά με την παρουσία τους στο Κοσσυφοπέδιο και τη δυνατότητα εφόσον δεν το επιθυμούν να μην παραμείνουν εκεί πέρα ή να μην πάνε εκεί πέρα. Και το λέω αυτό γιατί χθες σε επίκαιρη ερώτησή μου, που απαντούσε ο κύριος Υφυπουργός, το ζήτημα αυτό το είχε αφήσει ανοιχτό.
Τώρα, σχετικά με ορισμένα ζητήματα που είπατε, κύριε Υπουργέ, στη δευτερολογία σας. Σύμφωνα με έγγραφο του Ρόμπερτσον προς το Γενικό Γραμματέα του ΟΗΕ αναφέρεται ότι το Ουρόσεβατς βομβαρδίστηκε με τέτοια βλήματα και μάλιστα αναφέρει ότι ρίχτηκαν εκεί πέρα τριάντα μία χιλιάδες βλήματα απεμπλουτισμένου ουρανίου σε διακόσιες πέντε επιδρομές που έγιναν στο χώρο αυτό.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Τριάντα μία χιλιάδες στο Ουρόσεβατς; 'Οχι. Σε όλο το Κόσοβο.
ΟΡΕΣΤΗΣ ΚΟΛΟΖΩΦ: 'Ετσι αναφέρει.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δέχεστε διακοπή, κύριε Κολοζώφ, να σας απαντήσει ο κύριος Υπουργός;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Απλά
έδωσα ένα στοιχείο.
ΟΡΕΣΤΗΣ ΚΟΛΟΖΩΦ: Νομίζω ότι θα συνεχίσω.
Εν πάση περιπτώσει, εκείνο το οποίο υπογραμμίζεται στην έκθεση αυτή
είναι ότι αναφέρεται μέσα στις περιοχές που βομβαρδίστηκαν -για να μην αναφερθούμε σε νούμερα- και το Ουρόσεβατς. Επομένως, δεν θα ήμουν και τόσο πολύ σίγουρος ότι είμαστε και πάρα πολύ τυχεροί.
'Ομως, θα ήθελα να αναφερθώ σε ορισμένα άλλα ζητήματα πολιτικού χαρακτήρα, γιατί επιμένει η Κυβέρνηση στο γεγονός ότι: "μη τα βάζετε μαζί μας, αλλά με το ΝΑΤΟ. Εμείς δεν έχουμε καμία ευθύνη", αφήνοντας να εννοηθεί ότι, εν πάση περιπτώσει, η υπογραφή που βάλαμε στο ΝΑΤΟ ήταν υποχρεωτική, δεν μπορούσαμε να κάνουμε διαφορετικά. 'Επρεπε να συναινέσουμε λόγω συσχετισμών δύναμης, λόγω των δεσμεύσεων, λόγω δεν ξέρω εγώ τι. Πάντως, το θεωρείτε σαν δεδομένο ότι δεν μπορούσε να γίνει διαφορετικά.
Θα ήθελα, όμως, να υπενθυμίσω στον κύριο Υπουργό ότι εκείνη ακριβώς
την εποχή που προετοιμαζόταν το έδαφος, για να γίνουν οι επιχειρήσεις στο Κοσσυφοπέδιο παρατηρήθηκε μια έντονη αλλαγή στους χειρισμούς που έκανε η ελληνική Κυβέρνηση, σχετικά με το ζήτημα και του προέδρου Μιλόσεβιτς και της πολιτικής της γιουγκοσλάβικης κυβέρνησης, υπογραμμίζοντας με έμφαση αρκετές φορές και ο Υπουργός των Εξωτερικών αλλά και ο Υπουργός Εθνικής 'Αμυνας το γεγονός ότι γίνεται γενοκτονία των Αλβανών.
Σήμερα, όμως, έχει αποδειχθεί περίτρανα ότι τέτοια στοιχεία δεν
υπάρχουν. Και τότε υπήρχαν τέτοια στοιχεία, γιατί το Υπουργείο Εξωτερικών της Γερμανίας σε πληροφορίες που έδινε όταν ρωτιόταν γι'αυτά τα ζητήματα, από έρευνες δικές του, έλεγε ότι τέτοιου είδους γενοκτονία σε βάρος του αλβανικού πληθυσμού του Κοσσυφοπεδίου, δεν παρατήρησαν. Είχαν κάνει έρευνα. 'Ηταν γνωστά τότε αυτά τα πράγματα.
'Εγινε εκείνη η στροφή τότε και μάλιστα και με πολιτικές ενέργειες στην περιοχή των Βαλκανίων. Και θα σας υπενθυμίσω τη Διάσκεψη της Σόφιας όπου κύριος στόχος ήταν ακριβώς η προετοιμασία της επέμβασης, να καλέσουμε τη διεθνή κοινότητα -έτσι λεγόταν το ΝΑΤΟ- να επέμβει στο Κοσσυφοπέδιο. Αυτά δεν μπορούμε να τα πάρουμε πίσω, αυτά υπάρχουν. Είναι γεγονότα και δείχνουν ακριβώς το βαθμό της ευθύνης.
Εμείς δεν λέμε ότι εσείς αποφασίσατε τον πόλεμο στην Γιουγκοσλαβία,
δε λέμε ότι εσείς αποφασίσατε τους βομβαρδισμούς στη Γιουγκοσλαβία.
Λέμε, όμως, ότι δεν είναι σωστό αυτό που λέτε, ότι είσθε αθώες περιστερές. Δεν είναι έτσι. Συμβάλατε στο βαθμό που μπορούσατε να συμβάλετε και στο βαθμό που η πολιτική κατάσταση της χώρας μας σας το επέτρεπε. Συμβάλατε σε αυτές τις επιχειρήσεις και αναφέρθηκα στην πρωτολογία μου με ποιες συγκεκριμένες στρατιωτικές ενέργειες συμβάλατε. Και δεν θα συμφωνήσω ότι τα πλοία που ήταν και στους δύο σχηματισμούς, ήταν για να κάνουν περίπατο. Γινόταν νηοψία, κύριε Υπουργέ.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Δεν
υπήρξε ποτέ νηοψία.
ΟΡΕΣΤΗΣ ΚΟΛΟΖΩΦ: Γινόταν νηοψία, μην κουνάτε το κεφάλι σας. Είναι δημοσιευμένα αυτά τα πράγματα και στον ελληνικό Τύπο και στο διεθνή Τύπο. Ακόμη και επεισόδια έγιναν με πλοία που δεν σταμάτησαν έγκαιρα. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Δεν
πέρασε ποτέ εμπορικός αποκλεισμός, τι λέτε τώρα;
ΟΡΕΣΤΗΣ ΚΟΛΟΖΩΦ: Δεν πέρασε ποτέ ο αποκλεισμός; Εγώ γνωρίζω ότι εάν δεν περνούσε από εκεί παράνομα πετρέλαιο με λαθρεμπόριο, δεν περνούσε καθόλου. Εσείς πείτε ό,τι θέλετε τώρα. Και μέσα σ' αυτό ήταν τα πλοία. Δεν ξέρω αν τα συγκεκριμένα ελληνικά πλοία έτυχε να πέσουν σε νηοπομπές ή ο,τιδήποτε άλλο που βοηθούσε την Κυβέρνηση της Γιουγκοσλαβίας, για να τα σταματήσουν. Γεγονός είναι πάντως ότι γι' αυτό ήταν εκεί.
Ακριβώς γι' αυτό έχει σημασία και το υπογραμμίζω για άλλη μία φορά, η
στάση του πλοίου "ΘΕΜΙΣΤΟΚΛΗΣ", του πληρώματος.
Θέλω να προχωρήσω σε ένα ζήτημα πολιτικής σημασίας, αναφέρθηκε και η κ. Μπακογιάννη. Εγώ το κρατούσα για τη δευτερολογία μου, γιατί καλό είναι να διευκρινίζονται και ιστορικά αυτά τα ζητήματα. 'Εχει σχέση με τη

δήλωση που έκανε ο κ. Πάγκαλος, στην Επιτροπή Εξωτερικών και 'Αμυνας, λέγοντας ακριβώς ότι έκανε μία προσπάθεια η ελληνική Κυβέρνηση -δεν το αμφισβητούμε αυτό, θα μας το επιβεβαιώσει άλλωστε και ο κύριος Υπουργός-βρέθηκε κάποιο mondous vivendi, κάποια συμφωνία, κάποια πρόταση, τη μετέφερε προς τους Αμερικάνους και η κα Ολμπράϊτ του είπε χαρακτηριστικά, σταματήστε, πάρθηκε ήδη απόφαση να βομβαρδίσουμε, ενοχλείτε. Μάλιστα έδωσε και συνέχεια ο κ. Πάγκαλος, αλλά δεν θέλω να αναφερθώ στη συνέχεια και παραμένω σε αυτό το γεγονός. Αν είναι πραγματικό, κύριε Πρόεδρε, αυτό το γεγονός, είναι πάρα πολύ σημαντικό, ποιο; Το ότι εκείνη την εποχή μπορούσε να λειτουργήσει -αν υπήρχε μια τέτοια πρόταση- με ένα απλό πράγμα -όπως έγινε σε προηγούμενη φάση των γεγονότων στα Βαλκάνια- με τη δημοσιοποίηση αυτής της πρότασης. Δεν μπορεί να μη σκέφθηκε εκείνη τη στιγμή η Κυβέρνηση μπροστά σε μία κυβέρνηση Ηνωμένων Πολιτειών της Αμερικής, που λέει αποφασίσαμε ήδη. Γίνονταν προσπάθειες από την αμερικανική κυβέρνηση. Επομένως ήταν ακόμα ανοιχτό το ζήτημα. Η τελική έγκριση δεν είχε ακόμη δοθεί. Υπάρχει πολιτική πρωτοβουλία, που αφήνει ένα ίχνος, εν πάση περιπτώσει, ελπίδας ότι μπορεί να γίνει αυτό το πράγμα. Τους λένε, πάρθηκε η απόφαση και τα μαζεύουν και φεύγουν. Ποια ήταν η αντίδραση της ελληνικής Κυβέρνησης, αν αληθεύει αυτό το πράγμα; Και θέλω να υπογραμμίσω εδώ μέσα στο ελληνικό Κοινοβούλιο, να παραμείνει στα Πρακτικά σαν ιστορικό γεγονός ότι έτσι έγιναν τα πράγματα.
Σας λέω, κύριε Πρόεδρε, ειλικρινά ότι αν έτσι έγιναν τα πράγματα, η
πολιτική πράξη που έπρεπε να κάνει η ελληνική Κυβέρνηση, εφόσον διαπίστωνε το αδιέξοδο, είναι να δημοσιοποιήσει αυτήν την πρωτοβουλία της και πιστεύω ότι μπορούσε με μια τέτοια ενέργεια να αλλάξει εν μέρει τα πράγματα. 'Ισως και να έδινε λίγο οξυγόνο σε αυτούς που εκείνη την εποχή προσπαθούσαν να αποφύγουν το μοιραίο της απόφασης των Αμερικάνων να αρχίσουν τους βομβαρδισμούς.
Τέλος, σχετικά με τα ζητήματα των στρατιωτών. Δεν μπορεί κανείς πραγματικά να έχει ήσυχη τη συνείδησή του ότι οι συνέπειες από τις ραδιενεργές αυτές ουσίες, που θα εμφανιστούν ύστερα από πάρα πολύ καιρό, δεν μπορεί να έχουν την αρχή τους σε αυτήν ακριβώς την περίοδο, που βρίσκονται εκεί οι 'Ελληνες στρατιώτες.
Και αυτό γιατί καμία μέτρηση δεν μπορεί να δείξει την τοξικότητα και την επικινδυνότητα, δεδομένου ότι οι επιστήμονες συμφωνούν σε αυτό, ότι δεν υπάρχει κατώτερο όριο μόλυνσης. Δηλαδή, θα μπορούσε τυχαία να γίνει εισπνοή και να μην είναι μετρήσιμο και να μολυνθεί ο οργανισμός ή να έχουμε παραπέρα συνέπειες τερατογενέσεων ή άλλων τέτοιων προβλημάτων.

Και μπροστά σε μια τέτοια προοπτική νομίζω ότι η λύση είναι αυτή που έδωσε η Φιλανδική Βουλή, να αποσυρθούν τα στρατεύματα από εκεί προληπτικά. Δεν νομίζω ότι σήμερα θα μπορούσε κανένας να μας δημιουργήσει πρόβλημα. 'Εχουμε όλες τις καταδίκες όλων των διεθνών οργανισμών και νομίζω ότι θα μας καταλαβαίναν όλοι αν κάναμε μια τέτοια ενέργεια.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Νέας Δημοκρατίας

κ. Κώστας Καραμανλής και οι 118 Βουλευτές του κόμματός του, με επιστολή τους προς τον Πρόεδρο της Βουλής, προτείνουν "να κινηθεί η διαδικασία περί πρότασης κατηγορίας, η οποία προβλέπεται από τα άρθρα 86 παράγραφος 2 του Συντάγματος, 154 και 155 του Κανονισμού της Βουλής και τις διατάξεις του νόμου 2509/97, προκειμένου η Βουλή να αποφασίσει αφ' ενός ως προς την τέλεση αξιόποινων πράξεων κατά την άσκηση των καθηκόντων τους εκ μέρους των Υπουργών κυρίων Δ. Ρέππα και Θ. Πάγκαλου, καθώς και των τυχόν συμμετόχων τους, ήτοι των πράξεων της παράβασης καθήκοντος και της ψευδούς βεβαίωσης αντιστοίχως και αφ' ετέρου, αν πρέπει να γίνει περαιτέρω σχετική ανάκριση σύμφωνα με τις διατάξεις των άρθρων 156 επόμενα του Κανονισμού της Βουλής και του νόμου 2509/97".
Το κείμενό της θα καταχωρισθεί στα πρακτικά της σημερινής συνεδρίασης, θα διανεμηθεί στους Βουλευτές, θα οριστεί δε προσεχώς ημέρα συζήτησης με ειδική ημερήσια διάταξη.
Η προαναφερθείσα πρόταση έχει ως εξής:
"ΝΕΑ ΔΗΜΟΚΡΑΤΙΑ
Αθήνα, 23 Ιανουαρίου 2001
Προς τον
Πρόεδρο της Βουλής των Ελλήνων
κ. Απόστολο ΚΑΚΛΑΜΑΝΗ
Ενταύθα
Κύριε Πρόεδρε,
Με το από 16.8.2000 έγγραφο του Διευθύνοντος την Εισαγγελία 
Πρωτοδικών Αθηνών διαβιβάστηκαν στη Βουλή, κατ' άρθρο 5 παρ. 3 του ν. 2509/1997, επίσημα αντίγραφα της υπ' αριθμ. Α99/4167 προκαταρκτικής
δικογραφίας και του συνημμένου σ' αυτήν πορίσματος του Εισαγγελέα
Πρωτοδικών Ι. Ντογιάκου, σύμφωνα με το οποίο προκύπτουν ενδείξεις τέλεσης

αξιόποινων πράξεων εκ μέρους Υπουργών κατά την άσκηση των καθηκόντων τους. Επομένως ανακύπτει -όπως επισημαίνεται στο ανωτέρω έγγραφο 
αρμοδιότητα της Βουλής να ερευνήσει, σύμφωνα με το άρθρο 8 του ν. 2509/1997, αν και κατά πόσο πρέπει να ασκηθεί ποινική δίωξη ενόψει των καταγγελλόμενων αξιόποινων πράξεων, παραγγέλλοντας την ενέργεια

ανάκρισης. Ειδικότερα, και πάντα σύμφωνα με την προαναφερόμενη δικογραφία και το συνημμένο σ' αυτήν πόρισμα, οι ενδείξεις τέλεσης αξιόποινων πράξεων εκ μέρους Υπουργών, κατά την άσκηση των καθηκόντων τους, αφορούν τις ακόλουθες ενέργειες:
1. Η πρώτη αναφέρεται σε παράλειψη του Υπουργού Τύπου και Μέσων
Ενημέρωσης κ. Δημ. Ρέππα και των μελών του ΕΘνικού Συμβουλίου Ραδιοτηλεόρασης να ερευνήσουν αρμοδίως καταγγελίες του ημερήσιου πολιτικού τύπου, των λοιπών Μ.Μ.Ε. και Βουλευτών για την επαγγελματική δραστηριότητα της εταιρείας "ΔΟΛ Α.Ε." και του βασικού του μετόχου, και να επιβάλουν τις διοικητικές κυρώσεις, που προβλέπονται από το άρθρο 4 του ν. 2328/1995. Σύμφωνα με τ' ανωτέρω "πιθανολογείται σοβαρά", κατά τη διατύπωση του κ. Εισαγγελέα, η τέλεση του εγκλήματος της παράβασης καθήκοντος (άρθρο 259 Π.Κ.) τόσο εκ μέρους του αρμοδίου Υπουργού όσο και των μελών του ΕΘνικού Συμβουλίου Ραδιοτηλεόρασης.
Οι ειδικότερες επαγγελματικές δραστηριότητες του βασικού μετόχου της ως άνω Α.Ε. συνίσταται -σύμφωνα με τα στοιχεία που αναφέρονται στη δικογραφία- στο ότι συμμετέχει στο κεφάλαιο της ανώνυμης εταιρείας "ΔΟΛ Α.Ε." κατά ποσοστό 53,52%, της οποίας είναι και ο πρόεδρος του Διοικητικού Συμβουλίου. Στην ίδια αυτή εταιρεία ανήκει και το γραφείο ταξιδίων "TRAVEL PLAN". Στο πλαίσιο της δραστηριότητας του εν λόγω γραφείου ταξιδίων η εταιρεία "ΔΟΛ Α.Ε." αναλάμβανε έργα ή προμήθειες από το Δημόσιο με την έννοια της παροχής υπηρεσιών, όπως ορίζεται στο άρθρο 1 παρ. 11 του ν. 2328/1995. Ειδικότερα, κατά τα έτη 1998 και 1999, μέσω σχετικών διαγωνισμών, η ως άνω εταιρεία ανέλαβε την έκδοση εισιτηρίων για τις μεταφορές του Υπουργείου Εξωτερικών, της Ελληνικής Ποδοσφαιρικής Ομοσπονδίας (Ε.Π.Ο.) και του Οργανισμού Τηλεπικοινωνιών Ελλάδος (Ο.Τ.Ε.) καθώς και την παροχή συναφών υπηρεσιών.
Εξάλλου η εταιρεία "ΔΟΛ Α.Ε." υπήρξε ιδρυτικός μέτοχος της εταιρείας "ΤΗΛΕΤΥΠΟΣ Α.Ε.", στην οποία ανήκει η άδεια λειτουργίας του τηλεοπτικού σταθμού "MEGA CHANNEL", κατέχοντας ποσοστό 10,03% των μετοχών της, ενώ ο βασικός της μέτοχος συμμετέχει στο Διοικητικό της Συμβούλιο.

'Οπως όμως προκύπτει από το άρθρο 1 παρ. 11 τυο ν. 2328/1995, όσοι συμμετέχουν στο μετοχικό κεφάλαιο ή στη διοίκηση εταιρείας, που
αναλαμβάνει έργα ή προμήθειες (όπου περιλαμβάνεται και η παροχή υπηρεσιών) από το Δημόσιο ή τα νομικά πρόσωπα το ευρύτερου δημόσιου τομέα ή συμμετέχουν σε εταιρείες που συμμετέχουν σε παρόμοιες εταιρείες, δεν μπορούν να συμμετέχουν στο μετοχικό κεφάλαιο ή στη διοίκηση εταιρείας που κατέχει άδεια τηλεοπτικού σταθμού ή εκδίδει ημερήσια ή εβδομαδιαία εφημερίδα πανελλήνιας κυκλοφορίας ή σε εταιρεία που συμμετέχει σε παρόμοια εταιρεία, ενώ η παράβαση των διατάξεων αυτών επιφέρει ως προς τις επιχειρήσεις που κατέχουν τηλεοπτικό σταθμό και των οποίων ιδιοκτήτης ή μέτοχος ή μέλος της διοίκησης είναι πρόσωπο που παραβιάζει τις ανωτέρω διατάξεις, τις διοικητικές κυρώσεις του άρθρου 4 του ίδιου νόμου.
Σύμφωνα με την παρ. 18 του άρθρου 1 του ν. 2328/1995 "Οι προϋποθέσεις και οι περιορισμοί των άρθρων 1 και 2 του νόμου αυτού πρέπει να τηρούνται διαρκώς. Το Εθνικό Συμβούλιο Ραδιοτηλεόρασης και ο Υπουργός Τύπου και Μ.Μ.Ε. μπορεί να ελέγχουν οποτεδήποτε τη συνδρομή τους όπως και την τήρηση των ειδικότερων προϋπόθέσεων και όρων της άδειας με κάθε πρόσφορο τρόπο και κατά παρέκκλιση από τις κείμενες διατάξεις". Κατά συνέπεια,

και πάντοτε σύμφωνα με το αρχικώς αναφερόμενο πόρισμα του Εισαγγελέα κ. Ντογιάκου, προκύπτουν ενδείξεις ότι "τόσο ο Υπουργός Τύπου και Μ.Μ.Ε.,
που ήταν καθ' όλη την αντίστοιχη χρονική περίοδο (1998, 1999) ο Δημήτριος Ρέππας όσο και τα μέλη του Εθνικού Συμβουλίου Ραδιοτηλεόρασης κατά την ίδια περίοδο, τέλεσαν την αξιόποινη πράξη της παράβασης καθήκοντος μ ετην παράλειψή τους να ελέγξουν τη συνδρομή και τήρηση των ειδικότερων προϋποθέσεων και όρων της άδειας του ιδιωτικού τηλεοπτικού σταθμού της ανώνυμης εταιρείας "ΤΗΛΕΤΥΠΟΣ Α.Ε."
Τις προαναφερόμενες πραγματικές και νομικές βάσεις της
προκείμενης υπόθεσης αυτές περιγράφονται στο πόρισμα του
εισαγγελέα κ. Ντογιάκου, επαναλαμβάνει και επιβεβαιώνει πλήρως η
απόφαση αρ. 131/113/21-12-2000 του Εθνικού Συμβουλίου
Ραδιοτηλεόρασης. Ειδικότερα στην παρ. IV με τίτλο "πραγματικό

μέρος" της απόφασης αυτής, αναφέρονται τα εξής: "Στην προκειμένη περίπτωση από τον έλεγχο που διενήργησε το Τμήμα Ελέγχου Διαφάνειας του Ε.Σ.Ρ. διαπιστώθηκε ότι, η εταιρία με την επωνυμία "ΔΗΜΟΣΙΟΓΡΑΦΙΚΟΣ ΟΡΓΑΝΙΣΜΟΣ ΛΑΜΠΡΑΚΗ Α.Ε." συμμετείχε, κατά το χρονικό διάστημα από το Σεπτέμβριο του 1998 έως το Σεπτέμβριο του 2000, στο κεφάλαιο της εταιρίας "ΤΗΛΕΤΥΠΟΣ Α.Ε. -MEGA CHANNEL" με 
ποσοστό κυμαινόμενο από 10,03% έως 13,5% (Εκθέσεις υπ' αριθμ. 2493/6-10-2000 και 2516/9-10-2000 του Τμήματος Ελέγχου Διαφάνειας
του Ε.Σ.Ρ.).
Κατά το παραπάνω χρονικό διάστημα η εταιρεία "ΔΗΜΟΣΙΟΓΡΑΦΙΚΟΣ
ΟΡΓΑΝΙΣΜΟΣ ΛΑΜΠΡΑΚΗ Α.Ε." συνήψε μέσω του Γραφείου της Γενικού
Τουρισμού με το διακριτικό τίτλο "TRAVEL PLAN" τις
προαναφερθείσες συμβάσεις:
α) Με το Ελληνικό Δημόσιο (Υπουργείο Εξωτερικών): τις υπ'
αριθμ. 8553/14-9-1998, 10296/14-9-1999 και 4918/26-5-2000.
β) Με τον Οργανισμό Τηλεπικοινωνιών Ελλάδας την υπ' αριθμ. 487/28-1-2000.
Αντικείμενο των συμβάσεων αυτών είναι, όπως έχει ήδη εκτεθεί,
η προμήθεια αεροπορικών εισιτηρίων, κρατήσεων δωματίων σε

ξενοδοχεία και λοιπών ταξιδιωτικών υπηρεσιών στο προσωπικό του Υπουργείου Εξωτερικών σε μέλη της Διοικήσεως και σε προσωπικό του Οργανισμού Τηλεπικοινωνιών Ελλάδας.
Πρέπει να σημειωθεί ότι η εγκαλούμενη εταιρία είχε, μέσω των νόμιμων εκπροσώπων της, πλήρη γνώση των παραβιάσεων που διέπραξε η μετέχουσα στο κεφάλαιο αυτής εταιρία "ΔΗΜΟΣΙΟΓΡΑΦΙΚΟΣ ΟΡΓΑΝΙΣΜΟΣ ΛΑΜΠΡΑΚΗ Α.Ε." μεταξύ των άλλων και από τα προαναφερθένα δημοσιεύματα εφημερίδων περί των οποίων γίνεται λόγος υπό στοιχείο Ι της παρούσης απόφασης. Διαπιστώθηκε επίσης ότι η εγκαλούμενη δεν υπέδειξε ποτέ στην εν λόγω μέτοχο αυτής να 
συμμορφωθεί με την ισχύουσα νομοθεσία (άρθρο 1 παρ. 11 ν. 2328/1995), και ούτε πρόβαλε ότι έκανε μια τέτοια υπόδειξη

συμμόρφωσης. Πρέπει τέλος να προστεθεί ότι η εγκαλούμενη τηλεοπτική εταιρία, είχε τη δυνατότητα να ενημερωθεί για τις λεπτομέρειες των συμβάσεων αυτών εάν απευθύνετο, επικαλούμενη το πρόδηλο έννομο συμφέρον της, στις αναθέτουσες αρχές. (ΥΠΕΞ ΚΑΙ ΟΤΕ)
2. Η δεύτερη αναφέρεται στην πράξη διορισμού του Διοικητή του

Αγίου 'Ορους. Συγκεκριμένα, με π.δ. που εκδόθηκε ύστερα από
πρόταση του τότε Υπουργού Εξωτερικών κ. Θεόδωρου Πάγκαλου και δημοσιεύθηκε στο ΦΕΚ αριθ. 195, τεύχος Γ', στις 14.10.1996
διορίσθηκε ως Διοικητής του Αγίου 'Ορους με την ιδιότητα του Πανεπιστημιακού στο Τμήμα Μέσων Μαζικής Ενημέρωσης του Παντείου Πανεπιστημίου, ο κ. Σταύρος Ψυχάρης.
Εξάλλου σύμφωνα με την υπ' αριθμ. Π43-5899 ΑΣ 3490 δισ/14.4.1983
Κοινή Υπουργική Απόφαση: "Μπορούν να διορίζονται στη θέση του Διοικητή του Αγίου 'Ορους μέλη του κύριου ή βοηθητικού προσωπικού των ανώτερων και ανώτατων εκπαιδευτικών ιδρυμάτων".
'Ομως -όπως αναφέρεται στο πόρισμα του κ. Ντογιάκου- ο ως άνω Διοικητής εργάσθηκε στο Πάντειο Πανεπιστήμιο ως διδάσκων με

σύμβαση εραγασίας ιδιωτικού δικαίου ορισμένου χρόνου, σύμφωνα με τις διατάξεις του άρθρου 5 του π.δ. 407/1980, και ειδικότερα από 6.11.1996 έως 31.8.1997 αφενός και 1.3.1997 έως 31.8.1998 αφετέρου. Επομένως, κατά το πόρισμα του κ. Ντογιάκου, κατά τον χρόνο του διορισμού του (14.10.1996) δεν είχε την ιδιότητα του μέλους του προσωπικού Α.Ε.Ι., αφού η πρώτη σύμβαση εργασίας του άρχισε να ισχύει από την 6.11.1996, δηλαδή μεταγενέστερα από την ημερομηνία διορισμού του και δεν απέκτησε στη συνέχεια τέτοια, αφού με τη σύμβαση εργασίας ιδιωτικού δικαίου δεν καθίσταται ο διοριζόμενος μέλος του κύριου ή και του βοηθητικού προσωπικού του αντίστοιχου ανώτατου ή ανώτερου εκπαιδευτικού ιδρύματος σύμφωνα με τις σχετικές διατάξεις του άρθρου 13 του ν. 1268/1982.
Με βάση τα ανωτέρω στοιχεία, κατά το εισαγγελικό πόρισμα,
πιθανολογείται η τέλεση των αξιόποινων πράξεων με ψευδούς βεβαίωσης (άρθρο 242 παρ. 1 Π.Κ.) και παράβασης καθήκοντος (άρθρο 259 Π.Κ.) εκ μέρους του τότε Υπουργού Εξωτερικών κ. Θεόδωρου Πάγκαλου και των τυχόν συμμετόχων του.
Επειδή, σύμφωνα με τα όσα εκτέθηκαν, και από τη στιγμή κατά την οποία διαβιβάστηκαν στη Βουλή προκαταρκτική δικογραφία και αντίστοιχο πόρισμα Εισαγγελικού Λειτουργού που δέχεται ότι προκύπτουν ενδείξεις τέλεσης αξιόποινων πράξεων εκ μέρους Υπουργών κατά την άσκηση των καθηκόντων τους, η Εθνική Αντιπροσωπεία έχει χρέος να επιληφθεί του θέματος που ανακύπτει, προκειμένου να περιφρουρηθεί το κύρος και η υπόληψη του συνόλου του πολιτικού κόσμου και να μην υπάρχει η παραμικρή υποψία συγκάλυψης ευθυνών και περιφρόνησης της Δικαιοσύνης, αλλά και αυτού τούτου του Εθνικού Συμβουλίου Ραδιοτηλεόρασης, το οποίο, στο πλαίσιο της υπό εξέλιξη αναθεώρησης του Συντάγματος, αποκτά 
πλέον συνταγματική κατοχύρωση της δομής και των αρμοδιοτήτων του. Επειδή η Κυβέρνηση και η κοινοβουλευτική πλειοψηφία που την

στηρίζει δεν πήραν ως τώρα τη σχετική πρωτοβουλία, μολονότι έχει παρέλθει ιδιαίτερα μεγάλο χρονικό διάστημα από τότε που διαβιβάσθηκε στη Βουλή το ως άνω εισαγγελικό πόρισμα και μολονότι είχαν χρέος να το πράξουν, τόσο για λόγους στοιχειώδους πολιτικής ευθιξίας όσο και διότι επανειλημμένα ο Πρωθυπουργός και μέλη της Κυβέρνησής του έχουν διακηρύξει πως όποιος έχει στοιχεία περί διαπλοκής οφείλει να τα φέρει ενώπιον της Δικαιοσύνης. Επειδή το χρέος τούτο καθίσταται τόσο περισσότερο επιτακτικό, όσο τις πραγματικές και νομικές βάσεις της όλης υπόθεσης, όπως ήδη τονίσθηκε, επαναλαμβάνει και επιβεβαιώνει πλήρως η προαναφερόμενη απόφαση του Εθνικού Συμβουλίου Ραδιοτηλεόρασης,
Π Ρ Ο Τ Ε Ι Ν Ο Υ Μ Ε
Να κινηθεί η διαδικασία περί πρότασης κατηγορίας η οποία
προβλέπεται από τα άρθρα 86 παρ. 2 του Συντάγματος, 154 και 155 του Κανονισμού της Βουλής και τις διατάξεις του ν. 2509/1997, προκειμένου η Βουλή να αποφασίσει αφενός ως προς την τέλεση αξιόποινων πράξεων κατά την άσκηση των καθηκόντων τους εκ μέρους των Υπουργών κ.κ. Δημητρίου Ρέππα και Θεόδωρου Πάγκαλου καθώς και των τυχόν συμμετόχων τους, ήτοι των πράξεων της παράβασης καθήκοντος και της ψευδούς βεβαίωσης αντιστοίχως και, αφετέρου, αν πρέπει να γίνει περαιτέρω σχετική ανάκριση σύμφωνα με τις 
διατάξεις των άρθρων 156 επ. του Κανονισμού της Βουλής και του ν. 2509/1997.

ΟΙ ΠΡΟΤΕΙΝΟΝΤΕΣ ΒΟΥΛΕΥΤΕΣ Καραμανλής Κωνσταντίνος
Μητσοτάκης Κ. Κωνσταντίνος
'Εβερτ Μιλτιάδης
Τζαννετάκης Τζαννής
Βαρβιτσιώτης Ιωάννης
Σιούφας Δημήτριος
Παυλόπουλος Προκόπης
Μπενάκη 'Αννα
Κεφαλογιάννης Ιωάννης
Καραμανλής Αχιλλέας
Καλαντζής Γεώργιος
Κωστόπουλος Δημήτριος
Παπαγεωργόπουλος Ελευθ.
Σαλαγκούδης Γεώργιος
Τρυφωνίδης Γεώργιος
Μεϊμαράκης Ευάγγελος
Νεράντζης Αναστάσιος
Αλογοσκούφης Γεώργιος
Αναγνωστόπουλος Θεόδωρος
Βουλγαράκης Γεώργιος
Γιαννάκου - Κουτσίκου Μαριέτα
Κακλαμάνης Νικήτας
Καλός Γεώργιος
Κεφαλογιάννης Εμμανουήλ
Μπακογιάννη Θεοδώρα
Νάκος Αθανάσιος
Παπαθανασίου Ιωάννης
Παπαληγούρας Αναστάσιος
Πολύδωρας Βύρων
Τσιτουρίδης Σάββας
Αγγελής Ανέστης
Αγγελόπουλος Νικόλαος
Αδρακτάς Παναγιώτης
Ανδρεουλάκος Απόστολος
Βαρβιτσιώτης Μιλτιάδης
Βαρίνος Αθανάσιος
Βασιλείου Θεόφιλος
Βλάχος Γεώργιος
Βύζας Βασίλειος
Γαρουφαλιάς Γεώργιος
Γιακουμάτος Γεράσιμος
Γιαννόπουλος Αθανάσιος
Γκελεστάθης Νικόλαος
Δαβάκης Αθανάσιος
Δαϊλάκης Σταύρος
Δεικτάκης Γεώργιος
Δημοσχάκης Θεοφάνης
Ζώης Χρήστος
Καλαντζάκου Σοφία
Καλλιώρας Ηλίας
Καλογιάννης Σταύρος
Καμμένος Παναγιώτης
Καραμπίνας Κωνσταντίνος
Καρασμάνης Γεώργιος
Καρράς Κωνσταντίνος
Κασσίμης Θεόδωρος
Κατσαρός Νικόλαος
Κατσιγιάννης Αθανάσιος
Κατσίκης Θεόδωρος
Κιλτίδης Κωνσταντίνος
Κόλλια-Τσαρουχά Μαρία
Κοντός Αλέξανδρος
Κορτσάρης Νικόλαος
Κούβελας Σωτήριος
Κωνσταντόπουλος Γεώργιος

Λαμπρόπουλος Ιωάννης
Λέγκας Νικόλαος Λεονταρίδης Θεόφιλος Λιάπης Μιχάλης
Λιάσκος Αναστάσιος
Λυκουρέζος Αλέξανδρος
Λυμπερακίδης Λεωνίδας
Μακρή - Θεοφίλου Ζωή Μαρκογιαννάκης Χρήστος Μελάς Παναγιώτης Μολυβιάτης Πέτρος Μπαρμπαγιάννης Βασίλειος Μπασιάκος Ευάγγελος
Μπέζας Αντώνιος Νικολόπουλος Νικόλαος Ορφανός Γεώργιος Παναγιωτόπουλος Γεώργιος Παναγιωτόπουλος Παναγιώτης Παπαδημητρίου 'Ελσα Παπαδόπουλος Μιχάλης Παπαδόπουλος Σταύρος Παπακώστα Αικατερίνη Παπανικολάου Ελευθέριος Πάππας Βασίλειος
Παυλίδης Αριστοτέλης
Πετραλιά-Πάλλη Φάνη
Πολύζος Ευάγγελος Ρεγκούζας Αδάμ
Σαλμάς Μάριος
Σκανδαλάκης Παναγιώτης
Σκρέκας Θεόδωρος Σπηλιόπουλος Αναστάσιος Σπηλιωτόπουλος 'Αρης Σπηλιωτόπουλος Σπήλιος Σπύρου Σπύρος
Στυλιανίδης Ευρυπίδης
Ταλιαδούρος Σπυρίδων
Τασούλας Κωνσταντίνος
Τατούλης Πέτρος
Τζαμτζής Ιορδάνης Τσιαρτσιώνης Νικόλαος Τσιπλάκης Κωνσταντίνος Τσιπλάκος Αριστείδης Τσίπρας Βασίλειος
Τσούρνος Γεώργιος
Φλωρίνης Αθηναίος Φουντουκίδου Παρθένα Φωτιάδης Ηλίας
Χαϊτίδης Ευγένιος
Χαλκίδης Μιχάλης Χατζηγάκης Σωτήριος Χειμάρας Αθανάσιος
Χωματάς Ιωάννης
Ψωμιάδης Παναγιώτης")

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε
Κολοζώφ, στη διαπίστωση την οποία κάνατε προηγουμένως ότι εμείς δεν απαντήσαμε, θέλω να σας υπενθυμίσω ότι αυτά είναι δημόσια γεγονότα καταγραμμένα. Δύο μέρες πριν ξεκινήσουν οι βομβαρδισμοί στο Κόσοβο είχα επισκεφτεί το Λονδίνο -ήταν Υπουργός 'Αμυνας ο κ. Ρόμπερσον- και σε δημόσιες δηλώσεις που κάναμε η Ελλάδα δι' εμού πήρε τη θέση να υπάρξει την έσχατη στιγμή πολιτική λύση και να αποφευχθεί η στρατιωτική σύγκρουση διότι δεν θα οδηγήσει πουθενά. Αυτά είναι δημόσια καταγραμμένα, μπορεί ο καθένας να τα βρει.
'Οσον αφορά το άλλο θέμα το οποίο επικαλεσθήκατε, σας λέω ότι ουδέποτε μπόρεσε να πραγματοποιηθεί ο εμπορικός αποκλεισμός της
Γιουγκοσλαβίας από θάλασσα,διότι η Ελλάδα και η Γαλλία στη συγκεκριμένη Σύνοδο του ΝΑΤΟ -ήταν μέσα Μαρτίου, αν θυμάμαι καλά- θέσαμε βέτο και εμποδίσαμε τον εμπορικό αποκλεισμό. Αυτό για να ξέρουμε την πραγματικότητα.
Από κει και πέρα, για τη συμμετοχή του ελληνικού πλοίου "ΘΕΜΙΣΤΟΚΛΗΣ" θέλω να πω ότι ήταν πράγματι στην ομάδα ΣΤΑΝΦΟΜΕΤ, που δεν έχει σχέση με τη διαδικασία του Κοσόβου. Είναι μια μόνιμη ομάδα στο ναυτικό σχεδιασμό του ΝΑΤΟ, που βρισκόταν στην Αδριατική, οπότε αν χρειαστεί να επέμβει. Αυτό είναι το θέμα. 'Ηταν δηλαδή μια μόνιμη λειτουργία ανεξάρτητη από τα γεγονότα της Γιουγκοσλαβίας.
Αυτά, κυρία Πρόεδρε. Ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρίες και κύριοι συνάδελφοι,
κηρύσσεται περαιωμένη η συζήτηση επί της υπ' αριθμ. 42/11-1-2001 επερώτησης των Βουλευτών του Κομμουνιστικού Κόμματος Ελλάδας προς τους Υπουργούς Εθνικής 'Αμυνας σχετικά με τη χρήση βομβών και βλημάτων απεμπλουτισμένου ουρανίου στους πολέμους Βοσνίας, Κοσσυφοπεδίου και άλλα μέρη της Σερβίας.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.50', λύεται η συνεδρίαση για την προσεχή Δευτέρα 29 Ιανουαρίου 2001 και ώρα 18.00', με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

