(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ KΗ’
Πέμπτη 11 Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επί Προσωπικού θέματος, σελ.
2. Επί του Κανονισμού, σελ.
3. Τήρηση ενός λεπτού σιγής για την επέτειο της 14ης Σεπτεμβρίου που καθιερώθηκε ως «Ημέρα εθνικής μνήμης της γενοκτονίας των Ελλήνων της Μικράς Ασίας από το τουρκικό κράτος», σελ.

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 16 Σεπτεμβρίου 2008, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», σελ.
2. Αίτηση ονομαστικής ψηφοφορίας Βουλευτών του ΠΑ.ΣΟ.Κ. επί του άρθρου 14 του σχεδίου νόμου του Υπουργείου Οικονομίας και Οικονομικών, σελ.
3. Ονομαστική ψηφοφορία επί του άρθρου 14 του σχεδίου νόμου του Υπουργείου Οικονομίας και Οικονομικών, σελ.
4. Κατάθεση Σχεδίου Νόμου.
Οι Υπουργοί Μεταφορών και Επικοινωνιών, Εσωτερικών, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Δικαιοσύνης, Τουριστικής Ανάπτυξης και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Ρυθμίσεις για θέματα μεταφορών», σελ.

ΟΜΙΛΗΤΕΣ
Α. Επί Προσωπικού θέματος:
ΚΑΛΛΙΩΡΑΣ Η., σελ.
ΚΟΥΤΜΕΡΙΔΗΣ Ε., σελ.
ΜΙΧΑΛΟΛΙΑΚΟΣ Β., σελ.
ΝΕΡΑΝΤΖΗΣ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΚΩΝΣΤΑΝΤΙΝΟΥ Γ., σελ.
ΡΕΠΠΑΣ Δ., σελ.
ΣΟΥΡΛΑΣ Γ., σελ.

Β. Επί του Κανονισμού:
ΚΑΚΛΑΜΑΝΗΣ Α., σελ.
ΣΟΥΡΛΑΣ Γ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΑΜΟΙΡΙΔΗΣ Ι., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΕΓΚΕΡΟΓΛΟΥ Β., σελ.
ΚΟΥΤΜΕΡΙΔΗΣ Ε., σελ.
ΛΑΦΑΖΑΝΗΣ Π., σελ.
ΜΑΝΩΛΗΣ Ι., σελ.
ΜΙΧΑΛΟΛΙΑΚΟΣ Β., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΝΑΓΙΩΤΟΠΟΥΛΟΣ Π., σελ.
ΠΛΕΥΡΗΣ Α., σελ.
ΣΟΥΡΛΑΣ Γ., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ 
      ΘΕΡΟΥΣ 2008
      ΣΥΝΕΔΡΙΑΣΗ ΚΗ ΄
      Πέμπτη 11 Σεπτεμβρίου 2008
      
      Αθήνα, σήμερα στις 11 Σεπτεμβρίου 2008, ημέρα Πέμπτη και ώρα 9.39΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής των Εργασιών της Βουλής (Β΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Τμήμα από τον κ. Ηλία Καλλιώρα, Βουλευτή Φθιώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Α΄ Αθηνών κ. ΑΝΝΑ ΦΙΛΙΝΗ και Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσαν αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση αποκατάσταση των φυτών που έχουν καταστραφεί στις Εθνικές Οδούς κ.λπ.. 
      2) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Δήμος Λυρκείας Αργολίδας ζητεί την επέκταση του δικτύου ύδρευσης στο Τοπικό Διαμέρισμα Νεοχωρίου  του Δήμου του.
      3) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β’ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  η Πανελλήνια Ένωση Μηχανικών Εμπορικού Ναυτικού ζητεί την κάλυψη από τον κρατικό προϋπολογισμό των ελλειμμάτων του ΝΑΤ κ.λπ..
      4) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε δημοσίευμα εφημερίδας με το οποίο ζητείται η άμεση λειτουργία του σιδηροδρομικού δικτύου Κορίνθου-Άργους-Τρίπολης.
      5) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Δήμος Νέας Τίρυνθας  Αργολίδας ζητεί τον ηλεκτροφωτισμό της Ακρόπολης της Αρχαίας Τίρυνθας.
      6) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ, Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ και κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την ανάκληση και επαναπροκήρυξη του πιλοτικού προγράμματος «πράσινη ζωή στην πόλη».
      7) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  οι Αγροτικές Συνεταιριστικές Οργανώσεις-Ομάδες Παραγωγών Τομέα Εσπεριδοειδών ζητούν την έκτακτη επιχορήγησή τους
      8) Οι Βουλευτές Μαγνησίας κ. ΝΙΚΟΛΑΟΣ  ΓΚΑΤΖΗΣ, Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία  ο Δήμος Αρτέμιδος Νομού Μαγνησίας ζητεί την αναμόρφωση του Κανονισμού Ασφάλισης Φυτικής Παραγωγής του ΕΛ.Γ.Α..
      9) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  οι Ξενοδοχοϋπάλληλοι Ερμιονίδας και Ναυπλίου διαμαρτύρεται για τη διάλυση του συστήματος υγείας του Ταμείου τους.
      10) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Δήμαρχος  Νέας Τίρυνθας Αργολίδας ζητεί τη βελτίωση των συνθηκών διαβίωσης των τσιγγάνων που  διαμένουν  στη θέση Κουφάκη του Δήμου του.
      11) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Α’ Θεσσαλονίκης κ. ΙΩΑΝΝΗΣ ΖΙΩΓΑΣ, και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο κ. Τίγκας Ιάκωβος,κάτοικος Πολύγυρου Χαλκιδικής ζητεί πληροφορίες, σχετικά με το Κτηματολόγιο και τις διαδικασίες κτηματογράφησης.
      12) Ο Βουλευτής Δωδεκανήσου κ. ΓΕΩΡΓΙΟΣ ΝΙΚΗΤΙΑΔΗΣ κατέθεσε αναφορά με την οποία  ο Δήμαρχος Κάσου ζητεί την ενίσχυση του υφιστάμενου προσήνεμου μώλου  στο λιμένα της Κάσου.
      13) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο κ. Νίκος Ερετός, υπεύθυνος της εφημερίδας «Ευβοϊκή Γνώμη» διαμαρτύρεται για τον αποκλεισμό της  εφημερίδας αυτής, από το διαφημιστικό πρόγραμμα του Ο.Π.Α.Π..
      14) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο κ. Μιχαλόπουλος Γεώργιος, υπάλληλος της Δ.Ο.Υ. Ισταίας αποσπασμένος από το Πολυτεχνείο ζητεί να ενημερωθεί για εργασιακά του  ζητήματα.
      15) Ο Βουλευτής Δωδεκανήσου κ. ΓΕΩΡΓΙΟΣ ΝΙΚΗΤΙΑΔΗΣ κατέθεσε αναφορά με την οποία  ο Δήμαρχος Κάσου ζητεί την άμεση ανάληψη των απαιτούμενων ενεργειών για την απρόσκοπτη πραγματοποίηση  νυκτερινών πτήσεων από και προς την Κάσο.
      16) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  το Αντιπυρηνικό Παρατηρητήριο Μεσογείου διαμαρτύρεται για την πρόθεση της Τουρκίας να εγκαταστήσει πυρηνικό σταθμό στο Ακκουγιού.
      17) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  ο κ. Ναπολέων Αποστόλου διαμαρτύρεται για το σύστημα διεξαγωγής των Πανελλαδικών εξετάσεων για τους φετινούς αποφοίτους των Τ.Ε.Ε..
      18) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  η Ένωση Ποντίων Νομού Μαγνησίας ζητεί την ανέγερση μνημείου της Γενοκτονίας του Ποντιακού Ελληνισμού στο Βόλο.
      19) Οι Βουλευτές Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  το Αντιπυρηνικό Παρατηρητήριο Μεσογείου ζητεί τη μη άρση του αποκλεισμού της Ινδίας, από τη διάδοση των πυρηνικών.
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ένωση Αστυνομικών Υπαλλήλων Νομού Πέλλας ζητεί την ενίσχυση της Αστυνομκής Δύναμης του Νομού Πέλλας.
      21) Οι Βουλευτές Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ και Α Θεσσαλονίκης κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Σωματείο Στελεχών Πρόληψης ζητεί την καταβολή της ειδικής παροχής προστασίας μητρότητας,  στις εργαζόμενες των Κέντρων Πρόληψης.
      22) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Σύλλογος Ειδικού Εκπαιδευτικού Προσωπικού Ειδικής Αγωγής κεντρικής και δυτικής Μακεδονίας διαμαρτύρεται για την περικοπή του επιδόματος Ειδικής Αγωγής.
      23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Δήμος Κώτσος ζητεί την επαναπρόσληψή του στο θεσμό των ΕΦ.Υ.Ε.Σ..
      24) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  εργαζόμενοι με συμβάσεις αορίστου χρόνου στην Κοινωφελή Δημοτική Επιχείρηση του Δήμου Φιλιατών Θεσπρωτίας διαμαρτύρονται για τη μη καταβολή των μισθών τους κ.λπ..
      25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Γεώργιος Θεοδωράκογλου ζητεί τη μεταγραφή του σε Τ.Ε.Ι. της Θεσσαλονίκης κ.λπ..
      26) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία ο κ. Χαράλαμπος Βαβουλίδης ζητεί την απαλλαγή του από τη χορήγηση των δόσεων στον Ο.Ε.Κ. λόγω της οικονομικής του κατάστασης.
      27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ιωάννης Νικολαϊδης ζητεί να συμπεριληφθεί στους πίνακες των διοριστέων δασοφυλάκων.
      28) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  η Πανελλήνια Ομοσπονδία Γεωτεχνικών Δημοσίων Υπαλλήλων και οι Πανελλήνιες Ενώσεις Γεωπόνων, Δασολόγων Δημοσίων Υπαλλήλων ζητούν την υλοποίηση όλων των εξαγγελιών υπέρ των κατοίκων των  πυρόπληκτων περιοχών και την αποκατάσταση του δασικού περιβάλλοντος.
      29) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Θωμάς Νικολαΐδης ζητεί να συμπεριληφθεί στους πίνακες των διορισθέντων δασοφυλάκων.
      30) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Χρήστος Αρβανίτης, κατέχων Ειδικό Γραφείο Διοικητικών Υποθέσεων ζητεί το διορισμό σε θέση εκπαιδευτικού, πολυτέκων μητέρων, εργαζομένων σε Νοσοκομεία.
      31) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  η Ομοσπονδία Αγροτικών Συλλόγων Φωκίδας ζητεί την αποζημίωση των ελαιοπαραγωγών του ελαιώνα της Άμφισσας, από την παρατεταμένη ξηρασία.
      32) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατικό Κέντρο Φωκίδας ζητεί τη διερεύνηση εργατικού ατυχήματος, στη μεταλλευτική επιχείρηση «ΕΛΜΙΝ».
      33) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  ο 5ος Κυνηγετικός Σύλλογος Λήμνου ζητεί να μην καταργηθούν οι τοπικοί περιορισμοί για το κυνήγι της πέρδικας.
      34) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  το Τμήμα Δυτικής Μακεδονίας του Τεχνικού Επιμελητηρίου της Ελλάδος ζητεί την επανεξέταση της κατανομής της ισχύος των Φωτοβολταϊκών Σταθμών,  στην περιοχή της Δυτικής Μακεδονίας.
      35) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο κ. Κατέχης Αριστοτέλης, κοινοτικός σύμβουλος στην Κοινότητα Ερείκουσας Κέρκυρας ζητεί να ελεγχθεί η νομιμότητα της σύμβασης ανάθεσης έργου για την  αποκομιδή των απορριμμάτων της εν λόγω κοινότητας.
      36) Ο Βουλευτής Λαρίσης κ. ΜΑΞΙΜΟΣ  ΧΑΡΑΚΟΠΟΥΛΟΣ  κατέθεσε αναφορά με την οποία  Αγροτικοί Συνεταιρισμοί της περιοχής Ελασσόνας Νομού Λάρισας ζητούν την άμεση αποπεράτωση του έργου της κατασκευής του φράγματος Αγιονερίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9308/31-3-2008 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 46989/23-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9308/31-03-2008 ερώτηση που κατατέθηκε στη Βουλή από το Βουλευτή κ.κ. Λ. Γ. Κοντογιάννη σχετικά με την αντικατάσταση αναπηρικών αμαξιδίων τα οποία καταστράφηκαν στις πυργκαγιές, ως προς τον τομέα αρμοδιότητάς μας, σας γνωρίζουμε τα εξής:
      Σύμφωνα με τα οριζόμενα στην παράγραφο Α6 του άρθρου 6 της με αριθμ. οικ. 2/7029/0094/05 ΚΥΑ «Νέος Καvοvισμός παροχώv του Ο.Π.Α.Δ.» ο Ο.Π.Α.Δ. παρέχει στους άμεσα και έμμεσα ασφαλισμένους του ενδεδειγμένα προς αποκατάσταση της υγείας ή προς ανακούφιση από τη νοσηρή τους κατάσταση θεραπευτικά, διαγνωστικά, ορθοπεδικά μέσα και προθέσεις.
      Επίσης χορηγεί απλό αμαξίδιο ή αμαξίδιο ελαφρού τύπου ή ηλεκτροκίνητο αμαξίδιο ανάλογα με την πάθηση του ασφαλισμένου και με τις προϋποθέσεις που τίθενται στον ανωτέρω κανονισμό.
      Ο Οργανισμός, λαμβάνoντας υπ' όψιν τις ιδιαιτερότητες των ατόμων με ειδικές ανάγκες και αναπηρίες και αποσκοπώντας στην υποστήριξη και στη διευκόλυνση τόσο της καθημερινότητας όσο και της κοινωνικής τους ενσωμάτωσης, πρoβαίνει στην έγκριση και χορήγηση των απαιτoύμενων αναπηρικών αμαξιδίων και ειδικών καθισμάτων σύμφωνα με τα οριζόμενα στον κανονισμό παροχών μετά από σχετική γνωμάτευση ανάλογης με την πάθηση ειδικότητας Ιατρού και χωρίς περιορισμό ηλικίας. Τα ανωτέρω, δε, χορηγούνται χωρίς συμμετοχή στα άτομα που πάσχουν από παραπληγία ή τετραπληγία.
      Στην περίπτωση που υπoβληθoύν αιτήματα ασφαλισμένων από πυρόπληκτες περιοχές ο Οργανισμός θα τα εξετάσει με κατανόηση και ευελιξία, με σκοπό την εξεύρεση της καλύτερης δυνατής λύσης.
      Τέλος, όσον αφορά τους ασφαλισμένους στα λοιπά Ασφαλιστικά Ταμεία αρμόδιο να απαντήσει είναι το Υπουργείο Απασχόλησης και Κοινωνικής Προστασίας, προς το οποίο διαβιβάζεται η αρ. 9308/31-03-08 ερώτηση.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      2. Στην με αριθμό 10851/18-4-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 58647/22-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10851/18-04-2008 ερώτηση που κατατέθηκε στη Βουλή από το Βουλευτή κ. Κ. Aϊβαλιώτη με θέμα «Διαδικασίες επιλογής στην Εθνική Σχολή Δημόσιας Υγείας (ΕΣΔΥ)», σας γνωρίζουμε τα εξής:
      Σύμφωνα με τις διατάξεις του άρ.3 του Ν.2194/1994, όπως συμπληρώθηκε και τροποποιήθηκε με την παράγραφο 2 του άρ.5 του Ν.2517/1997, η Εθνική Σχολή Δημόσιας Υγείας (ΕΣΔΥ) αποτελεί εκπαιδευτικό και ερευνητικό Ν.Π.Δ.Δ. με πλήρη αυτοτέλεια και οι διαδικασίες επιλογής φοιτητών γίνονται με τα ακαδημαϊκά κριτήρια που θέτει η Σχολή.
      Η Ε.Σ.Δ.Υ. ανακοινώνει τα. αποτελέσματα όλων των Μεταπτυχιακών Προγραμμάτων της με το όνομα και την τελική βαθμολoγία των επιλεγέντων και μη. Όσοι υποψήφιοι ζητούν την αναλυτική βαθμoλογία και τον τρόπο μοριοδότησης της δικής τους επίδοσης αλλά και των συνυποψηφίων τους, λαμβάνoυν αμέσως αυτές τις πληροφορίες και τα σχετικά στοιχεία.
      Η μοριοδότηση των κριτηρίων της προκήρυξης αποτελεί μέρος της Σύμβασης Έργου (ανάμεσα σε Ε.Σ.Δ.Υ. και Υ.Υ.Κ.Α.) και συνεπώς κατοχυρώνεται η όλη διαδικασία, η οποία ακολουθεί τη συνήθη ακαδημαϊκή πρακτική.
      Τα τυπικά προσόντα των υποψηφίων σύμφωνα με την προκήρυξη (πτυχίο, θέση και σχέση εργασίας) εξετάζονται σε πρώτο στάδιο. Όσοι δεν τα πληρούν απορρίπτονται από τη διαδικασία αξιολόγησης.
      Όσον αφορά τον έλεγχο γνησιότητας των πιστοποιητικών των υποψηφίων της ΕΣΔΥ, η Εθνική Σχολή Δημόσιας Υγείας σε όλα τα επίπεδα των διαδικασιών της εξετάζει τη συμμόρφωση των προσκομιζομένων πιστοποιητικών σύμφωνα με την εκάστοτε Απόφαση του Υπουργού Υγείας και Κοινωνικής Αλληλεγγύης, σχετικά με την προκήρυξη των διαγωνισμών της.
      Επιπροσθέτως η Εθνική Σχολή Δημόσιας Υγείας έχει θεσπίσει διαδικασία ελέγχου τίτλων που αποκτώνται στην αλλοδαπή, κατόπιν επικοινωνίας της ΕΣΔΥ με τα ιδρύματα του εξωτερικού.
      Όλοι οι επιλεγέντες εργάζονται σε φορείς του Δημόσιου Τομέα και σε αντικείμενα που έχουν σχέση με την υγεία, τη δημόσια υγεία, την πρόνοια, την κοινωνική πολιτική και την κοινωνική προστασία ευάλωτων ομάδων που αντιμετωπίζουν κίνδυνο αποκλεισμού, όπως ορίζεται από την προκήρυξη. Οι επιλεγέντες αποτελούν στελέχη των ανωτέρω φορέων σε όλα τα επίπεδα διοίκησης και λήψης αποφάσεων.
      Όλοι οι επιλεγέντες έχουν σχέση εργασίας με το Ελληνικό Δημόσιο όπως ορίζεται από την προκήρυξη, έχουν την ιδιότητα του δημόσιου λειτουργού και πληρούν τα προσόντα που απαιτούνται από τα αυστηρώς ακαδημαϊκά και επιστημονικά κριτήρια, που θέτει η Ε.Σ.Δ.Υ.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      3. Στην με αριθμό 12124/14-5-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Β13-322/22-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Aπαvτώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Σκουλάς, με θέμα «Νέες μεγάλες αυξήσεις για τα φάρμακα», σας γνωστoπoιoύμε ότι η πολιτική ηγεσία του Υπουργείου Ανάπτυξης στo πλαίσιο της εφαρμογής του κυβερνητικού προγράμματος, σε συνεργασία πάvτoτε με τα συναρμόδια υπουργεία Υγείας & Κοινωνικής Αλληλεγγύης και Απασχόλησης & Κοινωνικής Πρoστασίας, έχει ως γνωστό καταλήξει στo νέο τρόπο τιμολόγησης των φαρμάκων, ο οποίος oυσιαστικά συνέβαλε στη διαμόρφωση μιας νέας πολιτικής του φαρμάκου στη χώρα μας, με γνώμονα όλων των μεταβολών, το συμφέρον των καταναλωτών, των Aσφαλιστικών Ταμείων και της Ελληνικής Φαρμακοβιομηχανίας.
      Ο νέος τρόπος καθορισμού των τιμών των φαρμακευτικών προϊόντων περιγράφεται στo άρθρο 13 του Ν. 3408/2005 ΦΕΚ/272/Α/04.11.2005 καθώς και στην με αριθμό Α.Δ.6/12-12-2005 (ΦΕΚ 1869/T.B./30.12.2005) και έχει ως κύριο στόχo την διασφάλιση της πρόσβασης όλων των πολιτών σε κάθε απαραίτητο φάρμακο σε όσο το δυνατόν χαμηλότερο κόστος προς όφελος του Έλληνα πολίτη και κυρίως των χαμηλοσυνταξιούχων και χαμηλόμισθων.
      Στις 29/02/2008 εκδόθηκε το με αριθμό 1/2008 Δελτίο Τιμών Φαρμάκων, που ισχύει από 03/03/2008, το οποίο εμπεριέχει εκτός των άλλων 666 ήδη κυκλοφορούντα φάρμακα, τα οποία ανακοστολογήθηκαν από την υπηρεσία Φαρμάκων του Υπουργείου Ανάπτυξης, σε εφαρμογή της παραγράφου 3 του άρθρου 442 -έρευνα τιμών φαρμάκων- της Α.Δ.6/2005 ισχύουσας Αγορανομικής Διάταξης.
      Πιο συγκεκριμένα, από τα ανακοστολογηθέντα 666 φάρμακα, στα 406 οι τιμές μειώνονται σημαντικά, με αποτέλεσμα να προκύπτει ένα συνολικό ετήσιο όφελος, για το κοινωνικό σύνολο και τα ασφαλιστικά ταμεία ύψους 66.919.218 ευρώ. Το ποσό αυτό υπολογίζεται με βάση τις ποσότητες, που πωλήθηκαν το έτος 2007, τις λιανικές τιμές, που είχαν, αλλά και τις τιμές που θα έχουν με το νέο Δ.Τ.Φ.
      Στα 212 φάρμακα οι τιμές τους αυξάνονται, με αποτέλεσμα να προκύπτει μια ετήσια συνολική επιβάρυνση αντίστοιχου ύψους 20.044.383 ευρώ. Έτσι το καθαρό όφελος υπολογίζεται 66.919.218 ευρώ - 20.044.383 ευρώ= 46.874.835 ευρώ.
      Επίσης, σε 48 φάρμακα οι τιμές παρέμειναν αμετάβλητες.
      Επιπλέον στο νέο Δ.Τ.Φ.01/2008 περιλαμβάνονται:
      α) 429 τιμές νέων φαρμακευτικών προϊόντων, που είχε εκδοθεί η άδεια κυκλοφορίας τους από τον Ε.Ο.Φ. και για τα οποία είχαν κατατεθεί στην αρμόδια υπηρεσία του Υπ. Αν. σχετικά αιτήματα των ενδιαφερομένων φαρμακευτικών επιχειρήσεων μέχρι και την 31/12/2007, βάσει της Ερμηνευτικής Εγκυκλίου Α3-993/23/2/2007.
      Αναλυτικότερα, από το σύνολο των ως άνω τιμών οι 299 αφορούν σε αντίγραφα ενώ οι υπόλοιπες 130 σε πρωτότυπα φαρμακευτικά προϊόντα, εκ των οποίων οι 9 αντιστοιχούν σε σκευάσματα απολύτως νέων δραστικών ουσιών.
      β) Ευθυγραμμίσεις 130 φαρμακευτικών προϊόντων όμοιας δραστικής ουσίας και φαρμακοτεχνικής μορφής (αντίγραφα) στο 80% της τιμής πώλησης των αντίστοιχων πρωτοτύπων τους οι τιμές των οποίων είχαν εγκριθεί ήδη σε προηγούμενα Δ.Τ.Φ..
      γ) Ευθυγραμμίσεις 7 παυσίπονων που σύμφωνα με το νόμο πρέπει να έχουν ενιαία τιμή για την ίδια μορφή και περιεκτικότητά τους.
      δ) Διαγραφές 98 φαρμακευτικών προϊόντων σύμφωνα με αντίστοιχες αποφάσεις του Ε.Ο.Φ. και
      ε) 42 μεταβολές που αφορούν μόνο αλλαγή ονομασίας ή και υπευθύνου κυκλοφορίας, και όχι τιμές.
      Δ.Τ.Φ. 2/2008 ΠΟΥ ΙΣΧΥΕΙ ΑΠΟ ΤΗΝ 08/05/2008 ΠΕΡΙΛΑΜΒΑΝΕΙ:
      α) Μειώσεις «172» φαρμακευτικών προϊόντων όμοιας δραστικής ουσίας και φαρμακοτεχνικής μορφής (αντίγραφα) στο 80% της τιμής πώλησης των αντίστοιχων πρωτοτύπων τους, τα οποία έχουν μειωθεί λόγω της ανακοστολόγησης του 2007 (άρθρο 442 της 6/2005 Α.Δ.).
      Το συνολικό ύψος των μειώσεων των τιμών των ανωτέρω φαρμακευτικών προϊόντων (αντιγράφων) σε ετήσια βάση ανέρχεται στο ποσό των 1.841.656.06 ευρώ.
      β) Ευθυγραμμίσεις - αυξήσεις «23» και όχι «26» φαρμακευτικών προϊόντων (αντιγράφων) όπως αναφέρεται στην ως άνω Ερώτηση, στο 80% της τιμής πώλησης των αντίστοιχων πρωτοτύπων τους οι τιμές των οποίων είχαν εγκριθεί σε προηγούμενα δελτία και την ανακοστολόγηση του έτους 2007.
      Σε ετήσια βάση οι συνολικές αυξήσεις των τιμών των ανωτέρω αντιγράφων ανέρχεται στο ποσό των 388.174.34 ευρώ.
      γ) «338» τιμές νέων φαρμακευτικών προϊόντων που έχει εκδοθεί η άδεια κυκλοφορίας τους από τον Ε.Ο.Φ. και για τα οποία είχαν κατατεθεί στην αρμόδια Υπηρεσία του Υπουργείου Ανάπτυξης σχετικά αιτήματα των ενδιαφερομένων επιχειρήσεων.
      δ) «23» φάρμακα των οποίων οι τιμές μειώθηκαν έως 20% λόγω λήξης ισχύος του πρώτου Εθνικού Διπλώματος Ευρεσιτεχνίας (πατέντας). Από τα φάρμακα αυτά προέκυψε ένα συνολικό καθαρό ετήσιο όφελος, για το κοινωνικό σύνολο και τα ασφαλιστικά ταμεία ύψους 8.340.136,00 ευρώ βάσει των ποσοτήτων που πουλήθηκαν το έτος 2007 και τις μειωμένες λιανικές τιμές που θα έχουν με το νέο Δ.Τ.Φ.02/2008.
      Παρακαλούμε σημειώσατε, ότι από ολέθριο υπολογιστικό λάθος των δημοσιογράφων, οι οποίοι καλύπτουν το θέμα των Φαρμάκων και παρότι στο εκδοθέν Δελτίο Τύπου παράγραφος στ) με ημερομηνία 05/05/2008 του Υπουργείου Ανάπτυξης είχε διευκρινιστεί, ότι η μια από τις διορθώσεις τιμών προηγούμενων Δ.Τ.Φ. αφορούσε τον λανθασμένο υπολογισμό πολλαπλάσιας συσκευασίας (δηλαδή δημοσιεύθηκε στο Δ.Τ.Φ. 01/2008 η χονδρική τιμή για 10 αμπούλες ήταν 6,54 ευρώ, ενώ η σωστή συσκευασία του φαρμάκου ήταν 50 αμπούλες και η οποία αντιστοιχεί στη διορθωθείσα χονδρική τιμή, 32,70(, του Δ.Τ.Φ. 02/2008).
      Εν προκειμένω η δημοσιευθείσα αύξηση 400% στα Μ.Μ.Ε. και στην εν θέματι ερώτηση του κ. Βουλευτή για το εν λόγω φάρμακο δεν υφίσταται.
      Σε γενικές γραμμές κύριο γνώρισμα τόσο του Δ.Τ.Φ.01/2008 όσο και του Δ.Τ.Φ.02/2008 είναι η εναρμόνιση με την κοινοτική νομοθεσία των σχετιζόμενων με την φαρμακευτική πολιτική θεμάτων και η υλοποίηση και εφαρμογή της Ευρωπαϊκής Οδηγίας για την έκδοση ανά τακτά χρονικά διαστήματα νέων δελτίων τιμών φαρμάκων.
      Κατά τα λοιπά αρμόδιο για απάντηση είναι το Υπουργείο Απασχόλησης & Κοινωνικής Προστασίας, στο οποίο και διαβιβάζεται η ερώτηση.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      4. Στην με αριθμό 8795/18.3.2008 ερώτηση των Βουλευτών κυρίων Σπυρίδωνα-Άδωνι Γεωργιάδη και Μαυρουδή Βορίδη. δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./677 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8795/18.3.08 ερώτηση των Βουλευτών κ.κ. Σπυρίδωνα - Άδωνι Γεωργιάδη και Μαυρουδή Βορίδη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Η αρμόδια για την περιοχή Γ΄ ΕΠΚΑ ασχολείται από το Σεπτέμβριο του 2006 κατά κύριο λόγο με το μεγάλο έργο των ανασκαφών της πόλεως στο πλαίσιο της εκτέλεσης του έργου «Έργα Αποχέτευσης και Εγκατάστασης Επεξεργασίας Λυμάτων Δήμου Μεγάρων» (Γ΄ ΚΠΣ - ΕΠ.ΠΕΡ)). Η Εφορεία, πέραν αυτού του έργου, διενεργεί μεγάλο αριθμό σωστικών ανασκαφών σε οικόπεδα της πόλης των Μεγάρων πριν την ανέγερση οικοδομών.
      Σε κάθε περίπτωση, μετά το πέρας των σωστικών ανασκαφών, την περισυλλογή κινητών αρχαίων ευρημάτων, την τεκμηρίωση και αποτύπωση των ευρεθέντων, η ιδιοκτησία παραδίδεται για την συνέχιση των οικοδομικών εργασιών στον ενδιαφερόμενο πολίτη με όρους προστασίας των αρχαίων, που καθορίζονται είτε από την αρμόδια Εφορεία, είτε από αποφάσεις που προκύπτουν από τα γνωμοδοτικά όργανα του ΥΠ.ΠΟ. (ΚΑΣ, Τοπικό Συμβούλιο, Διοικητικές Πράξεις κ.λπ.).
      Στο αίτημα να τοποθετηθούν τα «διάσπαρτα αρχαιολογικά ευρήματα» ως εκθέματα στο Μουσείο, σας ενημερώνουμε ότι στο Μουσείο Μεγάρων εκτίθενται διαχρονικά τα πιο αντιπροσωπευτικά ευρήματα των ανασκαφών της πόλης, αλλά και της ευρύτερης περιοχής. Σε περίπτωση που προκύψει εύρημα ιδιαίτερα σημαντικό για την ιστορία και τοπογραφία της αρχαίας πόλης, είναι βέβαιο ότι θα βρει τη θέση του στο Μουσείο.
      Στο Μουσείο Μεγάρων, λειτουργεί εκπαιδευτικό πρόγραμμα με θέμα την τοπογραφία της αρχαίας πόλης και τις καθημερινές δραστηριότητες των κατοίκων και οι επισκέπτες του Μουσείου έχουν τη δυνατότητα να ενημερωθούν από το πλούσιο εποπτικό υλικό και τις λεζάντες των αντικειμένων που εκτίθενται.
      Με την ΥΠ.ΠΟ./ΔΑΒΜΜ/12162/487/30.3.2007 Απόφαση έχει εγκριθεί μελέτη μέτρων άρσης ετοιμορροπίας του Ιερού Ναού Σωτήρος για την αποφυγή περαιτέρω επιδείνωσης της επικίνδυνης κατάστασής του. Τα άμεσα μέτρα περιλαμβάνουν εργασίες προστασίας του Ναού από την εισροή υγρασίας μέσω της στέγης, σφράγισμα ρωγμών, υποστήλωση τόξων και εξωτερική περιμετρική περίδεση.
      Επίσης υπάρχουν επικαιροποιημένες μελέτες για την στερέωση των Ιερών Ναών Αγίου Αθανασίου και Αγίου Γεωργίου στον Ορκό.
      Η αρμόδια Εφορεία προτίθεται να προτείνει την ένταξη των έργων στερέωσης των ανωτέρω βυζαντινών μνημείων στο Δ΄ ΚΠΣ.
      Ο Υπουργός
      ΜΙΧΑΛΗΣ ΛΙΑΠΗΣ»
      5. Στην με αριθμό 9108/26.3.2008 ερώτηση των Βουλευτών κυρίων Ιωάννη Ζιώγα και Σοφίας Καλαντίδου. δόθηκε με το υπ’ αριθμ. 736/11.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας υπηρεσίας, σας γνωρίζουμε τα εξής:
      1. Με την 1100784/6219πε/0010/16.3.1995 κοινή απόφαση των Υπουργών Οικονομικών και Περιβάλλοντος, Χωροταξίας και Δημοσίων Έργων ΦΕΚ200/4.4.1995 τ.Δ' κηρύχθηκε αναγκαστική απαλλοτρίωση, για τη διάνοιξη της Εγνατίας οδού στο τμήμα Δερβένι - Νυμφόπετρα & ειδικότερα στις παραλλαγές του υποτμήματος Π2 (Ανάληψη -Νυμφόπετρα) α)Παραλλαγή Ευαγγελισμού χ.θ 2+340 έως χ.θ 10+135 β) Παραλλαγή Νυμφόπετρας χ.θ 16+400 έως χ.θ 17+510.
      2. Το Ελληνικό Δημόσιο με αίτησή του ενώπιον του Μονομελούς Πρωτοδικείου Θεσ/νικης κίνησε τη διαδικασία καθορισμού προσωρινής τιμής μονάδος αποζημίωσης για τα απαλλοτριούμενα ακίνητα και εκδόθηκε η 8385/1998 απόφαση του Μονομελούς Πρωτοδικείου Θεσ/νικης. Το ΥΠΕΧΩΔΕ συνέταξε πίνακα παρακατάθεσης σύμφωνα με τη πιο πάνω απόφαση, εκδόθηκε το 8370/18-11-1998 γραμμάτιο παρακαταθήκης ποσού 388.144.650 δρχ. και η συντέλεση της απαλλοτρίωσης έγινε με τη δημοσίευση της ειδοποίησης στο ΦΕΚ 175/15-3-1999 τδ΄.
      3. Ακολούθως, το Ελληνικό Δημόσιο άσκησε την από 2-9-1998 με αριθμό κατάθεσης 3531/1998 αίτηση, η οποία μετά από αλλεπάλληλες αναβολές συζητήθηκε στις 30-9-2002 και επί της οποίας εκδόθηκε η 3023/2002 προδικαστική απόφαση του Εφετείου Θεσ/νικης, η οποία διέταξε τη διενέργεια πραγματογνωμοσύνης για τον καθορισμό οριστικής τιμής μονάδος αποζημίωσης των απαλλοτριωθέντων ακινήτων, όρισε πραγματογνώμονες τους: α) Χρήστο Γινόπουλο, πολιτικό μηχανικό και β) Πασχάλη Πάντσιο, πολιτικό μηχανικό της Κτηματικής Υπηρεσίας και όρισε νέα δικάσιμο προς συζήτηση την 31-3-2003.
      Η άνω υπόθεση μετά από αλλεπάλληλες αναβολές, διότι δεν είχε κατατεθεί η πραγματογνωμοσύνη, συζητήθηκε στις 5-2-2007 και εκδόθηκε η 2248/2007 απόφαση Εφετείου Θεσσαλονίκης, η οποία ακόμη δεν κοινοποιήθηκε στην Υπηρεσία μας.
      4. Σχετικά με τους δικαιούχους που πληρώθηκαν το 60% σας πληροφορούμε ότι το υπόλοιπο του συνόλου της αποζημίωσης θα κατατεθεί με την εφαρμογή της εφετειακής απόφασης.
      Σε ό,τι αφορά τους δικαιούχους οι οποίοι δεν έχουν πληρωθεί πιθανόν να εκκρεμεί η δικαστική αναγνώρισή τους.
      5. Επισυνάπτουμε το με αρ.πρ. Α179165/9.4.2008 σχετικό έγγραφο της ΕΓΝΑΤΙΑ ΟΔΟΣ Α.Ε, για την ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ. Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      6. Στην με αριθμό 12386/20-5-2008 ερώτηση του Βουλευτή κ. Φίλιππου Σαχινίδη δόθηκε με το υπ’ αριθμ. 2002/9-6-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Φ. Σαχινίδης, σας πληροφορούμε τα εξής:
      Βάσει των απαιτήσεων της διαπίστευσης των ιδιωτικών Φορέων Πιστοποίησης, σε γεωργικές εκμεταλλεύσεις που εφαρμόζουν το Σύστημα Ολοκληρωμένης Διαχείρισης (πρότυπα AGRO 2.1 & AGRO 2.2), ο φορέας οφείλει να χορηγήσει έγγραφο πιστοποίησης «πιστοποιητικό», το οποίο αποδεικνύει ότι η γεωργική εκμετάλλευση συμμορφώνεται πλήρως με τις απαιτήσεις των συγκεκριμένων προτύπων.
      Το χορηγηθέν πιστοποιητικό πρέπει να προσδιορίζει:
      1. Το όνομα και τη διεύθυνση του παραγωγού.
      2. Το αντικείμενο της χορηγηθείσας πιστοποίησης, συμπεριλαμβανομένων:
      - Των προτύπων, βάσει των οποίων πιστοποιήθηκε το σύστημα.
      - Του πεδίου πιστοποίησης, δηλαδή της καλλιέργειας/ών για τις οποίες πιστοποιήθηκε η γεωργική εκμετάλλευση.
      3. Την ημερομηνία ισχύος της πιστοποίησης και το χρονικό διάστημα για το οποίο ισχύει η πιστοποίηση.
      Για λόγους διαφήμισης, επιτρέπεται η ανάρτηση του πιστοποιητικού σε χώρους εμπορίας προϊόντων, με την προϋπόθεση ότι διασφαλίζεται, μέσω των ελέγχων η μη παραπλανητική χρήση του πιστοποιητικού ή η λανθασμένη παραπομπή στο σύστημα πιστοποίησης.
      Σχετικά με το ζήτημα που έχει προκύψει με τους παραγωγούς-πωλητές πιστοποιημένων αγροτικών προϊόντων Ολοκληρωμένης Διαχείρισης, βάσει των προτύπων AGRO 2.1 & AGRO 2.2, σε Λαϊκή Αγορά της Καρδίτσας, ο Οργανισμός Πιστοποίησης και Επίβλεψης Γεωργικών Προϊόντων (Ο.Π.Ε.ΓΕ.Π.) ζήτησε να ενημερωθεί εγγράφως για το συγκεκριμένο γεγονός τόσο από το τμήμα Εμπορίου της Ν.Α. Καρδίτσας, όσο και από τον ιδιωτικό Φορέα που χορήγησε τη συγκεκριμένη πιστοποίηση στην Ομάδα Παραγωγών.
      Ο Ο.Π.Ε.ΓΕ.Π., με στόχο τη δημιουργία ενός ομοιογενούς και αξιόπιστου πλαισίου πιστοποίησης, δε θα λειτουργεί πλέον ως Φορέας Πιστοποίησης, αλλά ως Αρχή Επίβλεψης των ιδιωτικών Φορέων Πιστοποίησης γεωργικών προϊόντων ή συστημάτων, σύμφωνα με τα πρότυπα AGRO (ΚΥΑ 267600/2007, ΦΕΚ 510/Β΄).
      Ήδη το σύνολο των ιδιωτικών Φορέων Πιστοποίησης (16), έχουν υποβάλλει στον Ο.Π.Ε.ΓΕ.Π. αιτήσεις για αναγνώριση, οι οποίες βρίσκονται στο στάδιο της αξιολόγησης.
      Με την ολοκλήρωση της ανωτέρω διαδικασίας, ο Ο.Π.Ε.ΓΕ.Π., θα ελέγχει την ορθή διαχείριση και χρήση των εθνικών σημάτων πιστοποίησης, στους Φορείς Πιστοποίησης, στις πιστοποιημένες εκμεταλλεύσεις και στους χώρους εμπορίας των προϊόντων.
      Διευκρινίζεται ότι, τα σήματα AGRO είναι εθνικά σήματα ποιότητας και η χρήση τους στην επισήμανση ή στη διαφήμιση των πιστοποιημένων γεωργικών προϊόντων είναι υποχρεωτική.
      Επιπλέον της χρήσης των σημάτων είναι υποχρεωτική και η αναγραφή της Επωνυμίας του Φορέα Πιστοποίησης που έχει χορηγήσει την πιστοποίηση στην επιχείρηση/ εκμετάλλευση που παράγει τα γεωργικά προϊόντα.
      Σε περίπτωση δε παραπλανητικής χρήσης των σημάνσεων πιστοποίησης, ή εάν αιτιολογημένα το επιβάλλουν οι αρμόδιες Αρχές ή ο Φορέας Πιστοποίησης, η εκμετάλλευση οφείλει να διακόψει άμεσα τη χρήση τους.
      Παράλληλα, ξεκινάει άμεσα από το Υπουργείο Αγροτικής Ανάπτυξης και Τροφίμων, ευρεία καμπάνια ενημέρωσης των καταναλωτών για τα πιστοποιημένα προϊόντα και τα εθνικά σήματα πιστοποίησης.
      Στόχος του Υπουργείου Αγροτικής Ανάπτυξης και Τροφίμων και του Ο.Π.Ε.ΓΕ.Π. είναι η ευρύτερη δυνατή διάδοση πιστοποιημένων συστημάτων στην ελληνική γεωργία. Για το λόγο αυτό, υποστηρίζεται η εφαρμογή τους από τους παραγωγούς, μέσω διαφόρων ευρωπαϊκών προγραμμάτων, του Αναπτυξιακού Νόμου, μέτρων και δράσεων της 4ης προγραμματικής περιόδου κ.α..
      Επίσης, οι στρεμματικές ενισχύσεις του ποιοτικού παρακρατήματος του άρθρου 69 του Καν. (ΕΚ) 1782/2003 του Συμβουλίου, χορηγούνται σε γεωργικές εκμεταλλεύσεις πιστοποιημένες για την εφαρμογή του Συστήματος Ολοκληρωμένης Διαχείρισης, βάσει των προτύπων AGRO 2.1 & AGRO 2.2..
      Παράλληλα, ο Ο.Π.Ε.ΓΕ.Π.:
      - Αναθεώρησε πρόσφατα τα πρότυπα AGRO, δεδομένου ότι, τα συστήματα πιστοποίησης οφείλουν να εξελίσσονται και να προσαρμόζονται στην κατεύθυνση της ικανοποίησης των απαιτήσεων των αγορών, λαμβάνοντας υπόψη τα δεδομένα της επιστήμης, αλλά και τις εμπειρίες των παραγωγών απ' την εφαρμογή τους.
      - Αναπτύσσει νέα πρότυπα για το χοίρειο κρέας ολοκληρωμένης διαχείρισης, τη βιολογική αμπελουργία και την οινοποίηση από σταφύλια βιολογικής καλλιέργειας και τη βιολογική αιγοπροβατοτροφία και παράλληλα εξειδικεύει το πρότυπο AGRO 2.1. και  AGRO 2.2. που εφαρμόζεται στην ολοκληρωμένη διαχείριση για 8 βασικές καλλιέργειες (καπνό, βαμβάκι, ροδακινιά, κηπευτικά θερμοκηπίου, ελιά, αχλαδιά, μηλιά και άμπελο).
      - Προβάλει και γνωστοποιεί στο καταναλωτικό κοινό, στο πλαίσιο των δυνατοτήτων του, τα εθνικά σήματα πιστοποίησης γεωργικών προϊόντων, συμμετέχοντας σε διεθνείς εκθέσεις κύρους, διαθέτοντας πλήθος ενημερωτικών φυλλαδίων και πραγματοποιώντας διαφημιστικές καταχωρήσεις σε εφημερίδες και κλαδικά περιοδικά.
      - Συστηματοποιεί και ενδυναμώνει τους ελέγχους σε όλους τους τομείς δραστηριοποίησής του, για να διαφυλάξει την αξιοπιστία των συστημάτων πιστοποίησης και να προστατεύσει τα προϊόντα από αθέμιτες πρακτικές.
      Ο Υπουργός
      Α. ΚΟΝΤΟΣ»
    7. Στην με αριθμό 5027/24-1-08 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 762/22-2-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην. παραπάνω ερώτηση  που κατέθεσε ο Βουλευτής κ. Β. Έξαρχος, σας πληροφορούμε τα εξής:
     Δικαιούχοι των ενισχύσεων είναι οι ενταχθέντες στο Πρόγραμμα Δάσωσης Γεωργικών Εκτάσεων, στο πλαίσιο των κανονισμών 797/1985, 1609/1989, 2080/1992 και 1257/1999, στους οποίους καταβάλλονται οι προβλεπόμενες από τους παραπάνω κανονισμούς ενισχύσεις, σύμφωνα με τις εκδοθείσες εφαρμοστικές αποφάσεις, εφόσον διατηρούν τις δασικές επενδύσεις σύμφωνα με το πλαίσιο και τις υποχρεώσεις κάθε κανονισμού.
     Η Δημόσια δαπάνη που θα προκληθεί για την κάλυψη των ανειλημμένων υποχρεώσεων βαρύνει τον Ειδικό Λογαριασμό Εγγυήσεων Γεωργικών Προϊόντων (ΕΛΕΓΕΠ), ο οποίος χρηματοδοτείται από τον ΚΑΕ 5323 του Τακτικού Προϋπολογισμού Εξόδων του Φ.29/110. 
     Σύμφωνα με τα ανωτέρω, προωθείται από το Υπουργείο Αγροτικής Ανάπτυξης και Τροφίμων σχέδιο Κ.Υ.Α. με το οποίο εγκρίνεται πίστωση 31.000.000 ευρώ η οποία αφορά τόσο την καταβολή των προβλεπόμενων ενισχύσεων στους δικαιούχους, όσο και την υποστήριξη της καταγραφής των δικαιούχων και την πραγματοποίηση ελέγχων στο φυσικό αντικείμενο και τις πληρωμές των καθεστώτων δάσωσης.
     Ο Ο.Π.Ε.Κ.Ε.Π.Ε. με το αρ. πρωτ. 176739/10.12.07 έγγραφό του, απέστειλε στις δασικές υπηρεσίες της χώρας πρόγραμμα μηχανογράφησης για την καταχώρηση των πληρωμών των δικαιούχων και κατέβαλε ήδη οικονομικές ενισχύσεις για το πρόγραμμα Δάσωσης Γεωργικών Εκτάσεων σε επενδυτές στο τέλος του ιδίου μήνα.
     Από την αρχή του έτους 2008 δεν έχουν πραγματοποιηθεί πληρωμές λόγω του ότι εκκρεμεί η έκδοση της σχετικής Κοινής Υπουργικής Απόφασης για τη διάθεση πιστώσεων για το πρόγραμμα «Δάσωση Γεωργικών Εκτάσεων» η οποία αναμένεται να εκδοθεί σύντομα.
     Επισημαίνεται ότι ο Ο.Π.Ε.Κ.Ε.Π.Ε. δεν μπορεί να προχωρήσει σε πληρωμές εάν δεν παραλάβει και ελέγξει τα απαραίτητα έγγραφα και αρχεία από τις περιφερειακές δασικές υπηρεσίες.
     Ο Υπουργός
     Α. ΚΟΝΤΟΣ»
    8. Στην με αριθμό 4881/22-1-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 741/22-2-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
     1. Η νέα Κοινή Οργάνωση Αγοράς (ΚΟΑ) των οπωροκηπευτικών, που τέθηκε σε εφαρμογή από 1-1-2008, προβλέπει για το μέτρο της πρόληψης και διαχείρισης των κρίσεων, ότι θα υλοποιείται μέσα από τα επιχειρησιακά προγράμματα των Οργανώσεων Παραγωγών.
     Μετά την κοινοποίηση του εφαρμοστικού κανονισμού της Επιτροπής την 31-12-2007, έχει κινηθεί η διαδικασία έκδοσης της σχετικής ΚΥΑ για τον καθορισμό των λεπτομερειών του μέτρου «πρόληψη και διαχείριση των κρίσεων», ώστε έγκαιρα οι Οργανώσεις Παραγωγών να μπορούν να ενσωματώσουν τέτοιες δράσεις στα Επιχειρησιακά τους Προγράμματα.
     Επίσης, εντός του 2008 θα ολοκληρωθούν οι εθνικές νομοθετικές ρυθμίσεις, προκειμένου οι διατάξεις της νέας ΚΟΑ οπωροκηπευτικών να εφαρμοστούν στο σύνολό τους από την 1-1-2009.
     2. Σύμφωνα με το νέο κοινοτικό καθεστώς, αποσυρόμενα οπωροκηπευτικά προϊόντα μπορούν να διατεθούν με δωρεάν διανομή:
     - σε φιλανθρωπικές οργανώσεις και ιδρύματα που έχουν εγκριθεί από το οικείο Κράτος- Μέλος, για τις δραστηριότητές τους υπέρ ατόμων στα οποία η εθνική νομοθεσία χορηγεί δικαίωμα δημόσιας αρωγής,
     - σε σωφρονιστικά ιδρύματα, σχολεία και δημόσια εκπαιδευτικά ιδρύματα, παιδικές κατασκηνώσεις, νοσοκομεία και γηροκομεία που ορίζονται από τα Κράτη-Μέλη και για ποσότητες οι οποίες είναι συμπληρωματικές εκείνων που αγοράζουν κανονικά.
     Ο Υπουργός
     Α. ΚΟΝΤΟΣ»
      9. Στην με αριθμό 9217/28-3-2008 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 9478/22-4-2008 έγγραφο από τον Υφυπουργό Ανάπτυξης η ακόλουθη απάντηση:
        «Σε απάντηση της παραπάνω ερώτησης που κατέθεσε ο Βουλευτής κ. Γιάννης Κουτσούκος, σχετικά με τις ζημιές που υπέστησαν οι επιχειρήσεις του Ν. Ηλείας από τις πυρκαγιές του Αυγούστου 2007 , σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
        Η Δ/νση ΜΜΕ της Γενικής Γραμματείας Βιομηχανίας (ΥΠΑΝ) προχώρησε άμεσα στην έκδοση δύο (2) ΚΥΑ που υλοποιεί η ΤΕΜΠΜΕ Α.Ε. α) Αύξηση της Επιδότησης Κόστους Δανεισμού και Χρηματοδοτικής Μίσθωσης των Μικρών και Πολύ Μικρών Επιχειρήσεων , Δράση 2.10.2. του ΕΠΑΝ , στις (πληγείσες) επιχειρήσεις των πληγησών από τις πυρκαγιές του έτους 2007 περιοχών. β) Αύξηση του ποσοστού της παρεχομένης από την ΤΕΜΠΜΕ Α.Ε. εγγύησης προς τις επιχειρήσεις των περιοχών που επλήγησαν από τις πυρκαγιές του έτους 2007. Επιπλέον, σύμφωνα με τις διατάξεις του άρθρου 36 του Ν. 2459/1997 (ΦΕΚ 17/Α), προβλέπεται επιχορήγηση, σε βιομηχανικές και βιοτεχνικές μονάδες, εμπορικά καταστήματα, αγροτικές εκμεταλλεύσεις, άλλες επιχειρήσεις και μη κερδοσκοπικού χαρακτήρα, φορείς που πλήττονται από πλημμύρες και λοιπές θεομηνίες εκτός σεισμών. Η επιχορήγηση συνίσταται στην δωρεάν χρηματική ενίσχυση από το Πρόγραμμα Δημοσίων Επενδύσεων και καταβάλλεται στους δικαιούχους μέσω του Ε.Ο.Μ.Μ.Ε.Χ ΑΕ. Το ύψος της επιχορήγησης καθορίζεται με Κοινή Απόφαση των Υπουργών Οικονομίας & Οικονομικών, Ανάπτυξης & Περιβάλλοντος Χωροταξίας & Δημοσίων Έργων. Με την υπογραφή της ανωτέρω Απόφασης, το Υπουργείο θα προβεί στις απαραίτητες ενέργειες, για την εγγραφή του συγκεκριμένου ποσού στο Πρόγραμμα Δημοσίων Επενδύσεων και την αντίστοιχη χρηματοδότηση του Ε.Ο.Μ.Μ.Ε.Χ ΑΕ (φορέας υλοποίησης), ο οποίος και θα καταβάλει την επιχορηγηση στους δικαιουχους.
        Για τα λοιπά θέματα θα απαντήσουν αρμοδίως, το συνερωτώμενο Υπουργείο Οικονομίας και Οικονομικών καθώς και το ΥΠΕΧΩΔΕ προς το οποίο κοινοποιούμε το παρόν έγγραφό μας με συνημμένη τη σχετική ερώτηση.
        Ο Υφυπουργός
        ΣΤΑΥΡΟΣ ΚΑΛΑΦΑΤΗΣ»
     10 . Στην με αριθμό 8611/30-5-2007 ερώτηση του Βουλευτή κ. Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. οικ.3477 έγγραφο από τον Υφυπουργό Εσωτερικών, η ακόλουθη απάντηση:
        «Σε απάντηση της παραπάνω ερώτησης, η οποία κατατέθηκε από τους Βουλευτές κ. Άγγελο Τζέκη και κ. Γιώργο Χουρμουζιάδη, αναφορικά με τα προβλήματα μικρών και αυτοαπασχολούμενων εμπόρων του Ν. Θεσσαλονίκης, εξαιτίας των έργων κατασκευής του Μετρό και ειδικότερα επί του πρώτου ερωτήματος περί δυνατότητας φοροαπαλλαγών αυτών από τους Ο.Τ.Α α' βαθμού μέχρι της ολοκλήρωσης του σχετικού έργου, σας γνωρίζουμε κατά λόγο αρμοδιότητας, τα εξής:
        Η ισχύουσα νομοθεσία προβλέπει την ίση αντιμετώπιση όλων των φορολογουμένων και όπου ο νομοθέτης ήθελε να εισαγάγει εξαιρέσεις για ορισμένη κατηγορία πολιτών το προέβλεψε ρητά. Επίσης κατά πάγια νομολογιακή αρχή, οι απαλλαγές από φορολογικές επιβαρύνσεις συνιστούν εξαιρετικό δίκαιο και δεν επιδέχονται ανάλογη εφαρμογή και διασταλτική ερμηνεία. Για τη συγκεκριμένη περίπτωση επί της οποίας αναφέρονται οι ερωτώντες βουλευτές, δεν υφίσταται σχετική πρόβλεψη από την κείμενη νομοθεσία.
        Ειδικότερα, το ενιαίο ανταποδοτικό τέλος καθαριότητας και φωτισμού επιβάλλεται με απόφαση του δημοτικού ή κοινοτικού συμβουλίου για την αντιμετώπιση των δαπανών καθαριότητας και φωτισμού, καθώς και κάθε άλλης δαπάνης από παγίως παρεχόμενες δημοτικές ή κοινοτικές υπηρεσίες ανταποδοτικού χαρακτήρα (άρθρο 25 παρ. 12 Ν. 1828/89). Επισημαίνεται δε ότι, παρά τον ανταποδοτικό του χαρακτήρα το εν λόγω τέλος καταβάλλεται υποχρεωτικά από όλους τους κατοίκους του δήμου και συγκεκριμένα έχει γίνει δεκτό, ότι η καταβολή του τέλους δεν εξαρτάται από τη χρησιμοποίηση ή μη της παρεχόμενης υπηρεσίας, ούτε από την πλημμελή εξυπηρέτηση ή εξ ολοκλήρoυ έλλειψη εξυπηρέτησης ενός ή περισσοτέρων ακινήτων της περιοχής ή από την πλημμελή λειτουργία των υπηρεσιών καθαριότητας και φωτισμοί (ΣτΕ 947/86).
        Βεβαίως πρέπει να σημειωθεί ότι οι Δήμοι και οι Κοινότητες στο πλαίσιο άσκησης κοινωνικής πολιτικής έχουν τη δυνατότητα με απόφαση του δημοτικοίι ή κοινοτικοί συμβουλίου που λαμβάνεται με την απόλυτη πλειοψηφία του αριθμού των μελών του, μείωσης δημοτικών φόρων ή τελών μέχρι το πενήντα τοις εκατό (50%) ή απαλλαγή από αυτοίς για τους απόρους, τα άτομα με αναπηρίες και τους πoλύτεκvoυς.
        Τέλος, κατά τα λοιπά, αρμόδια να απαντήσουν είναι τα συνερωτώμενα Υπουργεία Οικονομίας & Οικονομικών, Ανάπτυξης και Περιβάλλοντος Χωροταξίας και Δημοσίων έργων.
        Ο Υφυπουργός
        ΘΑΝΑΣΗΣ ΝΑΚΟΣ»)
     
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις».
      Ως γνωστό στη χθεσινή συνεδρίαση συζητήθηκαν τα άρθρα από 1 έως 13 ως μία ενότητα και ψηφίστηκαν. Στη σημερινή συνεδρίαση, που είναι και η τελευταία για το νομοσχέδιο αυτό, θα συζητηθούν τα άρθρα 14 μέχρι τέλους -δηλαδή μέχρι το άρθρο 36- και οι τροπολογίες ως μία ενότητα. Επαναλαμβάνω ότι ως μία ενότητα θα συζητηθούν τα άρθρα και η τροπολογία. 
      Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο το Βουλευτή κ. Γιάννη Δραγασάκη.
      Το λόγο έχει ο εισηγητής της Νέας Δημοκρατίας  κ. Ηλίας Καλλιώρας.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Αγαπητοί συνάδελφοι, συζητούμε σήμερα επί των άρθρων το κεφάλαιο Γ΄ και Δ΄ που ουσιαστικά αφορούν την τρίτη φάση κυρίως της φορολογικής μεταρρύθμισης και για να διευρυνθεί η φορολογική βάση και να χτυπηθεί η φοροδιαφυγή όσο είναι δυνατόν, αλλά επίσης να φορολογηθούν και τα εισοδήματα των Ελλήνων πολιτών όσο το δυνατόν πιο δίκαια. 
      Φίλες και φίλοι, θα δώσω ορισμένα στοιχεία για την καρδιά αυτού του νομοσχεδίου. Αυτά τα στοιχεία που θα παραθέσω όσο πιο σύντομα μπορώ θεωρώ ότι είναι το υπόβαθρο, η βάση πάνω στην οποία η Κυβέρνηση έχει κάνει το νομοθέτημα το οποίο συζητούμε σήμερα. Ακούστε. Πρώτον, εάν δούμε τη χώρα μας σε σχέση με την Ευρωπαϊκή Ένωση στο θέμα των άμεσων φόρων και πόσο φόρο πληρώνει ο Ευρωπαίος πολίτης σε σχέση με το Α.Ε.Π. και αντίστοιχα ο Έλληνας πολίτης ως ποσοστό πάλι του Α.Ε.Π., τα στοιχεία είναι 4,6% για την Ελλάδα από τους φόρους που εισπράττουμε και 9,2% για την Ευρώπη. Δηλαδή οι Ευρωπαίοι πολίτες ως φυσικά πρόσωπα πληρώνουν διπλάσιο άμεσο φόρο απ’ ό,τι στην Ελλάδα. Αυτό είναι ένα πάρα πολύ σημαντικό στοιχείο για τον κοινό νου.
      Επίσης, εάν δούμε τα στοιχεία του 2006, εάν τα εξετάσουμε στη λεπτομέρεια, θα δούμε το εξής ανάμεσα στα άλλα. Οι μισθωτοί πλήρωσαν το 2006 -με επίσημα στοιχεία από το Γενικό Λογιστήριο και από τη Γενική Γραμματεία Πληροφοριακών Συστημάτων- περίπου 1.500 ευρώ μέσο όρο, όλοι οι μισθωτοί. 
     	Πλήρωσαν περίπου 1000 ευρώ όλοι οι συνταξιούχοι. Ακόμη επτακόσιες χιλιάδες αυτοαπασχολούμενοι και ελεύθεροι επαγγελματίες δεν πλήρωσαν ούτε ένα λεπτό. Οι μισθωτοί πλήρωσαν 1552 ευρώ και 954 οι συνταξιούχοι. Επτακόσιες χιλιάδες αυτοαπασχολούμενοι δεν πλήρωσαν ούτε ένα λεπτό. 
     Αν πάρω υποκατηγορίες στους ελεύθερους επαγγελματίες, με όλο το σεβασμό που έχω για όλους τους Έλληνες και για όλες τις κοινωνικές ομάδες της οικονομίας, αν ψάξουμε τα επίσημα στοιχεία ειδικά για εμπόρους και βιοτέχνες θα δούμε ότι έκαναν εξακόσιες ογδόντα πέντε χιλιάδες φορολογικές δηλώσεις και απ’ αυτές οι 400.000 δεν πλήρωσαν ούτε ένα λεπτό. Δηλαδή το 70% δεν πλήρωσε ούτε ένα ευρώ, ενώ όλοι οι συνταξιούχοι πλήρωσαν κατά μέσο όρο 1000 ευρώ άμεσους φόρους.
     Ακόμη, αν δούμε πως σχηματοποιούνται αυτά μέσα στην οικονομία και στο σύνολο των εσόδων που έχουμε από άμεσους φόρους, θα καταλάβουμε ότι πάνω από 50% του συνολικού φόρου το πληρώνουν οι μισθωτοί και οι συνταξιούχοι. Αν δούμε τις επιχειρήσεις, δηλαδή το κεφάλαιο ανώνυμες εταιρείες, Ε.Π.Ε. κ.λπ., πληρώνουν το 35%. Και ένα 15% πληρώνουν οι αυτοαπασχολούμενοι. Νομίζω ότι τα στοιχεία λένε μία άλλη αλήθεια.
     Θα σας δώσω και μία άλλη πτυχή για το θέμα της φορολογικής δικαιοσύνης. Εάν δούμε τα στοιχεία που έχουμε φέτος για το 2007, η εφορία έχει πέντε εκατομμύρια πεντακόσιες τριάντα χιλιάδες, τετρακόσιες είκοσι επτά φορολογικές δηλώσεις. Απ’ αυτές τα τρία εκατομμύρια και κάτι των Ελλήνων φορολογουμένων δήλωσαν ετήσιο εισόδημα κάτω από 12.000 ευρώ. Να το πω διαφορετικά. Περίπου 55% οικογένειες με βάση αυτά τα στοιχεία υποστηρίζουν ότι το 55% των ελληνικών οικογενειών, των ελλήνων πολιτών, ζουν κάτω από το όριο της φτώχιας.
     Φίλες και φίλοι, πίεσα από την πρώτη ημέρα στη συζήτηση του νομοσχεδίου την Αξιωματική Αντιπολίτευση, γιατί είναι κόμμα εξουσίας, να έρθει εδώ στο Βήμα –ήξερα από την αρχή ότι δεν θα συμβεί κάτι τέτοιο- να μας πει, κύριοι της Νέας Δημοκρατίας μας λέτε αυτή είναι η έκθεση από το Γενικό Λογιστήριο του Κράτους και φορολογείτε τους Έλληνες με τόσα χρήματα αυτούς και τόσα χρήματα τους άλλους, σύνολο τόσα χρήματα. Εμείς έχουμε μία αντιπρόταση. Κακώς τους φορολογείται όλους, κακώς φορολογείται αυτούς και τους άλλους και προτείνουμε αυτό. Ούτε μία κουβέντα, πλην μιας, την οποία μετά βέβαια την απέσυραν η ίδια η συνάδελφος του ΠΑ.ΣΟ.Κ. που είναι υπεύθυνη για το πρόγραμμα οικονομίας του ΠΑ.ΣΟ.Κ. 
     Είπε ότι αστειευόταν. Δηλαδή το είπε ειρωνικά. Ακούστε τι είπε από τα Πρακτικά στη σελίδα 249. «Πρέπει δηλαδή να μαζέψετε μέχρι το τέλος του χρόνου 33.000.000.000 ευρώ και με αυτές τις ρυθμίσεις πιστεύετε ότι θα πάρετε περίπου 5.000.000.000 ευρώ.». Εδώ θα πέσουμε κάτω από τα γέλια. Είναι πολύ ειρωνικό αυτό. Θέλω όποιος διαφωνεί να πάρει το βίντεο να το δει την ώρα που μιλούσε η κ. Κατσέλη. Αρκούν όμως και τα λόγια. «Και ερωτώ, γιατί δεν βάζετε μία έκτακτη εισφορά σε όλους;» Πολύ γέλιο πέφτει εδώ. «Θα ήταν πιο έντιμο και πιο δίκαιο». Πολύ κλάμα πέφτει εδώ. 
     Εγώ θα σας πω τι θα συνέβαινε αν υιοθετούσαμε την πρόταση που «ξέφυγε» από το ΠΑ.ΣΟ.Κ. .
      Δηλαδή, τι μας λέει το ΠΑ.ΣΟ.Κ; Κεφαλικό φόρο στους μισθωτούς και συνταξιούχους ήθελε να βάλουμε; Αυτό είναι. Κεφαλικός φόρος σε όλους που πληρώνουν. Ανέφερα στοιχεία και πριν. Βεβαίως, ήταν λογικό το ΠΑ.ΣΟ.Κ. να «τραβήξει το αυτί» της κυρίας συναδέλφου, με όλο το σεβασμό που έχω στο πρόσωπό της. 
      Και πάλι, σ’ ένα άλλο νομοσχέδιο για τις Δ.Ε.Κ.Ο. είχε συμβεί το ίδιο αναφορικά με την καρδιά του νομοθετήματος, που είναι η φιλοσοφία επί της αρχής του νομοσχεδίου, δηλαδή πως σκέφτεται το ΠΑ.ΣΟ.Κ.. Και πάλι είχαμε «τράβηγμα του αυτιού». 
      Τι είχε πει τότε η κ. Κατσέλη; Για να δείτε ότι το ΠΑ.ΣΟ.Κ. καταθέτει μία πρόταση την οποία μαζεύει μετά από πολιτικές παραινέσεις, παρεμβάσεις και «τράβηγμα αυτιού». Στην προκειμένη περίπτωση θυμάμαι τον κ. Παπακωνσταντίνου, τον οποίο επίσης τιμώ ιδιαίτερα. 
      Η κ. Κατσέλη είχε πει να κλείνουν –το λέω απλά- οι ζημιογόνες επιχειρήσεις Δ.Ε.Κ.Ο. Βγαίνει την άλλη μέρα ο κ. Παπακωνσταντίνου, κατακεραυνώνει την κ. Κατσέλη, την υπεύθυνη του προγράμματος για την οικονομία του ΠΑ.ΣΟ.Κ. και λέει: «Όχι, το ΠΑ.ΣΟ.Κ έχει μία άλλη άποψη, η κ. Κατσέλη μία άλλη» -αυτό έγινε για δεύτερη φορά μέσα από τα πολλά παραδείγματα- «δημόσιες επιχειρήσεις, λέει, δεν κλείνουν αλλά ανασυγκροτούνται». 
      Φίλες και φίλοι, έχουμε ένα κόμμα εξουσίας το οποίο κοιτάει, φροντίζει μόνο και μόνο να μην πει τίποτα για να ευχαριστήσει και τον «αστυφύλαξ» και το «χωροφύλαξ», όπως λέει ο ελληνικός λαός. Δηλαδή και τα συνδικάτα και όλους όσους ζητάνε, που είναι από τη μία πλευρά, θέλει να τους ικανοποιήσει. 
      Από την άλλη μεριά τι κάνει σ’ εμάς και τους Υπουργούς, που προσπαθούν να διορθώσουν την οικονομία, κυρίως για τα λάθη του παρελθόντος –τα ξέρει ο ελληνικός λαός, δεν χρειάζεται να μιλήσω για το χρέος. Μας καταγγέλλει πάλι ότι το χρέος της χώρας ξέφυγε. Είμαστε στον αέρα με τον Προϋπολογισμό, νέα επιτήρηση, νέα διαδικασία για υπερβολικό έλλειμμα της χώρας. 
      Αγαπητοί συνάδελφοι, δεν γίνεται να δεχθούμε το ΠΑ.ΣΟ.Κ. σ’ αυτήν την κατάντια. Επαναλαμβάνω ότι θέλουμε συγκεκριμένες προτάσεις. 
      Ευχαριστώ  πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα. 
      Το λόγο έχει ο εισηγητής του ΠΑ.ΣΟ.Κ. κ. Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε. 
      Είναι πραγματικά λυπηρό, αγαπητέ συνάδελφε, που σ’ αυτήν τη μαραθώνια συζήτηση συνεχώς το ΠΑ.ΣΟ.Κ. καταθέτει τις προτάσεις του, αλλά εσείς ή δεν θέλετε να ακούσετε ή πραγματικά δεν τις καταλαβαίνετε. Εγώ θα επιχειρήσω και πάλι να τις καταθέσω. 
      Κύριοι συνάδελφοι…
      ΗΛΙΑΣ ΚΑΛΛΙΩΡΑΣ: Δεν θέλουμε εκθέσεις ιδεών. Αριθμούς θέλουμε. 
      ΠΡΟΕΔΡΕΥΩΝ (Γεώργιος Σούρλας): Κύριε Καλλιώρα, μη διακόπτετε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριοι συνάδελφοι, συζητάμε τα δύο τελευταία μέρη του νομοσχεδίου, το τρίτο και το τέταρτο, που για μας αποτελούν τον πυρήνα της αντιπολιτευτικής μας θέσης και στάσης. 
      Θεωρούμε ότι αυτό το νομοσχέδιο σε αυτά τα δύο μέρη περιέχει ακριβώς και την πρόθεση της Κυβέρνησης, η οποία πρόθεση είναι, να συλλέξει όσο το δυνατόν περισσότερα έσοδα για να καλύψει τα μεγάλα δημοσιονομικά ελλείμματα που η ίδια όμως δημιούργησε με τις δικές της πολιτικές. 
      Το άρθρο 14 θα έλεγα ότι είναι μνημείο φορολογικής αδικίας και πραγματικά αγγίζει τα όρια της αντισυνταγματικότητας, γιατί για πρώτη φορά καθιερώνεται η κατάργηση του αφορολογήτου ορίου. Ίσως αποτελεί και μία παγκόσμια πρωτοτυπία. 
      Λέει η Κυβέρνηση, πως αυτές οι ρυθμίσεις δεν αδικούν τους μισθωτούς και τους συνταξιούχους. Η δική μας η θέση είναι εντελώς διαφορετική, γιατί; Κατ’ αρχάς δεν τιμαριθμοποιείται η φορολογική κλίμακα, δεν αλλάζουν τα αφορολόγητα ποσά και γίνεται ένα εμπόριο ελπίδας, πως σε βάθος πενταετίας κάθε χρόνο θα μειωθούν από μία μονάδα οι φορολογικοί συντελεστές και άρα θα υπάρχει λογικά μία φορολογική ελάφρυνση για μισθωτούς και συνταξιούχους. 
      Ακριβώς το αντίθετο. Επειδή δεν αλλάζουν τα αφορολόγητα και δεν τιμαριθμοποιείται η φορολογική κλίμακα, αλλά κυρίως δεν λαμβάνονται υπ’ όψιν οι αναπροσαρμογές και οι μεταβολές των ονομαστικών μισθών, θα έχουμε μεγαλύτερη επιβάρυνση για τους μισθωτούς και τους συνταξιούχους.
      Παράλληλα, όσον αφορά το αφορολόγητο, μετά από πολλές συζητήσεις πολλών  ημερών, η Κυβέρνηση έφερε και κάποιες νομοτεχνικές βελτιώσεις, όπου εξαιρεί τη γενιά των 700, των 500 ευρώ, με τα «μπλοκάκια», δίνοντας μια λύση. Μου κάνει όμως εντύπωση ότι αυτές οι θέσεις εκτέθηκαν από όλα τα κόμματα της Αντιπολίτευσης από την πρώτη μέρα που κατατέθηκε το νομοσχέδιο στη Βουλή και η Κυβέρνηση μόλις χθες έφερε αυτές τις νομοτεχνικές βελτιώσεις, πράγμα που δείχνει πόσο καθυστερημένα αντανακλαστικά έχει. Θεωρούμε ότι αυτή η διάταξη πραγματικά αγγίζει τα όρια της αντισυνταγματικότητας και θα δημιουργήσει πάρα πολλά προβλήματα στους ελεύθερους επαγγελματίες και στους επιτηδευματίες.
      Θεωρούμε θετικό το ότι λαμβάνετε υπ’ όψιν σας και εξαιρείτε τα άτομα με ειδικές ανάγκες,  αν έχουν 67% και πλέον αναπηρία. Θα έλεγα, κύριε Υπουργέ, να λάβετε υπ’ όψιν σας κι αυτούς οι οποίοι με μεγαλύτερο κόστος αναλαμβάνουν και τις ασφαλιστικές τους εισφορές, γιατί έχουν ένα - δύο χρόνια για να βγουν στη σύνταξη και νομίζω ότι θα μπορούσατε να συμπεριλάβετε κι αυτούς τους επαγγελματίες οι οποίοι βρίσκονται στο όριο της συνταξιοδότησης.
      Όσον αφορά το άρθρο 16 για τα κέρδη από την πώληση μετοχών εισηγμένων στο Χρηματιστήριο, για την υπεραξία, κύριε Υπουργέ, η καινούργια νομοτεχνική διόρθωσή σας ίσως θα περιπλέξει περισσότερο τα πράγματα. Δηλαδή λέτε ότι λαμβάνετε υπ’ όψιν και τις ζημίες, αλλά ζητάτε να πληρώσουν το φόρο αυτό, 10%, πρώτα για τα κέρδη και εκ των υστέρων με δηλώσεις τους να έρθουν να πάρουν επιστροφή αυτού του φόρου, αν τελικά υπάρχουν ζημίες. Μα, κύριε Υπουργέ, βάζετε αυτή τη διαδικασία για να δημιουργήσετε περισσότερα προβλήματα; Δεν ξέρω αν το καταλαβαίνουμε σωστά ή αν εννοείτε κάτι άλλο. Γιατί δεν γίνεται ένας ετήσιος υπολογισμός των κερδών και των ζημιών κι αν υπάρχουν κέρδη, θέλετε να βάλετε τον ενιαίο συντελεστή 10%; Εμείς έχουμε εκφράσει μία θέση κι είπαμε «όλα τα εισοδήματα των φυσικών προσώπων στην κλίμακα». Εσείς περιπλέκετε τα πράγματα, δημιουργείτε περισσότερη γραφειοκρατία, περισσότερες διαδικασίες και ταλαιπωρείτε πραγματικά όλους αυτούς τους επενδυτές. Δεν μπόρεσα να καταλάβω ποιο είναι το σκεπτικό σας. 
      Όσον αφορά τις αλλοδαπές επιχειρήσεις, αυτό είναι «εκ των ων ουκ άνευ». Μα, είναι δυνατόν στις περιπτώσεις που δεν υπάρχει συμφωνία, για την αποφυγή διπλής φορολογίας; Εννοείται βέβαια. Με τη χθεσινή νομοτεχνική ρύθμιση που φέρατε για τις αλλοδαπές…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εννοείται. Αλλά για να μην υπάρχει οποιαδήποτε παρερμηνεία, γι’ αυτό το κάναμε. Για να μην υπάρχει καμμία παρεξήγηση, γι’ αυτό έγινε η βελτίωση.
      ΕΥΣΤΑΘΙΟΣ ΚΟΥΤΜΕΡΙΔΗΣ: Δεν νομίζω σ’ αυτό το θέμα για τα αυτονόητα να υπάρχει κάποια παρεξήγηση. 
      Όσον αφορά τα θέματα που αφορούν τους μισθωτούς και συνταξιούχους λέω –και να ακουστεί για πολλοστή φορά μέσα στην Αίθουσα- ότι εμείς έχουμε μία σταθερή θέση: Τιμαριθμοποιημένη, προοδευτική φορολογική κλίμακα. 
      Όσον αφορά την φορολογία από την υπεραξία για τις μεταβιβάσεις μετοχών στο Χρηματιστήριο κι εδώ η θέση μας είναι να φορολογηθούν και να ενταχθούν στα υπόλοιπα εισοδήματα. Και να φορολογηθούν με τις γενικές διατάξεις, τη γενική κλίμακα. 
      Όσον αφορά τα stock options και τα άλλα και σ’ αυτό έχουμε μια σταθερή θέση: Όλα τα εισοδήματα των φυσικών προσώπων στη γενική κλίμακα και να φορολογηθούν με τις γενικές διατάξεις. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτά τα εισοδήματα έτσι φορολογούνται, στην κλίμακα. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Όσον αφορά τώρα το άρθρο που αναφέρεται στον τρόπο ρύθμισης των ληξιπρόθεσμων οφειλών και τη ρύθμιση που αφορά την περαίωση εκκρεμών φορολογικών υποθέσεων, κύριε Υπουργέ, ο ισχυρισμός σας ότι και στο παρελθόν γίνονταν τέτοιες ρυθμίσεις δεν μπορεί να αποτελεί πολιτικό άλλοθι. 
      Επιτέλους θα πρέπει να αλλάξει αυτή η διαδικασία και αν θέλετε να δεσμευθούμε όλοι, όλες οι πολιτικές δυνάμεις. Μπορεί αυτή η ρύθμιση να εξυπηρετεί κάποιους φορολογούμενους πολίτες οι οποίοι για τον άλφα ή βήτα λόγο δεν μπόρεσαν να ανταποκριθούν στις φορολογικές τους υποχρεώσεις, αλλά αυτό δεν μπορεί να αποτελεί πάγια τακτική. 
     Είναι πραγματικά φορολογικός αναχρονισμός, είναι οπισθοδρόμηση και κυρίως επιβραβεύεται ο κακοπληρωτής και ο φοροφυγάς και θεωρούμε ότι είναι κορόιδο ο νόμιμος και έντιμος φορολογούμενος πολίτης. Νομίζω ότι και σε αυτό το σημείο θα πρέπει να μπει μία τελεία. Τελεία και παύλα! 
     Όσον αφορά το άρθρο για τις Δ.Ε.Κ.Ο., νομίζω ότι μετά την τροπολογία σας έρχεστε σήμερα και με αυτό το άρθρο πραγματικά αποτελειώνετε τα θέματα που αφορούν τις Δ.Ε.Κ.Ο., δηλαδή πλήρης έλεγχος, όσον αφορά τις προσλήψεις τόσο σε μόνιμο όσο και σε έκτακτο προσωπικό για τις Δ.Ε.Κ.Ο..
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σας παρακαλώ, κύριε Πρόεδρε, δύο λεπτά.
     Παράλληλα, για τα τέλη κυκλοφορίας –και γι’ αυτό καταθέσαμε την αντίθεσή μας– θεωρούμε ότι είναι πέρα για πέρα άδικο να επιβάλλετε 20% αύξηση συνολικά σε όλα τα ιδιωτικά αυτοκίνητα, χωρίς να λαμβάνετε υπ’ όψιν σας τον κυβισμό.
     Όσον αφορά το άρθρο 35, σε αυτό και παρά τη νομοτεχνική βελτίωση που καταθέσατε, εδώ, κύριε Υπουργέ –βέβαια δεν είναι της αρμοδιότητάς σας, αλλά- επαναφέρατε τη λίστα φαρμάκων, αυτή που πραγματικά με ζητωκραυγές καταργήσατε τα προηγούμενα χρόνια. Καταργείτε τη λιανική τιμή και φέρνετε την τιμή αναφοράς. 
     Παράλληλα, πριν από περίπου δύο χρόνια, το 2006, η Υπουργός Κοινωνικής Ασφάλισης με το ν. 3457 καθιέρωσε ότι αυτό το 3% θα εισπραχθεί από τις φαρμακοβιομηχανίες και μάλιστα είχε γίνει και μία αναλογιστική μελέτη, η οποία έδειχνε για κάθε φαρμακοβιομηχανία τα ποσά που πρέπει να δώσει στο ελληνικό δημόσιο και συνολικά κάθε χρόνο φτάνουν περίπου τα 150.000.000 ευρώ. 
     Λόγω αδυναμίας της Κυβέρνησης και του ελληνικού δημοσίου να εισπράξει αυτά τα ποσά, μεταθέτετε αυτή τη διαδικασία στα φαρμακεία, δηλαδή αυτοί να εισπράξουν από τις φαρμακοβιομηχανίες. Παράλληλα, τα προηγούμενα χρόνια χαρίστηκαν αυτά τα ποσά, τα περίπου 150.000.000 ευρώ κάθε χρόνο, σε αυτές τις φαρμακοβιομηχανίες. 
     Κύριε Υπουργέ, από τη μία μεριά θέλουμε να πατάξουμε τη φοροδιαφυγή, από τη μία πλευρά θέλουμε να εγκαταστήσουμε ένα κλίμα φορολογικής δικαιοσύνης στη χώρα μας και από την άλλη πλευρά, όταν ο φορολογούμενος πολίτης βλέπει τέτοιες αδικίες, τέτοιες συμπεριφορές, δεν μπορούμε να ισχυριστούμε ότι θέλουμε να εμπεδώσουμε τη φορολογική δικαιοσύνη στη χώρα μας. 
     Πώς είναι δυνατόν δηλαδή να χαρίζετε αυτά τα χρήματα σε μεγάλες φαρμακοβιομηχανίες –οι οποίες δεν είναι και πολλές στη χώρα μας- και να ζητάτε αυτή η επιβάρυνση να γίνεται από τα φαρμακεία; Εσείς δεν μπορέσατε να πάρετε αυτά τα χρήματα. Θα τα πάρουν οι φαρμακοποιοί;
     Νομίζω ότι αυτή η ρύθμιση που κάνατε και παρά τη βελτίωση που φέρατε και παρά τη δέσμευση που λέτε ότι με υπουργική απόφαση θα ορίζεται πως δεν θα επιβαρύνονται οι ασφαλισμένοι και τα φαρμακεία, είναι πέρα για πέρα άδικη. 
     Κύριοι συνάδελφοι, όσες νομοθετικές πρωτοβουλίες και αν φέρει η Κυβέρνηση, όση καλή διάθεση και αν δείξει ότι πραγματικά στόχο έχει να μειώσει τη φοροδιαφυγή –όχι να την πατάξει, γιατί αυτό δεν μπορεί να συμβεί- όταν σήμερα αυτό το χρονικό διάστημα συμβαίνουν τέτοια πράγματα στο δημόσιο βίο, όπως αυτό το γεγονός με τη Μονή Βατοπεδίου, θέλω να ξέρετε ότι ο Έλληνας πολίτης, η ελληνική κοινωνία δημιουργεί μια γνώμη και θέτει τα ακόλουθα ερωτήματα: «Πάλι σκάνδαλα»; «Πάλι τα παίρνουν»; «Πάλι κάποιοι πολιτικοί κλέβουν»;
     Όσες νομοθετικές πρωτοβουλίες και αν φέρετε, κύριε Υπουργέ, όταν υπάρχει αυτή η απαξίωση του πολιτικού συστήματος, όταν υπάρχει αυτή η απαξίωση από την κοινωνία προς το πολιτικό σύστημα, δεν μπορούν να υπάρχουν συνετοί φορολογούμενοι πολίτες. Αυτό θα πρέπει πραγματικά να σας απασχολήσει πάρα πολύ.
     Συμπληρώνεται περίπου ένας χρόνος –στις 16 Σεπτεμβρίου- από τότε που η Κυβέρνηση της Νέας Δημοκρατίας κέρδισε τις εκλογές. 
      Θεωρώ ότι σήμερα η Κυβέρνηση της Νέας Δημοκρατίας βρίσκεται σε πάρα πολύ δύσκολη θέση. Το 2008 ήταν ένας δύσκολος χρόνος. Δεν κλείνει ο προϋπολογισμός και υπάρχουν αντικειμενικές δυσκολίες. Όμως αυτό που πρέπει να ξέρουμε είναι ότι δυστυχώς, το 2009 θα είναι ακόμα δυσκολότερο. Ευτυχώς, βέβαια, για εμάς και για τον ελληνικό λαό, έχω την εντύπωση, κύριε Υπουργέ, ότι θα συντάξετε έναν προϋπολογισμό τον οποίο, μάλλον, θα εκτελέσουμε εμείς. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτμερίδη. 
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Καραθανασόπουλος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε. 
      Για ένα πράγμα δεν μπορεί να κατηγορήσει κάποιος την Κυβέρνηση και την πολιτική της και αυτό είναι η ιδιαίτερη συνέπεια και ευλάβεια με την οποία συνεχίζει και εφαρμόζει την πολιτική της και τις προεκλογικές δεσμεύσεις. Έτσι, λοιπόν, το συγκεκριμένο τμήμα του νομοσχεδίου, το οποίο συζητάμε και το οποίο αναφέρεται στη φορολογική πολιτική, βεβαίως δεν πρέπει να το δούμε ξεκομμένο από τις προηγούμενες φορολογικές ρυθμίσεις και μέτρα τα οποία πήρε η Κυβέρνηση, αλλά συνολικά από τη διαχρονική πορεία της φορολογικής πολιτικής στον τόπο μας. 
      Έτσι λοιπόν και με τις συγκεκριμένες διατάξεις που συμπεριλαμβάνει το συγκεκριμένο νομοσχέδιο, δεν θα μπορούσε να γίνει διαφορετικό, από τη στιγμή που η φορολογική πολιτική αποτελεί ένα χρήσιμο εργαλείο για να υλοποιηθούν οι στόχοι της Κυβέρνησης. Και βεβαίως, διακηρυγμένοι διαχρονικοί στόχοι της Κυβέρνησης είναι η υλοποίηση των αναγκών του κεφαλαίου. 
      Έτσι, λοιπόν, με τα συγκεκριμένα άρθρα του νομοσχεδίου που αναφέρονται στη φορολογική πολιτική, ενισχύει τη δράση του κεφαλαίου και της πλουτοκρατίας από τη μία μεριά και από την άλλη μεριά, φορτώνει τα βάρη των φορολογικών εσόδων στους εργαζόμενους, στους αυτοαπασχολούμενους και στους συνταξιούχους. Έτσι, λοιπόν, ακολουθεί διαχρονικά και με συνέπεια την «πεπατημένη» της φορολογικής πολιτικής που έχει ακολουθηθεί τις τελευταίες δεκαετίες στη χώρα μας. 
      Ας δούμε, λοιπόν, κάπως πιο αναλυτικά αυτά τα αντιλαϊκά μέτρα. 
      Με το άρθρο 14, προχωρεί στο όνομα της φορολογικής δικαιοσύνης και της αντιμετώπισης της φοροδιαφυγής στην κατάργηση του αφορολόγητου ποσού των 10.500 ευρώ για τους αυτοαπασχολούμενους, τους ελεύθερους επαγγελματίες, τους εμπόρους, άρα και για τους εργαζόμενους –ουσιαστικά, για τους μισθωτούς εργαζόμενους- οι οποίοι δεν θα εντάσσονται με τα δελτία παροχής υπηρεσιών στις εργασιακές σχέσεις εξαρτημένης εργασίας. 
      Και ουσιαστικά, στο όνομα της αντιμετώπισης της φοροδιαφυγής οδηγεί σε μία εισπρακτική επιδρομή απέναντι σ’ αυτά τα στρώματα τα οποία πλήττονται από τη συνολικότερη πολιτική. Οι αυτοαπασχολούμενοι, οι μικρές επιχειρήσεις, οι επαγγελματίες αντιμετωπίζουν τον κίνδυνο της χρεοκοπίας και από τον τεράστιο ανταγωνισμό τον οποίο δέχονται από τις πολυεθνικές, από τις μεγάλες επιχειρήσεις και από την χρηματοπιστωτική πολιτική των τραπεζών, αλλά και συνολικότερα από ένα νομοθετικό πλαίσιο, το οποίο έχει δημιουργηθεί και το οποίο οδηγεί στη συγκέντρωση της αγοράς σε όλο και λιγότερα χέρια. Και βεβαίως, προς όφελος του μεγάλου κεφαλαίου, των μεγάλων επιχειρήσεων, τους βγάζετε απ’ έξω. Άρα, αυτή η επίθεση η οποία γίνεται με το συγκεκριμένο νομοσχέδιο θα επιταχύνει αυτήν τη διαδικασία. Βεβαίως, ταυτόχρονα νομιμοποιείτε, διευρύνετε την άτυπη μορφή εργασίας, το νέο «εργασιακό μεσαίωνα» των δελτίων παροχής υπηρεσιών. 
      Και βεβαίως, δεν μπορούμε να μιλάμε ούτε για φορολογική δικαιοσύνη, αλλά ούτε και για πάταξη της φοροδιαφυγής, από την άποψη ότι υπάρχουν τεράστια τμήμα και του κεφαλαίου, τα οποία παραμένουν αφορολόγητα στον τόπο. Είπαμε και πριν για το εφοπλιστικό κεφάλαιο. 
      Άρα, αν θέλατε δικαιοσύνη, όπως εσείς την εννοείτε, τουλάχιστον θα έπρεπε να πάρετε κάποια μέτρα και γι’ αυτούς. Αντίθετα, όμως, συνεχώς τους επιβραβεύετε με διάφορους τρόπους. 
      Και βεβαίως, δεν πρόκειται να αντιμετωπιστεί η φοροδιαφυγή, αλλά θα διευρυνθεί ακόμα περισσότερο, από τη στιγμή που αξιοποιείτε και εσείς το εργαλείο της περαίωσης των εκκρεμών φορολογικών υποθέσεων. 
      Ταυτόχρονα, αποτελεί δώρο-άδωρο η μείωση του ενδιάμεσου φορολογικού συντελεστή για τα φυσικά πρόσωπα από το 25% στο 20% σταδιακά, από τη στιγμή που δεν υπάρχει τιμαριθμοποίηση της φορολογικής κλίμακας. 
      Και βεβαίως με τα άρθρα 23 και 27 –είναι τα άρθρα που αναφέρονται στην περαίωση- δημιουργείτε το κατάλληλο περιβάλλον για να αναπτυχθεί ακόμα περισσότερο η φοροδιαφυγή. Επίσης, με το άρθρο 31 επιτίθεστε συνολικά ενάντια στους εργαζόμενους, στους συνταξιούχους, στη λαϊκή οικογένεια μέσα από την αύξηση των τελών κυκλοφορίας κατά 20%. 
    Και προωθείτε αυτήν την αύξηση των τελών κυκλοφορίας συνεπείς στην κατεύθυνση να αξιοποιηθούν οι επιπλέον πόροι ως «πανωπροίκι» για να χρηματοδοτηθεί η αντιλαϊκή μεταρρύθμιση του «ΚΑΠΟΔΙΣΤΡΙΑ» 2. 
    Από την άλλη μεριά έχουμε νέα προνόμια για τους κεφαλαιοκράτες, νέα προνόμια για το μεγάλο κεφάλαιο, όπως είναι το άρθρο 19 με την σταδιακή μείωση του φορολογικού συντελεστή των νομικών προσώπων από 25% στα 20%, καθώς επίσης και με το άρθρο 28 για την ρύθμιση των ληξιπρόθεσμων οφειλών. Αυτοί που χρωστάνε τα περισσότερα θα είναι οι πιο ευνοημένοι από μία τέτοια διαδικασία  και μάλιστα θα αποδειχθεί άλλοθι για να μην εξοφλήσουν, αλλά να παρατείνουν στο διηνεκές την εξόφληση των χρεών τους. 
    Για τα υπόλοιπα ζητήματα για τα οποία η Κυβέρνηση υπερηφανεύεται, δηλαδή για τα άρθρα 16, 17, τα κέρδη από τις πωλήσεις των μετοχών τη φορολογία των stock options, αλλά και την φορολογία των μερισμάτων, είναι μία προσπάθεια να «χρυσωθεί το χάπι» της αντιλαϊκής πολιτικής. Αποτελεί ένα πρόσχημα για την αποδοχή της αντιλαϊκής φορολογικής σας πολιτικής, από την άποψη ότι είναι αναποτελεσματικά τα εργαλεία  αυτά. Το ξέρετε πάρα πολύ καλά ότι δεν μπορεί να αντιμετωπιστεί, γιατί υπάρχουν τρόποι να αποκρυφτούν τα έσοδα από αυτές τις διαδικασίες μέσα από την δράση των εξωχώριων εταιρειών ή και άλλων τρόπων. Καθώς επίσης είναι αναποτελεσματικό από την στιγμή που είναι ανώνυμες οι μετοχές άρα είναι πολύ δύσκολο να γίνει γνωστό σε ποια χέρια βρίσκονται. Έτσι λοιπόν, η διατήρηση της αυτοτελούς φορολογικής επιβάρυνσης των όποιων εσόδων θα υπάρχει και πάλι  αποτελεί ένα πρόσχημα από την στιγμή που δεν εντάσσονται στην συνολική κλίμακα εισοδήματος των συγκεκριμένων κατηγοριών. 
    Άρα, λοιπόν, φαίνεται και με αυτά τα οποία αναφέρθηκαν, ο χαρακτήρας της φορολογικής πολιτικής και όποιες τροποποιήσεις κάνετε δεν ανατρέπουν αυτόν τον χαρακτήρα. 
    Συμπερασματικά λοιπόν, κατά την γνώμη του Κομμουνιστικού Κόμματος Ελλάδας, αλλά και από την συζήτηση η οποία διεξήχθη αυτές τις μέρες εδώ και ήταν ιδιαίτερα αποκαλυπτική, τα μέτρα που εφαρμόζει η Κυβέρνηση αποτελούν μονόδρομο αντιλαϊκού χαρακτήρα. Αυτός ο μονόδρομος δεν μπορεί να διορθωθεί. Άλλωστε, είναι σαφέστατη η δέσμευση που έχει αναλάβει για την υλοποίηση των Ευρωενωσιακής πολιτικής που μιλάει για απάλειψη των βαρών από τα νομικά πρόσωπα και μεταφορά τους στην κατανάλωση, δηλαδή στους έμμεσους φόρους. 
    Αποτελεί αυταπάτη το οποιοδήποτε άλλο μήνυμα διαχείρισης. Δεν χρειαζόταν βεβαίως και η συζήτηση αυτή για να αποδειχθεί το μεγάλο όχι έλλειμμα του ΠΑ.ΣΟ.Κ., αλλά η συμμετοχή και η συνενοχή του σ’ αυτήν τη διαδικασία. Οι προτάσεις οι οποίες κάνει απαλλάσσουν το κεφάλαιο. Μιλάει για ακόμα μεγαλύτερη μείωση των φορολογικών βαρών των αδιανέμητων κερδών, απενοχοποιεί δηλαδή την κερδοφορία του κεφαλαίου. Αλλά ταυτόχρονα, «εν τη ρύμη των λόγων» λένε και αλήθειες, όπως ήταν η αναφορά της κ. Κατσέλη για την οποία έχει αναφερθεί, άσχετα αν προσπάθησε να μπαλωθεί. 
    Αυτό όμως που μας κάνει πραγματική εντύπωση είναι ότι δεν προλαβαίνουμε να παρακολουθήσουμε τις «οβιδιακές μεταμορφώσεις» του ΣΥ.ΡΙΖ.Α.. «Τραμπαλίζεται» καθημερινά μεταξύ του νεοφιλελευθερισμού και κεΐνσιανισμού. Εξωραΐζει την πολιτική της Ευρωπαϊκής Ένωσης. Είναι φανερό. Μόνο, μέσα απ’ αυτούς τους δέκα άξονες τους οποίους παρουσίασε ο κ. Αλαβάνος για την φορολογική πολιτική δεν βρέθηκε ούτε καν ένας άξονας να αναφερθεί στο πως σκέφτεται ο ΣΥ.ΡΙΖ.Α. να αντιμετωπίσει την φορολογία του κεφαλαίου και των κερδών. Δεν υπάρχει σε κανέναν από τους δέκα άξονες. Αφήνει δηλαδή, στο απυρόβλητο την κερδοφορία του κεφαλαίου.
    Δεύτερον ζήτημα. Καλλιεργεί την λογική της αύξηση των φορολογικών εσόδων μέσα από την αξιοποίηση της δημόσιας επιχειρηματικότητας. Δηλαδή, την κερδοφορία των δημοσίων επιχειρήσεων, μία κερδοφορία η οποία προέρχεται αποκλειστικά από την εκμετάλλευση των εργαζομένων και της λαϊκής οικογένειας. Να τα παίρνουμε, δηλαδή, από τους εργαζομένους και τη λαϊκή οικογένεια με άλλο τρόπο, μέσα από τα κέρδη των δημόσιων επιχειρήσεων και όχι μέσα από την φορολογία. «Επιλέξτε, λέει ο ΣΥ.ΡΙΖ.Α. στους εργαζόμενους, με ποιον τρόπο θέλετε να σας τα πάρουμε».
    Τρίτο ζήτημα. Καλλιεργεί την ευρωενωσιακή λογική. Οι πράσινοι φόροι στην βάση του «ο ρυπαίνων πληρώνει». Μία αντιδραστική λογική. Η ρύπανση θα συνεχίσει. Αλλά και αυτοί οι «πράσινοι» φόροι θα μετακινηθούν στους καταναλωτές. Αυτοί θα κληθούν να τους πληρώσουν. Και βεβαίως, πιστός σε νεοφιλελεύθερες αντιλήψεις και απόψεις καλλιεργεί και προβάλλει προτάσεις εξόχων προσωπικοτήτων των μονεταριστών, όπως ήταν ο Φρίντμαν, για το ελάχιστο εγγυημένο εισόδημα ή όπως είναι σήμερα ο Τόμπιν, με τον συγκεκριμένο φόρο του Τόμπιν. 
      Έτσι λοιπόν φαίνεται πολύ καθαρά ότι προτάσεις μπορούν να υπάρξουν, αρκεί να βγουν από τον αντιλαϊκό μονόδρομο της ανταγωνιστικότητας και της ευρωενωσιακής πολιτικής. Είναι προτάσεις που κατέθεσε το Κ.Κ.Ε., βγαίνουν έξω από αυτήν τη λογική, πραγματικά αποτελούν απάντηση σήμερα στις ανάγκες των εργαζόμενων και της πλατιάς λαϊκής οικογένειας. Οποιαδήποτε άλλα μίγματα διαχείρισης αυτής της πολιτικής είναι αδιέξοδα για το λαό, γιατί είναι αντιλαϊκή η όποια μορφή διαχείρισης του συστήματος αυτού και έχει αποδειχθεί διαχρονικά και στη χώρα μας, αλλά και σε επίπεδο Ευρωπαϊκής Ένωσης, αλλά και συνολικότερα καπιταλιστικής οικονομίας.
      Είναι φανερό, βεβαίως, ότι καταψηφίζουμε όλα τα άρθρα που προβάλλει και το Γ΄ και το Δ΄ Κεφάλαιο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραθανασόπουλο.
      Το λόγο έχει ο ειδικός αγορητής του ΣΥ.ΡΙΖ.Α. κ. Παναγιώτης Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι από τη συζήτηση των ημερών αυτών, μέσα σ’ αυτήν την Αίθουσα, αλλά κυρίως από τις συζητήσεις που έχουν αναπτυχθεί εκτός Αιθούσης, έχει αναδειχθεί μία πελώρια και μεγάλη ανάγκη που έχει ο τόπος, να αλλάξουμε πορεία, να εφαρμόσουμε ένα νέο προοδευτικό σωστό πλαίσιο οικονομικής πολιτικής, με σοσιαλιστικό ορίζοντα και σοσιαλιστική κατεύθυνση. Και στο πλαίσιο αυτό, βεβαίως, της ευρύτερης αλλαγής της οικονομικής πολιτικής, χρειάζεται μία ριζοσπαστική προοδευτική φορολογική μεταρρύθμιση, μία ριζοσπαστική φορολογική μεταρρύθμιση η οποία θα προωθήσει κυρίως την ανάπτυξη και την κοινωνική δικαιοσύνη στη χώρα μας.
      Αυτό σημαίνει, βεβαίως, ότι πρέπει να φύγουμε από όλες τις λογικές που εφαρμόστηκαν τις προηγούμενες δεκαετίες και που κλιμακώνει, δυστυχώς, με τραγικό τρόπο αυτό το νομοσχέδιο. Πρέπει να πάμε σε αλλαγές οι οποίες θα προβλέπουν την ουσιαστική φορολόγηση του μεγάλου πλούτου, των μεγάλων κερδών, των μεγάλων ακίνητων περιουσιών, των μεγάλων κινητών περιουσιών, των κληρονομιών πάνω στις μεγάλες ακίνητες περιουσίες και τις μεγάλες κινητές περιουσίες. Όλα αυτά περίπου οδηγούνται σε μία μεγάλη φορολογική ασυλία στη χώρα μας.
      Χρειάζεται, επίσης, να αυξηθεί το αφορολόγητο στους εργαζόμενους, μισθωτούς και συνταξιούχους, αλλά και μικροεπιχειρήσεις και μικροεπαγγελματίες. Χρειάζεται να υπάρξει μία νέα προοδευτική -πραγματικά προοδευτική- φορολογική κλίμακα, η οποία θα τιμαριθμοποιείται, η οποία πραγματικά ανακουφίζει τους οικονομικά αδύνατους και ασφαλώς, θα επιβαρύνει τους έχοντες και κατέχοντες. Και κυρίως, μία ριζοσπαστική φορολογική μεταρρύθμιση πρέπει να στηριχτεί σε ένα αξιόπιστο, σύγχρονο, έντιμο και αποτελεσματικό φορολογικό μηχανισμό για την καταπολέμηση της εκτεταμένης φοροδιαφυγής, μία φοροδιαφυγή την οποία υποτίθεται ότι όλες οι κυβερνήσεις θέλουν να καταπολεμήσουν. Δυστυχώς όμως στην πράξη συμβιβάζονται με απέραντα συμφέροντα, μεγάλα και μικρά, που συνδέονται με τη φοροδιαφυγή. Υποκύπτουν και στο τέλος, έρχονται να κάνουν γενικευμένα εισπρακτικά μέτρα προκειμένου να μπαλώσουν μαύρες τρύπες στο όνομα -τάχα- της πάταξης της φοροδιαφυγής που, κατά τα άλλα και με τις συγκεκριμένες διατάξεις του νομοσχεδίου, την καλύπτουν, την ενισχύουν, την ενθαρρύνουν και της κλείνουν το μάτι, ότι και αύριο, όπως και σήμερα, αυτοί οι οποίοι φοροαποφεύγουν, φοροδιαφεύγουν ή, εν πάση περιπτώσει, δεν θέλουν να συμπεριφέρονται σωστά απέναντι στις φορολογικές αρχές, θα βρουν αποκούμπι από την εκάστοτε κυβέρνηση με νέες ρυθμίσεις, οι οποίες θα τους διευκολύνουν σε βάρος όσων είναι έντιμοι φορολογούμενοι.
      Αυτό είναι το πλαίσιο σήμερα που είναι απόλυτα αναγκαίο, αν θέλουμε να προχωρήσουμε σε μία νέα κατεύθυνση τη χώρα. Βεβαίως, η Κυβέρνηση, ακολουθώντας την πολιτική των προηγούμενων κυβερνήσεων και χειροτερεύοντάς την στο έπακρο, έρχεται να μας φέρει αυτό το νομοσχέδιο, το οποίο κατά τραγικό τρόπο χειροτερεύει ακόμα περισσότερο συνολικά το φορολογικό σύστημα.
      Δεν θα αναφερθώ ξανά στην επιβάρυνση που έχουν οι μισθωτοί και οι συνταξιούχοι. Αλλά θέλω να σημειώσω ότι απεγνωσμένα η Κυβέρνηση μετά από τις εντάσεις, τις διαμαρτυρίες, προσπαθεί να κάνει κάποιες υποτιθέμενες οριακές βελτιώσεις στα συγκεκριμένα άρθρα τα οποία μας έφερε, οι οποίες όμως δεν απαντούν στο καίριο πρόβλημα. Τα προβλήματα δηλαδή που οξύνει με τις διατάξεις του αυτό το νομοσχέδιο και τα οποία δεν τα αποσύρει αλλά αντίθετα επιμένει. 
      Δεν κάνατε καμμία αλλαγή στην κατεύθυνσή σας να πάτε σε κατάργηση του αφορολόγητου ορίου για τις μικρές ατομικές επιχειρήσεις, τους επιτηδευματίες και τους επαγγελματίες. Πάτε να ψηφίσετε αυτή τη γενικευμένη γραμμή, η οποία οδηγεί στην εξουθένωση πολύ μεγάλων τμημάτων των επαγγελματιών, των μικρών επιχειρήσεων και των επιτηδευματιών, με όλες τις συνέπειες που έχει αυτό και για την ανάπτυξη και για την απασχόληση, αλλά θα έλεγα και για την περαιτέρω πορεία του οικονομικού μοντέλου της χώρας, αφού διευκολύνει την περαιτέρω συγκέντρωση των αγορών σε λίγα επιχειρηματικά χέρια και κυρίως πολυεθνικά.
      Κάνατε μία αλλαγή στο θέμα της κατάργησης του αφορολόγητου όσον αφορά αυτούς που δουλεύουν με το βάρβαρο, ταπεινωτικό καθεστώς των δελτίων παροχής υπηρεσιών, τα οποία υποκρύπτουν στη συντριπτική τους πλειοψηφία όχι ελεύθερο επάγγελμα, αλλά μισθωτή εργασία. Κάνατε μία προσπάθεια υποτίθεται να βελτιώσετε τα πράγματα. Δεν βελτιώνονται, όμως, τα πράγματα επί της ουσίας τους, με αυτήν την αλλαγή την οποία επιχειρήσατε. Διότι, πρώτον, δεν καλύπτονται όσοι έχουν δελτία παροχής υπηρεσιών και είναι δεκάδες χιλιάδες και αυξάνονται διαρκώς και είναι πάνω από τριάντα ετών. Ειδικότερα δεν καλύπτονται αυτοί που πάνε να συμπληρώσουν μία σύνταξη τα τελευταία χρόνια της ζωής τους με δελτία παροχής υπηρεσιών, διότι έχουν πέσει στην ανεργία ή και στη μακροχρόνια ανεργία. Δεύτερον, δεν καλύπτετε όσους είναι κάτω από τριάντα χρονών και δουλεύουν πάνω από έξι χρόνια κάτω από αυτό το καθεστώς. Τρίτον, αν διακόψει ένας νέος το δελτίο παροχής υπηρεσιών μέσα στον ένα χρόνο, στα δύο χρόνια και κάνει επανέναρξη της παροχής υπηρεσιών, δηλαδή επανέναρξη επαγγέλματος, δεν καλύπτεται από τη διάταξη την οποία φέρατε, πράγμα που είναι πάρα πολύ σύνηθες στην αγορά εργασίας. 
      Μιλάτε για πρώτη φορά για έναρξη επαγγέλματος για έξι χρόνια. Επομένως, η βελτίωσή σας δεν αντιμετωπίζει καθόλου το ουσιαστικό και πελώριο θέμα μιας βαρβαρότητας που υπάρχει στην ελληνική κοινωνία σε βάρος της γενιάς που την έχουμε ονομάσει «γενιά των 700 ευρώ». Κατά βάση είναι «γενιά των 400 ευρώ», «των 500 ευρώ», «των 600 ευρώ». Πολλές φορές είναι 200 ευρώ από τον ένα εργοδότη, 300 ευρώ από τον άλλο εργοδότη. Όλους αυτούς στη μεγάλη πλειοψηφία τους τους αφήνετε απροστάτευτους απέναντι σε ένα σύγχρονο δουλεμπόριο που γίνεται και έρχεστε από πάνω να τους πείτε ότι τους καταργείτε και το αφορολόγητο.
      Όσον αφορά τις διατάξεις για τη φορολογία στα μερίσματα, στην υπεραξία, τα stock option, γνωρίζετε πολύ καλά ότι εδώ και πάρα πολλά χρόνια είμαστε μία πολιτική δύναμη, η οποία έχει αναδείξει αυτά τα θέματα και έχει υπογραμμίσει την ανάγκη φορολογίας και των μερισμάτων και των υπεραξιών και των stock option, βεβαίως όμως υπογραμμίζοντας όσον αφορά το τελευταίο, ότι αυτό το καθεστώς των stock option, το οποίο έχει νομιμοποιηθεί και γενικεύεται, είναι απαράδεκτο και πρέπει να καταργηθεί. 
      Αλλά και ο τρόπος που κάνετε τη φορολογία στα μερίσματα, στις υπεραξίες, σας εξηγήσαμε αναλυτικά ότι δεν είναι ουσιαστικός και αποτελεσματικός.
Διότι στα μερίσματα φόρο δεν θα πληρώσουν οι θυγατρικές των πολυεθνικών εταιρειών που βρίσκονται στην Ελλάδα και επομένως θα επωφελούνται έναντι των υπολοίπων εταιρειών. Από αυτήν την άποψη έπρεπε να καλύψετε αυτό το θέμα.
      Φόρο για την υπεραξία δεν θα πληρώσουν τα ξένα κερδοσκοπικά κεφάλαια Λουξεμβούργου, Κύπρου κ.λπ. και άλλων χωρών, αυτοί που αντλούν κέρδη από το Ελληνικό Χρηματιστήριο με αγοραπωλησίες μέσω των πλατφορμών των επενδυτικών τραπεζών. Επομένως, κατά κύριο λόγο και ο φόρος υπεραξίας, ο οποίος έπρεπε να γενικευθεί και να είναι ουσιαστικός και να πιάνει όλους, κυρίως θα αφορά τη «μαρίδα» των μικρομετόχων, η οποία ίσως και εξαφανιστεί από το Ελληνικό Χρηματιστήριο, για να παίζουν τα «βουβάλια» των ξένων κερδοσκοπικών κεφαλαίων, που κάνουν το μεγάλο τζίρο, 67% και πάνω, των αγοραπωλησιών του Χρηματιστηρίου.
      Άρα, και τα μέτρα αυτά  που υποτίθεται, θέλουν να φορολογήσουν το κεφάλαιο είναι άκρως αναποτελεσματικά και μέσα στο πλαίσιο της γενικότερης αντίληψής σας και στο πλαίσιο των απαράδεκτων καταστάσεων που υπάρχουν στην Ευρωπαϊκή Ένωση, αλλά και σε παγκόσμιο πλαίσιο, δεν θα αποφέρουν ουσιαστικά αποτελέσματα. Αυτό βεβαίως είναι και το άλλοθι –αυτό είναι σαφές, το έχουμε πει από την πρώτη στιγμή- για να πάτε σε μία λογική περαιτέρω μείωσης του φορολογικού συντελεστή για τα κέρδη των επιχειρήσεων από το 25% στο 20% με ορίζοντα το 2014 κι έτσι οδηγούμαστε σταδιακά στο όραμα του κεφαλαίου –κι  έχετε αρχίσει να το κάνετε πράξη, σε συνέχεια των κυβερνήσεων φυσικά του ΠΑ.ΣΟ.Κ.- υπερκέρδη, χωρίς άμεση φορολογία. Αυτές όμως οι λογικές οδηγούν στον κοινωνικό και εργασιακό μεσαίωνα, δεν οδηγούν στην ανάπτυξη, αλλά σε υπερκέρδη τα οποία μεταφράζονται σε οτιδήποτε άλλο πέραν των επενδύσεων οι οποίες αντιμετωπίζουν και μεγάλο πρόβλημα στη χώρα μας.
      Πέραν αυτών, θα ήθελα να υπογραμμίσω αυτή τη διάταξη που φέρατε για τα φάρμακα. Είναι απαράδεκτα πράγματα. Εισάγετε διατάξεις που είναι αυτούσιες, σχεδόν ένα ολόκληρο νομοσχέδιο, συντομεύετε έννοιες, όπως «θεραπευτικά πρωτόκολλα, θεραπευτικές ομάδες», χωρίς καν να τα ορίζετε μέσα στο νομοσχέδιο τι είναι. Είναι  θέματα τα οποία χρήζουν ευρύτερης συζήτησης και διαλόγου, συμμετοχής της κοινωνίας να ακούσουμε πράγματα, να δούμε τι γίνεται και πάτε «άρον-άρον» να τα συμπιέσετε σε ένα άρθρο, να το φέρετε από το «παράθυρο» μόνο και μόνο για να διαμορφώσετε ένα νέο πλαίσιο, το οποίο πανηγυρίζει, απ’ ό,τι αντιλαμβάνομαι το ΠΑ.ΣΟ.Κ,. ότι επαναφέρει τη λίστα φαρμάκων, ενώ αυτό που επαναφέρει είναι το καθεστώς όπου ο ασφαλισμένος θα επιβαρύνεται όλο και περισσότερο με την ιατροφαρμακευτική του περίθαλψη, τη στιγμή που πληρώνει γι’ αυτά και έπρεπε να έχει δωρεάν περίθαλψη. 
      Πέραν αυτού,  λέτε τώρα –και αυτό είναι το απαράδεκτο, είναι ντροπή να το κάνετε- ότι «καταργούμε το 4% του τζίρου που έπρεπε να αποδίδουν οι φαρμακοβιομηχανίες -ποτέ δεν το απέδωσαν, ποτέ δεν εφαρμόσατε το νόμο- και  θα το εισπράττουμε ως 3% από τους φαρμακοποιούς και οι φαρμακοποιοί θα τρέχουν να το εισπράττουν ύστερα από τις φαρμακοβιομηχανίες, τις εταιρείες, τις φαρμακαποθήκες κ.λπ. Ένα ολόκληρο κράτος δεν μπορεί να  εισπράξει το 4% από τους φαρμακοβιομήχανους ως τζίρο -εκτός αν δεν θέλετε να το εισπράξετε και είναι ανομολόγητο αυτό που γίνεται- και θα βάλετε το φαρμακοποιό να το εισπράξει! Μήπως έτσι, πέραν της ταλαιπωρίας του φαρμακοποιού, θέλετε να απαλλάξετε και τις φαρμακοβιομηχανίες από μία ουσιαστική υποχρέωσή τους; Αυτό είναι απαράδεκτο, να το αποσύρετε, διότι θα δημιουργήσει τεράστια προβλήματα. Τα φαρμακεία είναι παντού κλειστά και δεν νομίζω ότι πρόκειται να ανοίξουν ποτέ, αν τους κάνετε εισπρακτικούς μηχανισμούς, για να τρέχουν μαζί με τους φαρμακοβιομήχανους αν θα πάρουν το 3%.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε.
      ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω μ' αυτό, κύριε Πρόεδρε. 
      Βεβαίως, έχετε και διατάξεις που διαλύουν τον ευρύτερο δημόσιο τομέα καταργώντας κάθε ιεραρχία και βάζοντας διευθυντές με προσλήψεις από την αγορά.
Καταργείτε τις όποιες ρήτρες εγγυήσεων υπήρχαν για τον ορισμό Προέδρου και Διευθύνοντα Συμβούλου στον ευρύτερο δημόσιο τομέα, που γίνονται τώρα με διαδικασίες εξπρές. Αυτό που είναι τρομακτικό -όταν μας λέτε ότι θέλετε να κάνετε και δημοσιονομική εξυγίανση- είναι ότι εξουσιοδοτείτε τον Υπουργό Οικονομίας και Οικονομικών να αποφασίζει για εγγυήσεις δανείων στον ευρύτερο δημόσιο τομέα χωρίς τις δεσμεύσεις και τις ρήτρες του αντίστοιχου νόμου οι οποίες ήταν περιοριστικές. Αυτά είναι εντελώς απαράδεκτα πράγματα.
	Για όλους αυτούς τους λόγους είναι σαφές ότι καταψηφίζουμε όλα τα σχετικά άρθρα αυτού του κεφαλαίου, όπως κάναμε και με τα προηγούμενα. Είμαστε ριζικά αντίθετοι με αυτό το νομοσχέδιο. Αυτό το νομοσχέδιο δεν θα σταθεί μέσα στην κοινωνία, όπως δεν θα σταθεί και η συνολικότερη πολιτική σας. Θα δημιουργήσει κοινωνικές θύελλες, οι οποίες θα διαμορφώσουν μία άλλη πορεία για τη χώρα μας.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του Λαϊκού Ορθόδοξου Συναγερμού κ. Βορίδης.
	ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, οφείλω να επισημάνω στην έναρξη της τοποθετήσεώς μου στο Τμήμα της Βουλής ότι εισερχόμαστε στην τρίτη μέρα εντατικής συζητήσεως του συγκεκριμένου σχεδίου νόμου και η Κυβέρνηση εξακολουθεί να μην έχει δώσει πειστικές απαντήσεις σε βασικά θέματα. Δεν έχει απαντήσει και δεν έχουν προσκομιστεί στοιχεία –ελπίζω ότι ο κύριος Υπουργός θα έχει την ευγενή καλοσύνη να το κάνει μέχρι το πέρας της συζητήσεως- ώστε να στηρίξει αυτό που είναι το βασικό επιχείρημα της αναγκαιότητος –υποτίθεται- αυτών των μέτρων, που είναι το κόστος της διεθνούς κρίσεως. Δεν έχουμε ακούσει καμμία πραγματική τιμή, τι κόστισε η αύξηση του πετρελαίου ή αν είχε όφελος, όπως ισχυρίζεται η Αντιπολίτευση, εάν έχουν ξεφύγει οι δαπάνες του Προϋπολογισμού, όπως ισχυρίστηκα χθες με συγκεκριμένα στοιχεία, εάν δεν έχουν επιτευχθεί τα προβλεπόμενα έσοδα στον Προϋπολογισμό, όπως ισχυρίστηκα χθες με συγκεκριμένα στοιχεία, τι κόστισε η αύξηση των επιτοκίων προκειμένου να δικαιολογηθεί, αν μπορεί να δικαιολογηθεί –κατά την άποψή μας μέχρι τώρα μένει απολύτως αδικαίωτο- το επιχείρημα της Κυβερνήσεως. 
      Αν το επιχείρημα της Κυβερνήσεως στο σημείο αυτό μένει αδικαίωτο, τότε το γεγονός ότι δεν εισακούει τις φωνές, τα παράπονα και τις διαμαρτυρίες όλων των συλλογικών φορέων που έχουν να κάνουν μ’ αυτό το σχέδιο νόμου μαρτυρά μόνο ένα πράγμα, ότι δεν επιθυμείτε πια να ακούσετε την κοινωνία, ότι είστε κοινωνικά ανάλγητοι, ότι δεν σας ενδιαφέρει απολύτως τίποτα παρά μόνο εισπρακτικά μέτρα προκειμένου να βρείτε διέξοδο από τη δική σας αποτυχία στο επίπεδο της εκτέλεσης του Προϋπολογισμού. 
	Τι να συζητήσουμε για το αφορολόγητο επί των άρθρων, όταν αυτό που είναι η βασική ρύθμιση του σχεδίου νόμου, αυτή η φορολογία του χιλιάρικου, αυτή είναι που δεν έχετε εξηγήσει μέχρι σήμερα. Γιατί την κάνετε; Έρχεστε εδώ και κάνετε «λεονταρισμούς» για το πώς αναλαμβάνετε το πολιτικό κόστος και δεν έχετε δώσει εξήγηση για ποιο λόγο τα κάνετε αυτά και γι’ αυτό δεν μπορείτε να πείσετε την κοινωνία, γιατί δεν της έχετε δώσει μία εξήγηση. Δεν είναι μόνο ότι έχει την ακρίβεια ο πολίτης, δεν είναι μόνο ότι έχει το κακό κράτος, δεν είναι μόνο ότι δεν έχει ανταπόδοση, είναι ότι σ’ αυτήν τη φάση δεν έχετε δώσει εξήγηση και ελέγχεστε και για την εκλογική εξαπάτηση των πολιτών. Γιατί –το τονίζω- έχετε εκλεγεί μ’ ένα πρόγραμμα, με μία ατζέντα μειώσεως των φόρων τους οποίους συστηματικά αυξάνετε και υπερηφανεύεστε κιόλας γι’ αυτό. Άρα, λοιπόν, είναι ξεκάθαρο, πως σ’ ό,τι αφορά το άρθρο 14 που είναι η βασική ρύθμιση εμείς θα σταθούμε απέναντι και μάλιστα κατηγορηματικά. 
      Θα πω δύο κουβέντες, γιατί επίσης επικοινωνιακά εδώ παίζεται το εξής παιχνίδι:
      Εμφανίζετε Βουλευτές σας, κύριε Μανώλη, να διαφωνούν. Έρχεται η μεγαλόψυχη Κυβέρνηση και κάνει δήθεν μικρές τροποποιήσεις, ώστε εν συνεχεία να τη συγχαρούμε και για την κοινωνική της ευαισθησία. Δηλαδή, αφού έχουν καταφορολογήσει και αφού έχουν ρημάξει και οδηγήσει σε αδιέξοδο τον κόσμο, δήθεν κάνουν ρυθμίσεις. Και τι ρυθμίσεις; Η μία αναποτελεσματικότερη από την άλλη, ρυθμίσεις επί ρυθμίσεων. 
      Εγώ είμαι εκείνος που λέει ότι μέσα από το διάλογο στην επιτροπή, αλλά ακόμα και μέσα στην Ολομέλεια, καλό είναι να υπάρχουν βελτιώσεις. Μα, εδώ δεν πρόκειται καν περί βελτιώσεων. Ποια μπορεί να θεωρηθεί βελτίωση; Ότι τους βάζετε το όριο των τριάντα ετών; Γιατί; Στα τριάντα ένα δεν παρέχει κάποιος αυτή τη μορφή υπηρεσίας, δεν παρέχει κάποιος αυτή τη μορφή εργασίας; 
      Και να πω και κάτι; Δεν άκουσα από τα κυβερνητικά χείλη για το θέμα ότι υπάρχουν εργαζόμενοι με αυτό το καθεστώς, όχι στον ιδιωτικό τομέα μόνο, το οποίο τίθεται από την πλευρά της Αριστεράς. Το ίδιο το ελληνικό δημόσιο απασχολεί έτσι εργαζόμενους με αυτό το σύστημα, με το σύστημα της παροχής υπηρεσιών. Είναι γεμάτες οι νομαρχίες, είναι γεμάτοι οι δήμοι με αυτό το σύστημα, το οποίο είναι ξεκάθαρα παράνομο. Εάν αυτό υποκρύπτει σχέση μισθωτής εργασίας, πρέπει κανονικά αυτή να αναγνωριστεί ως σχέση μισθωτής εξαρτημένης εργασίας. Δεν μπορεί να υπάρχει παροχή υπηρεσιών, όταν υπάρχει ένας εργοδότης, όταν υπάρχει σταθερή αμοιβή, όταν υπόκειται στο διευθυντικό δικαίωμα του εργοδότη και όταν ουσιαστικά εκτελεί τις εντολές του εργοδότη. Ποια παροχή υπηρεσιών υπάρχει εκεί; Δεν υπάρχει καμμία παροχή υπηρεσιών. Και αυτό δεν ξεκινάτε να το συμμαζεύετε από τα δικά σας, παρά έρχεστε εδώ και χύνετε κροκοδείλια δάκρυα.
      Το άρθρο 15 αφορά τη μείωση της φορολογίας. Όπου υπάρχει μείωση της φορολογίας, εμείς είμαστε υπέρ. Είναι μείωση της φορολογίας για τους συντελεστές κοινοπραξιών. Με αυτή την έννοια θα το ψηφίσουμε. 
      Και πηγαίνω στις μετοχές. Εισακούσατε πάλι, δήθεν, στο πλαίσιο της βελτιώσεως, το αίτημα και το δικό μας να συμψηφίζετε τουλάχιστον -αφού είναι να φορολογείτε την υπεραξία των μετοχών- το θέμα των ζημιών. Ερώτημα συγκεκριμένο: Σε τι βάθος χρόνου; Βάλατε ετήσιο. Εάν θεωρείτε ότι αυτό είναι μία δραστηριότητα η οποία έχει έναν οιονεί κερδοσκοπικό χαρακτήρα, δηλαδή, η αγοραπωλησία μετοχών με στόχο το κέρδος και θέλετε να τη φορολογήσετε με αυτήν την έννοια, τότε το ερώτημα που προκύπτει, είναι, γιατί οι κερδοζημίες να υπολογίζονται ετησίως; Διότι τότε δεν κάνετε ένα είδος λογιστικού λογαριασμού, ο οποίος θα πρέπει να πιστώνει κερδοζημίες και να υπάρχει η δυνατότητα να μεταφέρονται οι ζημίες και στο επόμενο έτος, εάν θέλετε να μπείτε σ’ αυτήν τη λογική; Εμείς λέμε να μην μπείτε σ’ αυτή τη λογική. Εμείς λέμε ότι δεν πρέπει να φορολογήσετε τις υπεραξίες των μετοχών. 
      Και,  βεβαίως, έχουμε κάθετη διαφωνία με την πρόταση του ΠΑ.ΣΟ.Κ., η οποία κατ’ αποτέλεσμα -και αυτό οφείλει να ακουστεί- θα οδηγήσει σε χειρότερη μεταχείριση των φορολογουμένων. Εσείς λέτε να προστίθεται στο εισόδημα η υπεραξία. Αυτό, λοιπόν, θα οδηγήσει σε φορολόγηση μεγαλύτερη από το 10% κατά πάσα πιθανότητα. Εδώ, λοιπόν –και αυτό κανείς οφείλει να το λέει, οφείλει να καταλαβαίνει τι είναι η έννοια του εισοδήματος- εάν μπείτε σ’ αυτήν τη συνολική λογική ότι εγώ αθροίζω τα πάντα, τότε πρέπει να αναλογιστείτε και τις αναπτυξιακές συνέπειες. Οι συνέπειες είναι ότι κανείς δεν θα θέλει να μπαίνει στο Χρηματιστήριο. Και δεν θα θέλει να μπαίνει κανείς στο Χρηματιστήριο, γιατί εάν καταλήξετε να φορολογείτε ανθρώπους με 40%, ενώ θα έχουν αναλάβει τον κίνδυνο, τότε δημιουργείται θέμα. 
      Δεύτερον, δεν έχετε θέσει και δεν έχετε λάβει ακόμα υπ’ όψιν σας –άλλο ζήτημα το οποίο θα έπρεπε να το πριμοδοτήσετε, αν μη τι άλλο- το ζήτημα του χρόνου διακρατήσεως των μετοχών. Γιατί, δηλαδή, θα μεταχειριστείτε το ίδιο κάποιον ο οποίος αγοράζει μετοχές σήμερα και θα τις πουλήσει μετά από δέκα χρόνια, επομένως έναν επενδυτή που κάνει μία τοποθέτηση και αποβλέπει σε μία μακροεξέλιξη της οικονομίας -και πρέπει να το υποστηρίξετε αυτό- σε μία μακρόχρονη εξέλιξη, στο μεγάλωμά της και στο να αποκτήσει κέρδη από εκεί με κάποιον ο οποίος συμπεριφέρεται κερδοσκοπικά και κάνει καθημερινές αγοραπωλησίες. Είναι δύο τελείως διαφορετικές συμπεριφορές. 
      Θα καταψηφίσουμε το άρθρο 16 στο σύνολό του, ακόμη και με τη βελτίωση, γιατί η βελτίωση δεν είναι επαρκής.
    Έρχομαι στο επόμενο θέμα. Έχω ένα ερώτημα εδώ, κύριε Υπουργέ, το οποίο είναι το εξής: Ισχυριστήκατε μέσα στην επιτροπή ότι δεν έχετε συνυπολογίσει το θέμα των ζημιών, γιατί δεν είχατε το λογιστικό μηχανισμό. Ερωτώ: Από τη χρονική στιγμή της επιτροπής μέχρι τη χρονική στιγμή της Ολομελείας λύσατε το θέμα του λογιστικού μηχανισμού; Διότι αυτό, βεβαίως, είναι ενδεικτικό της προχειρότητος με την οποία αντιμετωπίζετε τα θέματα. Εάν δεν είχατε βρει το λογιστικό τρόπο να το αποτιμήσετε μέχρι την προηγούμενη εβδομάδα, βρήκατε το λογιστικό τρόπο χθες το βράδυ; 
    Εγώ, λοιπόν, σας λέω και σας κάνω μία πρόβλεψη, ότι αυτή η διαδικασία τώρα, με τις δηλώσεις οι οποίες πρέπει να επιστρέφουν ζημίες ανά έτος και ποιες ζημίες και σε ποιες μετοχές και σε ποιο ύψος, θα δημιουργήσει ένα απίστευτο γραφειοκρατικό κομφούζιο και βεβαίως, ούτε πρόκειται να ελέγχεται ούτε πρόκειται να λειτουργήσει.
    Φορολόγηση των stock options. Ακούστε, τα stock options έχουν την εξής λογική: Μπορεί κάτω από μία ορισμένη εκδοχή να αποτελούν μία πρόσθετη αμοιβή των στελεχών των επιχειρήσεων και με αυτήν την έννοια θα έπρεπε να φορολογούνται, αλλά μπορεί η διακράτηση των μετοχών να αποτελεί και κίνητρο αυξήσεως της παραγωγικότητας των στελεχών. Όταν, λοιπόν, ειδικά στα υψηλόβαθμα στελέχη μιας επιχειρήσεως τους δίδονται μετοχές αυτής της επιχειρήσεως και τις κρατούν, έχουν ένα πρόσθετο κίνητρο για να βελτιώσουν τις επιδόσεις της εταιρείας, να αυξήσουν την αξία της μετοχής και από την αύξηση αυτής της αξίας να κερδίσουν. Ερωτώ: Γιατί τις φορολογείτε τη στιγμή που γίνεται η χορήγησή τους και δεν αφήνετε να τις φορολογήσετε, σε τελευταία ανάλυση, τη στιγμή που θα γίνει η διάθεσή τους, προκειμένου εκείνη τη χρονική στιγμή να φανεί το εάν υπάρχουν κέρδη ή όχι; 
    Εσείς υπολογίζετε το όφελος τη στιγμή της διαθέσεως, εάν δεν κάνω λάθος. Τη στιγμή δηλαδή που αποφασίζει το Διοικητικό Συμβούλιο να χορηγήσει αυτό το δικαίωμα προαιρέσεως, υπολογίζεται ποια είναι η χρηματιστηριακή τιμή…
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αλλά η φορολόγηση γίνεται όταν πραγματοποιείται άσκηση του δικαιώματος. 
    ΜΑΥΡΟΥΔΗΣ ΒΟΡΙΔΗΣ: Ναι, η άσκηση υπό την έννοια ότι αυτός παίρνει και εξαργυρώνει. Όμως, η χρονική στιγμή υπολογισμού της τιμής είναι η χρηματιστηριακή τιμή με τη στιγμή διαθέσεως. Αυτά τα δύο μεγέθη παίρνετε. 
    Εγώ λέω το εξής: Γιατί δεν υπολογίζετε την ωφέλεια από τη στιγμή που παίρνει και επομένως την αξία που έχει τη στιγμή που την αγοράζει με τη στιγμή της τελικής της διαθέσεως, δηλαδή τη στιγμή που θα εκποιήσει αυτές τις μετοχές; Γιατί εκεί έχετε και το κίνητρο του στελέχους να είναι παραγωγικό και να παρουσιάσει βελτίωση. Μπορεί να είναι απολύτως κερδοσκοπικά αυτά, με την έννοια ότι του δίνει μία αμοιβή στην πραγματικότητα, αλλά αυτή την αμοιβή την παίρνει πότε; Μόνο εάν εκείνη τη στιγμή εξαργυρώσει. Αλλιώς, έχει απλώς μετοχές. Θα είχε, λοιπόν, νόημα αυτό να το δείτε σε βάθος χρόνου. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Και αν δεν τις εκποιήσει ποτέ; 
    ΜΑΥΡΟΥΔΗΣ ΒΟΡΙΔΗΣ: Μια χαρά! Δεν τις φορολογεί. Αυτή είναι η άποψή μας.
    ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Βορίδη.
    ΜΑΥΡΟΥΔΗΣ ΒΟΡΙΔΗΣ: Μερίσματα. Εκεί έχω τοποθετηθεί κατ’ επανάληψιν. Υπαναχωρείτε πλήρως από την αρχική σας θέση. Είχατε μειώσει το συντελεστή φορολογίας στο 25% για τις ανώνυμες εταιρείες. Ουσιαστικά, κατ’ αποτέλεσμα προσθέτετε ένα 10% και πάτε στο 35%. Φορολογείτε ουσιαστικά δύο φορές με αυτόν τον τρόπο το συγκεκριμένο κεφάλαιο και αυτό λειτουργεί σαφώς αποτρεπτικά, συν του ότι βεβαίως όλα αυτά θα λειτουργήσουν επιβαρυντικά για την οικονομία. 
    Επειδή δεν θέλω να καταχραστώ όλο το χρόνο και νομίζω ότι αυτά είναι τα βασικά, θα πω μόνο δύο κουβέντες για τις ληξιπρόθεσμες οφειλές και για την περαίωση. Άκουσα το επιχείρημα από συναδέλφους ότι το θέμα των ληξιπρόθεσμων οφειλών ουσιαστικά λειτουργεί εναντίον του συνεπούς και εντίμου φορολογουμένου, αυτού ο οποίος είναι τακτικός και πληρώνει στην ώρα του. Αυτό είναι αληθές, είναι σωστό επιχείρημα. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Σε μισό λεπτό τελειώνω, κύριε Πρόεδρε, και ευχαριστώ για την κατανόηση μέχρι στιγμής.
    Παρά ταύτα, υπάρχει η πραγματικότητα. Και η πραγματικότητα είναι η εξής: Είναι πολύ πιθανό το δημόσιο να μη μπορεί αντικειμενικά να εισπράξει αυτά τα χρήματα. Για να ξέρουμε τι λέμε, είναι μεν η μη καταβολή φόρων αξιόποινη, είναι πλημμεληματικού χαρακτήρα, η μεταχείρισή της στα δικαστήρια ό,τι και να γίνει γίνεται με ένα συγκεκριμένο και περιορισμένο τρόπο. Εάν δε δεν υπάρχει περιουσία στο όνομα του οφειλέτου, τότε αυτά τα χρήματα χάνονται. Σε επίπεδο ρεαλισμού -γιατί πολλές φορές το έχω πει και αυτές τις ημέρες- το δίκαιο δεν πραγματώνει την απόλυτη ηθική. Το δίκαιο κάνει κοινωνικές ρυθμίσεις. Να μην τα μπερδεύουν ορισμένοι. Άλλη η ηθική και άλλο το δίκαιο. Πράγματι, λοιπόν, εδώ ηθικά δεν είναι σωστή η ρύθμιση, αλλά είναι μία πραγματική και ρεαλιστική ρύθμιση που μπορεί να δώσει τη δυνατότητα σε κάποιους που δεν μπορούσαν να πληρώσουν και άρα, να έχει όφελος το δημόσιο. Εμείς είμαστε υπέρ της ρυθμίσεως, παρά τις επιφυλάξεις αυτές.
      Στο θέμα της περαιώσεως τώρα. Είναι βεβαίως μία κακή κάκιστη πρακτική, από την άλλη μεριά υπάρχει η πραγματικότητα της ανεπάρκειας των φορολογικών ελέγχων και των μηχανισμών. Δύο λύσεις υπάρχουν εδώ: ή να τις ξεχάσουμε και να τις αφήσουμε ανέλεγκτες ή να πιεστεί κάπως με αυτό τον τρόπο να έχει κάποια έσοδα το δημόσιο. Θα ψηφίσουμε και υπέρ της περαιώσεως, παρά το ότι είναι μία κακή πρακτική. 
      Εκείνο όμως το οποίο είναι εντελώς απαράδεκτο και είμαστε κατηγορηματικά αντίθετοι και είναι μία πρακτική που έχει στιγματιστεί από το σύνολο του νομικού κόσμου, είναι η διαρκής παράταση των παραγραφών. Δεν μπορείτε να το κάνετε αυτό. Πρέπει να σταματήσει αυτό το πράγμα. Δεν μπορεί συνεχώς να παρατείνετε το χρόνο παραγραφής. Υπάρχουν όρια μέσα στα οποία πρέπει να ελεγχθεί ο φορολογούμενος. Και το συμφωνείτε αυτό με το φορολογούμενο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό συνδυάζεται με την περαίωση. 
      ΜΑΡΟΥΔΗΣ ΒΟΡΙΔΗΣ: Μη μου το λέτε αυτό, κύριε Υφυπουργέ, γιατί εγώ το ξέρω, το έχω ζήσει. Κάθε λίγο και λιγάκι το Υπουργείο Οικονομικών δίνει παρατάσεις στο ζήτημα των ανελέγκτων υποθέσεων. 
      Εγώ, λοιπόν, λέω ότι οι παραγραφές είναι κάκιστη πρακτική. Πρέπει να σταματήσει, να μην το ξαναδούμε. Ο φορολογούμενος πρέπει να ξέρει σε πόσα χρόνια, αν δεν έχει ελεγχθεί έχει απολεσθεί το δικαίωμα ελέγχου και θα πάει με τη δήλωσή του. Αυτό είναι ένα βάρος για τη διοίκηση και είναι ένα βάρος και μία συμφωνία με το φορολογούμενο.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βορίδη.
      Πάντως πρέπει, κύριε Βορίδη, το ότι δεν θα ισχύει η περαίωση για τα πλαστά και για τους εκδότες πλαστών και εικονικών τιμολογίων, πρέπει ιδιαίτερα να επισημαίνεται. Αυτή η ρύθμιση είναι μία σωστή πολιτική απόφαση. 
       Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Πλεύρης.
      ΑΘΑΝΑΣΙΟΣ ΠΛΕΥΡΗΣ: Κύριοι συνάδελφοι, σήμερα μπαίνουμε στην ουσία του νομοσχεδίου, που είναι ο λόγος για τον οποίο συντάχθηκε αυτό το νομοσχέδιο.
      Ουσιαστικά επειδή η Κυβέρνηση της Νέας Δημοκρατίας απέτυχε και να έχει την ανάπτυξη που έπρεπε, ώστε να μη χρειάζεται η επιβολή φόρων, αλλά και πρωτίστως γιατί αυτό ομολογεί το νομοσχέδιό σας, αποτύχατε παταγωδώς και αυτό το χρεώνεται ο Υπουργός Οικονομικών, να ελέγξετε τη φοροδιαφυγή, γι’ αυτό το λόγο έρχεστε σήμερα να τιμωρήσετε όλους τους ελεύθερους επαγγελματίες.
      Το άρθρο 14,κύριε Υπουργέ, είναι απαράδεκτο άρθρο. Δεν έχει καμμιά ηθική υπόσταση, δεν παρέχει καμμία φορολογική δικαιοσύνη όπως ψευδώς αναφέρετε στον τίτλο σας. Είναι από τα πιο άδικα μέτρα που μπορούσατε να πάρετε. Έρχεστε εδώ και μας λέτε ευθέως, «πέντε χρόνια είμαστε ανίκανοι να βρούμε αυτούς που φοροδιαφεύγουν και αυτήν την ανικανότητά μας θα την πληρώσει ο ελεύθερος επαγγελματίας, ο ελεύθερος επιχειρηματίας, οι παραγωγικές δυνάμεις της οικονομίας».
      Έρχεστε και λέτε, «πείτε μας μέτρα». Κύριε Υπουργέ, πείτε μας ποιες είναι οι δαπάνες του κράτους, πείτε μας πόσο τις περιόρισε η Νέα Δημοκρατία. Γιατί δεν απαντάτε σε αυτό; Το κακό ΠΑ.ΣΟ.Κ. που πράγματι ισχύει σε αυτόν τον τομέα, είχε κάνει φοβερά πράγματα στο θέμα των δαπανών. Τι κάνατε εσείς; Περιορίσατε τις κρατικές δαπάνες; Δεν τις περιορίσατε, γιατί ήσασταν ανίκανοι. Και αυτή την ανικανότητα πρέπει να την πληρώσει αυτός που βγαίνει τώρα στο επάγγελμα, ο δικηγόρος, ο γιατρός, ο έμπορος και όλες οι παραγωγικές δυνάμεις που στηρίζεται η Κυβέρνησή σας, στηρίζεται η χώρα. Διότι εκεί στηρίζεται όλη η οικονομία της χώρας.
       Όταν έχετε ένα μεγάλο δημόσιο, όταν λέτε ότι είναι πολλοί οι δημόσιοι υπάλληλοι, αλλά έχουν αυξηθεί επί των ημερών σας, τότε δεν μπορείτε να μας λέτε ότι είστε φιλελεύθερη Κυβέρνηση. Μάλλον είστε μία Κυβέρνηση που δεν ξέρει τι είναι και από τη μία πλευρά έχει έναν άκρατο καπιταλισμό και άλλες φορές μάλλον, έχει την κατεύθυνση του συγκεντρωτισμού που παρατηρήθηκε στα κομμουνιστικά κράτη. 
      Κύριε Υπουργέ, είπα πείτε μας τη φιλοσοφία σας, πείτε μας ποιο είναι το σκεπτικό αυτό του 10% το οποίο βάζετε για όλους. Έχετε βάλει το όριο των τριάντα ετών, όπου ενώ είναι τρία χρόνια από τη στιγμή που θα γίνει η πρώτη έναρξη, λέτε εάν είναι έως τα τριάντα έτη, παρατείνεται. Και σας ρώτησε εδώ πέρα και ο εισηγητής μας, δηλαδή, τι γίνεται στα τριάντα ένα, στα τριάντα δύο, στα τριάντα τρία;
      Και ξέρετε τι θα γίνει στην πρακτική; Στην πρακτική θα γίνει το εξής, κύριε Υπουργέ: Ακόμα και αυτοί που φοροδιαφεύγανε, θα φοροδιαφεύγουν τώρα ακόμα περισσότερο. Αντί να φτάνουν τα 20.000 και τα 25.000 ευρώ, θα δηλώνουν τα 10.000 ευρώ, τα 11.000 ευρώ, γιατί θα ξέρουν ότι θα φορολογούνται με 10%. Και θα επιβραβεύσετε και αυτούς που θα φοροδιαφεύγουν. Γιατί θα πουν, εγώ πλήρωσα φόρο, δεν έχω κανένα πρόβλημα, δεν πρόκειται να με ελέγξει κανένας.
      Ομολογείτε ότι δεν μπορείτε να κάνετε έλεγχο και έρχεστε πραγματικά με έναν κεφαλικό φόρο να πάρετε χρήματα, για να καλύψετε αυτά που δεν μπορέσατε τόσο καιρό να αντιμετωπίσετε. Ένα κράτος το οποίο «τρώει» χρήματα συνέχεια, έχει συνεχείς δαπάνες κι εσείς δεν έχετε καταφέρει να βάλετε τάξη. 
      Σας είπε εδώ από χθες, κύριε Υπουργέ, ο Άδωνις Γεωργιάδης, ο Κοινοβουλευτικός μας Εκπρόσωπος και πιστεύαμε ότι θα είχε μία ευαισθησία αυτό το Υπουργείο, ο Υπουργός, «φέρτε μας το πρόγραμμα της Νέας Δημοκρατίας, γιατί εσείς μας προκαλέσατε, εσείς είπατε ότι υλοποιείτε το πρόγραμμά σας, φέρτε μας τη σελίδα εκείνη που λέτε ότι θα βάλετε νέους φόρους, φέρτε μας τη σελίδα εκείνη που λέτε ότι θα καταργήσετε το αφορολόγητο για τους ελεύθερους επαγγελματίες».
       Επειδή βέβαια είναι αδύνατον να φέρετε το πρόγραμμά σας, θα σας το δείξει ο Άδωνις Γεωργιάδης το πρόγραμμά σας και τι λέγατε, τα ψέματα που λέγατε στον ελληνικό λαό και σας ψήφισε και έρχεστε τώρα να εφαρμόσετε μία τελείως διαφορετική πολιτική!
      Πραγματικά, το πρόγραμμά σας μέσα, κύριε Υπουργέ, δεν έχει καμμία σχέση με αυτό που κάνετε, οπότε ή εσείς λέτε ψέματα ή λέγατε ψέματα στον ελληνικό λαό προεκλογικά. Ή λέτε ψέματα όταν λέτε ότι υλοποιείτε το πρόγραμμά σας, ή δεν έχετε διαβάσει το πρόγραμμά σας ποτέ και απλώς το δώσατε στον ελληνικό λαό για να τον κοροϊδέψετε. Αυτή είναι η πραγματικότητα και θα σας διαβάσει ο Άδωνις Γεωργιάδης παράγραφο-παράγραφο τι λέγατε στο πρόγραμμά σας. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πολύ ευχαρίστως!
      ΑΘΑΝΑΣΙΟΣ ΠΛΕΥΡΗΣ: Όσον αφορά την περαίωση λίγο πολύ τα είπε ο Μάκης ο Βορίδης. Είναι μία κακή πρακτική, αλλά οπωσδήποτε είναι μία πρακτική που τουλάχιστον επιλύει κάποια προβλήματα. Κάποια στιγμή όμως υπεύθυνα θα πρέπει να περαιώσουμε την περαίωση. Δεν γίνεται κάθε φορά να δίνεται η δυνατότητα να λύνονται αυτά τα θέματα με αυτόν τον τρόπο.
      Είναι μία πρακτική, μία κακή πρακτική. Αντιλαμβανόμαστε την αναγκαιότητά της, ωστόσο κάποια στιγμή πρέπει υπεύθυνα να συνειδητοποιήσει και ο επιχειρηματικός κόσμος ότι παύουν αυτές οι δυνατότητες της περαίωσης. 
      Ένα άλλο σημείο που θα ήθελα να σταθώ, κύριε Υπουργέ -και πραγματικά θα ήθελα να μας το εξηγήσετε αυτό- είναι η προκαταβολή φόρου. Ζητάτε το 80%. Τελικά θα φτάσετε να ζητάτε το 100%, γιατί συνεχώς αυξάνεται. 
      Έχετε μία πλασματική εικόνα για τις επιχειρήσεις; Πιστεύετε ότι αυτήν τη στιγμή στην Ελλάδα οι επιχειρήσεις έχουν πολύ χρήμα και μπορούν να δίνουν το 80% προκαταβολής φόρου για το επόμενο έτος; Δεν αντιλαμβάνεστε ότι με αυτές τις πρακτικές ουσιαστικά έχετε βάλει τη θηλιά στο λαιμό των επιχειρήσεων; Που θα το βρουν το 80% να το δώσουν; Ήταν μήπως και αυτό στο προεκλογικό σας πρόγραμμα και του 2004 και του 2007, ότι θα αυξήσετε την προκαταβολή φόρου; 
      Τελικά δεν θα πρέπει να λέγεται προκαταβολή φόρου, θα πρέπει να λέγεται απόδοση φόρου, γιατί όπως το πάτε θα πληρώνει από το προηγούμενο έτος όλο τον φόρο που του αναλογεί για το επόμενο. Είναι αυτό φορολογική δικαιοσύνη το οποίο αναφέρετε;
      Ώρες-ώρες απορώ, εάν μέσα στο Υπουργείο Οικονομικών υπάρχουν άνθρωποι οι οποίοι να έχουν επιχειρήσεις, όπως στο Υπουργείο Ναυτιλίας, παραδείγματος χάρη ο κ. Βουλγαράκης; Δεν τον συμβουλεύεστε τον κ. Βουλγαράκη, για το τι είναι να αποδίδεις το φόρο που αναπτύσσει η επιχειρηματική δραστηριότητα και γνωρίζει τις δυσκολίες της αγοράς; Αν δεν έχει το Υπουργείο Οικονομικών ανάλογους συμβούλους, έχετε στο Υπουργείο Ναυτιλίας. Βρείτε κάποιον τρόπο. Αλλά αυτήν τη στιγμή η αγορά νοσεί. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Στον μισθωτό δεν γίνεται πλήρης παρακράτηση; Γίνεται.
      ΑΘΑΝΑΣΙΟΣ ΠΛΕΥΡΗΣ: Και θέλετε, λοιπόν, να σας πούμε μπράβο; 
      Αυτό γίνεται στους μισθωτούς. Οι μισθωτοί όμως έχουν το αφορολόγητο μέχρι τις 12.000 ευρώ. Δεν το βάζετε και στους ελεύθερους επαγγελματίες;
      Όποτε μας συμφέρει, τι γίνεται στους μισθωτούς. Όποτε δεν μας συμφέρει, οι ελεύθεροι επαγγελματίες είναι κακοί. Δύο μέτρα και δύο σταθμά, κύριε Υπουργέ. 
      Και επειδή γίνεται στους μισθωτούς, είναι σωστό; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σε όλη την Ευρώπη γίνεται. 
      ΑΘΑΝΑΣΙΟΣ ΠΛΕΥΡΗΣ: Το 80%; Πού γίνεται, κύριε Υπουργέ; Πείτε  μου μία χώρα.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Στη Γερμανία. Ψάξτε τα κατάστιχά σας, στη Γερμανία. 
      ΑΘΑΝΑΣΙΟΣ ΠΛΕΥΡΗΣ: 80%;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): 100%.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, εκεί ιδρύεις επιχείρηση σε είκοσι τέσσερις ώρες. Τολμάτε να συγκρίνετε με τη Γερμανία; Πρόκειται περί ύβρεων. 
      ΠΡΟΕΔΡΕΥΩΝ (Γεώργιος Σούρλας): Παρακαλώ όχι διακοπές και παρεμβάσεις. Κύριε Γεωργιάδη, παρακαλώ ηρεμία. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Μα να συγκρίνετε με τη Γερμανία; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μπορείτε να μιλάτε και πιο σιγά. Ακούω και όταν μιλάτε πιο σιγά.
      ΠΡΟΕΔΡΕΥΩΝ (Γεώργιος Σούρλας): Ηρεμία. Είναι και πρωινές ώρες ακόμα. Θα τα πείτε. Άλλωστε Κοινοβουλευτικός Εκπρόσωπος είστε, ευφράδεια λόγου έχετε, γνώσεις έχετε, δεν υπάρχει καμμιά δυσκολία. 
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Η σύγκριση δεν γίνεται σήμερα, κύριε συνάδελφε, της Ελλάδας με τη Γερμανία. Έγινε στη Διεθνή Έκθεση Θεσσαλονίκης από τον ίδιο τον Πρωθυπουργό. Είπε ο Πρωθυπουργός ότι η Ελλάδα έχει σημαντικά επιτεύγματα στον οικονομικό τομέα, που ξεπερνούν αυτά των χωρών της Γερμανίας, της Γαλλίας και των άλλων χωρών της Ευρωπαϊκής Ένωσης. Δεν μας είπε όμως, εάν δώσει έστω με υποσχετική τον Υπουργό Εθνικής Οικονομίας, κ. Αλογοσκούφη, σ’ αυτές τις χώρες  μήπως και δουν άσπρη μέρα. Αυτή είναι η άποψη του κ. Καραμανλή και με βάση αυτήν τοποθετούνται και οι Υπουργοί σε αυτήν την Αίθουσα. 
      Όμως, αυτό που ενδιαφέρει εμάς είναι η πορεία της χώρας. Έχει γίνει πολλή συζήτηση σε αυτήν την Αίθουσα. Ο Υπουργός Οικονομίας έφερε πίνακες, στοιχεία, νούμερα, ποσοστά για να αποδείξει ότι δούλεψε πολύ περισσότερο και είχε καλύτερα αποτελέσματα απ’ ό,τι όλες οι άλλες κυβερνήσεις σε αυτόν τον τόπο.
      Ένα είναι το αμείλικτο ερώτημα, στο οποίο πέρα από νούμερα και ποσοστά θα κληθεί και καλείται η Κυβέρνηση και σήμερα να απαντήσει, ένα ερώτημα την απάντηση του οποίου ο κάθε πολίτης τη γνωρίζει με τον καλύτερο τρόπο. Ποια ήταν η θέση της Ελλάδας, ποια ήταν η θέση του Έλληνα πολίτη το 2004 και ποια είναι σήμερα; Πέρα από νούμερα, ποσοστά, δείκτες και οτιδήποτε άλλο. Πραγματικά, το 2004 κανείς δεν ισχυρίζεται ότι είχαν λυθεί όλα τα προβλήματα. Όμως, είχαμε μία χώρα που ήξερε να σχεδιάζει, που έθετε υψηλούς στόχους, δούλευε και ήξερε να τους πετυχαίνει. Είχαμε μία χώρα που παρείχε ασφάλεια στους πολίτες, που παρείχε συνθήκες βεβαιότητας για το αύριο. Και αυτό γιατί η Κυβέρνηση, τα κυβερνητικά στελέχη, όλοι δούλευαν στην κατεύθυνση αυτή. Δεν έκαναν real estate. Αυτή είναι η διαφορά μας από τότε μέχρι σήμερα.
      Η θέση της Ελλάδας πραγματικά το 2004 μέχρι σήμερα έχει δυστυχώς οπισθοχωρήσει και στο διεθνές και ευρωπαϊκό επίπεδο, αλλά και ως προς την ανταγωνιστικότητα της οικονομίας. Εννιά θέσεις πήγαμε πίσω μόνο πέρυσι στο δίκτυο ανταγωνιστικότητας. Ταυτόχρονα, παρατηρούμε ότι χρόνο με το χρόνο η παραγωγική βάση της χώρας αποσαθρώνεται.
      Ως προς τους πολίτες τώρα, δύο μόνο στοιχεία. Το δημόσιο χρέος το οποίο αντιστοιχούσε το 2004 και το δημόσιο χρέος που αντιστοιχεί το 2007 για τον κάθε πολίτη είναι κατά 7.000 ευρώ αυξημένο. Ο κ. Αλογοσκούφης και η Κυβέρνηση χρέωσε 7.000 ευρώ επιπλέον με κρατικό χρέος τον κάθε πολίτη. 
      Δεύτερο στοιχείο, το κόστος ζωής. Το κόστος ζωής για κάθε οικογένεια αυξήθηκε κατακόρυφα. Αν λάβουμε υπ’ όψιν μας όλες τις αυξήσεις στο εισόδημα μιας τετραμελούς οικογένειας και συγκρίνουμε και συνδυάσουμε με την αύξηση του κόστους ζωής, θα δούμε ότι 550 ευρώ αυξήθηκε το κόστος ζωής για μία τετραμελή οικογένεια αυτά τα τέσσερα χρόνια στη χώρα μας. 
      Αυτή είναι η νέα θέση στην οποία οδήγησε τη χώρα και τον πολίτη η χώρα. Και γιατί οδηγηθήκαμε εδώ; Οδηγηθήκαμε γιατί από τη μία μεριά δεν υπήρξε μία αποτελεσματική οικονομική πολιτική που να υπηρετεί στόχους βιώσιμης και περιφερειακής ανάπτυξης και από την άλλη όλοι οι μηχανισμοί διαχείρισης του πλούτου που παράγεται στη χώρα διαχειρίστηκαν τον πλούτο υπέρ των ολίγων.
     Κυρίες και κύριοι συνάδελφοι, στον οικογενειακό προϋπολογισμό που δεινοπαθεί αυτές τις μέρες και με το άνοιγμα των σχολείων γίνεται  ακόμα οξύτατο το πρόβλημα, μεταφέρθηκε σημαντικό κόστος για τις δαπάνες υγείας και παιδείας από τον κρατικό προϋπολογισμό. Αυτή η επιβάρυνση είναι που τη νιώθει πολύ βαριά ο κάθε ένας Έλληνας πολίτης, ο κάθε οικογενειάρχης. 
     Ο προϋπολογισμός, το φορολογικό σύστημα εκφράζουν τη γενικότερη φιλοσοφία μιας κυβέρνησης για την κοινωνία που επιδιώκει. Αποτελούν τους βασικούς κανόνες της οικονομικής και κοινωνικής πολιτικής. Μπορούν να υλοποιήσουν προτεραιότητες για τη χώρα όπως είναι η βιώσιμη ανάπτυξη και η κοινωνική συνοχή. Μπορούν να προωθήσουν ή να ανακόψουν την περιφερειακή ανάπτυξη και τον ουσιαστικό ρόλο των τοπικών κοινωνιών, κυρίως όμως λειτουργούν ως βασικοί μηχανισμοί διαχείρισης του πλούτου που παράγεται στη χώρα μας. 
     Η συγκέντρωση του πλούτου από τη μία και η αναδιανομή του πλούτου από την άλλη είναι δύο διαφορετικές επιλογές που εκφράζουν την Κυβέρνηση ανάλογα με τη φιλοσοφία της και ανάλογα με το ποιες κοινωνικές δυνάμεις θέλει να υπηρετήσει. 
     Η Νέα Δημοκρατία, αφού αποτίναξε το γνωστό προεκλογικό κοινωνικό προσωπείο, επανήλθε μετά τις εκλογές, από το 2004 ήδη στη γνωστή παραδοσιακή γραμμή. Ποια ήταν η γνωστή παραδοσιακή γραμμή της συντηρητικής παράταξης με το όποιο όνομα εκφράστηκε στη χώρα μας; Ήταν συγκέντρωση του πλούτου στα χέρια των λίγων, στήριξη των λίγων και ισχυρών με κάθε τρόπο και ψίχουλα ενίοτε στους πολλούς ως δόλωμα, κυρίως προεκλογικά. 
     Κυρίες και κύριοι συνάδελφοι, η χώρα μας που διατηρεί κατά την κυβέρνηση ρυθμούς ανάπτυξης 3,5% και που είναι αποτέλεσμα της κεκτημένης ταχύτητας που είχε αποκτήσει τα προηγούμενα χρόνια, παρά τις προσπάθειες της κυβέρνησης να τις απομειώσει στη χώρα μας το κοινωνικό μέρισμα απ’ αυτήν την ανάπτυξη αναζητείται. Το κοινωνικό μέρισμα απ’ αυτήν την ανάπτυξη δεν πάει και δεν διαχέεται σε όλους τους Έλληνες, δεν αξιοποιείται για τη διασφάλιση της κοινωνικής συνοχής. 
     Ο πλούτος που παράγεται ως αποτέλεσμα της οικονομικής ανάπτυξης κατευθύνεται στους λίγους και ισχυρούς. Η οικονομική θέση των πολλών συνεχώς αδυνατίζει, οι κοινωνικές αντιθέσεις οξύνονται και διευρύνονται. Οι πολίτες νιώθουν απροστάτευτοι, διακατέχονται συνεχώς και από μεγαλύτερη ανασφάλεια. Τα νέα φοροεισπρακτικά μέτρα είναι ακριβώς στην ίδια κατεύθυνση. Η κυβέρνηση απευθύνεται ξανά στα χαμηλά και μεσαία εισοδήματα προκειμένου να καλύψει τα ελλείμματα που δημιουργήθηκαν στον Προϋπολογισμό από την αδιέξοδη πολιτική της προκειμένου να καλύψει τις ζημιές του δημοσίου από την λαφυραγώγηση του κράτους και της δημόσιας περιουσίας. Αυτή είναι η πραγματικότητα. Αντί να προστατεύσει τη δημόσια περιουσία, αντί να περιστείλει τις σπατάλες και τη λαφυραγώγηση που γίνεται στο κράτος, προχωρεί σε νέα αφαίμαξη από τα χαμηλά και μεσαία εισοδήματα. 
     Θα αναφερθώ μόνο στην ιατροφαρμακευτική δαπάνη που διπλασιάστηκε από το 2003 μέχρι το 2007, χωρίς να διπλασιαστεί η ποιότητα σε καμμία περίπτωση των παρεχομένων  υπηρεσιών προς τους πολίτες. Οι φαρμακοβιομηχανίες δημιούργησαν υπερκέρδη. Αυτό είναι μία πραγματικότητα. Φαίνεται από τους ισολογισμούς, φαίνεται από όλα τα στοιχεία. Υποτίθεται ότι η κατάργηση της λίστας συνοδεύτηκε και από την επιβολή 4% στις φαρμακοβιομηχανίες που έπρεπε να δίνουν στα ασφαλιστικά ταμεία. Αυτό το 4% τα τρία χρόνια αντιστοιχεί σε 150.000.000 ευρώ που έπρεπε να τα αποδώσουν προς τα ασφαλιστικά ταμεία. Αυτό το ποσό ποιος θα το καταβάλει; Πάλι ο Κρατικός Προϋπολογισμός θα κληθεί; Πάλι τα χαμηλά και μεσαία εισοδήματα θα κληθούν να πληρώσουν και αυτή τη διευθέτηση της Κυβέρνησης με τους έχοντες και κατέχοντες, με τους φαρμακοβιομήχανους; Όχι. Δεν πρέπει να γίνει αυτό. Οι Έλληνες πολίτες έχουν πειστεί πια ότι η Κυβέρνηση είναι όχι μόνο αδύναμη να υλοποιήσει πραγματικές μεταρρυθμίσεις, πέρα από τα ονομαστικά που επαίρεται, που θα φέρουν αλλαγές σ’ αυτό τον τόπο, η καραμέλα άλλωστε των μεταρρυθμίσεων έχει λιώσει προ πολλού, αλλά βλέπουν ότι όσο παραμένει σ’ αυτόν τον τόπο η Κυβέρνηση της Νέας Δημοκρατίας τόσο τα πράγματα χειροτερεύουν. 
Οι πολίτες προσβλέπουν πλέον στο ΠΑ.ΣΟ.Κ. και στο Γιώργο Παπανδρέου για να ανοίξει έναν άλλο δρόμο για τη δίκαιη κοινωνία. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου. 
      Το λόγο έχει ο κ. Αμοιρίδης. 
      ΙΩΑΝΝΗΣ ΑΜΟΙΡΙΔΗΣ: Ευχαριστώ, κύριε Πρόεδρε.
      Αγαπητοί συνάδελφοι, η Κυβέρνηση πέντε χρόνια τώρα προσπαθεί να βγάλει δίπλωμα για να οδηγήσει τη χώρα στη σωστή κατεύθυνση. Δυστυχώς, δεν μπορεί να περάσει ούτε τα σήματα. Γι’ αυτό βλέπουμε να περνάει στην αντίθετη κατεύθυνση, να έχει συνεχώς τρακαρίσματα και να προσπαθεί να αλλάξει πορεία.
      Έτσι λοιπόν, στην προσπάθειά της να αυξήσει τον κρατικό κορβανά, να τον γεμίσει, προσπαθεί να βρει κάθε τρόπο και βλέπουμε ότι φθάνει στο σημείο, ενώ η επιβάρυνση έχει φτάσει το 23% τα δύο τελευταία χρόνια από το 2005 μέχρι το 2007, ενώ τα εισοδήματα αυξήθηκαν μόνο 13,11%,  η επιβάρυνση έφθασε από τα 6.000.000.000 στο 8.000.000.000 περίπου, κατά 2.000.000.000 αυξήθηκε, παρ’ όλο αυτά, δεν μπόρεσε να ανακουφίσει την Κυβέρνηση οικονομικά ώστε να μπορεί να υλοποιήσει έναν προϋπολογισμό για τον οποίο έκανε εκλογές και έναν προϋπολογισμό που υποτίθεται σχεδίασε τον τελευταίο χρόνο με τόση ακρίβεια ώστε να μην έχει παλινδρομήσεις. Και φθάνει στο σημείο να καταργεί το αφορολόγητο όριο, λέγοντας ότι δεν μπορεί να πληρώνουν μόνο οι μισθωτοί. Μα, αν πληρώνουν μόνο οι μισθωτοί και έχουν μεγάλη επιβάρυνση, τότε καταργήστε το αφορολόγητο όριο για τους ελεύθερους επαγγελματίες και μειώστε για τους μισθωτούς. Μα, εδώ δεν κάνετε μείωση. Αφού αυξήσατε τον πρώτο χρόνο για τους μισθωτούς, έρχεστε τώρα και φορολογείτε επιπλέον τους ελεύθερους επαγγελματίες και στους μισθωτούς και στους ελεύθερους επαγγελματίες θα βάλετε αύξηση και των έμμεσων φόρων, τα ποτά, τα τσιγάρα, ώστε να έχουμε και διπλή επιβάρυνση. 
      Έτσι λοιπόν, στο άρθρο 14 με τόσες παλινδρομήσεις, οι νέοι θα πληρώνουν μέχρι τα τριάντα, μετά τα τριάντα, σε έναν εργοδότη, σε δυο εργοδότες, η πίεση και του κ. Μανώλη απ’ ό,τι φαίνεται απέφερε καρπούς, ώστε καταργήθηκαν οι διαδοχικοί εργοδότες. Όμως, κύριε Υπουργέ, σας το είπα και χθες. Κάντε μία πρόσθεση. Έχετε τελειώσει το πανεπιστήμιο εσείς. Κάνατε πέντε χρόνια να  τελειώσετε, ήσασταν δεκαοκτώ-δεκαοκτώ μισό, είκοσι τρία μισό-είκοσι τέσσερα. Αν κάνατε και ένα μεταπτυχιακό, που κάνατε, είκοσι έξι. Να πήγατε και στο στρατό, που πήγατε, είκοσι επτά-είκοσι οκτώ. Πού είναι τα έξι χρόνια μέχρι τα τριάντα που θα έχει κάποιος νέος το αφορολόγητο; Δεν βγαίνουν οι αριθμοί. Άρα δεν στηρίζετε οριζόντια όλους τους νέους, αλλά κάποιους νέους που τυχαίνει να ξεκινήσουν το επάγγελμά τους γύρω στα είκοσι τέσσερα, ώστε να έχουν το αφορολόγητο μέχρι τα τριάντα.
      Στο άρθρο 19 μιλάτε για μείωση των ποσοστών των συντελεστών, αλλά από πότε; Από το 2010 και μετά. Αγοράζετε χρόνο. Δηλαδή εισπράττουμε σήμερα και δίνουμε την ελπίδα ότι κάνουμε κοινωνική πολιτική και μειώνουμε τους φόρους από το 2010 και μετά. Ποιος διαβεβαιώνει ότι δεν θα έρθει ένα άλλο νομοσχέδιο το 2010 με διαφορετικές τότε οικονομικές συνθήκες, ότι ένα διαφορετικό πιθανώς  παγκόσμιο περιβάλλον, αλλά και ένα δύσκολο περιβάλλον για την περιοχή μας δεν θα επιβάλλει ώστε να μην προχωρήσει αυτός ο σχεδιασμός που κάνετε σήμερα; Αλλά τα έσοδα σήμερα τα παίρνετε και λέτε στον κόσμο ότι μετά το 2010 μέχρι το 2014 θα έχουμε μειώσει τους συντελεστές από το 25 στο 20 κι αυτό θεωρείτε ότι συμβάλλει στην ανάπτυξη. 
      Για τις ρυθμίσεις θα σας πω ότι τα χρόνια του υπηρετούσα στην Τοπική Αυτοδιοίκηση και με ρωτούσαν αν πρέπει να πληρώσουν οι πολίτες, τους έλεγα «αφήστε, θα έρθει ρύθμιση, κάθε δύο χρόνια, κάθε τρία χρόνια». Δεν έχει αποκτήσει κανένας φορολογική συνείδηση και για να αποκτήσει, πρέπει να υπάρχει  ένα σταθερό σύστημα ρυθμίσεων, το οποίο θα είναι ανάλογα με τη φοροδοτική ικανότητα των πολιτών, όχι ανάλογα με τα κενά που έχει η εκάστοτε κυβέρνηση και το κάθε Υπουργείο Οικονομίας. Θα πρέπει να υπάρχει αυτή η φορολογική συνείδηση σε όλους, να έχει εμπεδωθεί, ώστε ο καθένας, όταν έχει δυσκολίες, θα ξέρει ότι υπάρχει ένα σύστημα ρυθμίσεων και μέσα από ένα σχεδιασμό θα μπορεί να καλύψει και τα δικά του κενά, αλλά και το κράτος να έχει μια ισονομία απέναντι στους πολίτες. 
      Όσον αφορά το θέμα της περαίωσης είναι 500 ευρώ το χρόνο. Με 2.000 κλείνουμε τα τέσσερα χρόνια. Συν κάποιο πρόστιμο με 2.800 ευρώ κλείνουμε τέσσερα χρόνια. Και οι περισσότεροι έχουν πληρώσει, αλλά φοβούνται, γιατί και μια γραμμούλα να βρει ο εφοριακός, όταν πάει για έλεγχο μπορεί να του βάλει 4.000 και 5.000 ευρώ. Από το φόβο του ελέγχου που κάθε επαγγελματίας μπορεί να έχει δεν πρέπει να προχωρούμε σε ρυθμίσεις με 500 ευρώ να κλείνουμε. Γιατί κι αυτοί που ήταν έτοιμοι  κλείνουν, αλλά κι αυτοί οι οποίοι φοροδιαφεύγουν συνειδητά κι αυτοί θα κλείνουν, όταν έρχεται μια τέτοια ρύθμιση για να περαιώνονται οι υποθέσεις. Εκείνο που πρέπει να γίνει είναι να ενισχυθούν οι ελεγκτικοί μηχανισμοί που πρέπει να λειτουργούν με αντικειμενικότητα και όχι με φιλικές σχέσεις ούτε με κομματικές σχέσεις. Ζούμε στην πιάτσα, ζούμε στην αγορά κι αυτά τα γνωρίζουμε. Γνωρίζουμε πώς λειτουργούν οι έλεγχοι. Εγώ γνωρίζω τι γίνεται στην περιφέρεια. Κάποιοι ειδοποιούνται, κάποιοι έχουν φιλικές σχέσεις, κάποιοι έχουν κομματικές σχέσεις και ο έλεγχος γίνεται ανάλογα μ’ αυτές τις σχέσεις και όχι ανάλογα με τις ανάγκες και ανάλογα με τη φοροδιαφυγή.
      Στο άρθρο 30 στο ενιαίο τέλος ακινήτων, κύριε Υπουργέ, αφαιρέστε αυτό το τέλος από τις αγροτικές επενδύσεις και υποδομές. Τώρα δίνετε 100 ευρώ για το επίδομα θέρμανσης και θα παίρνετε 300 και 500 από το ενιαίο τέλος. Θα σας πω ένα παράδειγμα για να το κατανοήσετε, γιατί έτσι πρέπει να σκέφτεστε, όταν πρέπει να καταθέσετε νομοσχέδιο. Ένας πτηνοτρόφος έχασε δέκα χιλιάδες κοτόπουλα, τα οποία ψόφησαν από υπερβολική θερμοκρασία. Δεν το κατέγραψε η υπηρεσία αποζημίωσης. Δεν παραδέχεται ότι υπήρξε υψηλή θερμοκρασία και καταστροφή. Έτσι δεν παίρνει αποζημίωση και επειδή η εγκατάσταση είναι έξι χιλιάδες τετραγωνικά θα πληρώσει και 6.000 ευρώ για ενιαίο τέλος ακινήτων. Στα δέκα χρόνια θα είναι 60.000. Θα του πάρετε πίσω την εγκατάσταση. Και από εδώ και πέρα επειδή όλα αυτά απαιτούν οικοδομική άδεια κανένας δεν θα βγάζει οικοδομική άδεια. Θα κάνουν επεκτάσεις στις εγκαταστάσεις αυθαίρετες. Θα μου πείτε απαιτείται οικοδομική άδεια για να μπορεί να μπαίνει σ’ ένα καθεστώς ενίσχυσης ή ανακαίνισης των εγκαταστάσεων; Έ, αυτό είναι ένας άλλος τρόπος εκβιαστικός που μπορείτε να πιέσετε για να πάρετε αυτά τα χρήματα.
      Πρέπει, όμως, να ξέρετε ότι η ελληνική ύπαιθρος έχει γονατίσει. Δεν τη βοηθάτε. Αφαιρέστε αυτόν το φόρο που ακόμη δεν πήγε σ’ αυτούς τους ανθρώπους. Όταν θα δουν να τους έχει χρεωθεί αυτό το ποσόν, τότε θα δείτε πόσο μεγάλη αντίδραση θα υπάρξει. 
      Όσο για την απόδοση των τελών στους Ο.Τ.Α. βάζετε μια αύξηση 20%. Το αντιλαμβανόμαστε. Όμως, το 90% της απόδοσης θα είναι για το 2010. Θα εισπραχθούν το Δεκέμβρη του 2008. Αγοράζοντας χρόνο λέτε ότι θα τους αποδοθούν από 1/1/2009, αλλά ξέρουμε ότι θα αποδοθούν το 2010. Όλα έτσι γίνονται και όλα προσδιορίζονται στο μέλλον. Από την άλλη, όμως, καλύπτουμε τους όρους για να προχωρήσει ο διάλογος για τον «ΚΑΠΟΔΙΣΤΡΙΑ». 
      Σε λίγο έρχονται και τα τεκμήρια για την πρώτη κατοικία και τα αυτοκίνητα. Τους είπαμε πάρτε μεγάλα σπίτια, πάρτε μεγάλου κυβισμού αυτοκίνητα. Τώρα τους κρούουμε τον κώδωνα και τους λέμε ξέρετε θα πληρώσετε. Αυτοί, όμως, οι άνθρωποι έχουν αγοράσει και έχουν μπει στο δανεισμό. Φορολογική δικαιοσύνη σημαίνει και πολιτική συνείδηση να γνωρίζουμε το περιβάλλον και να είμαστε δίκαιοι. Μια δίκαιη κοινωνία, μια κοινωνία με συνοχή. Τότε μόνο θα μπορούμε να επιλύσουμε τα προβλήματα και να σταθεροποιήσουμε το όχημα που οδηγεί τη χώρα. Με αυτό το νομοσχέδιο μόνο αυτό δεν πετυχαίνουμε, κύριε Υπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Μιχαλολιάκος έχει το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Υπουργέ, επέλεξα το υπέρτατο Βήμα της πολιτικής και της δημοκρατίας για να διατυπώσω ορισμένες σκέψεις μου που βαθύτατα με προβληματίζουν, όπως και τη συντριπτική πλειοψηφία του ελληνικού λαού, ιδιαίτερα τον τελευταίο καιρό. Το κάνω με αίσθημα και πολιτικής και παραταξιακής και κοινωνικής ευθύνης. 
      Κύριοι Υπουργοί, το νομοσχέδιο που συζητάμε σήμερα, το συζητάμε σ’ ένα νοσηρό κλίμα.
      Θα έλεγα ότι το πιο ανησυχητικό φαινόμενο αυτής της νοσηρότητας είναι ότι πολιτικά στελέχη του ΠΑ.ΣΟ.Κ. -της παράταξης που άσκησε την εξουσία για μια εικοσαετία στη χώρα μας και βούλιαξε την πολιτική στο βούρκο της διαφθοράς και της παρακμής, με κορυφαίο πάντα σκάνδαλο αυτό του Χρηματιστηρίου που καταλεηλάτησε τον ελληνικό λαό- εγκαλούν σήμερα την παράταξη που ιστορικά συμπεριλαμβάνει στα στοιχεία της το ήθος, που τρεις φορές ο ελληνικός λαός της έδωσε ισχυρή την εντολή να απαλλάξει τη χώρα από τη διαφθορά και να φέρει τη διαφάνεια στο δημόσιο βίο. Αυτό το ΠΑ.ΣΟ.Κ. εγκαλεί σήμερα τη Νέα Δημοκρατία και την Κυβέρνησή της για σκάνδαλα. 
      Η πρώτη παρατήρηση που έχω να κάνω είναι ότι εάν υπάρχουν παρεκκλίσεις από το ήθος που εκπέμπει αυτή η παράταξη, να μη βιάζεται το ΠΑ.ΣΟ.Κ. να επιδιώξει πολιτική εκμετάλλευση. Αν υπάρχουν, είναι φαινόμενα μιμητισμού του νοσηρού παρελθόντος. 
      Αν υπάρχουν, αγαπητοί συνάδελφοι, η ίδια η παράταξη και ο Πρωθυπουργός θα τους δώσουν το δρόμο που πρέπει να τους δώσουν, το δρόμο της δικαιοσύνης και της αποβολής από τον πολιτικό βίο της χώρας. Αυτό είναι το υπέρτατο καθήκον όλων των πολιτικών δυνάμεων, όλων των πολιτικών. 
      Ασφαλώς, νιώθω την ανάγκη να αναφερθώ στην επικαιρότητα των ημερών που απασχολεί περισσότερο, το γεγονός που βιώνουμε ότι ένας τόπος προσευχής και πνευματικότητας, ένα μοναστήρι στο Άγιο Όρος χρησιμοποιήθηκε ως όχημα πλουτισμού φυσικών προσώπων, προσώπων που φορούσαν είτε το αγιασμένο ράσο μοναχών είτε είχαν ιδιότητα στο δημόσιο βίο. 
      Θα έλεγα, αγαπητέ κύριε Υπουργέ, η Κυβέρνηση να ηγηθεί μιας προσπάθειας που θα την υποστηρίξει ολόκληρη η κοινωνία, να επιστρέψει η περιουσία του ελληνικού λαού στην Ελλάδα, στο ελληνικό κράτος. Να αξιοποιήσουμε όποιες δυνατότητες δίνει το Σύνταγμα, να καλέσουμε και τις άλλες πολιτικές δυνάμεις και ολόκληρη την κοινωνία να βοηθήσουν σ’αυτό, με το ίδιο τίμημα που το «μοναστήρι» ως κτηματομεσίτης απέκτησε για να το μεταπουλήσει πού; 
      Θα έλεγα, ακόμη, ότι οφείλουμε ως παράταξη να δώσουμε στον ελληνικό λαό τα ονόματα όλων εκείνων των φυσικών ή νομικών προσώπων που αγόρασαν από το μοναστήρι την περιουσία του ελληνικού λαού. 
      Είναι νοσηρό το κλίμα και πρέπει όλες οι πολιτικές δυνάμεις μαζί να προσπαθήσουμε να το αντιμετωπίσουμε με αποφασιστικότητα και να δώσουμε λύση, να ξαναδώσουμε το χαμόγελο στη νέα γενιά, να ακουμπήσει ξανά στην πολιτική και να πιστέψει. 
      Θέλω να ελπίζω –είμαι βέβαιος- ότι ο Πρωθυπουργός της χώρας θα ηγηθεί αυτής της προσπάθειας, διότι και το πολιτικό σύστημα, αγαπητοί συνάδελφοι, δεν έχει απεριόριστη αντοχή. Η κοινωνία έχει τους δικούς της μηχανισμούς να το αναζωογονεί και να το αναπαράγει, γιατί ο ελληνικός λαός βαθύτατα πιστεύει στη δημοκρατία και δημοκρατία χωρίς ήθος δεν είναι δημοκρατία. 
      Θα ήμουν ο τελευταίος που θα αμφισβητούσε -σ’ αυτήν την Αίθουσα και σ’ αυτήν τη χώρα- ότι υπάρχει βαθιά οικονομική κρίση σ’ ολόκληρο τον κόσμο και όχι μόνο στην Ευρώπη, η οποία παρά τις φιλότιμες προσπάθειες της οικονομικής ηγεσίας δεν μπορεί παρά να επηρεάσει και τη δική μας οικονομία. Ο ισοπεδωτισμός, όμως, δεν βοηθά την επίλυση των προβλημάτων. 
      Αγαπητοί συνάδελφοι, υπηρετώ μια παράταξη, όπως και οι άλλοι συνάδελφοι της Νέας Δημοκρατίας, την οποία -και νομίζω ότι όλοι όσοι είναι Βουλευτές σήμερα το αναγνωρίζουν- ίδρυσε ο Eθνάρχης Κωνσταντίνος Καραμανλής, που πήρε την Ελλάδα από τη φτώχεια των Βαλκανίων και την εκτίναξε στα σαλόνια της Ευρώπης, κύριε Βενιζέλο. Το αναγνωρίζετε και εσείς. Θέλω να ελπίζω -και κρατώ ζωντανή την ελπίδα- ότι το ίδιο θα πράξουμε και τώρα. 
      Αγαπητοί συνάδελφοι, οι βασικοί άξονες της ιδεολογίας μας και της πολιτικής μας εξακολουθούν να είναι οι ίδιοι. Οι νόμοι μπορεί να αλλάζουν, οι ηθικοί κανόνες δεν αλλάζουν, η πίστη στην ιδέα του έθνους, η πίστη στην πολιτική δημοκρατία, στην κοινωνική δικαιοσύνη. 
Αυτοί οι άξονες και αυτά τα ιδανικά μας έφεραν στην πολιτική, για να τα υπηρετήσουμε. Σαφώς οφείλει και πρέπει να ενισχυθεί η πολιτική ηγεσία να βρει έσοδα. Έχω όμως τη βεβαιότητα ότι η προσέγγισή της να καταργήσει το αφορολόγητο όριο για τους ελεύθερους επαγγελματίες είναι μια προσέγγιση την οποία πρέπει να την επανεξετάσει γιατί όχι μόνο δεν πρόκειται να φέρει, κατά την άποψή μου, τα αποτελέσματα που προσδοκά, αλλά και τραυματίζει βαρύτατα την έννοια της δικαιοσύνης στη φορολόγηση. 
      Αγαπητοί συνάδελφοι, ποιοι είναι οι ελεύθεροι επαγγελματίες και γιατί φοροδιαφεύγουν και ποιοι ευθύνονται αν φοροδιαφεύγουν; Αυτά τα ερωτήματα θέλω να θέσω. Ευθύνονται κι αυτοί που δεν φοροδιαφεύγουν για το γεγονός ότι το κράτος και οι μηχανισμοί του για δεκαετίες ολόκληρες δεν μπορούν να εντοπίσουν εκείνους που φοροδιαφεύγουν όχι 10.000 ή 12.000 ευρώ αλλά  εκατοντάδες χιλιάδες ευρώ ενίοτε ή, εν πάση περιπτώσει, δεκάδες χιλιάδες ευρώ; Δεν θα λάβουμε υπόψη μας εκείνον τον επαγγελματία της γειτονιάς που κρατάει αν θέλετε ζωντανό και το τελευταίο κύτταρο της ελληνικής παράδοσης, τη γειτονιά, αυτόν τον καταστηματάρχη που μετά βίας μπορεί να έχει ένα εισόδημα που να υπερκαλύπτει το κόστος και να του περισσεύουν και κάποια χρήματα για να τα δώσει ενδεχομένως στα παιδιά του; Τι θα πούμε στον τσαγκάρη ή στο ψιλικατζίδικο της γειτονιάς, ότι από τα δέκα χιλιάρικα που ενδεχομένως με κόπο και με εικοσιτετράωρη απασχόληση βγάζει θα του πάρουμε το ένα χιλιάρικο; Αυτό είναι που επιδιώξαμε με τη φορολογική πολιτική μας; Αυτό είναι που στοχεύσαμε με το πολιτικό πρόγραμμά μας; Δεν είχαμε και δεν έχουμε πάντοτε τη βασική δέσμευση να εξαφανίσουμε τη διαφθορά και να μειώσουμε τις περιφερειακές και τις κοινωνικές ανισότητες; Πού θα τους οδηγήσουμε αυτούς τους επαγγελματίες; Κατά πάσαν βεβαιότητα στην ανεργία, παρά την προσπάθεια που κάνει η Κυβέρνηση -και που αποδίδει καρπούς- να μειώσουμε την ανεργία. Αν κλείσουν αυτά τα καταστήματα θα χάσουμε και τις γειτονιές. Εγώ σας ζητώ, κύριε Υπουργέ, να σας απασχολήσει αυτό. Δεν είναι μικρό θέμα. Δεν είναι όλα τα πράγματα στην πολιτική ζωή μόνον πόροι, μόνο έσοδα και έξοδα. 
      Θέλω να ελπίζω –και μένω σ’ αυτό σεβόμενος το χρόνο- ότι το άρθρο 14, κύριε Υπουργέ, θα το επανεξετάσετε και ή θα το αποσύρετε ή θα το βελτιώσετε. Και θέλω να τονίσω ότι όταν αναγνωρίζει κάποιος ότι μια προσπάθεια που κάνει με καλό κίνητρο δεν βρίσκεται στην κατεύθυνση που συμφωνεί η κοινωνία το να το αποσύρει δεν είναι πολιτική υποχώρηση. Είναι πολιτική λεβεντιά και κοινωνική ευαισθησία! Θέλω έτσι να γνωρίζετε ότι αν το κάνετε θα έχετε προκαλέσει μια λύτρωση σε εκατοντάδες χιλιάδες επαγγελματίες της χώρας, στο σύνολο σχεδόν της παρατάξεως και σ’ ολόκληρη την κοινωνία. 
      Θέλω επίσης να ξέρετε ότι πολλοί εκ των συναδέλφων –εγώ πάντως σίγουρα- έχουμε ένα δίλημμα μέσα μας, μια σύγκρουση καθηκόντων για το τι να κάνουμε. Η συγκυρία είναι δύσκολη. Η εκδοχή της αρνητικής ψήφου ενδεχομένως εντείνει ή δημιουργεί καινούργια στοιχεία κρίσης. Η θετική ψήφος ενδεχομένως αναιρεί τη δική μας συνείδηση. Και θέλω να τονίσω ακόμη ότι δεν είναι το υγιέστερο της πολιτικής το να δημιουργείται ένα κλίμα ασαφώς σε ό,τι αφορά την κατεύθυνση εκείνων που το προκαλούν, ότι η οποιαδήποτε αρνητική ψήφος συνεπάγεται κρίση κι αυτός έχει την ευθύνη για την πρόωρη προσφυγή στην κάλπη. Την ευθύνη για ενδεχόμενη πρόωρη προσφυγή στην κάλπη την έχει εκείνος που προκαλεί τις εκλογές, όχι εκείνος που ψηφίζει κατά πολιτική, κοινωνική και ιδεολογική συνείδηση. 
      Ελπίζω στις ουσιαστικές διορθώσεις.
      Ευχαριστώ πολύ.
      (Χειροκροτήματα από τις πτέρυγες της Νέας Δημοκρατίας και του ΛΑ.Ο.Σ.) 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μιχαλολιάκο.
      Κύριε Γεωργιάδη, θα μιλήσετε τώρα; Σας ρωτώ, διότι είναι ακόμα δύο Βουλευτές και σηκώθηκε και ο κ. Γείτονας.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα μιλήσω τώρα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Γεωργιάδης, ως Κοινοβουλευτικός Εκπρόσωπος του Λαϊκού Ορθόδοξου Συναγερμού, έχει το λόγο.
      Αμέσως μετά θα πάρει το λόγο ο κ. Γείτονας.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πάρα πολύ, κύριε Πρόεδρε.
      Συγγνώμη, κύριε Γείτονα, αλλά νομίζω ότι έπρεπε να μιλήσω, μετά από τον ωραίο λόγο του Υπουργού, του κ. Μιχαλολιάκου, ενός λόγου που μας θύμισε ότι εμείς οι δεξιοί, κύριε Υπουργέ, είμαστε άνθρωποι της εντιμότητος και όχι άνθρωποι των off-shore εταιρειών. Αυτά να τα θυμόμαστε, γιατί δυστυχώς με τις συμπεριφορές ορισμένων, δώσαμε την ευκαιρία στην πράσινη πτέρυγα της Βουλής να μας κάνει μαθήματα ηθικής.
      Ξεκινάω, κύριε Υπουργέ, και χαίρομαι πάρα πολύ που είστε εδώ. Και χθες, ως Κοινοβουλευτικός Εκπρόσωπος του ΛΑ.Ο.Σ. και χθες το απόγευμα, όταν ήταν εδώ ο Υφυπουργός, ο κ. Λέγκας, επειδή είπατε ότι τηρείτε το προεκλογικό σας πρόγραμμα και μάλιστα, είπατε ότι αυτά δεν είναι έκτακτα μέτρα, αλλά είναι το προεκλογικό πρόγραμμα της Νέας Δημοκρατίας, σας ζήτησα με πολύ μεγάλη ευγένεια να φέρετε στα Πρακτικά της Βουλής το προεκλογικό πρόγραμμα του κόμματός σας. Το ζήτησα από τα Πρακτικά το πρωί, αλλά δεν είχε φθάσει το προεκλογικό πρόγραμμα. Για κάποιο λόγο δεν το βρίσκατε. Ευτυχώς, το βρήκα εγώ και το έχω εδώ.
      Είναι το προεκλογικό πρόγραμμα, κύριοι συνάδελφοι της Νέας Δημοκρατίας, του κόμματός σας. Βάσει αυτού του προγράμματος, ζητήσατε τη θετική ψήφο του ελληνικού λαού, πράγμα το οποίο σημαίνει ότι, αν εδώ πέρα μέσα γράφετε άλλα απ’ αυτά που φέρνετε με το νομοσχέδιο, αυτό πάει να πει, κύριε Τζαβάρα, ότι εξαπατήσατε τον ελληνικό λαό.
      Και επειδή έγινε και η ατυχής σύγκριση προηγουμένως και εξεμάνην -και ζητώ συγγνώμη, η φωνή μου είναι δυνατή- από τον κ. Μπέζα με τη Γερμανία, θέλω απλώς να επισημάνω, για να καταλάβουμε λίγο τα μέτρα, ότι στη Γερμανία η κ. Μέρκελ έχασε στην ουσία την αυτοδυναμία, διότι προεκλογικά ξεκαθάρισε στους Γερμανούς πολίτες ότι σκοπεύει να αυξήσει το Φ.Π.Α.. Διότι στα σοβαρά κράτη, δεν διανοείται ένα κόμμα που διεκδικεί εξουσία, να υπόσχεται λαγούς με πετραχήλια προεκλογικά και να κάνει τα ακριβώς αντίθετα μετεκλογικά.
      Στην Ελλάδα δε, που είναι «η χώρα της φαιδράς πορτοκαλέας», το έχουμε πάει και ένα βήμα παραπέρα. Ενώ κάνετε τα ακριβώς αντίθετα απ’ αυτά που λέει το προεκλογικό σας πρόγραμμα, έχετε και το θράσος να έρχεστε στο Κοινοβούλιο, στον ιερό ναό της δημοκρατίας και να ισχυρίζεστε ότι αυτά που κάνετε είναι το προεκλογικό σας πρόγραμμα.
      Όμως, όπως είπαν και οι Λατίνοι, ιδιαίτερα συμπαθείς στο συνάδελφό μου, τον κ. Τζαβάρα, «scripta manent», «τα γραπτά μένουν». Ιδού, λοιπόν, το προεκλογικό πρόγραμμα της Νέας Δημοκρατίας. Διαβάζω δύο-τρία σημεία, για να μη σας κουράσω. «Σπάταλο και αναποτελεσματικό κράτος. Τα τεράστια φορολογικά βάρη που επιβάλλει για να διατηρηθεί στη ζωή» κ.λπ. κ.λπ.. Αύξηση πρωτογενών δαπανών, όπως είδαμε χθες από το άρθρο του κ. Νικολάου, που το επεσήμανε για να μη μας περνάτε το παραμύθι περί διεθνούς κρίσεως.
      Σε άλλη σελίδα: «Διατήρηση σταθερού ανταγωνιστικού φορολογικού συστήματος». Εδώ γελάει και το παρδαλό κατσίκι! «Διατήρηση σταθερού ανταγωνιστικού φορολογικού συστήματος». Και έρχεστε και καταργείτε το αφορολόγητο στις μικρομεσαίες επιχειρήσεις.
      Το ξαναείπα και χθες, κύριε Υπουργέ και θέλω μία απάντηση. Εσείς τον Ιούλιο, απ’ αυτό το ιερό Βήμα, ορκιζόσασταν ότι όσο είστε εσείς Υπουργός, δεν θα γίνει περαίωση. Σε λιγότερες από εξήντα μέρες φέρνετε περαίωση. Και ερωτώ: Εγώ, ως μικρομεσαίος επιχειρηματίας, πώς να εμπιστευτώ έναν Υπουργό που δεν ξέρει τον Ιούλιο τι θα κάνει το Σεπτέμβριο; Και έχετε και το θράσος να βάζετε μέσα στο νομοσχέδιο την πρόβλεψη, για να χρυσώσετε το χάπι, ότι μέχρι το 2014 θα μειωθεί ο φορολογικός συντελεστής, όταν όλοι ξέρουμε ότι ακόμα κι εσείς ο ίδιος, βάσει της προηγουμένης αξιοπιστίας σας, αύριο μπορεί να έρθετε να το αλλάξετε.
      Η αγορά στηρίζεται στην εμπιστοσύνη. Όταν άλλα λες τη Δευτέρα και άλλα κάνεις την Τετάρτη, έχεις χάσει την εμπιστοσύνη της αγοράς και άρα, ό,τι και να λες από εκεί και πέρα, ουδείς σε πιστεύει. Άρα, η παράγραφος περί μειώσεως φορολογικού συντελεστού πολύ ωραία ακούγεται, όπως πολύ ωραία ακουγόταν και το πρόγραμμα της Νέας Δημοκρατίας, αλλά ουδεμία εμπιστοσύνη δημιουργεί στην αγορά.
      Συνεχίζω απ’ αυτό το καταπληκτικό σας προεκλογικό πρόγραμμα: «Εξορθολογισμός της κρατικής μηχανής, αναδιάρθρωση του δημοσίου τομέα και εκλογίκευση των δαπανών».
      Σας κατέθεσε ο εισηγητής μας την αύξηση του αριθμού των δημοσίων υπαλλήλων. Πείτε μας τι κάνατε για να μειώσετε τις δαπάνες. Εγώ είμαι ένας μικρομεσαίος επιχειρηματίας. Έρχεστε, λοιπόν, και κατηγορείτε συλλήβδην όλους τους μικρομεσαίους επιχειρηματίες ως φοροφυγάδες!
      Ακούστε ποια είναι η αλήθεια, κύριοι συνάδελφοι. Την είχε γράψει κάποτε ο ΚΥΡ σε μια γελοιογραφία, τη θυμάμαι από μικρό παιδί. Η γελοιογραφία έδειχνε ένα παιδί που περπατούσε στο δρόμο και έλεγε «Στην Ελλάδα, στους πέντε Έλληνες, ο ένας είναι μαθητής-φοιτητής, ο άλλος είναι συνταξιούχος, ο τρίτος είναι δημόσιος υπάλληλος, ο τέταρτος είναι άνεργος και ο πέμπτος δουλεύει για να ζήσουν οι άλλοι τέσσερις!».
      Οι μικρομεσαίες επιχειρήσεις –για να τελειώνουμε με το παραμύθι περί φοροδιαφυγής- είναι το υγιές τμήμα της ελληνικής οικονομίας, είναι αυτοί οι άνθρωποι που δεν πάνε στα γραφεία των Βουλευτών να γλείψουν για να μπουν στο δημόσιο, είναι αυτοί οι άνθρωποι που σηκώνονται στις έξι το πρωί για να ανοίξουν το μανάβικο, είναι αυτοί οι άνθρωποι που κουβαλάνε από τις αποθήκες τα πράγματα για να πουλήσουν λίγο φθηνότερα και να βγάλουν το μεροκάματο, είναι αυτοί οι άνθρωποι που στηρίζουν τη μεσαία τάξη. 
      Και αυτούς τους ανθρώπους έρχεται η Νέα Δημοκρατία και τους χαρακτηρίζει συλλήβδην φοροφυγάδες καταργώντας –λέει- το αφορολόγητο όριο των 10.500 ευρώ. 
      Καταθέτω για τα Πρακτικά, αν και το ξέρετε –κυρίως για τους συναδέλφους της Νέας Δημοκρατίας, ο Υπουργός τα ξέρει- την επιστολή της Εθνικής Συνομοσπονδίας Ελληνικού Εμπορίου –υπογραφή «Δημητρίου Αρμενάκη»- όπου καλεί η Εθνική Συνομοσπονδία Ελληνικού Εμπορίου τους Βουλευτές του Κοινοβουλίου να καταψηφίσουν το άρθρο 14 ως ένα άρθρο που στραγγαλίζει την ελληνική μικρομεσαία επιχείρηση. 
      Το καταθέτω για τα Πρακτικά –όχι για κανέναν άλλο λόγο- γιατί όλοι εσείς που λόγω της κομματικής πειθαρχίας θα υπερψηφίσετε δυστυχώς το άρθρο 14, θα πάτε αύριο να ζητήσετε ψήφο απ’ αυτούς τους ανθρώπους! Και θα πρέπει να ξέρουν αυτοί οι άνθρωποι ότι όταν αυτοί σας χρειάστηκαν, εσείς προτιμήσατε την κομματική πειθαρχία.
      (Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έρχομαι και στο κρίσιμο θέμα της φορολογίας των μερισμάτων. Φέρατε, κύριε Υπουργέ, χθες το βράδυ μια τροπολογία, μετά τη μεγάλη πίεση για το θέμα των ζημιών. Δυστυχώς, αποδεικνύεται πόσο φαιδρό κράτος είμαστε. 
      Ένα πραγματικό οικονομικό επιτελείο θα είχε φέρει στη Βουλή το εξής και θα είχε πει: Πόσα προσδοκώ να κερδίσω απ’ αυτό το μέτρο, απ’ αυτήν τη φορολόγηση; Χίλια εκατομμύρια ευρώ. Πόσο υπολογίζει η μελέτη ότι θα χάσω από την πτώση του τζίρου στο Χρηματιστήριο ως αντικίνητρο αυτής της φορολογήσεως; Τόσα εκατομμύρια ευρώ. 
      Φέρατε χθες το εξής, ότι αν δηλώσει ο κάθε ένας μέτοχος, ο οποίος παίζει στο Χρηματιστήριο, σε ετήσια βάση τις ζημίες του, τότε θα πάρει την επιστροφή. Πείτε μας τώρα. Έχετε υπολογίσει πόσο κοστίζει αυτή η γραφειοκρατική διαδικασία; Παραδείγματος χάρη, πόσοι υπάλληλοι του δημοσίου θα χάσουν ώρες από τη δουλειά τους για να ασχοληθούν μ’ αυτό το γραφειοκρατικό τέρας που φέρνετε; Πόσες ανθρωποώρες θα χάσουν οι επιχειρηματίες που θα κάνουν αυτήν τη δουλειά; 
      Βάλτε το συν-πλην. Πείτε μας: Προσδοκώ να εισπράξω 500.000.000. Υπολογίζω ότι από την πτώση του τζίρου θα χάσω 200.000.000. Υπολογίζω από τις ανθρωποώρες να χάσω 100.000.000. Μου  μένουν 200.000.000 και τα χρειάζομαι. Να το συζητήσουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Εσείς δεν κάνετε αυτό. Εσείς το βράδυ στις 23.00΄ σκεφτήκατε, μετά από την πίεση, να φέρετε τι; Περισσότερη γραφειοκρατία στην Ελλάδα! Δεν διαβάζω, για να μη χάσω χρόνο, σε πόσες διαφορετικές σελίδες, κύριε Υπουργέ, αυτού του προγράμματος –τουλάχιστον σε δέκα διαφορετικά σημεία- υπόσχεσθε πάταξη της γραφειοκρατίας και μικρότερη γραφειοκρατία και φέρνετε τροπολογία για να τους φέρνετε όλους στις εφορίες; Ρωτήσατε τον κάθε επιχειρηματία της χώρας που τον ιδρώτα του τον βάζει στην ελληνική οικονομία αν έχει την ώρα και το χρόνο να τρέχει να ασχολείται με τους δημοσίους υπαλλήλους σας; 
      Τίποτα απ’ αυτά δεν κάνατε. Είστε, λοιπόν, μια Κυβέρνηση που τι κάνει; Έρχεται, όπως είπε ο Παναγιώτης Ψωμιάδης, και εφαρμόζει εδώ το προεκλογικό πρόγραμμα του ΠΑ.ΣΟ.Κ.. Αυτό κάνετε!
      Κλείνω, κύριε Πρόεδρε, με την εξής επισήμανση. Κύριοι συνάδελφοι, όπως έχουν έλθει τα πράγματα στη Βουλή –για να ξεκαθαρίσουμε τα πράγματα και να ακούσουν και οι Έλληνες φορολογούμενοι- έχει συμβεί το εξής: 
      Πράγματι, υπάρχουν αυτήν τη στιγμή εδώ πέντε κόμματα, δύο πολιτικές. Τα τέσσερα κόμματα, της Νέας Δημοκρατίας συμπεριλαμβανομένης, που ζητούν περισσότερους φόρους από τη μικρομεσαία επιχείρηση, που θεωρούν τον επαγγελματία που κερδίζει εκ προοιμίου φοροφυγά, που θέλουν να στραγγαλίσουν το κέρδος και το ελεύθερο εμπόριο.
      Και υπάρχει πλέον μόνο ένα κόμμα στο ελληνικό Κοινοβούλιο, ο Λαϊκός Ορθόδοξος Συναγερμός, που λέει «όχι» άλλους φόρους, λιγότερους φόρους στις επιχειρήσεις. Λιγότερους φόρους για να έχουμε οικονομική ανάπτυξη και βεβαίως περιστολή των δαπανών του δημοσίου. Μη διορίσετε ούτε ένα δημόσιο υπάλληλο! Όταν μία επιχείρηση, κύριε Υπουργέ, «μπαίνει μέσα», δεν προσλαμβάνει κόσμο, αλλά απολύει. Εσείς δεν μπορείτε να απολύσετε, κάτι που αντιλαμβανόμαστε. Ωραία, λοιπόν, να συμφωνήσουμε. Μην προσλαμβάνετε, όμως, ούτε έναν! Αφού λέτε ότι δεν έχετε λεφτά, μην προσλαμβάνετε ούτε έναν! Δεν σας φταίει ο μανάβης, δεν σας φταίει ο μπακάλης, δεν σας φταίει ο μικρομεσαίος να πληρώνει τα ρουσφέτια σας, γιατί περί αυτού πρόκειται! 
      Ευχαριστώ πολύ. 
    (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη. 
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ξεκινώ επαναφέροντας τη συζήτηση σ’ ένα θέμα το οποίο έθιξα και επί της αρχής. Επωφελούμαι από την παρουσία του Υφυπουργού Υγείας, γιατί περιμένω ορισμένες απαντήσεις. Και αναφέρομαι στο άρθρο 35. 
      Είναι σαφές ότι η Κυβέρνηση μπροστά στον πανικό από την έκρηξη ιδιαίτερα της φαρμακευτικής δαπάνης που διαπιστώνεται τα τελευταία χρόνια μετά τις πράξεις και παραλείψεις της -τις επιζήμιες και για τα δημόσια οικονομικά πράξεις και παραλείψεις της με την κατάργηση της λίστας και την αλλαγή του τρόπου τιμολόγησης των φαρμάκων- επανέρχεται σήμερα με τη νέα συνεχώς τροπολογούμενη διάταξη του άρθρου 35.  
      Εκείνο, όμως, που έχει ιδιαίτερη σημασία και το οποίο ρωτώ ξανά είναι το εξής: Επειδή η εισαγωγή των θεραπευτικών πρωτοκόλλων, κύριε Υπουργέ, καθώς και των θεραπευτικών ομάδων μπορεί ενδεχομένως να σημαίνει και περιορισμό των χορηγουμένων φαρμάκων στους ασφαλισμένους, είναι ζήτημα που θα πρέπει να ξεκαθαριστεί από την Κυβέρνηση. 
      Οι διατάξεις φαίνονται αθώες. Δημιουργούνται επιτροπές και στο Κ.Ε.Σ.Υ. και στον Ε.Ο.Φ. που θα κάνουν όσα ορίζονται για τα θεραπευτικά πρωτόκολλα και τις θεραπευτικές ομάδες. Όπως ρυθμίζεται τα φάρμακα θα ενταχθούν στις θεραπευτικές ομάδες. Παραμένει, λοιπόν, το εξής απλό ερώτημα: Τι γίνεται αν ένας ασθενής έχει ανάγκη φαρμάκων, πέραν αυτών που είναι ενταγμένα στις θεραπευτικές ομάδες; Θα είναι τραγικό να οδηγηθούμε σε περιορισμό των δωρεάν (με μικρή συμμετοχή) χορηγουμένων φαρμάκων προς πάσχοντες από τα ασφαλιστικά ταμεία. 
      Στο σημείο αυτό, κύριε Υπουργέ της Εθνικής Οικονομίας και κύριε Υφυπουργέ της Υγείας, η Κυβέρνηση θα πρέπει να πάρει σαφή θέση, να το ξεκαθαρίσετε. Θα πρέπει να πάρετε σαφή θέση. Διαφορετικά, είναι ενδεχόμενο αυτή η διάταξη να αποτελέσει τορπίλη στο όλο σύστημα χορήγησης φαρμάκων στους Έλληνες πολίτες από τα ασφαλιστικά ταμεία. Μπορεί να είναι βόμβα στα θεμέλια. Εσάς της δωρεάν ασφαλιστικής κάλυψης ασφαλισμένων. Θα περιμένω την απάντησή σας.
      Κυρίες και κύριοι συνάδελφοι, σήμερα συζητούμε τα άρθρα για τα φορολογικά μέτρα, δηλαδή,  την ταμπακιέρα του νομοσχεδίου. Συζητούμε ουσιαστικά τη φοροεπιδρομή της Κυβέρνησης στους μικρομεσαίους, στους ελεύθερους επαγγελματίες, σε νέους ανθρώπους οι οποίοι εργάζονται ως μισθωτοί, αλλά πληρώνονται με το μπλοκάκι. Τη φοροεπιδρομή που προσπάθησε πραγματικά η Κυβέρνηση να περάσει ως λαθρεπιβάτη στο σχέδιο νόμου, βάζοντας και προηγούμενα κεφάλαια με ψευδεπίγραφους τίτλους όπως για την εξυγίανση των δημόσιων οικονομικών, για τη διαφάνεια κ.ά. Επίσης, και γι’ αυτό το ίδιο κεφάλαιο προσπάθησε η Κυβέρνηση να παραπλανήσει με τον τίτλο «φορολογική δικαιοσύνη». Κύριε Υπουργέ, οι λέξεις έχουν χάσει πια το νόημά τους στην Κυβέρνηση της Νέας Δημοκρατίας; 
      Και στο σημείο αυτό, θα ήθελα να κάνω μία παρένθεση. Μας είπατε προχθές ότι το ΠΑ.ΣΟ.Κ. αρνείται το παρελθόν και την πραγματικότητα. Νομίζω ότι εσείς ζείτε εκτός πραγματικότητας. Έχετε φτιάξει ένα φανταστικό κόσμο, τον κόσμο της δικής σας«Νούδουλαντ», θα έλεγα, και αγνοείτε ό,τι γίνεται στην πραγματική κοινωνία. 
     Και παίρνω αφορμή και από την τελευταία τοποθέτηση του συναδέλφου της Νέας Δημοκρατίας του κ. Μιχαλολιάκου ο οποίος σας έκανε κι αυτός έκκληση να αποσύρετε αυτήν τη διάταξη του άρθρου 14, ως αντικοινωνική, άδικη, αντιαναπτυξιακή. 
     Είναι αλήθεια φορολογική δικαιοσύνη η ποινικοποίηση ουσιαστικά για φοροδιαφυγή όλων των μικρομεσαίων χωρίς κανένα έλεγχο; Γιατί αυτό κάνετε. Είναι φορολογική δικαιοσύνη πραγματικά η φορολόγηση εισοδημάτων κάτω από τα όρια της φτώχειας; Είναι φορολογική δικαιοσύνη ο κεφαλικός φόρος που ουσιαστικά θα πληρώσουν; Όχι κύριοι της Κυβέρνησης. 
     Νομίζω, λοιπόν, ότι μπροστά στο φάσμα του κινδύνου νέας επιτήρησης μάλιστα σήμερα διαβάζω στις εφημερίδες ότι υπάρχει και κίνδυνος αναδρομικής επιτήρησης για το 2007, μπροστά στις μαύρες τρύπες του προϋπολογισμού, στην αδυναμία είσπραξης εσόδων και στην αδυναμία περιορισμού των εξόδων και ελέγχου των ελλειμμάτων, ουσιαστικά κάνετε μία νέα φοροεπίθεση σε περίπου ενάμισι εκατομμύριο ανθρώπους. Δεν είναι φορολογική δικαιοσύνη, είναι μία νέα φορολογική αφαίμαξη, είναι μία ακόμα ενσυνείδητα, άδικη πράξη, απέναντι στην κοινωνία, της Κυβέρνησής σας. 
     Εμείς ζητάμε να το αποσύρετε. Παρά τα  μερεμέτια και τα μπαλώματα που κάνατε, πιστεύουμε ότι πρέπει να αποσυρθούν αυτές οι διατάξεις. Βλέπω, όμως, ότι επιμένετε. Εμείς λέμε ότι θα καταργήσουμε αυτές τις διατάξεις. 
     Αντί να προχωρήσετε με γενναιότητα σ’ αυτό άκουσα πολλά, μας είπατε πάλι για το ΠΑ.ΣΟ.Κ.. Είπατε, κύριε Υπουργέ, ότι θα ήταν καλύτερα τα πράγματα, αν δεν είχατε την βαρειά κληρονομιά του ΠΑ.ΣΟ.Κ.. Θέλετε να πάμε λίγο στο παρελθόν; Εμένα δεν μου αρέσει. Αλλά αφού το θέλετε ας δούμε τι παραλάβατε και τι παραλάβαμε εμείς το 1993; Ξεχάσατε ότι εμείς παραλάβαμε 14% ελλείμματα και 14% πληθωρισμό το 1993, παραλάβαμε αρνητικούς ρυθμούς ανάπτυξης. Και παραλάβατε μία οικονομία μέσα στην Ο.Ν.Ε. και παραλίγο μάλιστα με τις άφρονες κινήσεις σας να μας βγάλετε από την Ο.Ν.Ε.; Και σήμερα ύστερα από πέντε χρόνια διακυβέρνησης έρχεστε να τα ρίξετε είτε στη διεθνή κρίση είτε να λέτε ότι ακόμα φταίει το ΠΑ.ΣΟ.Κ.; Έλεος και ντροπή.
     Το ΠΑ.ΣΟ.Κ. φταίει γιατί δεν έχετε έσοδα; Γιατί με το καλημέρα κατεβάσατε τους φόρους στους μεγαλομετόχους κατά 10%; Το ΠΑ.ΣΟ.Κ. φταίει γιατί χάσατε απ’ αυτό 1.000.000.000 έσοδα; Το ΠΑ.ΣΟ.Κ. φταίει γιατί καταργήσατε το φόρο της μεγάλης ακίνητης περιουσίας; Το ΠΑ.ΣΟ.Κ. φταίει γιατί επιβάλατε χαράτσι σε όλους τους Έλληνες με το τέλος ακίνητης περιουσίας; Το ΠΑ.ΣΟ.Κ. φταίει γιατί συνολικά τα 4.000.000.000 που πάτε να εισπράξτε σήμερα από τους μικρομεσαίους και επαγγελματίες, από νέους των 700 ευρώ, ουσιαστικά είναι όσα με πράξεις σας χαρίσατε σε μεγάλους και οικονομικά ισχυρούς; 
     Νομίζω ότι η όλη συζήτηση η οποία και σήμερα κλείνει, απέδειξε του λόγου μας το αληθές. Ούτε αναγκαία ήταν τα μέτρα, κύριε  Υπουργέ ούτε οφείλονται στη διεθνή κρίση. Είναι τα επίχειρα μιας αποτυχημένης πολιτικής και ιδιαίτερα της δικής σας αποτυχημένης οικονομικής πολιτικής. Η οποία ούτε σε δημοσιονομική εξυγίανση οδήγησε, ούτε σε ανάπτυξη. Τουναντίον κινδυνεύει να βάλει τη χώρα στον αστερισμό του στασιμοπληθωρισμού, με την ακρίβεια να φουντώνει, με τα ελλείμματα να βγαίνουν εκτός ορίων, με το δημόσιο χρέος να αυξάνει συνεχώς και με το έλλειμμα του εμπορικού ισοζυγίου να φθάνει σε ύψος ρεκόρ, κάτι μάλιστα που θα έπρεπε να σας ανησυχεί ιδιαίτερα, διότι αντανακλά την εικόνα της οικονομίας. Μια πολιτική, λοιπόν, η οποία και την κοινωνία την οδήγησε σε μεγαλύτερες ανισότητες και την οικονομία σε μεγαλύτερα προβλήματα και σε ύφεση. Μια πολιτική που απορρίπτει η κοινωνία και θα αποδοκιμάσει ο λαός στις εκλογές.
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. 
     Θα ήθελα αν υποβάλω μία παράκληση, να μη χτυπάτε το αναλόγιο. Δεν χρωστάει τίποτα το κοινό αναλόγιο. Το λέω γενικώς. Και ξέρετε παρακολουθώ ότι οι πρακτικογράφοι τρομάζουν κάθε φορά που χτυπάει το αναλόγιο. Θα εισηγηθώ στον Πρόεδρο να βάλουμε πλαστικό, να μην ακούγεται καθόλου. 
     Έχω την τιμή να σας ανακοινώσω το δελτίο επικαίρων ερωτήσεων της Τρίτης 16 Σεπτεμβρίου 2008, το οποίο έχει ως εξής: 
     ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος  8 του Κανονισμού της Βουλής)
     1.Η με αριθμό 47/11.9.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις καθυστερήσεις στην πληρωμή των εργοληπτών δημοσίων έργων κ.λπ.. 
     2.Η με αριθμό 46/11.9.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Εθνικής Παιδείας και Θρησκευμάτων, σχετικά με την αποκατάσταση των σχολικών κτηρίων από τον καταστρεπτικό σεισμό του Ιουνίου στους Νομούς Ηλείας και Αχαΐας κ.λπ.. 
     3. Η με αριθμό 44/11.9.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Οικονομίας και Οικονομικών, Απασχόλησης και Κοινωνικής Προστασίας, σχετικά με την εκποίηση των ολυμπιακών κτηρίων που κατασκευάστηκαν για τη στέγαση των Υπηρεσιών του Υπουργείου Απασχόλησης και Κοινωνικής Προστασίας στο χώρο του Ολυμπιακού Χωριού κ.λπ.. 
     4. Η με αριθμό 45/11.9.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαίτση Αποστολάτου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των Τραπεζών Ομφαλοπλακουντιακού Αίματος κ.λπ.. 
     Το λόγο έχει ο κ. Μανώλης. 
     ΙΩΑΝΝΗΣ ΜΑΝΩΛΗΣ: Κύριε Πρόεδρε, κύριοι συνάδελφοι, κύριοι Υπουργοί, καταλαβαίνω ότι είμαστε σε μία πολύ κρίσιμη συγκυρία. Θα προσπαθήσω όμως να είμαι χρήσιμος και σε ένα κομμάτι της κοινωνίας που αντιμετωπίζει προβλήματα και θα αντιμετωπίσει προβλήματα, να είμαι σύμφωνος με τη συνείδησή μου και να είμαι και σύμφωνος με την παραταξιακή μου συνείδηση. 
Δεν ξέρω αν μπορούν να γίνουν αυτά τα τρία μαζί.
      Από την πρώτη στιγμή δέχομαι ότι ο Υπουργός έκανε κάποιες αλλαγές χθες για νέους ανθρώπους κυρίως, που το έχουν πραγματικά ανάγκη.  Τα έξι χρόνια, ειδικά μέχρι τριάντα χρονών, είναι σημαντικό, είναι αρκετά χρόνια. Και είναι καλό πως είναι περισσότερο από έναν εργοδότη. Είναι ένα θετικό βήμα που κάνει πιο δίκαιο το νομοσχέδιο. 
      Είπα και χθες ότι υπάρχει σε κάποια ζητήματα μια προσπάθεια που έχει στόχο και συμφώνησα με πολλές από τις διατάξεις του νομοσχεδίου με τις κεντρικές και για τα μερίσματα και για άλλα ζητήματα που προσπαθούν να κάνουν δίκαιο ένα φορολογικό σύστημα. Υπάρχουν όμως ζητήματα που δίνουν ένα στίγμα αδικίας και ίσως από έλλειψη πληροφόρησης των παραγόντων αυτών που έκαναν τις προτάσεις. Δεν θέλω να δεχθώ και να παραδεχτώ ότι ενώ το ξέραμε, δημιουργούμε πρόβλημα σε ένα κομμάτι της κοινωνίας. 
      Τι θέλω να πω; Όταν λέμε γενιά των 700 ευρώ, το ξαναείπα, δεν είναι ηλικιακό το φαινόμενο. Η γενιά των 700 ευρώ είναι και ο τριάντα ένα και ο τριάντα δύο. Η γενιά των 700 ευρώ είναι κι αυτός που απολύεται από μια επιχείρηση αύριο το πρωί και μένει χωρίς δουλειά. Και επειδή οι εργοδότες δεν τον προσλαμβάνουν, κύριε Υπουργέ, και το ξέρετε, αναγκάζεται να πάει σ’ έναν εργοδότη με δελτίο παροχής υπηρεσιών, γιατί κανείς δεν θα του δώσει δεκατέσσερις μισθούς και κανείς δεν θα του πληρώσει ασφάλιση, σε μια λογική να παίρνει 500 ευρώ, 600 ευρώ και να δίνει τα 200 ευρώ για την ασφάλισή του, για να συμπληρώσει και να φύγει με συνταξιοδότηση. Είναι οι άνθρωποι αυτοί που αν εφαρμόσουμε το ταμείο κατά της φτώχιας, θα κληθούμε να τους ενισχύσουμε. Γιατί να κληθούμε να τους ενισχύσουμε από το ταμείο κατά της φτώχιας και γιατί να μην τους διευκολύνουμε δίνοντάς τους τη δυνατότητα να βγάλουν ένα δελτίο παροχής υπηρεσιών, να πάνε σ’ έναν εργοδότη -γιατί αλλιώς δεν τους παίρνει- να συμπληρώσουν τα δύο, τρία χρόνια που θα τους υπολείπονται και να βγούνε σε σύνταξη; Δηλαδή, ο νέος που λέμε ότι στηρίζουμε και θέλω να είμαι πολύ ειλικρινής, είναι είκοσι τριών, είκοσι πέντε χρονών, στις περισσότερες των περιπτώσεων δεν έχει οικογένεια, δεν είναι παντρεμένος, δεν έχει παιδιά, δεν έχει ούτε ένα παιδί. Καλά κάνουμε και τον ενισχύουμε αλλά  έχει και ευκαιρίες στη ζωή του να κάνει και κάτι άλλο. Αυτός, όμως, που βρίσκεται σ’ αυτό το στάδιο και θέλω να το καταλάβετε, δεν έχει ευκαιρίες, είναι στο περιθώριο γιατί τον απέλυσαν και δεν βρίσκει δουλειά. Είναι δυνατόν να του λέμε εμείς, με τα 500 ευρώ που παίρνεις ή τα 600 ευρώ και δίνεις τα 200 ευρώ για ασφάλιση, δώσε μας 200 ευρώ ή 300 ευρώ φόρο; Τόσος πλούτος υπάρχει στην Ελλάδα και αφορολόγητος. 
      Θεωρώ ότι στο επιτελείο σας κάτι έχει ξεφύγει. Θέλω να προτείνω δύο, τρία πράγματα και πιστεύω ότι με το χέρι στην καρδιά θα κάνετε κάτι, ένα τουλάχιστον απ’ αυτά αποδεκτό. Όχι ότι δεν κάνατε κάποιες αλλαγές προς δικαιότερη κατεύθυνση, αλλά νομίζω ότι εδώ υπάρχουν άλλα δύο, τρία ζητήματα.
      Πρώτον, είμαι εγώ είκοσι οκτώ, τριάντα χρονών και πάω με δελτίο παροχής υπηρεσιών σήμερα και όταν κλείνω τρία χρόνια ή φθάνω στα τριάντα, κόβεται το δελτίο παροχής υπηρεσιών κ.λπ.. Αν εργάζεται κάποιος δέκα, δεκαπέντε χρόνια και απολύεται μετά από την επιχείρηση που εργάζεται, πάει με δελτίο παροχής υπηρεσιών. Όταν βάζετε μέσα «για μία έναρξη επαγγέλματος», τον αποκλείουμε αυτόν τον άνθρωπο. Δηλαδή επειδή είχε κάνει έναρξη επαγγέλματος μετά από δέκα χρόνια, τότε που το έχει πραγματική ανάγκη, τον αποκλείουμε.
      Θεωρώ ότι το να φύγει το «για πρώτη φορά» είναι μια λύση και με υπουργική απόφαση  να ορίσετε –γιατί δεν πάμε στο άλλο άκρο ότι από σήμερα κάνω έναρξη και μετά από ένα χρόνο ξανακάνω, όχι- τα τρία χρόνια, να δώσετε ένα περιθώριο για να πάει ο άλλος να δουλέψει.
Αλλά δεν μπορούμε να πούμε επειδή έκανες κάποτε «έναρξη», δεν μπορείς να ξανακάνεις. 
      Θέλετε κάτι άλλο; Εδώ που λέτε ότι τα τρία χρόνια ισχύουν για τους νέους κάτω των τριάντα ετών, να βάλετε και για όσους υπολείπονται τρία χρόνια για να θεμελιώσουν δικαίωμα συνταξιοδότησης, να φύγουν με σύνταξη. Τι είναι αυτό; Σιγά τα λεφτά που θα τους πάρουμε! Αλλά τους δίνουμε μια διέξοδο να πάρουν σύνταξη οι άνθρωποι. 
      Έχετε φανταστεί τι γίνεται μ’ αυτήν την κατηγορία των συνανθρώπων μας; Είναι αυτοί που βρίσκονται στην πιο δραματική κατάσταση από οποιονδήποτε άλλον. Ο νέος έχει όνειρα, έχει περιθώρια, έχει οράματα, δεν του πάει σήμερα, θα του πάει αύριο. Θεωρώ ότι είναι πιο άδικο αυτό. Πιο δίκαιο θα ήταν να πούμε γι’ αυτούς αν ήταν να επιλέξουμε, γιατί αυτοί έχουν και παιδί και μπορεί το παιδί τους να είναι άνεργο και να θέλουν να του δώσουν ένα χαρτζιλίκι και δεν μπορούν να του το δώσουν. 
      Κάνω έκκληση για δύο – τρία πράγματα. Μπορείτε, λοιπόν, να αφαιρέσετε το όριο ηλικίας ή να πείτε ότι τα τρία χρόνια ισχύουν μέχρι τριάντα χρονών –να το δεχτώ- και ισχύουν και για όσους τους υπολείπονται τρία χρόνια για να πάρουν σύνταξη. Αλλιώς, τι θα τους κάνουμε αυτούς τους ανθρώπους, κύριε Υπουργέ; Δεν θέλω να ταυτιστεί η παράταξη η δική μου με μια λογική που λέει ότι αυτούς τους αφήνουμε στο δρόμο. Καταλάβετέ το, τι να κάνω; Δεν το αντέχω εγώ τουλάχιστον. Προτιμώ να πάω σπίτι μου παρά να το δεχτώ συνειδητά ενώ το ξέρω να συμφωνήσω με μία τέτοια λογική. Δεν σώνεται ο κόσμος με το να φορολογήσουμε με 200 ευρώ ή 300 ευρώ αυτό το συγκεκριμένο κομμάτι της κοινωνίας. 
      Περιμένω, κύριοι Υπουργοί. Είστε και οι τρεις εδώ, συζητήστε το. Δεχτείτε μία από τις τρεις εναλλακτικές προτάσεις που κάνω, θα έλεγα ακόμη αυτή της συνταξιοδότησης, το τρία χρόνια ακόμη, για να πάρει ο άλλος σύνταξη, να δώσουμε μία διέξοδο σ’ αυτόν τον κόσμο. Αυτή είναι η φιλοσοφία της δικής μας παράταξης, αυτές είναι οι αρχές της δικής μας παράταξης και κάνουν δικαιότερο θα έλεγα ένα νομοσχέδιο που καταθέσατε. Την ώρα που κάποιοι λένε για τα μερίσματά τους, την ώρα που οι τράπεζες έχουν τεράστια κέρδη που εκμεταλλεύονται τον κάθε φουκαρά που πάει και καταθέτει μία δραχμή, εμείς τι κάνουμε; Πιστεύω ότι θα διορθωθεί γιατί αν είναι συνειδητή επιλογή τότε, με συγχωρείτε, αλλά εγώ έχω πρόβλημα. Είμαι προβληματισμένος γιατί αγωνίζομαι όλα αυτά τα είκοσι χρόνια στους κοινωνικούς αγώνες. 
      Δεν υπάρχει κατά την άποψή μου αντεπιχείρημα σ’ αυτό που σας λέω. Δώστε τους, λοιπόν, όσοι έχουν τρία ή τέσσερα χρόνια ακόμη να πάρουν σύνταξη, να μη φορολογούνται. Περιμένω να ακούσω. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μανώλη.
      Εξαντλήθηκε ο κατάλογος των πρωτολογιών. 
      Ο κ. Δρίτσας είχε εγγραφεί για προτασσόμενη δευτερολογία, αλλά δεν είναι εδώ. 
      Εισερχόμαστε στο στάδιο των δευτερολογιών.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα μιλήσω για λίγο, γι’ αυτό το τρίτο μέρος του σχεδίου νόμου, το οποίο έχει σκοπό να αποκαταστήσει τη φορολογική δικαιοσύνη στη χώρα μας και κυρίως να αντιμετωπίσει σοβαρά για πρώτη φορά μετά από πολλά χρόνια, ένα μεγάλο κοινωνικό πρόβλημα που υπάρχει στη χώρα, μια μεγάλη κοινωνική αδικία που είναι κυρίως η φοροδιαφυγή. Χωρίς να λέμε ότι όποιοι είναι ελεύθεροι επαγγελματίες ή επιτηδευματίες είναι κατ’ ανάγκη φοροφυγάδες, είναι διαπιστωμένο από τα στοιχεία μας που διαχρονικά υπάρχουν γιατί δεν είναι τωρινό φαινόμενο στο Υπουργείο Οικονομίας και Οικονομικών, ότι σ’ αυτήν την κατηγορία συμπολιτών μας δηλώνονται εισοδήματα τα οποία είναι πολύ χαμηλά σε σχέση με τους μισθωτούς και τους συνταξιούχους. Τα εισοδήματα αυτά είναι σε τέτοια επίπεδα που κάνουν μια μεγάλη κατηγορία συμπολιτών μας, η οποία πραγματικά είναι δημιουργική, πραγματικά ευημερεί, πραγματικά συμβάλλει στην πρόοδο της κοινωνίας μας, να μη συμβάλλει όμως κατά το βαθμό που της αναλογεί στα φορολογικά βάρη. Αυτό είναι ένα μεγάλο κοινωνικό πρόβλημα. Η Κυβέρνηση έκανε σημαντικά βήματα τα τελευταία χρόνια για να αντιμετωπίσει τη φοροδιαφυγή εκεί που υπήρχαν φορολογικά στοιχεία, εκεί δηλαδή που μπορούσαν να χρησιμοποιηθούν τα συστήματα της διασταύρωσης και είχαμε σημαντικά αποτελέσματα. Έκανε σημαντικά βήματα με νομοσχέδιο που ψηφίσαμε πέρυσι μετά τις εκλογές του Σεπτεμβρίου, τον Οκτώβριο, για να δοθούν κίνητρα στους φορολογουμένους και να καταγγέλλουν επίορκους εφοριακούς και να ζητούν αποδείξεις από κατηγορίες επαγγελματιών με τους οποίους έρχονται σε συναλλαγή και που είναι γνωστό σε όλους μας ότι σ’ αυτές τις συναλλαγές πολλές φορές αποφασίζουν από κοινού πελάτης και επαγγελματίας να μην κόψουν φορολογικό στοιχείο. Έχουμε χρησιμοποιήσει, λοιπόν, το πλήρες οπλοστάσιο πριν φτάσουμε σε πιο δραστικές μεθόδους αντιμετώπισης της φοροδιαφυγής, όπως αυτές που περιλαμβάνονται στο παρόν νομοσχέδιο.
      Κατά τη διάρκεια της συζήτησης έγιναν πολλές προτάσεις από συναδέλφους Βουλευτές, έγιναν πολλές προτάσεις από κοινωνικούς φορείς, τις οποίες εξετάσαμε όλες με ανοικτό μυαλό. Μάλιστα κατηγορηθήκαμε και για προχειρότητα δήθεν στο νομοσχέδιο, λες και τα κοινωνικά ζητήματα αντιμετωπίζονται με μεθόδους της τριγωνομετρίας: δηλαδή κάθεσαι, έχεις  ένα πρόβλημα και το λύνεις και υπάρχει μια και μοναδική λύση. Δεν υπάρχει μια και μοναδική λύση στα κοινωνικά προβλήματα, υπάρχουν πολλαπλές λύσεις. Όλες οι λύσεις έχουν τα υπέρ και τα κατά τους, υπάρχουν ατέλειες. Το ζήτημα είναι αν προχωράς στο να λύσεις κάποια προβλήματα, έστω και με κάποιες αρνητικές παρενέργειες, γιατί δεν υπάρχει και λύση κοινωνική που να μην έχει και κάποιες αρνητικές παρενέργειες. Αυτό το αναγνωρίζουμε γιατί ζούμε στην κοινωνία, το αναγνωρίζουμε γιατί όπως μεγάλοι  πολιτικοί έχουν  πει, η πολιτική είναι η τέχνη του εφικτού, δεν υπάρχει τέλεια λύση. Γι' αυτό δείξαμε και δείχνουμε συνεχώς μια μεγάλη ευελιξία στην αντιμετώπιση προβλημάτων που ανακύπτουν από τη ζώσα κοινωνία. 
      Να θυμίσω τις αλλαγές που κάναμε. Κατ΄αρχάς υπήρχε από την αρχή και υπάρχει εξαίρεση των ελευθέρων επαγγελματιών, οι οποίοι δεν ανήκουν στις κατηγορίες που αναφέρονται στο άρθρο 48 του Κώδικα Φορολογίας Εισοδήματος. Και επιδιώκοντας να στηρίξουμε τους νέους επιτηδευματίες και τους ελεύθερους επαγγελματίες, δεν καταργούμε το αφορολόγητο για τα τρία πρώτα χρόνια από την έναρξη του επιτηδεύματος, διότι υπάρχει ένα αντικειμενικό κοινωνικό φαινόμενο -γιατί κοινωνικά είναι τα φαινόμενα αυτά που συζητούμε- ότι η ανεργία των νέων είναι μεγαλύτερη από την ανεργία όλων των άλλων κατηγοριών εργαζομένων. Γι' αυτό και δίνουμε έμφαση στους νέους επιτηδευματίες με την  έννοια -όχι την  ηλικιακή- ότι αρχίζεις να κάνεις το επάγγελμά σου, για τρία χρόνια θα έχεις το αφορολόγητο, διότι τότε ούτε σημαντικά εισοδήματα έχεις, αλλά ούτε ίσως έχεις  μάθει όλους τους τρόπους που χρησιμοποιούν άλλοι για να αποφεύγουν τη φορολογία. 
      Κάναμε και μια τροποποίηση την οποία προανήγγειλα από την πρώτη μέρα της συζήτησης στη Βουλή για τους νέους επαγγελματίες των υπολοίπων κατηγοριών για επιπλέον τρία χρόνια με ηλικιακό κριτήριο. 
      Άκουσα από συναδέλφους -και με σεβασμό τους ακούω όλους- για ηλικιακό κριτήριο. Δεν πρόκειται για ηλικιακό ρατσισμό, κύριε Μανώλη. Είναι διότι οι νέοι αντικειμενικά έχουν μεγαλύτερο ποσοστό ανεργίας, δηλαδή, μεγαλύτερη πιθανότητα  να είναι άνεργοι από τους μεγαλύτερης ηλικίας εργαζομένους. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Για τους μακροχρόνια ανέργους…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα μιλήσω και για τους μακροχρόνια ανέργους. Τα ακούω όλα. 
      Το μελετήσαμε στο Υπουργείο Οικονομίας και Οικονομικών -εγώ ανακοίνωσα την πρόθεσή μας να εξετάσουμε την περαιτέρω επέκταση-  φτάσαμε σε μια λύση και τη φέραμε στην επιτροπή, γιατί άκουσα και για πέντε αλλαγές στο νομοσχέδιο. Έγιναν δύο αλλαγές, μια στο τέλος της συζήτησης στην επιτροπή και μια στο τέλος της συζήτησης επί της αρχής στο Τμήμα. Το μελετήσαμε και το φέραμε. 
      Ακούω τώρα και άλλες προτάσεις από όλες τις πτέρυγες της Βουλής, οι οποίες ήρθαν σήμερα, ήρθαν τις τελευταίες μέρες, τις οποίες δεν είχαμε καιρό να αξιολογήσουμε -διότι ο στόχος είναι να λύσουμε μεν κάποια κοινωνικά προβλήματα, αλλά από την άλλη μεριά να εμποδίσουμε να υπάρξουν καταστρατηγήσεις και παρενέργειες- και θα τις εξετάσουμε και σε μελλοντικό νομοσχέδιο. Αν δούμε ότι πραγματικά μπορούμε  να τις ενσωματώσουμε, θα τις ενσωματώσουμε. Μην έχετε καμμία αμφιβολία περί αυτού. Δεν μπορεί εκ του προχείρου σήμερα να κάνουμε άλλες αλλαγές, διότι και οι αλλαγές που ήρθαν, ήταν αλλαγές που μελετήθηκαν υπηρεσιακά, είδαμε τις παρενέργειες, είδαμε τι άλλο μπορεί να συνεπάγεται μια ενδεχόμενη αλλαγή, διότι το νομοσχέδιο αυτό έχει μια ισορροπία και μια φιλοσοφία. 
      Μιλώ τώρα σε συναδέλφους κυρίως των άλλων πτερύγων της Βουλής. Πάει πολύ να μας εγκαλούν κόμματα που έχουν διαφορετικό πρόγραμμα από μας, για το αν τηρούμε ή δεν τηρούμε το πρόγραμμά μας. Το πρόγραμμά μας έχει βασική κατεύθυνση την αντιμετώπιση της φοροδιαφυγής, έχει βασική κατεύθυνση τη μείωση των φορολογικών συντελεστών, έχει βασική κατεύθυνση τον εξορθολογισμό των δαπανών στο δημόσιο τομέα. Και σ΄αυτά, επειδή δεν είμαστε νέα κυβέρνηση πια, έχουμε δώσει δείγματα γραφής. Εγώ θυμάμαι πολύ καλά ότι  όταν ψηφίσαμε στο τέλος του 2004 τη σταδιακή μείωση των φορολογικών συντελεστών για τα νομικά πρόσωπα ή τα φυσικά πρόσωπα, κάτι που υλοποιήθηκε την περασμένη τετραετία, τις ίδιες αιτιάσεις ακούγαμε στη Βουλή:
      Eίστε αναξιόπιστοι και ποιος μας λέει ότι αυτό δεν θα το αλλάξετε! Δεν αλλάξαμε ούτε κατά κεραία αυτά τα οποία ψηφίσαμε εκείνη την εποχή. Ολοκληρώθηκε η μείωση των φορολογικών συντελεστών για τα νομικά πρόσωπα, ολοκληρώνεται το 2009 η μείωση των φορολογικών συντελεστών για τα φυσικά πρόσωπα. Ξεκινούμε από το 2010 νέο κύκλο μείωσης των φορολογικών συντελεστών ακριβώς διότι εμείς  πιστεύουμε ως παράταξη ότι πρέπει να υπάρχει χαμηλή φορολογία αλλά πιστεύουμε και ότι τη χαμηλή φορολογία πρέπει να την πληρώνουν όλοι. 
      Πριν από μερικά χρόνια υπήρχε, και θα του έδινα και βάση, ένα επιχείρημα που έλεγε, μα είναι υψηλοί οι φορολογικοί συντελεστές, φοροδιαφεύγουμε ως τρόπο άμυνας. 
      Σήμερα οι φορολογικοί συντελεστές είναι χαμηλοί και γίνονται ακόμα χαμηλότεροι στο μέλλον. Δεν νοείται, είναι εντελώς αντικοινωνικό το φαινόμενο της φοροδιαφυγής. Πώς θα χρηματοδοτήσουμε τα σχολεία, πώς θα χρηματοδοτήσουμε τις συντάξεις των χαμηλοσυνταξιούχων και τα επιδόματα που δίνουμε, πώς θα χρηματοδοτήσουμε το ταμείο της φτώχειας, πώς θα χρηματοδοτήσουμε τα νοσοκομεία, πώς θα χρηματοδοτήσουμε το κοινωνικό κράτος, πώς θα χρηματοδοτήσουμε την άμυνα της χώρας; Διότι μην ξεχνάμε ότι είμαστε και μία χώρα η οποία έχει πολύ υψηλές αμυντικές δαπάνες για λόγους ιστορικούς και γεωπολιτικούς. 
      Χρειάζεται όλοι, εάν πρόκειται να έχουμε πραγματικά χαμηλούς συντελεστές, να συμβάλουν κατ’ αναλογία στα δημόσια βάρη, όπως ακριβώς προβλέπει το Σύνταγμα. Διότι το Σύνταγμα δεν λέει –το είπε κάποιος συνάδελφος προσφυώς- ότι όλοι οι Έλληνες συμβάλλουν στα δημόσια βάρη ανάλογα με το τι δηλώσουν. Το Σύνταγμα λέει ότι συμβάλλουν ανάλογα με τις δυνατότητές τους. Και το είπε ο κ. Παναγιωτόπουλος νομίζω και ήταν μία πολύ σωστή επισήμανση.
      Η φορολογική δικαιοσύνη σε μία χώρα η οποία διαχρονικά δυστυχώς χαρακτηρίζεται από μεγάλη έκταση φοροδιαφυγής, είναι ένα πάρα πολύ σύνθετο ζήτημα κι αυτό το σύνθετο ζήτημα επιχειρούμε να αντιμετωπίσουμε. Και επιχειρούμε να το αντιμετωπίσουμε με όλους τους τρόπους. 
      Για παράδειγμα, κάναμε δήλωση, με την ένταξη των ειδικών λογαριασμών στον προϋπολογισμό –και το γράφει και η εισηγητική έκθεση- ότι δεν θα θιγούν τα δικαιώματα και τα επιδόματα και οι αποδοχές καμμίας κατηγορίας δημοσίων υπαλλήλων. Απαλείψαμε από τους ειδικούς λογαριασμούς διάταξη που έλεγε «μέχρι το ύψος των θεσμοθετημένων πόρων», ακριβώς γιατί σε πολλές κατηγορίες δαπανών ήδη μέσω του προϋπολογισμού δίναμε περισσότερα από τους θεσμοθετημένους πόρους. 
      Σε όλες τις φάσεις της συζήτησης αυτού του νομοσχεδίου και ακούσαμε και ακούμε και προβληματιζόμαστε. Καταλήξαμε στις αλλαγές που μπορούσαν να γίνουν και που είχαν διατυπωθεί μέχρι τη στιγμή που θα μπορούσαμε να τις αξιολογήσουμε. Άκουσα και καινούργια ζητήματα, τα οποία θα τα εξετάσουμε και στο βαθμό που είναι εφικτό. Για παράδειγμα την πρόταση για τους μακροχρόνια άνεργους και τους συνταξιούχους. Είμαι βέβαιος ότι θα βρούμε μία λύση. 
      ΙΩΑΝΝΗΣ ΜΑΝΩΛΗΣ: Μπορείτε να βάλετε δύο χρόνια ακόμα.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν την έχω αυτήν τη στιγμή τη λύση, γιατί πρέπει να μελετηθεί και από τις υπηρεσίες. 
      Απλώς να πω ότι η Κυβέρνηση αυτή έχει φέρει ειδικά προγράμματα για τους μακροχρόνια άνεργους σε περιοχές που υπάρχει μακροχρόνια ανεργία, στα οποία πληρώνει και εισοδηματική στήριξη και τις ασφαλιστικές εισφορές. Αλλά θα δούμε και γι’ αυτήν την κατηγορία εάν μπορεί να υπάρξει κάτι σε μελλοντικό νομοσχέδιο, να το φέρουμε και να το ενσωματώσουμε. Διότι ακριβώς, το είπα και πάλι, δεν είναι η κοινωνική πολιτική τριγωνομετρία, δεν είναι η φορολογική πολιτική τριγωνομετρία. Τα κοινωνικά προβλήματα είναι ζωντανά, ανακύπτουν όλο και περισσότερες περιπτώσεις. Είμαι βέβαιος ότι θα ακούσουμε και θα διαπιστώσουμε κι εμείς κατά την εφαρμογή αυτών των νέων διατάξεων -γιατί μιλάμε για ένα σύστημα που είναι οπωσδήποτε πολύ διαφορετικό από ό,τι ίσχυε για τους άλλους ελεύθερους επαγγελματίες- και άλλες περιπτώσεις στο μέλλον και μέχρι την εφαρμογή του συστήματος. 
Άλλωστε ας μην ξεχνάμε ότι το σύστημα θα εφαρμοστεί από τις φορολογικές δηλώσεις του 2009. Δεν μιλάμε για κάτι το οποίο θα εφαρμοστεί αύριο. Εάν διαπιστώσουμε, όπως για τους μακροχρόνια άνεργους και τους άνεργους μεγάλης ηλικίας που είναι κοντά στο όριο της συνταξιοδότησης ή και για άλλες κατηγορίες ότι πρέπει να γίνουν κάποιες βελτιωτικές αλλαγές, έχουμε τον καιρό τις κάνουμε, μην έχετε καμμία αμφιβολία περί αυτού. Ο στόχος εδώ είναι η φορολογική και η κοινωνική δικαιοσύνη. Ο στόχος δεν είναι να πάρουμε έσοδα από δικαίους και αδίκους γιατί αν θέλαμε να πάρουμε έσοδα από δικαίους και αδίκους, υπήρχαν και άλλοι τρόποι που θα έθιγαν και τους μισθωτούς και τους συνταξιούχους. 
      Άκουσα τη δήθεν ειρωνική πρόταση της Αξιωματικής Αντιπολίτευσης για έκτακτη εισφορά επί δικαίων και αδίκων. Έχω ακούσει πολλές φορές την πρόταση –και την έχουμε εξετάσει στο παρελθόν και την απορρίψαμε- για περαιτέρω αύξηση του Φόρου Προστιθέμενης Αξίας. Εάν δεν αντιμετωπίσουμε πρώτα τις εστίες των φορολογικών αδικιών –και αυτό πάμε να κάνουμε μ’ αυτό το νομοσχέδιο- δεν νομιμοποιούμαστε ούτε εμείς ούτε οποιαδήποτε άλλη κυβέρνηση να προχωρήσουμε σε γενικευμένη αύξηση της φορολογίας. 
      Με τις φορολογικές ρυθμίσεις που προβλέπονται στοχεύουμε σ’ αυτούς που μέχρι σήμερα δεν πλήρωναν φόρους. Μιλάμε για μία κατηγορία που πληρώνει μόνο το 15% των φορολογικών εσόδων σε σχέση με το 50% που πληρώνουν για το φόρο εισοδήματος οι μισθωτοί και οι συνταξιούχοι και το 35% που πληρώνουν τα νομικά πρόσωπα.
	Είναι λογικό να επικεντρωθεί η συζήτηση στο άρθρο 14, αλλά μην ξεχνάμε και τα υπόλοιπα άρθρα του νομοσχεδίου τα οποία διευρύνουν τη φορολογική βάση. Κατηγορίες εισοδηματιών όπως οι μέτοχοι που δεν πλήρωναν φόρο εισοδήματος, με τις ρυθμίσεις που φέραμε πληρώνουν φόρο εισοδήματος και απόλυτα συμβατό με το πρόγραμμά μας που έλεγε ότι διαφορετικά θα φορολογούνται τα μη διανεμόμενα κέρδη και διαφορετικά τα διανεμόμενα κέρδη. Δεν μπορούσε να γίνει αυτό το 2004 διότι δεν έχει νόημα η αυτοτελής φορολόγηση των μερισμάτων εάν δεν υπάρχει παράλληλα και ο φόρος υπεραξίας, διότι τότε οι επιχειρήσεις αντί να δίνουν μερίσματα, θα κρατούσαν τα κέρδη και θα τα έδιναν με τη μορφή υπεραξίας η οποία δεν θα φορολογείτο. 
      Μιλάμε, λοιπόν, για μία ισορροπημένη διάταξη τώρα η οποία φορολογεί με τον ίδιο συντελεστή, ουδέτερα, δηλαδή, οικονομικά και τα μερίσματα και τις υπεραξίες ώστε να φορολογούνται ως φυσικά πρόσωπα πια οι μέτοχοι και τα μερίσματα που απολαμβάνουν τα οποία είναι εισοδήματά τους. 
      Δεν μιλάμε για αύξηση της φορολογίας των νομικών προσώπων γιατί η φορολογία των νομικών προσώπων όχι μόνο παραμένει χαμηλή γιατί θέλουμε να τονώσουμε τις επενδύσεις, αλλά προβλέπεται ότι τα επόμενα χρόνια θα μειωθεί και περαιτέρω. 
      Αυτή η Κυβέρνηση έχει αποδείξει την αξιοπιστία της. Μέτρα που νομοθέτησε με μακροχρόνιο ορίζοντα –γιατί αυτή είναι η έννοια της σταθερότητας του φορολογικού συστήματος- τα εφάρμοσε και τα εφαρμόζει. Το ίδιο θα γίνει και με τις τωρινές ρυθμίσεις. Όποτε χρειάζεται να γίνονται για κοινωνικούς λόγους κάποιες μικροπροσαρμογές, ασφαλώς θα τις κάνουμε. Αυτό δεν σημαίνει ότι αλλάζει πλήρως το φορολογικό σύστημα. Παραδέχομαι ότι με το άρθρο 14 γίνεται μία μεγάλη αλλαγή ή ότι με τη φορολογία των μερισμάτων γίνεται μία μεγάλη αλλαγή. Αυτές οι αλλαγές όμως είναι απόλυτα συμβατές με την κατεύθυνση του προγράμματός μας που είναι η αντιμετώπιση της φοροδιαφυγής και η διεύρυνση της φορολογικής βάσης.
	Σας ευχαριστώ πολύ.
	ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος έχει το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, επιτρέψτε μου εξ ονόματος του ΠΑ.ΣΟ.Κ. αλλά και εξ ονόματος –νομίζω- όλης της Βουλής να ευχηθώ σήμερα σ’ όλες τις μαθήτριες και σ’ όλους τους μαθητές της χώρας όλων των βαθμίδων καθώς και στις οικογένειές τους καλή σχολική χρονιά. Οι δυσκολίες είναι γνωστές αλλά η σημερινή μέρα δεν είναι μέρα κριτικής η οποία είναι δεδομένη, αλλά είναι μέρα ευχών. Ας είναι μια μέρα αισιόδοξη για όλα τα παιδιά της χώρας.
	Παρατηρώ για τρίτη μέρα τον Υπουργό Οικονομίας και Οικονομικών να αγωνίζεται να συμμαζέψει τα πράγματα. Αντιλαμβάνεται σιγά-σιγά ότι μέσα σ΄ άλλο πολιτικό κλίμα κατατέθηκε το νομοσχέδιο αυτό και μέσα σ΄ άλλο πολιτικό κλίμα καλείται η κοινοβουλευτική Ππλειοψηφία της Νέας Δημοκρατίας να το ψηφίσει.
    Τώρα πια ο κάθε Βουλευτής της Νέας Δημοκρατίας αναλαμβάνει επώνυμα και προσωπικά την ευθύνη για την αποδοχή μιας ρύθμισης που έχει αντικοινωνικά, αντιαναπτυξιακά, άδικα χαρακτηριστικά. Γι’ αυτό και ο κ. Αλογοσκούφης προφανώς σε συνεννόηση με τον κ. Καραμανλή προσπαθεί να εξωραΐσει την κατάσταση με συνεχείς τροποποιήσεις και βελτιώσεις που δεν διασώζουν όμως το γενετικό ελάττωμα αυτού του νομοσχεδίου. 
    Και ξέρετε ποιο είναι το γενετικό ελάττωμα αυτού του νομοσχεδίου; Η πολιτική αλαζονεία. Η πολιτική αλαζονεία του κ. Καραμανλή που έχει αποκοπεί από την κοινωνία, που αρνείται να αντιληφθεί την πραγματική κατάσταση και γι’ αυτό προσπαθεί να επανορθώσει το τεράστιο πολιτικό σφάλμα της συνέντευξής του την Κυριακή στην Διεθνή Έκθεση Θεσσαλονίκης με διαρροές γι’ αυτά που υποτίθεται ότι είπε στη χθεσινή συνεδρίαση του Υπουργικού Συμβουλίου μέσα από φράσεις ασύντακτες, οι οποίες θέλουν υποτίθεται να στείλουν το μήνυμα ότι ο Πρωθυπουργός έχει επίγνωση και θα αναλάβει την ευθύνη του. Μα την ευθύνη του την έχει αναλάβει καλύπτοντας όλα τα στελέχη της Κυβέρνησής του, που κατηγορούνται για συγκεκριμένες ενέργειες και που τελικά συμβολοποιούν και προσωποποιούν το ηθικό πρόβλημα της Κυβέρνησης του κ. Καραμανλή. Αλλά με διαρροές και με ψελλίσματα δεν ασκείται πολιτική. Αυτά είναι ξεπερασμένες πια μέθοδοι παραπολιτικής αντίληψης. 
    Η εξουσία συνεπάγεται ευθύνη. Και συνεπάγεται ευθύνη δημοκρατική και κοινωνική. Είναι μια διαρκής σχέση εμπιστοσύνης. Αυτό που λέει η Κυβέρνηση ότι έλαβε την εντολή πριν από ένα χρόνο, άρα η εντολή της είναι νωπή, δεν ισχύει. Γιατί η εντολή και άρα η νομιμοποίηση πρέπει να επιβεβαιώνεται καθημερινά. Έτσι λειτουργεί σήμερα η δημοκρατία. Ούτε καταδικάστηκε η Αντιπολίτευση να παραμείνει για μια ακόμα περίοδο στα έδρανα της αντιπολίτευσης. Γιατί το να εκφράζεις ένα πολύ μεγάλο ποσοστό του ελληνικού λαού και να επιτελείς το λειτούργημα της αντιπολίτευσης δεν είναι καταδίκη. Είναι συμμετοχή στο λειτούργημα της δημοκρατίας, είναι άσκηση κοινωνικής υποχρέωσης και ως εκ τούτου το ΠΑ.ΣΟ.Κ. ασκεί την αντιπολίτευσή του υπεύθυνα προγραμματικά και έχοντας πλήρη συνείδηση της ευθύνης που έχει απέναντι στον πολίτη και για το σήμερα και για το αύριο. 
    Το μεγάλο, λοιπόν, πρόβλημα της χώρας είναι η ανασφάλεια του πολίτη όταν διαπιστώνει ότι ο Πρωθυπουργός είναι ανίκανος να αντιδράσει. Ο πολίτης μέσα σ΄ ένα τέτοιο διεθνές κλίμα μέσα σ΄ ένα τέτοιο κοινωνικό και οικονομικό κλίμα θέλει να έχει σημεία πολιτικής στήριξης και εμπιστοσύνης. Θέλει να εμπιστεύεται κόμματα, θέλει να εμπιστεύεται πρόσωπα κι αυτό αφορά πρωτίστως τον Πρωθυπουργό της χώρας. Όταν ο πολίτης βλέπει ότι ο Πρωθυπουργός δεν μπορεί να υπερβεί τις καταστάσεις είναι αιχμάλωτος των καταστάσεων τότε νιώθει φοβία, ανασφάλεια. Και ο κ. Καραμανλής χάνει το έρεισμά του, το ηθικό, το πολιτικό, το δημοκρατικό. 
    Ως εκ τούτου η Κυβέρνηση δεν έχει το ηθικό πλέον δικαίωμα να ζητάει από τον Έλληνα πολίτη να ανταποκριθεί σε νέες φορολογικές υποχρεώσεις οι οποίες δεν εξηγεί η Κυβέρνηση αν είναι έκτακτες και οφείλονται στην αδυναμία διαχείρισης των δημοσιονομικών πραγμάτων, σε κακή πρόβλεψη και εκτέλεση του προϋπολογισμού, στην επιδείνωση της διεθνούς συγκυρίας ή αν είναι μόνιμες, διαρθρωτικές επιλογές της Κυβέρνησης που έτσι ολοκληρώνει τις ρυθμίσεις της για το φορολογικό σύστημα. 
    Μέχρι τώρα στην τέταρτη συνεδρίαση, δεν κατάλαβα -και δεν κατάλαβε κανείς μέσα στην Αίθουσα αυτή πιστεύω- αν αυτό που λέει ο κ. Αλογοσκούφης είναι πως τα μέτρα του είναι μέτρα αναγκαστικά και έκτακτα ή αν αυτή ήταν πάντα η αντίληψή του για το φορολογικό σύστημα και όλα αυτά εντάσσονται σ΄ ένα ενιαίο δίκαιο, μόνιμο, ισορροπημένο φορολογικό σύστημα. 
      Δεν τολμά να το πει αυτό το δεύτερο, γιατί θα αντιδρούσαν οι πάντες, διότι η ανακολουθία, η παλινωδία είναι προφανής, γιατί όλη η προεκλογική λογική της Νέας Δημοκρατίας, η  προεκλογική σημαία ήταν οι φορολογικές ελαφρύνσεις και οι απαλλαγές. Όλος ο πολιτικός λόγος του κ. Καραμανλή και του κ. Αλογοσκούφη, όχι πέντε χρόνια τώρα αλλά δέκα χρόνια τώρα από τότε που ανέλαβε τα καθήκοντά του ως Αρχηγός της Νέας Δημοκρατίας ο κ. Καραμανλής, είναι αυτός: η ελάφρυνση, η ευνοϊκή φορολογική μεταχείριση των επιχειρήσεων. Και τώρα ακόμη κι αυτό αλλάζει, γιατί στις ανώνυμες εταιρείες τα διανεμόμενα κέρδη από 25% επανέρχονται στο 35%.
      Το γεγονός δε ότι όλες οι επί μέρους διατάξεις του νομοσχεδίου τροποποιούνται καθ’ οδόν, δεν οφείλεται στον κ. Μιχαλολιάκο και στον κ. Μανώλη, οι οποίοι και αυτοί θέλουν να εκφράσουν ένα ρεύμα λαϊκής Δεξιάς -και είναι θεμιτό στο δικό τους επίπεδο- αλλά στο γεγονός πως αντιλαμβάνεται πλέον ο κ. Καραμανλής ότι χρειάζεται οδό διαφυγής και αρχίζει η υποχώρηση. Αλλά αυτό δεν είναι υποχώρηση. Αυτό είναι στρίβειν διά του αρραβώνος, διότι στην πραγματικότητα όλα αλλάζουν. Ο δημοσιονομικός σκοπός του νομοσχεδίου ουσιαστικά αρχίζει να εγκαταλείπεται, δεν μπορεί να τον επικαλεσθεί ξανά ο κ. Αλογοσκούφης, και μένει το μέτωπο με τους αυτοαπασχολούμενους, τους ελεύθερους επαγγελματίες και -για όνομα του Θεού!- τους συμβασιούχους, δηλαδή αυτούς που εργάζονται με σύμβαση εργασίας ουσιαστικά με τους δυσμενέστερους εργασιακούς και ασφαλιστικούς όρους.
      Είναι δυνατόν αυτό να είναι το κήρυγμα της Κυβέρνησης σε μια τέτοια πολιτική στιγμή, σε μια τέτοια πολιτική και οικονομική συγκυρία; Είναι δυνατόν να βασίζεται η Κυβέρνηση στην αντίληψη της συλλογικής ευθύνης των κοινωνικών και επαγγελματικών ομάδων και να παρατίθενται εδώ στοιχεία σύμφωνα με τα οποία είναι μικρότερη η συμμετοχή στη φορολογία εισοδήματος των ελεύθερων επαγγελματιών και των αυτοαπασχολούμενων σε σχέση με τους μισθωτούς, λες και ο καθένας που είναι φορολογικά και στατιστικά ελεύθερος επαγγελματίας, είναι ίδιο πράγμα με το διπλανό του, όταν υπάρχουν αυτοί που λένε αλήθεια και αυτοί που λένε ψέματα, αυτοί που κερδίζουν πολλά και αυτοί που κερδίζουν λίγα, όταν υπάρχουν φτωχοί, μεσαίοι και πλούσιοι; Είναι δυνατόν να συγκινηθεί ο μισθωτός ή ο συνταξιούχος επειδή θα οδηγηθεί σε αδιέξοδο ο γείτονάς του οποίος είναι αυτοαπασχολούμενος; Θα μειωθούν οι τιμές στην αγορά για το μισθωτό και το συνταξιούχο; Θα μειωθούν οι τιμές των Δ.Ε.Κ.Ο.; Θα αυξηθεί το διαθέσιμο εισόδημά του; Θα γίνει ευτυχέστερος; Θα γίνει πιο συνεκτική, αλληλέγγυα και δίκαιη η ελληνική κοινωνία; Μα, εδώ θέλει κλίμα, θέλει αισιοδοξία, θέλει προοπτική, θέλει θεσμική σταθερότητα, θέλει ασφάλεια δικαίου. Όταν ένα φορολογικό νομοσχέδιο αλλάζει τέσσερις φορές από την κατάθεση μέχρι την ψήφιση, υπάρχει ασφάλεια δικαίου; 
      Σας πληροφορώ, κύριε  Αλογοσκούφη, ότι όλες οι σοβαρές επιχειρήσεις, μικρές, μεσαίες και μεγάλες προτιμούν να έχουν ένα σκληρό φορολογικό σύστημα, αλλά να ξέρουν ότι αυτό είναι καθαρό, μόνιμο, σταθερό, παρά να έχουν κάποια στιγμή μια διευκόλυνση νομοθετική και αυτό να ανταλλάσσεται με την απόλυτη ανασφάλεια.
      Και ποια είναι η κοινωνική ανταποδοτικότητα των μέτρων αυτών; Σύμφωνα με την έκθεση του Γενικού Λογιστηρίου, 850.000.000 ευρώ είναι η αύξηση των παγίων ετησίων εσόδων του κράτους από τις ρυθμίσεις του νομοσχεδίου. Όλες οι άλλες προβλέψεις είναι εφ΄ άπαξ, είναι λόγω του δημοσιονομικού και ταμειακού άγχους, οι περαιώσεις, οι ρυθμίσεις, οι προκαταβολές. 
      Ποια είναι η ανταπόδοση γι’ αυτό το 0,35% του Α.Ε.Π., που υποτίθεται ότι απορροφάται από την αγορά, από την κοινωνία, από την πραγματική οικονομία; Ποιο είναι αυτό που υπόσχεται η Κυβέρνηση; Μήπως ο πολίτης θα βρει καλύτερη μεταχείριση στο Εθνικό Σύστημα Υγείας, καλύτερη μεταχείριση στο δημόσιο σχολείο, θα λειτουργήσουν τα προγράμματα της Τοπικής Αυτοδιοίκησης, η οποία αναγκάζεται να εγκαταλείψει δοκιμασμένους εμβληματικούς θεσμούς όπως η «Βοήθεια στο Σπίτι»;
      Άρα, λοιπόν, μη ζητάτε τις προτάσεις του ΠΑ.ΣΟ.Κ., διότι δεν θα απολογηθούμε σ΄ εσάς, δεν θα μας εξετάσετε εσείς. Τις προτάσεις το ΠΑ.ΣΟ.Κ. τις διατυπώνει στην κοινωνία, στον πολίτη, στην κοινή γνώμη και οι προτάσεις έχουν μια ενιαία λογική.
      Δεν θα κάνουμε προτάσεις για το πώς θα φορολογήσετε άδικα τους συμβασιούχους. Δεν είμαστε οι τεχνικοί σας σύμβουλοι. Η διαφορά είναι διαφορά αξιών, διαφορά αντίληψης. Εμείς προτείνουμε μία διαφορετική σχέση, μία εθνική συμφωνία φορολογικής εμπιστοσύνης και δικαιοσύνης με αρχή, μέση και τέλος, με αναπτυξιακά κίνητρα ενσωματωμένα στο φορολογικό σύστημα, με το εγγυημένο επίπεδο αξιοπρεπούς διαβίωσης ενσωματωμένο στο φορολογικό σύστημα. Αυτό είναι μία αντίληψη για την οικονομία και μία αντίληψη για την πολιτική.
      Πώς, όμως, η Κυβέρνησή σας να πάρει πρωτοβουλίες, όταν το θέμα που κυριαρχεί στη δημόσια συζήτηση είναι πλέον το θέμα του ήθους των στελεχών της Κυβέρνησης και τελικά το θέμα του ήθους όλης της Κυβέρνησης; Γιατί υπάρχει κυβερνητική αλληλεγγύη και συλλογική ευθύνη της Κυβέρνησης. Πώς να πάρετε πρωτοβουλίες, όταν αρνείστε αυτονόητα πράγματα, πως πρέπει, δηλαδή, να απομακρυνθούν συγκεκριμένα κυβερνητικά στελέχη και πως πρέπει με άμεση νομοθετική ρύθμιση να παρέμβετε στο ζήτημα της Μονής Βατοπεδίου. Στο κάτω-κάτω αυτό το ζήτημα εκκρεμεί ιστορικά από το 1922. Ας λυθεί μέσα από τη δικαστική οδό, εάν κάποιος έχει άλλη αντίρρηση. Εν πάση περιπτώσει, όμως, το δημόσιο πρέπει να προστατεύσει τα δικαιώματά του, πρέπει να προστατευθεί η έννομη τάξη, πρέπει να απαλλαγεί ο δημόσιος βίος απ΄ αυτήν την εστία φθοράς και βεβαίως πρέπει να προστατευθεί –το επαναλαμβάνω- και το πνευματικό κύρος του Αγίου Όρους, το οποίο δεν πρέπει να εμφανίζεται με τη μορφή αυτή.
      Δεν θα κρυφθείτε, κύριε Υπουργέ, πίσω από την παραγγελία του κ. Σανιδά. Είπα και χθες στη Βουλή ότι το έγγραφο αυτό του κ. Σανιδά, του οποίου είστε παραλήπτης, θέτει πολύ σοβαρό ζήτημα ποινικής, δυστυχώς, ευθύνης Υπουργών κι αυτό πρέπει να κοινοποιηθεί στη Βουλή, διότι όταν διαπιστώνει εισαγγελικός λειτουργός ότι υπάρχει εμπλοκή πολιτικού προσώπου, δεν μπορεί να ερευνήσει επί της ουσίας, δεν μπορεί να αξιολογήσει και να αποφανθεί, αλλά οφείλει πάραυτα, αμελλητί όπως λέει το άρθρο 86 του Συντάγματος, να διακόψει τις ενέργειές του και να διαβιβάσει το φάκελο στη Βουλή. Και η Βουλή θα κρίνει εάν οι Υπουργοί πράγματι παραπλανήθηκαν, δηλαδή, εάν έχουμε περίπτωση νομικής πλάνης ή πλάνης περί τα πράγματα, όπου τα πράγματα είναι μία νομική συζήτηση διοικητικού και εμπραγμάτου δικαίου. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Όμως, είναι δυνατόν να κρίνει ο εισαγγελέας του Αρείου Πάγου ζητήματα δόλου; Όταν υπάρχει πρόβλημα αντικειμενικής υπόστασης, πρέπει να αποφανθεί η Βουλή. Και αυτό το λέω, διότι πρέπει επιτέλους να πάψει αυτή η βάναυση επέμβαση της Κυβέρνησης στα εσωτερικά της δικαιοσύνης. 
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, ολοκληρώστε, σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Είναι θλιβερό το γεγονός ότι και χθες η επιλογή των νέων αντιπροέδρων του Αρείου Πάγου οδήγησε τον αρχαιότερο Αρεοπαγίτη, τον κ. Νταφούλη, σε παραίτηση διαμαρτυρίας. Σε μια οποιαδήποτε ευνομούμενη ευρωπαϊκή χώρα η παραίτηση αυτή θα ήταν μείζον ζήτημα, γιατί ο κ. Νταφούλης ήταν ο ειδικός Εφέτης Ανακριτής στην υπόθεση των υποκλοπών του 1990-1992. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Για να δείτε δε τη διαφορά πολιτικού ήθους και σχέσεων με τη δικαιοσύνη, θα σας πω ότι ο Ευάγγελος Κρουσταλλάκης, που ήταν ο Εφέτης Ανακριτής στην πιο κρίσιμη υπόθεση της γνωστής περιόδου του ’89 και φέρθηκε με αυστηρότητα δικονομική, που ελέγχθηκε και κατακρίθηκε από το Ευρωπαϊκό Δικαστήριο Δικαιωμάτων του Ανθρώπου στο Στρασβούργο, τιμήθηκε ως ανεξάρτητος δικαστής από το ΠΑ.ΣΟ.Κ. και επελέγη για τη θέση του εισαγγελέα του Αρείου Πάγου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε. Έχετε διπλασιάσει το χρόνο σας, κύριε Βενιζέλο.  
      ΕΥΑΓΓΕΛΟΣ ΒΕΝΙΖΕΛΟΣ: Αυτή είναι η διαφορά ήθους και αντίληψης. Άρα, δεν αρκεί να τα μαζεύετε, κύριε Αλογοσκούφη. Δεν μας ενδιαφέρει ο διάλογός σας εδώ με ορισμένους Βουλευτές της Νέας Δημοκρατίας, μας ενδιαφέρει να εγκαθιδρυθεί μια νέα σχέση εμπιστοσύνης και αξιοπιστίας με την ελληνική κοινωνία. 
      Το άρθρο 14 οφείλετε να το αποσύρετε. Είναι το λιγότερο που μπορείτε να κάνετε. Οφείλει ο κ. Καραμανλής να αποσύρει τα στελέχη της Κυβέρνησής του που προκαλούν την κοινωνία, την κοινή γνώμη και οφείλετε να παρέμβετε αμέσως στην υπόθεση της Μονής Βατοπεδίου.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο Kοινοβουλευτικός Eκπρόσωπος του Λαϊκού Ορθόδοξου Συναγερμού, κ. Γεωργιάδης. 
      Ορίστε, κύριε Γεωργιάδη, έχετε το λόγο. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, σας ακούσαμε με πολύ μεγάλη προσοχή και οφείλω να επισημάνω με χαρά ότι το χθεσινό αλαζονικό σας ύφος δεν υπήρχε στη σημερινή σας ομιλία. Φαίνεται ότι το γεγονός ότι δύο συνάδελφοί μας από τη Νέα Δημοκρατία δήλωσαν ευθαρσώς ότι θα καταψηφίσουν το άρθρο 14 -και αν πράγματι τηρήσουν το λόγο που έδωσαν ενώπιον του ελληνικού λαού στο Κοινοβούλιο αυτή  η φοβερή φορολογική αδικία δεν θα επικρατήσει και θα επικρατήσει πράγματι ο τίτλος του νομοσχεδίου σας που είναι η δικαιοσύνη, γιατί  η κατάργηση του αφορολογήτου των 10.500 ευρώ δεν είναι δικαιοσύνη, είναι αδικία- φαίνεται ότι αυτό επέδραμε καλά για τη συζήτηση σήμερα στο Κοινοβούλιο. 
      Έρχομαι λοιπόν, στα συγκεκριμένα ερωτήματα τα οποία επαναλαμβάνω από χθες και κατά ένα περίεργο λόγο αρνείστε να τα απαντήσετε. Δηλώσατε χθες εδώ ότι το νομοσχέδιο που φέρνετε δεν είναι έκτακτα μέτρα. Παρ΄όλο που έξι-επτά διαφορετικοί συνάδελφοι της Νέας Δημοκρατίας μας εξήγησαν ότι πρόκειται περί εκτάκτων μέτρων, εσείς επισημάνατε ότι δεν πρόκειται περί εκτάκτων μέτρων, αλλά περί της εφαρμογής του προεκλογικού προγράμματος της Νέας Δημοκρατίας το οποίο τηρείτε απαρέγκλιτα.
      Παρά το ότι σας ζήτησα να φέρετε το πρόγραμμά σας δεν το πράξατε. Το πρόγραμμα, κύριε Υπουργέ, της Νέας Δημοκρατίας το έφερα εγώ και θέλω να σας επαναλάβω το ερώτημα το οποίο είναι ευθύ και συγκεκριμένο. 
      Πείτε μας σε ποιο συγκεκριμένο σημείο του προγράμματός σας είχατε πει προεκλογικά στον ελληνικό λαό ότι θα καταργήσετε το αφορολόγητο. Σε ποιο συγκεκριμένο σημείο του προγράμματός σας είχατε πει στον ελληνικό λαό ότι θα αυξήσετε την προκαταβολή του φόρου και ότι θα φορολογήσετε τους μετόχους των χρηματιστηρίων. 
      Εάν δεν τα έχετε αυτά στο προεκλογικό σας πρόγραμμα, που σας διαβεβαιώ ότι δεν τα έχετε, γιατί το έχω κάνει φύλλο και φτερό για να το βρω, εάν επαναλαμβάνω, δεν τα έχετε, πάει να πει ότι αυτό που δηλώσατε χθες εδώ ότι τηρείτε το προεκλογικό σας πρόγραμμα είναι ψέματα. 
      Περιμένω, λοιπόν, να μου πείτε σε ποιο σημείο το γράφετε, για να πω ότι έχετε δίκιο και ότι είστε φιλαλήθης. 
      Δεύτερον, σας κάλεσα και προηγουμένως και δεν το κάνατε. Είπατε, απαντώντας στον κ. Μανώλη,  ότι οι υπηρεσίες σας είναι σοβαρές και προτού προτείνουμε ένα μέτρο το μελετούν πάρα πολύ καλά,  για να ξέρουν τι ακριβώς κοστίζει στον κρατικό προϋπολογισμό. Δεδομένου ότι χθες το βράδυ καταθέσατε την τελική σας τροπολογία για το θέμα της φορολογίας των κερδών στο χρηματιστήριο, εφόσον -και παίρνω τοις μετρητοίς τα λόγια σας γιατί  ήσαστε ένας σπουδαίος και σοβαρός άνθρωπος- ότι οι υπηρεσίες σας πριν προτείνουν κάτι το έχουν επ’ ακριβώς ελέγξει, θέλω να μας φέρετε στη Βουλή, πριν την ολοκλήρωση της διαδικασίας, την ακριβή μελέτη της υπηρεσίας που αναφέρει τι προσδοκά το ελληνικό δημόσιο να εισπράξει απ΄ αυτό το φόρο και πόσο κοστίζει η είσπραξη αυτού του φόρου στο ελληνικό δημόσιο για να καταλάβουμε ποιο είναι το όφελος το οποίο οδηγεί στη διατάραξη της χρηματιστηριακής αγοράς σήμερα και στην κάμψη της ανταγωνιστικότητας όλων των ελληνικών χρηματιστηριακών εταιρειών. Αυτά είναι συγκεκριμένα ερωτήματα. 
      Τρίτον, στο προεκλογικό σας πρόγραμμα, σε τουλάχιστον τριάντα διαφορετικά σημεία,  αναφέρετε διαρκώς ότι κύρια κατεύθυνση της πολιτικής σας θα είναι η περιστολή των δαπανών. Όμως βλέποντας τα στοιχεία του φετινού προϋπολογισμού, το πρόβλημα των δαπανών είναι το μείζον πρόβλημα του προϋπολογισμού και όχι των εσόδων. Θέλω να το πω αυτό για να το ακούσει ο ελληνικός λαός για άλλη μια φορά. Και εσείς, προηγουμένως αναφερθήκατε εκτεταμένα στη φοροδιαφυγή. Εντοπίζετε δηλαδή το πρόβλημά σας στη φοροδιαφυγή, άρα στα έσοδα. Αυτό μας είπατε. Και όμως τα έσοδα του ελληνικού δημοσίου διαρκώς αυξάνονται και μάλιστα με εξαιρετικά ικανοποιητικούς ρυθμούς. Το πρόβλημα στον προϋπολογισμό σας είναι ότι έχουν ξεφύγει οι δαπάνες. Το πρόβλημα δεν είναι στα έσοδα, άρα στην όποια φοροδιαφυγή. Το πρόβλημα είναι στα έξοδα τα οποία δεν έχετε καταφέρει να συγκρατήσετε. 
      Θέλω, λοιπόν, να μας πείτε συγκεκριμένα ποια είναι τα μέτρα που φέρνετε στο Κοινοβούλιο για να μειωθούν οι δαπάνες, τα έξοδα έτσι ώστε να μη χρειάζεται του κάθε μικρομεσαίου επιχειρηματία, του κάθε μεροκαματιάρη να του παίρνετε εσείς τον ιδρώτα του  για να του κάνετε ρουσφέτια. 
      Και τελευταίο ερώτημα για την περίφημη γενιά των 700 ευρώ. Κύριε Υπουργέ, πρόκειται όχι περί στοιχείου φορολογικής δικαιοσύνης αλλά περί στοιχείου φοβερής, απίστευτης ύβρεως προς τον ελληνικό λαό ότι το ελληνικό δημόσιο με τις διάφορες μορφές του είτε της κεντρικής κυβερνήσεως ή των Ο.Τ.Α. προσλαμβάνει χιλιάδες ανθρώπους με σύμβαση έργου ως ρουσφέτι τις περισσότερες φορές –να μη μασάμε τα λόγια μας εδώ-  και τους προσλαμβάνει με το μπλοκάκι, δηλαδή, με όλους αυτούς τους τρόπους για τους οποίους κατηγορείτε εσείς εδώ τους διάφορους επιχειρηματίες. Εσείς, κατηγορείτε εδώ ως κράτος τους επιχειρηματίες που κάνουν αυτό το πράγμα και εσείς, ο ίδιος ο Γιώργος Αλογοσκούφης ως Υπουργός Οικονομίας και Οικονομικών κάνετε το ίδιο σε χιλιάδες ανθρώπους που προσλαμβάνετε και στα Υπουργεία και στους Ο.Τ.Α. με μπλοκάκι. Πρέπει οπωσδήποτε να αποσυρθεί αυτή η διάταξη. Διότι από τη μία εσείς, το κράτος δηλαδή, πράττει αυτό το πράγμα που εσείς ονομάζετε έγκλημα και φοροδιαφυγή και από την άλλη εσείς το κράτος έρχεστε να χαρατσώσετε αυτούς τους αδύναμους συμπολίτες μας. 
      Κλείνοντας, ο Λαϊκός Ορθόδοξος Συναγερμός σας καλεί, με όση δύναμη διαθέτει, να αποσύρετε το άρθρο 14, να αποσύρετε το άρθρο για τις μετοχές διότι αυτά τα δύο άρθρα θα οδηγήσουν σε σοβαρότατη οπισθοχώρηση της ανταγωνιστικότητας της ελληνικής οικονομίας η οποία ήδη βρίσκεται στον πάτο, βρίσκεται στο ναδίρ και έχετε εσείς την ευθύνη για να το αντιμετωπίσετε.
      Κλείνοντας, κύριε Πρόεδρε, θέλω να κάνω και μία δήλωση για να μην υπάρχει παρεξήγηση. Χθες αναφέρθηκα πολλές φορές ονομαστικά στον αγαπητό μου συνάδελφο κ. Παναγιωτόπουλο. Θέλω να ξέρει το Τμήμα ότι  η αναφορά μου ήταν στον Κοινοβουλευτικό Εκπρόσωπο και όχι βεβαίως στον Βουλευτή, τον οποίο τιμώ και θαυμάζω και από την εποχή που έκανε τις ωραίες του εκπομπές στην τηλεόραση. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Έχει ζητήσει να πρωτολογήσει ο Κοινοβουλευτικός Εκπρόσωπος του ΣΥ.ΡΙΖ.Α. κ. Γιάννης Διαγασάκης.
      Ορίστε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, άκουσα με προσοχή τον Υπουργό κ. Αλογοσκούφη, να θέτει σήμερα δύο πολύ σοβαρά θέματα και γενικότερα, τα οποία θα έπρεπε να αποτελούν τον άξονα της φορολογικής πολιτικής της Κυβέρνησης από την αρχή.
       Το πρώτο έχει να κάνει με τη διαπίστωση ότι στην Ελλάδα πρέπει να πληρώνουμε φόρους και να ζητούμε να πληρώνουν φόρους οι Έλληνες πολίτες όχι ανάλογα με το τι δηλώνουν αλλά ανάλογα με το τι πραγματικά διαθέτουν. Είναι η περίφημη αρχή περί φοροδοτικής ικανότητας, την οποία πρέπει να πληροί το φορολογικό μας σύστημα. 
      Και το δεύτερο, επίσης σημαντικό, που άκουσα από τον κύριο Υπουργό είναι ότι η φοροδιαφυγή αποτελεί τεράστιο κοινωνικό πρόβλημα –και πολιτικό, θα πρόσθετα εγώ, και ηθικό- και θα πρέπει να αντιμετωπιστεί. Το ότι η πολιτική της Κυβέρνησης είναι σε ριζικά αντίθετη κατεύθυνση μ΄ αυτές τις διαπιστώσεις είναι κάτι το οποίο είναι προφανές, αλλά θα πρέπει να το αποδείξουμε εκ νέου. 
      ΄Ερχομαι κατ΄ αρχάς στην πρώτη διαπίστωση, ότι πρέπει να πληρώνουμε φόρους ανάλογα με τη φοροδοτική μας ικανότητα. Το ερώτημα είναι απλό. Ισχύει αυτό στην Ελλάδα; Ίσχυε ποτέ στην Ελλάδα αυτό και ισχύει σήμερα; Δηλαδή, μπορεί η Κυβέρνηση να διαβεβαιώσει τον ελληνικό λαό ότι με τα μέτρα που παίρνει αποκαθιστά την αρχή της φοροδοτικής ικανότητας; Το αντίθετο βεβαίως συμβαίνει. Όσο πιο πλούσιος είναι κάποιος, τόσο μεγαλύτερες ευκαιρίες έχει να αποφύγει τις φορολογικές του υποχρεώσεις.
      Μίλησε η Κυβέρνηση για μείωση των φορολογικών συντελεστών αλλά αυτό στην πραγματικότητα έκανε, δεν ήταν μείωση των φορολογικών συντελεστών αλλά μία αναδιανομή των φορολογικών βαρών. Και εδώ τα στοιχεία είναι συγκεκριμένα. Η σχέση έμμεσων και άμεσων φόρων επιδεινώθηκε και αυτό είναι δείκτης φορολογικής αδικίας γιατί τον ίδιο έμμεσο φόρο πληρώνουν φτωχοί και πλούσιοι ανάλογα με την κατανάλωση που έχουν. Επίσης, αν δούμε τα στοιχεία πόσο πλήρωναν τα φυσικά πρόσωπα, οι μισθωτοί, πόσο πλήρωναν οι επιχειρήσεις, θα διαπιστώσουμε και εδώ μία επιδείνωση σε βάρος των μισθωτών. Άλλωστε δεν μπορούσε να μη συμβεί αυτό, διότι πρώτον η Κυβέρνηση μείωσε σημαντικά τη φορολογία στα κέρδη και στα μερίσματα και δεύτερον άφησε χωρίς τιμαριθμική αναπροσαρμογή τη φορολογική κλίμακα. 
      Και όπως γνωρίζουμε, εδώ υπάρχει το φαινόμενο της λεγόμενης δημοσιονομικής απορρόφησης. Δηλαδή, αν η φορολογική κλίμακα δεν αναπροσαρμόζεται ανάλογα με τον τιμάριθμο, τότε οι αυξήσεις των μισθών που γίνονται, με δεδομένο τον πληθωρισμό που υπάρχει, βάζουν τους εργαζόμενους να πληρώνουν περισσότερους φόρους, ενώ στην πραγματικότητα τα πραγματικά εισοδήματά τους δεν αυξήθηκαν. Γι’ αυτό ακριβώς και τα στοιχεία επιβεβαιώνουν αυτό που ακριβώς συμβαίνει. 
      Εδώ, όμως, έχουμε ένα πολύ σοβαρότερο και ευρύτερο θέμα. Το νεοφιλελεύθερο πρότυπο που εφαρμόζεται και στη χώρα μας εδώ και κάποια χρόνια με ιδιομορφίες έχει την εξής ιδιαιτερότητα: Δεν αναδιανέμει πόρους μόνο ανάμεσα στο κεφάλαιο και την εργασία, δεν διευρύνει μόνο τις ανισότητες ανάμεσα στους πλούσιους και τους φτωχούς γενικά, αναδιανέμει τα εισοδήματα και στο εσωτερικό του κεφαλαίου και στο εσωτερικό της αστικής τάξης. Ενισχύει μια τάξη υπερπλουσίων. Και για να γίνω συγκεκριμένος, τα στοιχεία -εκεί που υπάρχουν επίσημα στοιχεία- στις Ηνωμένες Πολιτείες της Αμερικής δείχνουν ότι αυτό που έχει αλλάξει δεν είναι το μερίδιο στη κατανομή του εισοδήματος που έχει, ας πούμε, το 10% των πιο πλούσιων Αμερικανών, αυτό που έχει αλλάξει εντυπωσιακά είναι το μερίδιο που έχει το 1% των Αμερικανών. Το 1% των Αμερικανών έχει στην κατοχή του το 30% του πλούτου. Στην Ισπανία επίσης, που έγινε μελέτη επίσημη, το 0,4% των Ισπανών έχει υπό την κατοχή του το 42% της φορολογήσιμης περιουσίας στην Ισπανία. Και τα στοιχεία αυτά, τη μελέτη αυτή, την έκανε ποιος; Την έκανε η Κεντρική Τράπεζα της Ισπανίας. 
      Θα ήθελα να ρωτήσω τον κύριο Υπουργό, αν και λείπει, τους παριστάμενους Υπουργούς, έχετε κάποια μελέτη, κύριοι της Κυβέρνησης, για την κατανομή του πλούτου στην Ελλάδα; Έχετε Υπουργείο Οικονομίας και Οικονομικών, διάφορα ιδρύματα. Έχετε κάποια μελέτη αντίστοιχη με αυτήν που έγινε στην Ισπανία να μας πείτε ότι το τόσο τοις εκατό των Ελλήνων έχει τόσο πλούτο; Για να ελέγξουμε αν υπάρχει η αρχή της φοροδοτικής ικανότητας. Εάν θεωρήσουμε ότι η κατανομή εισοδημάτων στην Ελλάδα είναι ανάλογη με αυτή της Ισπανίας, το δικό μας 0,4% σημαίνει ότι περίπου πενήντα χιλιάδες Έλληνες έχουν υπό τον έλεγχό τους το 40% ή το 30% ή το 50% της φορολογήσιμης περιουσίας. Και αυτό είναι τεράστιο πρόβλημα και είναι  υποκρισία και είναι δραματική αυτή η εικόνα της Βουλής να συζητούμε τόσες μέρες για το πόσο φόρο πρέπει να πληρώνει ο νέος με το μπλοκάκι, όταν ο υπερπλούτος είναι εκτός, όχι του φορολογικού συστήματος, είναι εκτός και της δημόσιας συζήτησης. 
      Ο υποψήφιος Πρόεδρος στις Ηνωμένες Πολιτείες, ο Ομπάμα, υπόσχεται ένα μέτρο: Να βάλει ειδική φορολογία για όσους έχουν πάνω από 250.000 εισόδημα το χρόνο. Σε όλες τις κυβερνήσεις κάτι ψάχνουν, κάτι να κάνουν γι’ αυτό το τεράστιο πρόβλημα. Η Νέα Δημοκρατία τι κάνει; Συγκαλύπτει.  Όχι απλώς δεν φορολογεί, κρύβει ότι έχουμε κοινωνικές ομάδες που δεν πληρώνουν φόρο στην Ελλάδα, οι εφοπλιστές, η Εκκλησία -που αποδεικνύεται και ένας μεγάλος επιχειρηματίας- και διάφοροι άλλοι μεγάλοι φοροφυγάδες. 
      Εμείς  έχουμε μία πρόταση να κάνουμε στην Κυβέρνηση, πέρα από το να αποσύρει αυτά τα μέτρα τα αντικοινωνικά. Να γίνει απογραφή πλούτου. Φέρτε μια απογραφή πλούτου και να γίνει αυτή η απογραφή υπό την εποπτεία της Επιτροπής Οικονομικών Υποθέσεων της Βουλής. Διαφορετικά σημαίνει ότι είστε μία Κυβέρνηση που όχι μόνο δουλεύει για αυτούς τους πενήντα χιλιάδες υπερπλούσιους, αλλά και συγκαλύπτει το πρόβλημα το οποίο υπάρχει. 
      Και επειδή άκουσα το ΛΑ.Ο.Σ., δεν ήξερα ότι είναι τόσο πολύ υπέρ των χρηματιστηριακών κερδών. Δεν θέλει το ΛΑ.Ο.Σ. να υπάρχει καμμιά φορολογία στα χρηματιστηριακά κέρδη; Έτσι αντιλαμβάνεται τη φιλολαϊκότητά του; Εμείς λέμε ότι η φορολογία των κερδών από το Χρηματιστήριο και η φορολογία των μερισμάτων είναι ένα πολύ καθυστερημένο μέτρο, το οποίο επιτέλους λαμβάνεται, παρ’ όλο που γίνεται σε λάθος χρόνο και με λάθος τρόπο. Και αν είχε και αυτή η Κυβέρνηση κάποια πολιτική γενναιότητα, θα έπρεπε να πει από το Βήμα αυτό κάτι για το ΣΥ.ΡΙΖ.Α. και το Συνασπισμό που χρόνια τώρα είναι η μόνη πολιτική δύναμη που τα έλεγε αυτά.
    Και είναι λάθος ο τρόπος που εισάγεται το μέτρο, διότι δεν υπάρχει προοδευτικότητα. Το ζήτημα, δεν είναι να φορολογήσουμε κάποιον που έχει δέκα ή εκατό μετοχές, ή αν κέρδισε κάτι από το μέρισμά του. Όλα αυτά πρέπει να μπαίνουν σε μια κλίμακα και αυτός που έχει πολλά εισοδήματα, ανεξάρτητα από το ποιες είναι οι πηγές, να πληρώνει πολύ φόρο και αυτός που έχει λίγα εισοδήματα, να μην πληρώνει φόρο. Η Κυβέρνηση πάλι εδώ, εισάγει ένα ισοπεδωτικό σύστημα.
    Όσον αφορά τη φοροδιαφυγή, είναι προφανές ότι η Κυβέρνηση, όχι απλώς δεν την αντιμετωπίζει, αλλά την επιβραβεύει. Μόλις ανέλαβε την εξουσία, έφερε μια περαίωση και σε τέσσερα χρόνια φέρνει μια δεύτερη περαίωση, για να στείλει το μήνυμα στην κοινωνία, ότι αυτός που κόβει αποδείξεις, αυτός που υποβάλλει κανονικά την φορολογική του δήλωση, αυτός που πληρώνει τους φόρους του, δεν ανήκει στην κατηγορία των έξυπνων Ελλήνων. Διότι έξυπνος Ελληνας, κατά τη Νέα Δημοκρατία, είναι αυτός ο οποίος αποφεύγει να πληρώνει, που κρύβει τα έσοδά του και περιμένει να έρθει κάποια περαίωση που θα του επιτρέψει να κλείσει τα βιβλία του.
    Αποτύχατε, κυρίες και κύριοι της Κυβέρνησης, όχι απλώς γιατί δεν έχετε εξασφαλίσει έσοδα για τον προϋπολογισμό, όχι γιατί παίρνετε τα συγκεκριμένα μέτρα που κάνουν το σύστημα πιο άδικο, αλλά αποτύχατε στον πυρήνα του προβλήματος που λέγεται φορολογική συνείδηση και σχέση εμπιστοσύνης του πολίτη προς το κράτος. Μας πήγατε χρόνια πίσω.
      ΠΡΟΕΔΡΕΥΩΝ (Αναστάσιος Νεράντζης): Ο εισηγητής της Νέας Δημοκρατίας έχει το λόγο για να δευτερολογήσει.
      ΗΛΙΑΣ ΚΑΛΛΙΩΡΑΣ: Κυρίες και κύριοι συνάδελφοι, μετά από τέσσερις συνεδριάσεις σ’ αυτήν την Αίθουσα και μετά από τέσσερις συνεδριάσεις στην επιτροπή, από την επεξεργασία του νομοσχεδίου και τον διάλογο έχει προκύψει ότι η Κυβέρνηση, όσο και να θέλουν να την κατηγορήσουν, ακούει. Έγιναν πολλές προτάσεις Βουλευτών και κατ’ ιδίαν και με συσκέψεις που κάναμε απ’ όλες τις πλευρές. Ακούστηκαν οι κοινωνικοί εταίροι, οι κλάδοι της οικονομίας. Η Κυβέρνηση δείχνει ότι ακούει. Έχω μάλιστα έναν αδιάψευστο μάρτυρα. Σ΄ αυτές τις τέσσερις σελίδες η Κυβέρνηση άλλαξε δώδεκα άρθρα, με είκοσι τροποποιήσεις και βελτιώσεις. 
      Επιτρέψτε μου να πω δύο-τρία χαρακτηριστικά παραδείγματα για το τι άλλαξε η Κυβέρνηση. Γιατί, δυστυχώς, αν η Κυβέρνηση δεν αλλάξει τίποτα, την καταγγέλλετε ότι δεν αλλάζει, ότι δεν δίνει σημασία στους Βουλευτές. Αν πάλι η Κυβέρνηση αλλάξει κάτι, την καταγγέλλετε ότι ήταν αδύναμη και ότι άλλαξε προς λάθος κατεύθυνση. Δεν μπορούμε να συνεννοηθούμε ούτε προς τη μία ούτε προς την άλλη κατεύθυνση.
      Στο επίμαχο άρθρο 14, πρέπει να πω ότι με τις τροποποιήσεις που κάνουμε για το δελτίο παροχής υπηρεσιών, πλέον ανεξαρτήτως του πλήθους των εργοδοτών που έχουν οι εργαζόμενοι μέχρι τριάντα ετών και για έξι χρόνια, έχουμε κάνει μια σημαντικότατη αλλαγή και δεν είναι ένας ή δύο εργοδότες μέσα στο ίδιο έτος. Το λέω αυτό, γιατί παρεξηγηθήκαμε με κάποιους μέσα στην Αίθουσα, που είπανε ότι δεν έχει αλλάξει. 
      Επίσης, ο Υπουργός και η Κυβέρνηση άκουσαν και έτσι διατηρείται το αφορολόγητο ως είχε και για όσους παρουσίαζαν αναπηρία από 67% και πάνω και έχουν νοητή καθυστέρηση, φυσική αναπηρία, ψυχική πάθηση. Άλλαξε και αυτό. Θυμάμαι προήδρευε ο κ. Σούρλας και το ζήτησε από την Κυβέρνηση. Η Κυβέρνηση είπε ναι, τα άτομα με αναπηρία δεν θα φορολογούνται. Θα έχουν αφορολόγητο. 
      Επίσης, το θέμα φόρου υπεραξίας έγινε δεκτό για συμψηφισμό, όπως λέγεται σε ελεύθερη γλώσσα, των ζημιών ή, αν θέλετε, αυτό που λέγεται φόρος υπεραξίας από πώληση μετοχών. Δεν μπαίνω σε λεπτομέρειες, αλλά και αυτό το αλλάξαμε. 
      Επίσης, άκουσα τον κύριο Υπουργό πριν λίγο να λέει ότι θα γίνουν διορθώσεις, θα γίνουν αλλαγές, θα ενσωματωθούν αυτά που πρέπει, εφόσον πρώτα εξεταστούν και δουν και οι υπηρεσίες ποιες άλλες αλλαγές πρέπει να γίνουν, που ζητούν οι Βουλευτές και είναι λογικό και σεβαστό να γίνουν. 
      Ένα τελευταίο. Αναρωτιέμαι μερικές φορές ποιοι μιλούν μέσα στην Αίθουσα αυτή, ποιοι μέμφονται, ποιοι καταγγέλλουν. Τέσσερις μέρες τώρα, αγαπητοί συνάδελφοι, ούτε ένας Βουλευτής του ΠΑ.ΣΟ.Κ. ούτε ο εισηγητής δεν κατέθεσαν μία πρόταση αναφορικά με τη δική μας πρόταση που έχει αριθμούς από το Γενικό Λογιστήριο του Κράτους και λέει ότι θα κάνουμε α΄, β΄, γ΄, δ΄. 
      Μα, ούτε ένας δεν είπε κάτι. Να το πω διαφορετικά, δεν υπάρχει πρόταση από το ΠΑ.ΣΟ.Κ., πλην μίας περίπτωσης, που ξέφυγε από την κ. Κατσέλη και δεν μπορώ να μην το επαναλάβω. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ να δείτε το βίντεο όπου μίλησε η ίδια. Δεν ήταν ειρωνεία. Τα Πρακτικά, τα διάβασα στην πρωτολογία μου. Δεν ήταν ειρωνεία. Ήταν πολιτική πρόταση την οποία, βέβαια, την απέσυρε αμέσως μετά, όπως έκαναν και για τις ζημιογόνες Δ.Ε.Κ.Ο., όπου είχε πει πάλι η ίδια Βουλευτής ότι οι ζημιογόνες Δ.Ε.Κ.Ο. πρέπει να κλείνουν. 
      Ήρθε ο κ. Παπακωνσταντίνου, «τράβηξε το αφτί» και είπε «όχι, ανασυγκροτούνται». Τώρα λέει: «κάναμε αστεία, παίζαμε στην Αίθουσα». Διαβάστε τη σελίδα 249 των Πρακτικών, που μιλάει η κ. Κατσέλη, για να δείτε πόση ειρωνεία υπάρχει. Αν θέλετε, βάλτε το βίντεο...
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε. 
      ΗΛΙΑΣ ΚΑΛΛΙΩΡΑΣ: ...να δείτε τι γέλια έπεσαν στην Αίθουσα από το ειρωνικό αυτό σχόλιο ή την πρόταση. 
      Τελειώνω, κύριε Πρόεδρε. 
      Η αλήθεια είναι ότι δεν περιμέναμε, όταν περνάμε ένα φορολογικό νομοσχέδιο, να μας χειροκροτήσουν, αν θέλετε, να μας επευφημήσουν, να πουν μπράβο ή να μας δώσουν πολιτικά εύσημα. 
      Όμως, ακούω τους συναδέλφους Βουλευτές, κυρίως του ΠΑ.ΣΟ.Κ., οι οποίοι σε όλες τις τοποθετήσεις και τις εισηγήσεις τους, μας δίνουν την αίσθηση πως αν ήταν στην εξουσία το ΠΑ.ΣΟ.Κ., η Ελλάδα θα ήταν μια όαση ευμάρειας, θα υπήρχε ευδαιμονία, θα υπήρχε δηλαδή κάτι το διαφορετικό. Δεν θα υπήρχε ευημερία και μην κάνετε τέτοια σχόλια ή τέτοιες τοποθετήσεις. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Έχει ζητήσει να δευτερολογήσει ο εισηγητής του ΠΑ.ΣΟ.Κ. κ. Κουτμερίδης.
      Ορίστε, κύριε... 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κύριε Πρόεδρε, με συγχωρείτε. Θέλω να μιλήσω επί προσωπικού. 
      ΠΡΟΕΔΡΕΥΩΝ (Αναστάσιος Νεράντζης): Σε τι συνίσταται το προσωπικό; 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Συνίσταται, στο ότι ο εισηγητής της Πλειοψηφίας, αναφέρθηκε στο όνομά μου, λέγοντας ότι «τράβηξα το αφτί» της κ. Κατσέλη. 
      Είναι η δεύτερη μέρα, στην οποία παίζεται αυτό το παιχνίδι από την πλευρά της Κυβέρνησης. Μπροστά στην απόλυτη ένδεια επιχειρημάτων, γίνεται μία επιχείρηση κατασκευής στοιχείων που δεν έχουν καμμία απολύτως σχέση με την πραγματικότητα. 
      Το ΠΑ.ΣΟ.Κ. έχει σαφέστατες θέσεις για το φορολογικό. Ο κ. Καλλιώρας προσπαθεί να μας πείσει ότι η Κυβέρνηση η οποία βάζει χαράτσι σε όλους τους ελεύθερους επαγγελματίες, δεν έχει ευθύνη, και ευθύνη έχει το ΠΑ.ΣΟ.Κ. ...
      ΠΡΟΕΔΡΕΥΩΝ (Αναστάσιος Νεράντζης): Περιορισθείτε στην ουσία. Το προσωπικό σας συνίσταται στο ότι σας απέδωσε πως «τραβήξατε το αφτί», αν κατάλαβα καλά. 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Το προσωπικό είναι, πως παρακαλώ πάρα πολύ τον κ. Καλλιώρα να ανακαλέσει και να διευκρινίσει...
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Καλλιώρα, να διευκρινίσετε ποια ήταν η έννοια αυτού που είπατε, ώστε να θεωρηθεί λήξαν το θέμα. 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κύριε Πρόεδρε, να ολοκληρώσω την πρότασή μου, εάν έχετε την καλοσύνη. 
      ΠΡΟΕΔΡΕΥΩΝ (Αναστάσιος Νεράντζης): Στο στάδιο αυτό, δεν κάνουμε προτάσεις ούτε επί της ουσίας, αλλά περιοριζόμαστε...
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Να ολοκληρώσω τη φράση μου, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): ...μόνο στην ανάπτυξη του προσωπικού. Το προσωπικό το αναπτύξατε. Τελειώσατε μ' αυτό τώρα. 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Να ολοκληρώσω τη φράση μου, κύριε Πρόεδρε, αν έχετε την καλοσύνη. 
      Νομίζω πως ο κ. Καλλιώρας και ο κ. Αλογοσκούφης...
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, δεν έχετε το δικαίωμα... 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: ...μην κάνετε όμως και εσείς το ίδιο. 
      ΠΡΟΕΔΡΕΥΩΝ (Αναστάσιος Νεράντζης): ...αλλά ολοκληρώστε, σας παρακαλώ.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Η φράση μου, λοιπόν, λέει το εξής. Υπάρχει κάποιος σ’ αυτήν την Αίθουσα, ο οποίος επιβάλλει φόρους και υπάρχει κάποιος ο οποίος έχει προτάσεις που προστατεύουν τον Έλληνα πολίτη. Είναι σαφές, ποιος επιβάλλει φόρους, είναι αυτή η Κυβέρνηση, μ' αυτό το νομοσχέδιο παρά τις όποιες αλλαγές. Επίσης, είναι σαφές ποιος προστατεύει τον Έλληνα πολίτη, εμείς που λέμε ξεκάθαρα ότι θα επαναφέρουμε το αφορολόγητο όριο. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Καλώς. 
      Κύριε Καλλιώρα, θέλω να διευκρινίσετε ότι δεν επιθυμούσατε να θίξετε το συνάδελφό σας, ούτως ώστε να θεωρηθεί λήξαν το περιστατικό. 
      Ορίστε, κύριε Καλλιώρα, για ένα λεπτό. 
      ΗΛΙΑΣ ΚΑΛΛΙΩΡΑΣ: Κύριε Πρόεδρε, επιθυμώ να κάνω μόνο δύο πράγματα. Πρώτον, να διαβάσω τη δήλωση και την τοποθέτηση της κ. Κατσέλη...
      ΠΡΟΕΔΡΕΥΩΝ (Αναστάσιος Νεράντζης): Την έχετε διαβάσει ήδη και παρακαλώ να μην επανέλθετε επί του θέματος αυτού. 
      ΗΛΙΑΣ ΚΑΛΛΙΩΡΑΣ: Ερωτώ απλά...
      ΠΡΟΕΔΡΕΥΩΝ (Αναστάσιος Νεράντζης): Προηγουμένως μιλήσατε γι’ αυτό. 
      ΗΛΙΑΣ ΚΑΛΛΙΩΡΑΣ: Όχι, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Μην πάμε πάλι τώρα στο ίδιο. 
      ΗΛΙΑΣ ΚΑΛΛΙΩΡΑΣ: Όχι, κύριε Πρόεδρε...
      ΠΡΟΕΔΡΕΥΩΝ (Αναστάσιος Νεράντζης): Κύριε Καλλιώρα, σας παρακαλώ! 
      ΗΛΙΑΣ ΚΑΛΛΙΩΡΑΣ: Όχι, κύριε Πρόεδρε! Στη δημοκρατία αυτά πρέπει να λέγονται. 
Διότι υπάρχουν συνάδελφοι που μπήκαν τώρα στην Αίθουσα. 
      «Και ερωτώ απλά» -λέει η κ. Κατσέλη- «γιατί δεν βάζετε μια έκτακτη εισφορά σε όλους; Θα ήταν και πιο έντιμο και πιο δίκαιο». Σελίδα 249. 
      ΠΡΟΕΔΡΕΥΩΝ (Αναστάσιος Νεράντζης): Μάλιστα. Ωραία.
      ΗΛΙΑΣ ΚΑΛΛΙΩΡΑΣ: Ακούστε και τι είχε πει η κ. Κατσέλη στην προηγούμενη τοποθέτηση  για τις Δ.Ε.Κ.Ο.: «Εάν μία Δ.Ε.Κ.Ο. παραμένει χρόνια ζημιογόνα και δεν προσφέρει και υπηρεσίες στους πολίτες καλύτερα να κλείσει».
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Εντάξει.
      Το λόγο έχει ο εισηγητής του ΠΑ.ΣΟ.Κ. κ. Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, η προσπάθεια του εισηγητή της Πλειοψηφίας να μεταφέρει τη συζήτηση σε άλλο πεδίο δεν θα πετύχει. Κύριε εισηγητά, μιλάμε για το νομοσχέδιο της Νέας Δημοκρατίας, μιλάμε για ένα νομοσχέδιο -«κουρελού». Εσείς μόνος σας είπατε ότι έχουν αλλάξει δώδεκα άρθρα και έχουν γίνει είκοσι τροποποιήσεις. Αν αυτό το νομοσχέδιο δεν έχει γίνει μια «κουρελού» με το «ράβε ξήλωνε», τι ακριβώς είναι;
      Κύριε εισηγητά, επιμένετε να μην ακούτε τις προτάσεις μας. Για τελευταία φορά θα τις επαναλάβω. 
      Πρώτον, δεσμευόμαστε να καταργήσουμε αυτή την άδικη διάταξη και να επαναφέρουμε το αφορολόγητο για τις κατηγορίες των ελεύθερων επαγγελματιών και των επιτηδευματιών. Το καταλάβατε;
      Δεσμευόμαστε για μία τιμαριθμοποιημένη, προοδευτική φορολογική κλίμακα για τους μισθωτούς και συνταξιούχους.
      Δεσμευόμαστε να φορολογηθούν οι υπεραξίες από την πώληση μετοχών αφού τοποθετηθούν στη γενική φορολογική κλίμακα. 
      Δεσμευόμαστε και λέμε. Όλα τα εισοδήματα των φυσικών προσώπων στη γενική κλίμακα. Πού, λοιπόν, δεν ακούτε τις προτάσεις μας;
      Όμως εμείς θα μιλήσουμε για τις δικές σας πράξεις, για τις δικές σας νομοθετικές πρωτοβουλίες. Κύριοι Υπουργοί, θα συμφωνήσω με τις τοποθετήσεις των δύο Βουλευτών της Νέας Δημοκρατίας και ιδιαίτερα του κ. Μανώλη. Εμείς συνολικά, και επί της αρχής και επί των άρθρων, καταψηφίζουμε αυτό το νομοσχέδιο. Όμως δείτε με ευαισθησία, πρώτον, το θέμα της ένταξης των νέων επιτηδευματιών. Αυτοί οι οποίοι μετά από κάποιο χρονικό διάστημα, ενός ή δύο ετών, κάνουν διακοπή να έχουν τη δυνατότητα να θεωρούνται και πάλι καινούριοι επιτηδευματίες με την καινούρια έναρξη που θα κάνουν. 
      Δεύτερον, δείτε το θέμα αυτών που είναι στο όριο της συνταξιοδότησης. Είναι πραγματικά λυπηρό. Υπάρχουν επιτηδευματίες οι οποίοι με ατομικό κόστος πληρώνουν τις εισφορές τους για να φθάσουν στα όρια της σύνταξης.
      Και τρίτον, το θέμα με τους μακροχρόνια άνεργους.
      Όσον αφορά το άρθρο 16 προσπαθήσατε να κάνετε μία βελτίωση, λαμβάνετε υπ΄όψιν σας και τις ζημιές από το χαρτοφυλάκιο, αλλά η όλη διαδικασία, κύριοι Υπουργοί, και χρονοβόρα είναι και γραφειοκρατική και θα δημιουργήσει περισσότερα προβλήματα απ’ αυτά που θέλετε να λύσετε. Το θέμα είναι απλό. Ετήσιος απολογισμός-ισολογισμός κερδών ή ζημιών του χαρτοφυλακίου και αν αυτό είναι κέρδη να φορολογηθεί. 
      Στο άρθρο 35 δεν διευκρινίζετε. Είναι ξεκάθαρο από τα προηγούμενα χρόνια, με δική σας νομοθετική πρωτοβουλία, της Κυβέρνησής σας, της Υπουργού Απασχόλησης και Κοινωνικής Προστασίας το 2006, με το ν. 3457, ότι πρέπει το δημόσιο να πάρει κάποια χρήματα από τις φαρμακοβιομηχανίες. Σήμερα αυτά τα χρήματα τα χαρίζετε. Μεταφέρετε την ευθύνη στους φαρμακοποιούς. Πώς να σας εμπιστευθεί η ελληνική κοινωνία, πώς να σας εμπιστευθεί ο φορολογούμενος πολίτης, να πληρώσει τις εισφορές του όταν βλέπει ότι χαρίζετε σε λίγες φαρμακοβιομηχανίες τεράστια ποσά;
      Κύριοι Υπουργοί, είναι γεγονός ότι η Κυβέρνησή σας ασπάζεται και ενστερνίζεται τη φιλοσοφία και τη θεωρία των ορθολογικών προσδοκιών. Για να έχει ανάπτυξη μια οικονομία χρειάζονται προσδοκίες, χρειάζονται πολίτες οι οποίοι να αισιοδοξούν και να προσδοκούν ότι το μέλλον θα είναι καλύτερο από το παρόν. Σήμερα δυστυχώς καταρρακώσατε τις προσδοκίες της ελληνικής κοινωνίας. Ο Έλληνας πολίτης είναι ο πλέον απαισιόδοξος πολίτης στην Ευρωπαϊκή Ένωση γιατί πιστεύει ότι το μέλλον θα είναι χειρότερο από το παρόν και αυτό δεν βοηθάει την οικονομική ανάπτυξη της χώρας μας.
      Και κυρίως σήμερα, όλα τα Μέσα Μαζικής Ενημέρωσης ασχολούνται με τις κτηματομεσιτικές εργασίες της Μονής Βατοπαιδίου. Όλα τα Μέσα Μαζικής Ενημέρωσης ασχολούνται με τις εμπορικές και επιχειρηματικές δραστηριότητες των στελεχών της Κυβέρνησης.
      Αυτό, κύριοι Υπουργοί, αποτελεί τη χειρότερη εικόνα για την ελληνική κοινωνία. Η ελληνική κοινωνία λέει: «πάλι κλέβουν, οι πολιτικοί πάλι κλέβουν, όλοι το ίδιο είναι»! Άρα, γιατί να πληρώσω εγώ, ο φορολογούμενος; Είμαι κορόιδο να πληρώσω εγώ, ο φορολογούμενος πολίτης, όταν οι πολιτικοί μου δίνουν το χειρότερο παράδειγμα; Άρα, αυτό που πρέπει να αποκαταστήσουμε είναι αυτή την ηθική και πολιτική κρίση νομιμοποίησης που έχει σήμερα η  Κυβέρνηση της Νέας Δημοκρατίας. 
      Εμείς, κύριοι Υπουργοί, κυρίες και κύριοι συνάδελφοι, από το ΠΑ.ΣΟ.Κ., από την πολύχρονη εμπειρία που έχουμε και από τα λάθη που κάναμε, μπορούμε σήμερα να ξαναδώσουμε ελπίδα και όραμα στην ελληνική κοινωνία. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ. 
      Θα ήθελα να κάνω μια ανακοίνωση προς το Τμήμα. Οι Υπουργοί Μεταφορών και Επικοινωνιών, Εσωτερικών, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Δικαιοσύνης, Τουριστικής Ανάπτυξης και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Ρυθμίσεις για θέματα μεταφορών».
      Παραπέμπεται στην αρμόδια Διαρκή Επιτροπή.
      Έχει ζητήσει να δευτερολογήσει ο ειδικός αγορητής του Κ.Κ.Ε. κ. Καραθανασόπουλος. 
      Ορίστε, έχετε το λόγο. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Δεν χωρά αμφισβήτηση ούτε δεύτερη γνώμη ότι το φορολογικό σύστημα στη χώρα μας είναι ένα βαθιά ταξικό, αντιλαϊκό και άδικο φορολογικό σύστημα, το οποίο επιβραβεύει, ενισχύει και απαλλάσσει από τη φορολογική επιβάρυνση τα κέρδη, τα νομικά πρόσωπα, τις μεγάλες επιχειρήσεις και μάλιστα έχει και ειδική μεταχείριση και για τα ξεχωριστά τμήματα του κεφαλαίου, πλήρη φορολογική απαλλαγή για ορισμένα, όπως είναι οι εφοπλιστές, ειδική φορολογική μεταχείριση για άλλα, όπως είναι το χρηματιστικό και το τραπεζικό κεφάλαιο, καθώς επίσης απαλλάσσει με διάφορους νόμους και διατάξεις τη μεγάλη κινητή και ακίνητη περιουσία.
      Άλλωστε, τα αποτελέσματα αυτών των πολιτικών επιλογών είναι φανερά. Δεν έχει κάποιος παρά να κοιτάξει τη διαχρονική εξέλιξη των ρυθμών των εσόδων από τους έμμεσους και άμεσους φόρους. Βλέπουμε, λοιπόν, μια ανατροπή, μια επιβάρυνση των εσόδων από τους έμμεσους φόρους που είναι οι κατ’ εξοχήν αντιλαϊκοί. 
      Ταυτόχρονα, να δούμε και τη διαχρονική πορεία των εσόδων της φορολογική επιβάρυνσης των φυσικών αλλά και των νομικών προσώπων. Όσον αφορά τα νομικά πρόσωπα και τους φόρους που πληρώνουν, έχουμε μια μείωση των φορολογικών εσόδων σε απόλυτα μεγέθη, παρά την τεράστια αύξηση της κερδοφορίας που έχουν την τελευταία τουλάχιστον δεκαετία και ταυτόχρονα έχουμε  μια ραγδαία αύξηση των εσόδων των φυσικών προσώπων, μεγαλύτερη και από την όποια ονομαστική αύξηση των εισοδημάτων που δεν καλύπτουν βεβαίως τις απώλειες, λόγω ακριβώς της μη τιμαριθμοποίησης της φορολογικής κλίμακας. 
      Αυτό το άδικο, βαθιά αντιλαϊκό φορολογικό σύστημα, η Κυβέρνηση με το σημερινό σχέδιο νόμου που συζητάμε, έρχεται να επιδεινώσει ακόμα περισσότερο τον αντιλαϊκό του χαρακτήρα. 
      Πώς το επιτυγχάνει αυτό; Το επιτυγχάνει με το άρθρο 14 πρώτα και κύρια, ουσιαστικά όμως μέσα από την κατάργηση του αφορολόγητου ορίου για τους ελεύθερους επαγγελματίες, τους αυτοαπασχολούμενους, τους έμπορους και τους βιοτέχνες, βάζοντας επί της ουσίας έναν κεφαλικό φόρο. 
      Στόχος δεν είναι η Κυβέρνηση να πατάξει τη φοροδιαφυγή. Ουδέν πιο ανακριβές ζήτημα, από τη στιγμή που ταυτόχρονα –σε άλλες διατάξεις του φορολογικού νομοσχεδίου- επικροτεί τη φοροδιαφυγή, όπως είναι τα άρθρα που αφορούν την περαίωση και βεβαίως δεν έχει σκοπό να επιβάλει καμμία φορολογική δικαιοσύνη από τη στιγμή που πίπτει το φορολογικό βάρος επί δικαίω και αδίκω, θεωρώντας όλους τους αυτοαπασχολούμενους, τους μικρούς επιχειρηματίες ότι φοροδιαφεύγουν, ποινικοποιώντας τη δυνατότητα, εισάγοντας δηλαδή νέα ήθη στο νομοθετικό έργο. 
      Απ’ αυτήν την άποψη, λοιπόν, οι όποιες τροποποιήσεις έγιναν δεν αλλάζουν την ουσία, δεν αλλάζουν το χαρακτήρα, επιδεινώνουν την κατάσταση αυτών των στρωμάτων, τα οποία, βεβαίως, βρίσκονται στο όριο της επιβίωσης και το αποτέλεσμα αυτής της διάταξης του άρθρου 14 θα επιταχύνει τη χρεοκοπία τους, θα οδηγήσει την περαιτέρω συγκέντρωση της αγοράς σε όλο και λιγότερα χέρια.
      Η ανησυχία για τους συμβασιούχους, αυτούς που δίνουν δελτία παροχής υπηρεσιών, τους εργαζόμενους, είναι υποκριτική. Ενώ θα έπρεπε να εφαρμοστεί έστω και αυτή η «κουτσουρεμένη» εργατική νομοθεσία και από τη στιγμή που παρέχουν εξαρτημένη εργασία, πρέπει να έχουν αυτό το χαρακτηριστικό, προσπαθούμε να βρούμε διάφορα τερτίπια για να επιβραβεύσουμε τη παρανομία.
      Και βεβαίως, δεν έχει κανένα ίχνος αλήθειας ο ισχυρισμός ότι τα έσοδα τα οποία θα προκύψουν θα πάνε σε κοινωνικές δαπάνες. Επίσης το σκέλος των δαπανών του κρατικού προϋπολογισμού είναι βαθιά αντιλαϊκό, ακριβώς γιατί γίνεται όχημα για να ενισχυθεί ακόμη περισσότερο η κερδοφορία του κεφαλαίου, να εμπορευματοποιηθούν ακόμη περισσότερο οι κοινωνικές δαπάνες της υγείας, της παιδείας, όπως με τα άρθρα του Α΄ και Β΄ τμήματος του συγκεκριμένου νομοσχεδίου που είχαμε ήδη συζητήσει, αλλά και με το άρθρο 35 για τα ζητήματα των φαρμάκων.
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει να δευτερολογήσει ο ειδικός αγορητής του ΣΥ.ΡΙΖ.Α. κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Κάτω από τη γενική κατακραυγή της μεγάλης, της συντριπτικής κοινωνικής πλειονότητας, η Κυβέρνηση, το οικονομικό επιτελείο, απεγνωσμένα προσπαθεί, με αλλεπάλληλες τροποποιήσεις και τροπολογίες, να φτιασιδώσει ένα αποκρουστικό, φοροεπιδρομικό νομοσχέδιο, το οποίο δεν φτιασιδώνεται με τίποτα. Διότι αυτό που χρειάζεται σήμερα δεν είναι να μπαλώσετε, με διάφορες φραστικές λεξούλες και διάφορες φραστικές τροποποιήσεις, πράγματα που δεν μπαλώνονται, αλλά να αποσύρετε τουλάχιστον ορισμένες από τις βασικές διατάξεις αυτού του νομοσχεδίου, οι οποίες δημιουργούν τεράστιο, εκρηκτικό κοινωνικό πρόβλημα.
      Αυτή τη στιγμή, διαδηλώνουν εργαζόμενοι έξω από τη Βουλή για τα επιδόματά τους. Και αντί να ακούσετε αυτές τις φωνές και να ισχυροποιήσετε δεσμεύσεις οι οποίες πρέπει να υπάρξουν στο νομοσχέδιο για την κατοχύρωση των επιδομάτων και όποιων άλλων απολαβών έχουν ελεύθεροι επαγγελματίες, μέσω των ειδικών λογαριασμών, γίνεται επίδειξη αστυνομικής, αυταρχικής επιβολής έξω από τη Βουλή. Η Βουλή, αυτή τη στιγμή, έχει πολιορκηθεί από τα Μ.Α.Τ. και τα ειδικά καμιόνια τους, για να αντιμετωπίσει τους εργαζόμενους εχθρούς. Ήδη το νομοσχέδιο αυτό προκαλεί κοινωνικές θύελλες.
      Θα σας κάνω άλλη μια φορά μία έκκληση. Ενισχύστε και θωρακίστε αυτές τις διατυπώσεις που δεσμεύουν την Κυβέρνηση, όσο είναι δυνατόν φυσικά να δεσμευτεί, ότι κατοχυρώνει πλήρως και όχι μόνο περιστασιακά ή για ένα ορισμένο χρονικό διάστημα, τα επιδόματα και τις όποιες άλλες παροχές δίδονται σε εργαζόμενους μέσα από τους ειδικούς λογαριασμούς.
      Αυτές οι φραστικές βελτιώσεις που κάνατε δεν καλύπτουν το θέμα και δεν απαντούν στο πρόβλημα. Οι εργαζόμενοι αγωνιούν ότι πίσω από δήθεν διαφάνεια που θέλετε να ανοίξετε και να επιβάλετε, με την κατάργηση των ειδικών λογαριασμών, ο στόχος σας είναι -άλλωστε, έχουν δει την πολιτική σας μέχρι τώρα- πώς θα επιπέσετε επί των επιδομάτων και των άλλων παροχών των εργαζομένων. Κάντε το αυτό έστω και την τελευταία στιγμή.
      Το δεύτερο, βεβαίως, είναι ότι έχετε κάνει πλήθος αλλαγών και τροποποιήσεων στο άρθρο 14, όσον αφορά τα δελτία παροχής υπηρεσιών, που αφορούν κυρίως νέους, αλλά όχι μόνο νέους. Αφορούν όλες τις ηλικίες. Οι αλλαγές που κάνετε κάτω από τις αλλεπάλληλες πιέσεις, προκειμένου να δώσετε μία επικοινωνιακή εικόνα ότι βελτιώνετε τα πράγματα, δεν καλύπτουν το πρόβλημα. Και το πρόβλημα είναι πάρα πολύ μεγάλο. Δεν καλύπτουν κανέναν εργαζόμενο με δελτίο παροχής πάνω από τριάντα χρονών. Τι είναι αυτοί; Πλούσιοι;
Αυτοί δεν δουλεύουν σ’ έναν εργοδότη και υποκρύπτεται μισθωτή εργασία; Αυτοί δεν υπερεκμεταλλεύονται; Γιατί όλους αυτούς τους αφήνετε ακάλυπτους χωρίς το αφορολόγητο όριο;
       Δεύτερον, όσον αφορά στις κατηγορίες κάτω των τριάντα, δεν είναι αυτοί που απασχολούνται μόνο έξι χρόνια, αλλά υπάρχουν και άλλοι που απασχολούνται περισσότερα χρόνια. Τι θα γίνει μ’ αυτούς; 
      Ύστερα, βάζετε το «πρώτη φορά» για έναρξη επαγγέλματος για έξι συνεχή χρόνια. Δηλαδή, αν γίνει μία διακοπή και επανέναρξη επαγγέλματος -πράγμα σύνηθες σ’ ένα νέο με δελτίο παροχής υπηρεσιών- θα του καταργήσετε το αφορολόγητο; Αποσύρετε πλήρως αυτή τη διάταξη. Αυτή η διάταξη εγκαθιστά τον «εργασιακό μεσαίωνα» στη νεολαία κατά κύριο λόγο, αλλά και σε όσους έχουν ανάγκη και αμείβονται μ’ αυτό το «βάρβαρο» δελτίο παροχής υπηρεσιών. Αποσύρετε αυτή τη διάταξη, διότι λειτουργεί εξοντωτικά για τους μικρομεσαίους επιχειρηματίες, τους επιτηδευματίες και τους επαγγελματίες, γι’ αυτούς που έχουν ανάγκη στήριξης και όχι φορολογικής επιδρομής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, θα πρέπει να αποσύρετε το άρθρο 35 το οποίο είναι απαράδεκτο. Είδα προηγουμένως εδώ τον Υφυπουργό Υγείας και Κοινωνικής Αλληλεγγύης, ο οποίος δεν ξέρω γιατί έφυγε. Εν πάση περιπτώσει, αυτό το άρθρο είναι εντελώς παράλογο. Ξαφνικά εισάγετε έννοιες ατεκμηρίωτες επιστημονικά, θεραπευτικά πρωτόκολλα και θεραπευτικές ομάδες. Τι είναι αυτά τα πράγματα; Προφανώς, θέλετε να επιβαρύνετε περαιτέρω τους ασφαλισμένους ως προς την ιατροφαρμακευτική περίθαλψη.
      Και το πιο «βάρβαρο» που κάνετε είναι το εξής: Επειδή δεν μπορείτε ή δεν θέλετε να εισπράξετε το 4% του τζίρου των φαρμακοβιομηχανιών, πάτε και λέτε στο φαρμακοποιό να το πληρώσει και να το εισπράξει ο φαρμακοποιός από τους φαρμακοβιομήχανους, τις φαρμακοεταιρείες και τις φαρμακαποθήκες. Δεν μπορεί το κράτος να το εισπράξει και βάζετε τον φαρμακοποιό να το εισπράξει; 
      Φυσικά μ’ αυτό τον τρόπο θέλετε να απαλλάξετε στην ουσία τις φαρμακοβιομηχανίες και από αυτή την πολύ μικρή επιβάρυνση την οποία δεν πλήρωναν παρανόμως τόσα χρόνια. 
      Αποσύρετε το άρθρο 35, γιατί επιβαρύνει τους ασφαλισμένους, επιβαρύνει τους φαρμακοποιούς και δεν ανοίγει θετικούς δρόμους όσον αφορά την κάλυψη, αλλά ακόμα και την εξυγίανση στο χώρο του φαρμάκου η οποία πρέπει να επιβληθεί και η οποία είναι απαραίτητη.   
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει να δευτερολογήσει ο ειδικός αγορητής του Λαϊκού Ορθόδοξου Συναγερμού κ. Βορίδης. 
      Κύριε Βορίδη, έχετε το λόγο. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, όταν ξεκίνησε αυτή η συζήτηση και στην επιτροπή, αλλά και στο Τμήμα, επισήμανα ότι αυτό το σχέδιο νόμου σηματοδοτεί μία κομβική στροφή της Κυβερνήσεως. Σηματοδοτεί μία στροφή η οποία έχει ιδεολογικά, αλλά και κοινωνικά χαρακτηριστικά. Είναι η στιγμή που η Νέα Δημοκρατία εγκαταλείπει την πολιτική της μειώσεως της φορολογίας και της στήριξης της αναπτύξεως και επίσης, είναι η χρονική στιγμή που η Νέα Δημοκρατία «σπάει» τις παραδοσιακές κοινωνικές της συμμαχίες. «Σπάει» τη συμμαχία με τον κόσμο της ελευθερίας και της δημιουργίας, τη συμμαχία με όλους εκείνους τους μικρούς και μεσαίους επιχειρηματίες, με όλους εκείνους τους ελεύθερους επαγγελματίες, με όλον εκείνον τον κατεξοχήν παραγωγικό κορμό της χώρας. Και «σπάει» τη συμμαχία, προκειμένου να υποστηρίξει αυτό με το οποίο η ίδια προεκλογικά υποσχόταν ότι θα έρθει σε ρήξη, με το σπάταλο γραφειοκρατικό και διεφθαρμένο κράτος. Αυτή είναι μία κομβική στιγμή για την παράταξη της Νέας Δημοκρατίας. 
      Και επαληθεύομαι στο τέλος της συζητήσεως πλήρως, διότι αυτό δεν έγινε αντιληπτό μόνο από τα κόμματα της Αντιπολίτευσης –με τη δική του ερμηνεία και εκδοχή ο καθένας- αλλά γίνεται αντιληπτό και από τους Βουλευτές της Νέας Δημοκρατίας ή τουλάχιστον από μερικούς από αυτούς. Ορισμένοι το είπαν φωνακτά και άλλοι το λένε ψιθυριστά. 
      Κύριε Πρόεδρε και κυρίες και κύριοι συνάδελφοι, είναι ένα τεράστιο ζήτημα πλέον που τίθεται για τον κοινοβουλευτισμό. Δεν γίνεται οι Βουλευτές να είναι σε ομηρία υπό μία κακή έννοια κομματικής πειθαρχίας, γιατί αυτό μας εμποδίζει να εκφράσουμε αληθινά την κοινωνία. Εκφράστηκαν φωνές και από τη Νέα Δημοκρατία στην κατεύθυνση ακριβώς της εκφράσεως της κοινωνίας. Όμως, η αγωνία ότι θα πέσει η Κυβέρνηση εάν καταψηφιστεί όχι το σχέδιο νόμου, αλλά ένα κατάπτυστο, αντικοινωνικό, ανάλγητο άρθρο, εμποδίζει το Ελληνικό Κοινοβούλιο να απορρίψει αυτό το άρθρο. 
      Αυτό δείχνει κοινοβουλευτικό έλλειμμα. Εγώ το λέω ευθέως. Δεν θα έπρεπε να πέφτει η Κυβέρνηση, κύριε Υπουργέ, γιατί διαφωνεί η κοινοβουλευτική Πλειοψηφία με ένα άρθρο ενός σχεδίου νόμου. Έχουν εκφραστεί αυτές οι διαφωνίες. Είναι ζήτημα δημοκρατικής ευαισθησίας της Κυβερνήσεως με δεδομένο ότι αυτές οι διαφωνίες, έτσι όπως εξεφράσθησαν, μαρτυρούν ότι τουλάχιστον στο άρθρο 14 δεν υπάρχει κοινοβουλευτική Πλειοψηφία, ότι αν εκφράζονταν ελεύθερα οι Βουλευτές δεν θα υπήρχε κοινοβουλευτική Πλειοψηφία για το συγκεκριμένο άρθρο. 
      Είναι, λοιπόν, ζήτημα δικής σας πλέον δημοκρατικής ευαισθησίας να το αποσύρετε. Μην ακούω το επιχείρημα ότι βελτιώθηκε δήθεν το άρθρο και είναι καλύτερο. Σε τι βελτιώθηκε; Δεν παραμένει, δεν αφορά τους ανθρώπους των 10.000 ευρώ; Δεν θα τους πάρετε το χιλιάρικο; Δεν αφορά τους μικρομεσαίους επιχειρηματίες; Δεν αφορά τις ατομικές επιχειρήσεις; Δεν αφορά τους μικρούς ελευθεροεπαγγελματίες; 
      Και ακούω από την πλευρά σας, ποια είναι η πρόταση; Επιτρέψτε μου. Πρόταση δηλαδή από την πλευρά της Αντιπολίτευσης για να διαχειριστούμε τα συντρίμμια -και μάλιστα να τα συνδιαχειριστούμε και να καταστούμε και συνυπεύθυνοι- της οικονομικής πολιτικής της Κυβερνήσεως; Αφού δηλαδή εξόκειλε ο προϋπολογισμός, τώρα ελάτε να δούμε πού θα βρούμε λεφτά για να αντιμετωπίσουμε την κατάσταση που οδήγησε η Κυβέρνηση τον οικονομικό προϋπολογισμό; Δεν θα συζητάγαμε, δηλαδή, σε επίπεδο προτάσεων πιο θεσμικό; 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Να συζητήσουμε για τις δαπάνες, να συζητήσουμε για τη σπατάλη, να συζητήσουμε για ένα δικαιότερο φορολογικό σύστημα, να συζητήσουμε για την αναμόρφωση του Κώδικα Βιβλίων και Στοιχείων, να συζητήσουμε για την αντιμετώπιση της γραφειοκρατίας. Όχι, δεν θα συζητήσουμε όλα αυτά. Θέλει η Κυβέρνηση προτάσεις από την Αντιπολίτευση για το πώς και από πού θα πάρουμε τα λεφτά. Η απάντηση είναι, όχι εσείς θα μαζέψετε τα συντρίμμια σας, εσείς είστε υπεύθυνοι γι’ αυτήν την πολιτική και από εκεί και πέρα προφανώς δεν υπάρχει δυνατότητα ούτε να βελτιωθεί το άρθρο 14, ούτε εμείς να καταστούμε συνεργοί σε οποιουδήποτε τέτοιου τύπου εξωραϊσμό.
      Η λύση για το άρθρο 14 και το τονίζω, κύριε Υπουργέ, ζήτημα πλέον δημοκρατικής ευαισθησίας, είναι να το αποσύρετε. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Βορίδη.
      Ο κ. Μιχαλολιάκος έχει το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Ευχαριστώ, κύριε Πρόεδρε.
      Θα μου επιτρέψετε να ξεκινήσω με ένα σχόλιο της ομιλίας του συναδέλφου του εισηγητού της Αξιωματικής Αντιπολιτεύσεως, ο οποίος εκπληρώνοντας το ρόλο του, απείλησε ότι η παράταξή του όταν θα γίνει κυβέρνηση θα καταργήσει το νόμο μεταξύ των άλλων.
      ΕΥΣΤΑΘΙΟΣ ΚΟΥΤΜΕΡΙΔΗΣ: Όχι απείλησα!
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Και πολλά άλλα.
      Μια παρατήρηση. Για δύο λόγους δεν θα μπορέσετε να το κάνετε. Ο ένας λόγος είναι γιατί ο ελληνικός λαός είναι αδύνατον να λησμονήσει πόσο το ΠΑ.ΣΟ.Κ. έβλαψε την Ελλάδα και την προοπτική της και άρα, δεν πρόκειται να σας ξαναδώσει την ευκαιρία να την ξαναβλάψετε.
      (Χειροκροτήματα από την πτέρυγα της Νέας Δημοκρατίας)
      Ο δεύτερος λόγος είναι γιατί η παρούσα Κυβέρνηση χαρακτηρίζεται από αίσθημα ευθύνης προς τον ελληνικό λαό, την Ελλάδα και την κοινωνική συνοχή και θα βρει το βηματισμό και ελπίζω με τον ίδιο Υπουργό Οικονομίας και Οικονομικών, να βελτιώσει το νόμο εκεί που δεν υπηρετεί την κοινωνική δικαιοσύνη.
      Από εκεί και πέρα, επιτρέψτε μου, κύριε Πρόεδρε, δύο, τρία σχόλια και επί της ομιλίας του κυρίου Υπουργού.
      Προφανώς και στα περισσότερα συμφωνώ. Εξάλλου ανήκουμε στην ίδια παράταξη και την υπηρετούμε. Και αγωνιστήκαμε πολύ για να έρθει στην εξουσία. Προφανώς και η φοροδιαφυγή αποτελεί ένα κοινωνικό έγκλημα πρώτου μεγέθους. Θα συμφωνήσει ελπίζω μαζί μου ότι η φοροδιαφυγή μαζί με τη διαφθορά και η ίδια η διαφθορά τροφοδοτεί τη φοροδιαφυγή, γιατί οποιοσδήποτε παράγει πλούτο σ’ αυτή τη χώρα δεν έχει ως πρώτο μέλημα να πληρώσει φόρους σ’ ένα κράτος που δεν προσφέρει στην υγεία, δεν προσφέρει στην παιδεία, δεν προσφέρει στις υποδομές και στην ανάπτυξη.
      Θα επιστρέψω πάλι στο λόγο του αξιοτίμου συναδέλφου της Αντιπολιτεύσεως. Είπατε εν τη ρύμη του λόγου σας ότι πολλοί πολίτες λένε: «πάλι κλέβουν;». Υποθέτω ότι αυτό είναι μια στιγμιαία σκληρή αυτοκριτική. Το «πάλι κλέβουν» υποθέτω ότι εννοείτε ότι και σήμερα κλέβουν, ενώ στο παρελθόν ήταν βέβαιο ότι έκλεβαν.
      Θα σας έλεγα, λοιπόν, ότι ελπίζω όλα όσα καταγγέλλονται να αποδειχθούν ότι δεν είναι έτσι. Αν όμως είναι έτσι, είναι φαινόμενα μιμητισμού στο δικό σας αμαρτωλό παρελθόν στο οποίο ο  ελληνικός λαός έβαλε οριστικά και αμετάκλητα τέλος. 
      Εμείς θα βρούμε το δρόμο. Δεν χωρά διαφθορά και Νέα Δημοκρατία. Δεν είναι συμβατές έννοιες. Δεν περιμένουμε τη δικαιοσύνη. Θα βρούμε τον πολιτικό βηματισμό, θα απορρίψουμε, θα νικήσουμε τη διαφθορά και με τα πολιτικά μέτρα. 
      Εδώ θέλω να πω ότι είναι κρίμα για το πολίτευμα ότι το μόνο ηθικό και πολιτικό κεφάλαιο που μπορεί να επενδύσει ο ελληνικός λαός για την πάταξη της διαφθοράς, είναι ο σημερινός Πρωθυπουργός της χώρας, ο Κώστας ο Καραμανλής, ο οποίος δικαιούται και να έχει το χρόνο να πάρει τις αποφάσεις που θα πάρει, για να τιμήσει το μέχρι σήμερα πολιτικό του οδοιπορικό και τις ευθύνες που έχει αναλάβει απέναντι στον ελληνικό λαό. 
      Είναι, λοιπόν, η φοροδιαφυγή ένα τεράστιο κοινωνικό έγκλημα. Υπάρχει φοροδιαφυγή. Θα συμφωνήσω και στο δεύτερο στοιχείο του κυρίου Υπουργού ότι δεν υπάρχει ασφαλώς φοροδιαφυγή από τους μισθωτούς και τους συνταξιούχους. Φορολογούνται στα όρια της αντοχής τους. Και είναι πολύ θετικό το γεγονός ότι μειώσαμε τους φορολογικούς συντελεστές και αυξήσαμε το αφορολόγητο όριο. 
      Θα συμφωνήσω ότι ανάμεσα στους ελεύθερους επαγγελματίες υπάρχει φοροδιαφυγή. Αυτό όμως πολύ απέχει από το να ταυτίζουμε εκείνον που παράγει εισόδημα 100.000 ευρώ ας πούμε –και υπάρχουν τέτοιοι- και εκείνον που παράγει εισόδημα 7.000, 8.000 ή 10.000 ευρώ και τους λέμε: «θα σας πάρουμε τον ίδιο φόρο». Αυτό δεν είναι φορολογική δικαιοσύνη, δεν είναι συμβατό με τις προγραμματικές μας δεσμεύσεις, με την πολιτική μας βούληση και είμαι σίγουρος ούτε με τη δική σας πολιτική στόχευση. Εάν κάποιοι φοροδιαφεύγουν –το τονίζω για άλλη μια φορά- ευθύνονται αυτοί που φοροδιαφεύγουν και το έλλειμμα φορολογικής συνείδησης που έχει καλλιεργήσει η κρατική εξουσία όχι τα τελευταία τέσσερα χρόνια βέβαια, αλλά τις τελευταίες δεκαετίες. 
      Θέλω να ερμηνεύσω, κύριε Υπουργέ, ότι η παρέμβασή σας πως είστε ανοικτός σε βελτιώσεις, σ’ αυτές που θα αναιρούν την αδικία, σ’ αυτές που δεν θα οδηγούν εκείνον που έχει ένα μικρό κατάστημα σε κάποια γειτονιά της Ελλάδος να το κλείσει. Υπάρχουν ευτυχώς για τον ελληνικό πολιτισμό ακόμη πολλές ζωντανές γειτονιές που δεν είναι μόνο μικρομεσαίοι επιχειρηματίες, αλλά ενισχύουν και συντηρούν την κοινωνική συνοχή και την έννοια της γειτονιάς. Ο επαγγελματίας της γειτονιάς είναι φορέας μοναδικός, αν θέλετε, της διατήρησης αυτού του στοιχείου που έχει ο ελληνικός πολιτισμός, της γειτονιάς, του πολίτη που αναπτύσσει το συναίσθημα της αλληλεγγύης προς το γείτονά του. Και δεν θα οδηγήσουμε με ένα άδικο φορολογικό μέτρο στο να κλείσουν αυτές οι επιχειρήσεις που δεν είναι επιχειρήσεις, είναι μαγαζάκια. 
      Ορθώς πήρατε τα μέτρα που αφορούν τους νέους επαγγελματίες. Αλλά αυτούς που είναι σε μια ωρίμανση για τη συνταξιοδότησή τους, πού θα τους σπρώξουμε; Αυτοί που πράγματι κερδίζουν μόνο 7.000 ή 8.000 ευρώ το χρόνο και που θα τους πάρουμε 1.000 ευρώ, σκεφθήκατε αν αυτά τα 1.000 ευρώ είναι οριακό για την επιβίωσή τους; Δεν είμαστε εδώ όλοι Βουλευτές όλων των παρατάξεων που έρχονται μικροεπαγγελματίες τέτοιοι και μας λένε: «δεν πηγαίνει άλλο θα το κλείσω το μαγαζάκι»; Μας λένε: «βρείτε μου μια δουλειά να παίρνω 700 ευρώ»! 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Και σκεφτείτε ότι πολλές φορές αυτός είναι πατέρας που συντηρεί με το ελάχιστο και μερικά από τα παιδιά του.
      Εκφράζω με αίσθημα ευθύνης αυτές τις απόψεις. Έχουμε αγωνιστεί –κύριε Πρόεδρε, με συγχωρείτε μισό λεπτό ακόμη- για να εκλείψουν οι κοινωνικές αδικίες για να φύγει η διαφθορά από το δημόσιο βίο. Προσωπικά, όπως και εσείς και πολλοί άλλοι, αγωνιστήκαμε πολύ, ξεπεράσαμε τον εαυτό μας να αλλάξει σελίδα ο ελληνικός λαός το 2004. Αυτό ασφαλώς ελπίζω να μην αμφισβητείται. Δεν είμαστε εμείς που εκφράζουμε αυτές τις αγωνίες, που θέλουμε να βλάψουμε την κυβερνητική μας προοπτική. Είμαστε εμείς που θέλουμε να πάμε και στις επόμενες εκλογές κοιτάζοντας τον ελληνικό λαό στα μάτια και να μας δώσει εκ νέου τη μεγάλη εντολή να ολοκληρώσουμε το έργο. 
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, αντιλαμβάνομαι τη φόρτιση, αλλά πρέπει να τελειώσετε. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Τελειώνω, κύριε Πρόεδρε.
      Θέλω να ελπίζω, λοιπόν, ότι θα κάνετε εγκαίρως αυτές τις διορθώσεις. Δεν θα σας υποδείξω εγώ τι πρέπει να κάνετε για να άρετε την αδικία. Είναι θέμα δικό σας και των συνεργατών σας, να εφαρμόσουμε και το πρόγραμμα της Νέας Δημοκρατίας και να τηρήσουμε και τις ιδεολογικές μας αξίες. 
      Κλείνω λέγοντας ότι θα το ψηφίσω και αυτό το άρθρο. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Γιατί αυτή η επιδοκιμασία ή αποδοκιμασία; Με ποιο ηθικό δικαίωμα το κάνετε αυτό; Δεν έχει δικαίωμα να εκφραστεί ο Βουλευτής; Είναι σεβασμός αυτός σε συνάδελφο; Σας παρακαλώ πάρα πολύ! 
      (Διαμαρτυρίες από την πτέρυγα του ΠΑ.ΣΟ.Κ.)
      Δεν είναι συμπεριφορά αυτή, κύριοι συνάδελφοι! Καθίστε κάτω! Αποδοκιμασία στο Βουλευτή! Πού το βρήκατε αυτό το ηθικό δικαίωμα;
      ΔΗΜΗΤΡΙΟΣ ΡΕΠΠΑΣ: Κύριε Πρόεδρε,  μιλάει οκτώ λεπτά! 
      ΠΡΟΕΔΡΕΥΩΝ (Γεώργιος Σούρλας): Καθίστε κάτω, κύριε Ρέππα! Εδώ δεν ικανοποιούνται κομματικές επιθυμίες. Εδώ είναι Βουλή των Ελλήνων!
      ΔΗΜΗΤΡΙΟΣ ΡΕΠΠΑΣ: Είναι διπλάσιος ο χρόνος! Μιλάει οκτώ λεπτά! 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Ρέππα! Δεν είναι συμπεριφορά αυτή ούτε επιδοκιμασίας ούτε αποδοκιμασίας. Είναι δικαίωμά του να εκφραστεί όπως θέλει. 
      (Θόρυβος στην Αίθουσα)
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, με έχουν διακόψει πενήντα φορές.
      ΔΗΜΗΤΡΙΟΣ ΡΕΠΠΑΣ: Το πρόβλημα είναι όταν οι Βουλευτές άλλα λένε και άλλα κάνουν! Αυτό να επισημάνετε. 
      ΠΡΟΕΔΡΕΥΩΝ (Γεώργιος Σούρλας): Κύριε Ρέππα, δεν θα είστε εσείς ο κριτής όμως και αυτόκλητα μάλιστα. Δεν θα είστε εσείς αυτόκλητος υπερασπιστής του Κοινοβουλίου! Είναι δικαίωμά του να εκφέρει την άποψή του. Σας παρακαλώ πάρα πολύ. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, την πολιτική μας στάση και την ψήφο δεν θα την καθορίσουν οι ανάγκες και οι υπαρξιακές δυσκολίες της Αξιωματικής Αντιπολίτευσης, αλλά η ευθύνη μας απέναντι στον ελληνικό λαό και την ελληνική κοινωνία. 
      ΔΗΜΗΤΡΙΟΣ ΡΕΠΠΑΣ: Κοροϊδεύοντας το λαό! Οι ανάγκες του λαού θα την καθορίσουν. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Ακριβώς. Οι ανάγκες του λαού θα την καθορίσουν. Το λαό που προδώσατε! 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μιχαλολιάκο. Ολοκληρώστε! 
      ΔΗΜΗΤΡΙΟΣ ΡΕΠΠΑΣ: Μην κοροϊδεύετε το λαό! 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Είστε η παράταξη που είναι καταδικασμένη από τον ελληνικό λαό. Είμαστε η παράταξη που στηρίζει την κοινωνική ευημερία και ασκεί και κριτική.
      Ευχαριστώ πολύ, κύριε Πρόεδρε, και ελπίζω να γίνουν οι διορθωτικές εκείνες κινήσεις από τον κύριο Υπουργό. 
               (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Ο κ. Μανώλης έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, κάντε λίγο υπομονή να ηρεμήσουν τα πράγματα. Θα πάρετε το λόγο. Έδωσα τώρα το λόγο στον κ. Μανώλη. Σας παρακαλώ πάρα πολύ! 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παραβιάζετε τον Κανονισμό; 
      Το Προεδρείο έχω την εντύπωση ότι μετέχει σε μία κακοστημένη πολιτική σκηνοθεσία. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, εσείς μπορείτε  να έχετε όποια εντύπωση θέλετε. Δεν μπορώ να παρακολουθήσω τις εντυπώσεις και τις φαντασιώσεις σας! 
      ΕΥΑΓΓΕΛΟΣ ΒΕΝΙΖΕΛΟΣ: Πρέπει να ξέρετε ότι η διαφορά ανάμεσα στο δράμα και την κωμωδία είναι μια κλωστή. Οι τζάμπα μάγκες της Νέας Δημοκρατίας αποκαλύφθηκαν, αλλά δυστυχώς με τη σύμπραξή σας! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, έχω δώσει το λόγο στον κ. Μανώλη και μετά θα έχετε το λόγο εσείς. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, παρακαλώ να μου δώσετε για λίγο το λόγο. 
      ΠΡΟΕΔΡΕΥΩΝ (Γεώργιος Σούρλας): Θέλω να απαντήσω όμως στον κ. Βενιζέλο. Την οποιαδήποτε εντύπωση και φαντασίωση αν έχετε, είναι δικό σας θέμα. Το Προεδρείο κάνει τη δουλειά του. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Κανένα προσωπικό δεν υπάρχει. Προσωπικό θα είχε μόνο ο Προεδρεύων. 
      Ορίστε, κύριε Παναγιωτόπουλε. 
      (Θόρυβος στην Αίθουσα)
      ΠΑΝΟΣ ΠΑΝΑΓΙΩΤΟΠΟΥΛΟΣ: Να ακούγομαι παρακαλώ, κύριε Πρόεδρε! Όπως ακούσαμε τους συναδέλφους του ΠΑ.ΣΟ.Κ. και των άλλων πτερύγων της Βουλής, παρακαλώ να ακουγόμαστε και εμείς.
      ΠΡΟΕΔΡΕΥΩΝ (Γεώργιος Σούρλας): Ακούγεστε, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ζήτησα το λόγο, ενώ έπρεπε να προηγηθεί ο συνάδελφος ο κ. Μανώλης, διότι με κατέπληξε ο θόρυβος και οι κραυγές που προήλθαν από την πτέρυγα των συναδέλφων της Αξιωματικής Αντιπολίτευσης και η θυμηδία την οποία εξέφρασαν όταν άκουσαν από τα χείλη του προλαλήσαντος συναδέλφου κ. Μιχαλολιάκου ότι θα ψηφίσει τις διατάξεις και του φορολογικού μέρους του υπό συζήτηση νομοσχεδίου.
      Κυρίες και κύριοι συνάδελφοι του ΠΑ.ΣΟ.Κ., ξέρετε ότι σας σέβομαι όλους όπως σέβομαι τους συναδέλφους και τους τριακοσίους που αποτελούν εντολοδόχους του μεγάλου εντολέα μας, του ελληνικού λαού. Αλλά, πρέπει να γνωρίζετε ότι σ’ αυτή τη δύσκολη συγκυρία για τον τόπο, τουλάχιστον –εγώ το πιστεύω και για εσάς- όλοι οι Βουλευτές της Νέας Δημοκρατίας ήρθαν εδώ για να επεξεργαστούμε όλοι μαζί, σύμφωνα με το Σύνταγμα και τον Κανονισμό της Βουλής ένα σχέδιο νόμου το οποίο αφορά το θέμα της σταθερότητας της ελληνικής οικονομίας και το θέμα της συνέχισης της ανάπτυξης σ’ αυτόν τον τόπο. Αφορά ζητήματα κοινωνικής συνοχής, αφορά ζητήματα συνταγματικής ισότητας και ισοπολιτείας, στα θέματα της φορολογίας και της καταγραφής της πραγματικής φοροδοτικής ικανότητας του κάθε Έλληνα και της κάθε Ελληνίδας. Αφορά, δηλαδή, θέματα κοινωνικής δικαιοσύνης, πάνω από όλα και πριν από όλα και θέματα του παρόντος και του μέλλοντος της ελληνικής πολιτείας. 
      Είδα, λοιπόν, ότι απογοητευτήκατε και ξεσπάσατε σε κραυγές αποδοκιμασίας γιατί από την αρχή μέχρι το τέλος αυτής της συζήτησης, τι περιμένατε; Δεν περιμένατε να ακούσετε, να διαλεχτείτε, να ανταλλάξετε απόψεις. Περιμένατε να εκδηλωθούν ανταρσίες, περιμένατε ανατροπές εκ των έσω, περιμένατε την κερκόπορτα, προδοσία εκ των έσω!
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      Σας λέω, λοιπόν, και να το καταλάβετε ότι οι Βουλευτές της Νέας Δημοκρατίας δεν είναι ούτε αγέλη, ούτε λόχος. Έχουν άποψη, προσπαθούν για το καλύτερο!
      (Χειροκροτήματα από την πτέρυγα της Νέας Δημοκρατίας)
      Δίνουν τη μάχη για τον Έλληνα, για την Ελληνίδα κι έχουν μία Κυβέρνηση που ξέρει να ακούει. Το αποδεικνύει και θα το αποδείξει και τώρα. Ξέρει να ακούει, ξέρει να σέβεται το Κοινοβούλιο. Δεν βάζει το «λοχαγό» κ. Ρέππα, Γενικό Γραμματέα της Κοινοβουλευτικής Ομάδας να μαζεύει τους Βουλευτές και να δίνει εντολές δεξιά ή αριστερά!
      (Χειροκροτήματα από την πτέρυγα της Νέας Δημοκρατίας)
      (Θόρυβος – διαμαρτυρίες από την πτέρυγα του ΠΑ.ΣΟ.Κ. )
      ΕΥΑΓΓΕΛΟΣ ΒΕΝΙΖΕΛΟΣ: Τι είναι αυτά; Ντροπή!
      ΠΡΟΕΔΡΕΥΩΝ (Γεώργιος Σούρλας): Θα πάρει το λόγο ο κ. Ρέππας, να απαντήσει.
      ΕΥΑΓΓΕΛΟΣ ΒΕΝΙΖΕΛΟΣ: Εσείς να πάρετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ο κ. Μιχαλολιάκος, και άλλοι συνάδελφοι είχαν το δικαίωμα …
      (Θόρυβος - διαμαρτυρίες από την πτέρυγα του ΠΑ.ΣΟ.Κ. )
      ΓΙΑΝΝΗΣ ΚΟΥΤΣΟΥΚΟΣ: «Επιλοχίας» είστε;
      ΠΑΝΟΣ ΠΑΝΑΓΙΩΤΟΠΟΥΛΟΣ: Παρακαλώ, κύριε Πρόεδρε, έχω δικαίωμα λόγου.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι, σταματήστε. 
      Κύριε Παναγιωτόπουλε, να ανακαλέσετε αυτό που είπατε για το λόχο και για τον κ. Ρέππα. Σας παρακαλώ πάρα πολύ. Είστε ευπρεπής κι ευγενής. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Δεν έχω κανένα πρόβλημα να πω ότι τιμώ τη διαδρομή του κ. Ρέππα, στον κοινοβουλευτικό βίο και το ξέρει καλά ο κ. Ρέππας, γιατί ορμώμεθα και οι δύο από την ίδια περιοχή της Ελλάδος, από την Αρκαδία.
      Θέλω όμως να επισημάνω ότι αυτό που υπήρξε πριν και εκδηλώθηκε, αποτελεί μία παρεκτροπή για την οποία είμαι βέβαιος ότι ο κ. Ρέππας με την εγνωσμένη κοινοβουλευτική διαδρομή του στο Κοινοβούλιο, θα μετανοήσει. 
      Είναι δικαίωμα του κ. Μιχαλολιάκου να πει την άποψή του. Είναι δικαίωμά του.
      (Θόρυβος στην Αίθουσα από την πτέρυγα του ΠΑ.ΣΟ.Κ. )
      Είναι δικαίωμά του να επιχειρήσει, όπως όλοι οι συνάδελφοι της Συμπολίτευσης -και θέλω να πιστεύω το ίδιο και για τους συναδέλφους του ΠΑ.ΣΟ.Κ. και των άλλων κομμάτων- έχουν δικαίωμα να επιχειρήσουν να συνεισφέρουν σε αυτήν την συζήτηση, να βελτιωθεί ένα νομοθέτημα. Είναι δικαίωμα όλων. Το δίνει το Σύνταγμα, το δίνει ο Κανονισμός της Βουλής.
      Από εκεί και πέρα, ο Βουλευτής πρέπει να σταθμίσει το ρόλο του ως …
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, αν μου επιτρέπετε για να βοηθήσω, να σας πω για τον κ. Ρέππα.  
      Ο κ. Ρέππας διαμαρτυρήθηκε για το χρόνο που δόθηκε στον κ. Μιχαλολιάκο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Γι’ αυτό διαμαρτυρήθηκε. Αλλά προφανώς δεν ήξερε ότι όλοι πήραν σχεδόν διπλάσιο χρόνο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ο κ. Ρέππας είπε στον κ. Μιχαλολιάκο ότι κοροϊδεύει τον κόσμο -αυτό του είπε- διότι ο κ. Μιχαλολιάκος δεν ικανοποίησε τη βαθύτερη πρόθεση της ηγεσίας του ΠΑ.ΣΟ.Κ. που θέλει να ανατρέψει την Κυβέρνηση …
      ΕΥΑΓΓΕΛΟΣ ΒΕΝΙΖΕΛΟΣ: Εμείς; Όργανό μας είναι; 
      ΠΑΝΟΣ ΠΑΝΑΓΙΩΤΟΠΟΥΛΟΣ: … και βλέπει σε κάθε Βουλευτή της Νέας Δημοκρατίας, ο οποίος προβληματίζεται και καλά κάνει, αυτός είναι ο ρόλος του Βουλευτή. 
      Αυτό το ρόλο αναθέτει η συνταγματική τάξη στον Έλληνα Βουλευτή; Βλέπει έναν εν δυνάμει «αντάρτη» και «ανατροπέα»; Έτσι έχουν συνηθίσει οι άνθρωποι, έτσι διαμόρφωσαν την άποψη για το Κοινοβούλιο, για τα δρώμενα, για το ρόλο του Βουλευτή. Λοιπόν, να το ξεκαθαρίσουμε, κύριε  Πρόεδρε, μια για πάντα. Σ’ αυτή την Αίθουσα δόθηκε μία πραγματική μάχη θέσεων και θέλω να πω, τώρα που τελειώνει αυτή η διαδικασία, ότι τιμώ όλους τους συναδέλφους όλων των πτερύγων για την προσπάθεια που έκαναν να συμβάλλουν σ’ αυτή τη συζήτηση. Δεν τιμώ τις δεύτερες και τρίτες σκέψεις, δεν τιμώ τις υστεροβουλίες, δεν τιμώ αυτούς που θέλουν να στιγματίσουν Βουλευτές σαν ανατροπείς και αντάρτες, όταν δίνουν τη μάχη για να βελτιώσουν τα πράγματα προς το καλύτερο. 
      Είμαι βέβαιος ότι η πολιτική ηγεσία του Υπουργείου Οικονομίας και Οικονομικών έδειξε και από την τελευταία τοποθέτηση του κ. Αλογοσκούφη ότι από την αρχή μέχρι το τέλος έχει αντιληφθεί τη σοβαρότητα του θέματος και τη σοβαρότητα αυτής της συζήτησης. Ο κ. Αλογοσκούφης έχει πάρει το μήνυμα  –το δήλωσε με την τελευταία του τοποθέτηση.
      ΕΥΑΓΓΕΛΟΣ ΒΕΝΙΖΕΛΟΣ: Ποιο είναι το μήνυμα;
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα επανεξετάσει αυτά που πρέπει να επανεξετασθούν και θα καταλήξει στις αποφάσεις εκείνες που είναι απαραίτητες, για να σταθμίσουμε πριν απ’ όλα και πάνω απ’ όλα το δημόσιο συμφέρον, δηλαδή τη συνισταμένη του κοινού συμφέροντος όλων των κοινωνικών κατηγοριών του ελληνικού λαού. Αυτό, όμως, που θέλω να ξεκαθαρίσω είναι ότι ούτε η Κυβέρνηση, ούτε οι Βουλευτές της Νέας Δημοκρατίας, κύριε  Πρόεδρε, δεν δέχονται μαθήματα κοινοβουλευτισμού από την ηγεσία του ΠΑ.ΣΟ.Κ.. Δεν μπορούν ούτε τιμητές να είναι, ούτε διδάσκαλοι του δημοσίου βίου, πόσω μάλλον ούτε δημόσιοι εισαγγελείς της πολιτικής. 	Αυτοί που υπερχρέωσαν τον τόπο, αυτοί που φορολόγησαν την Ελληνίδα και τον Έλληνα, αυτοί που ενέσπειραν τους πράσινους εγκάθετους στο Σ.Δ.Ο.Ε. που εξεβίαζε και τον τελευταίο επαγγελματία, βιοτέχνη και ελεύθερο επαγγελματία, δεν θα έρθουν σήμερα να κάνουν μαθήματα στην Κυβέρνηση και στον ελληνικό λαό!
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΡΕΠΠΑΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Ρέππα, έχει ζητήσει το λόγο πριν από εσάς επί προσωπικού θέματος ο κ. Κουτμερίδης. Μετά θα πάρετε εσείς το λόγο.
      Κύριε  Κουτμερίδη, να μας πείτε μέσα σε δύο λεπτά σε τι συνίσταται το προσωπικό σας θέμα.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε  Πρόεδρε, θα ήθελα να κάνω μια παρατήρηση στον κ. Μιχαλολιάκο, ο οποίος δεν βρίσκεται στην Αίθουσα, έχει φύγει. Χωρίς να υπάρχει αυτός ο ηλικιακός ρατσισμός, πολλές φορές μέσα σε αυτήν την Αίθουσα από παλιούς συναδέλφους γίνονται κάποια μαθήματα κυρίως από την πλευρά της Νέας Δημοκρατίας. Αυτή την κοινοβουλευτική δημοκρατία μας παραδώσατε. Εμείς έχουμε υποχρέωση, οι νεότεροι, να την αλλάξουμε και να τη βελτιώσουμε. Δεν απείλησα κύριε  Πρόεδρε, εγώ πολιτικές θέσεις κατέθεσα, οι οποίες συμπυκνώνουν την αγωνία μας και το ενδιαφέρον μας για τους ελεύθερους επαγγελματίες και για τους επιτηδευματίες. Αυτό ακριβώς κατέθεσα. Απειλές και άλλα ανήκουν σε κάποιους άλλους.
      Κύριε  Πρόεδρε, εμείς το ΠΑ.ΣΟ.Κ. δεν επενδύουμε το πολιτικό μας μέλλον σε κάποιους ψευτοαντάρτες ή αντάρτες του γλυκού νερού οι οποίοι έξω από το Κοινοβούλιο και στα Μ.Μ.Ε. δηλώνουν αντιθέσεις και εδώ υπερψηφίζουν τα νομοσχέδια της Κυβέρνησης. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός  Οικονομίας και Οικονομικών): Είναι προσωπικό θέμα, αυτό, κύριε  Πρόεδρε; 
      ΕΥΣΤΑΘΙΟΣ ΚΟΥΤΜΕΡΙΔΗΣ:  Εμείς δεν αισιοδοξούμε ότι η Κυβέρνηση θα πέσει με τέτοιον τρόπο, η Κυβέρνηση θα πέσει, κύριε  Πρόεδρε, από την αντίδραση της ελληνικής κοινωνίας και του ελληνικού λαού.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Θέλω να πω το εξής για τον κ. Κουτμερίδη. Είναι γεγονός ότι, αν όχι πάντα, συνήθως εκφέρει τις απόψεις του με ευπρέπεια, χωρίς καταγγελτικό λόγο και δεν απείλησε κανένα και ήταν άδικο  -ήμουν στην Αίθουσα και μπορώ να το επιβεβαιώσω αυτό- αυτό που ενδεχομένως δέχθηκε. Δεν υπάρχει ο κ. Μιχαλολιάκος να απαντήσει, επομένως το θέμα αυτό θεωρείται λήξαν.
      Το λόγο έχει ο κ. Ρέππας επί προσωπικού θέματος. Τη διαδικασία τη γνωρίζετε. Πείτε μας σ’ ένα λεπτό σε τι συνίσταται το προσωπικό σας θέμα και μετά με άνεση να το αναπτύξετε.
      ΔΗΜΗΤΡΙΟΣ ΡΕΠΠΑΣ: Ευχαριστώ, κύριε  Πρόεδρε.  Γνωρίζετε σε τι συνίσταται. Είναι αυτονόητο ότι ηγέρθη προσωπικό θέμα για μένα, μετά τα όσα είπε ο Κοινοβουλευτικός Εκπρόσωπος της Νέας Δημοκρατίας, όταν με χαρακτήρισε «λοχία» ή «λοχαγό» της ομάδας του ΠΑ.ΣΟ.Κ…
      ΠΡΟΕΔΡΕΥΩΝ (Γεώργιος Σούρλας): Όμως, τα διόρθωσε, κύριε  Ρέππα.
      ΔΗΜΗΤΡΙΟΣ ΡΕΠΠΑΣ:…πολύ περισσότερο που γνωρίζετε ότι σε αυτόν τον κομματικό βαθμό «διετέλεσα» πολλά χρόνια πριν και έχω ήδη αποστρατευτεί, θα έλεγα, πλέον!
      (Χειροκροτήματα από την πτέρυγα του ΠΑ.ΣΟ.Κ.)
      Ακούστε με. Ο κ. Παναγιωτόπουλος –και το λέω με αγάπη, γιατί κολακεύεται να λέει ότι είναι αρκαδικής καταγωγής- έδωσε ένα δείγμα του πως μπορεί να ασκήσει τα καθήκοντά του στο χώρο της αντιπολίτευσης. Είναι έτοιμη η Νέα Δημοκρατία να μεταβεί στην αντιπολίτευση. Αυτό είναι ένα ευχάριστο μήνυμα από τη σημερινή συνεδρίαση.
      ΙΩΑΝΝΗΣ ΤΡΑΓΑΚΗΣ: Είναι αυτό προσωπικό θέμα;
      ΔΗΜΗΤΡΙΟΣ ΡΕΠΠΑΣ: Δεύτερον, εμείς έχουμε τη δημοκρατική «ατυχία» να ανήκουμε σε μία παράταξη και ένα κόμμα το οποίο έχει καθιερώσει ανοικτές, δημοκρατικές, διαφανείς διαδικασίες και απολογούμεθα συχνά για αστοχίες  που παρατηρούνται σ’ αυτές τις διαδικασίες. 
      Ξέρετε, ο Πρόεδρος του ΠΑ.ΣΟ.Κ. κατά το καταστατικό μας είναι με θητεία, ο Πρόεδρος της Νέας Δημοκρατίας είναι ισόβιος. Εμείς απολογούμεθα συχνά για θέματα τα οποία ούτε καν απασχολούν, δεν μπορούν να ονειρευτούν ανάλογες διαδικασίες τα άλλα κόμματα.
      ΙΩΑΝΝΗΣ ΤΡΑΓΑΚΗΣ: Το χρόνο γιατί τον αλλάξατε; Δεχτήκατε ότι υπάρχει προσωπικό θέμα;
      ΔΗΜΗΤΡΙΟΣ ΡΕΠΠΑΣ: Κλείνω λέγοντας τούτο, ούτε μας πέρασε από το μυαλό ότι είναι δυνατόν κάποιος από τους κατά τα άλλα αγαπητούς και αξιοσέβαστους Βουλευτές της Νέας Δημοκρατίας να ψηφίσει εναντίον της παράταξής του. 
      Εμείς δεν έχουμε την ψευδαίσθηση, που εσείς προσπαθείτε να καλλιεργήσετε, ότι κάποιοι Βουλευτές της Νέας Δημοκρατίας είναι κοινωνικοευαίσθητοι ή εύθικτοι ή περισσότερο προσηλωμένοι στην άσκηση των καθηκόντων τους με γνώμονα τις ανάγκες του λαού και όχι την υπηρεσία προς την παράταξη. Εμείς πιστεύουμε ότι προτάσσετε αυτό που αισθάνεστε ως χρέος προς την παράταξή σας έναντι οποιουδήποτε άλλου χρέους προς τον ελληνικό λαό. 
      ΙΩΑΝΝΗΣ ΤΡΑΓΑΚΗΣ: Εδώ είναι προσωπικό το θέμα; Δεν μπορεί να λέει ό,τι θέλει. Το προσωπικό του θέμα να πει!
      ΔΗΜΗΤΡΙΟΣ ΡΕΠΠΑΣ: Και πάντως και κλείνω έτσι, είμαι σαφής και κατηγορηματικός, ουδέποτε η παράταξή μας κατηγορήθηκε για διαχείριση υποθέσεων στο πολιτικό παρασκήνιο, ώστε να βλάψει τον αντίπαλό της. Έχει υποστεί η δημοκρατική παράταξη διαχείριση πολιτικών υποθέσεων στο παρασκήνιο. 
      Θα μου επιτρέψετε να πω, ότι αυτήν την πολιτική και κομματική τεχνογνωσία, που έχει αφήσει ανεξίτηλο πολιτικό και ιστορικό στίγμα, την έχετε εσείς όχι εμείς. Οι κυβερνήσεις για μας πέφτουν στο λαό, στην κοινωνία. Και είμαστε βέβαιοι ότι ήδη είστε μία κυβέρνηση μειοψηφίας στον ελληνικό λαό! 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, απαντήσατε ήδη στον κ. Ρέππα και δεχθήκατε ότι δεν του ανήκουν αυτοί οι χαρακτηρισμοί!
      Έχετε το λόγο μόνο για ένα λεπτό. Σας παρακαλώ να αποκατασταθεί η ηρεμία!
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, επιτρέψτε μου. Κατ’ αρχήν νομίζω ότι το προσωπικό θέμα έχει λήξει. Επανέλαβα ότι σε προσωπικό επίπεδο τρέφω αισθήματα σεβασμού προς τον κ. Ρέππα. Το γνωρίζει άλλωστε και ο ίδιος. Σε κάθε περίπτωση εγώ από σήμερα θα τον αποκαλώ «στρατηγό», γιατί του αξίζει!
      ΔΗΜΗΤΡΙΟΣ ΡΕΠΠΑΣ: Όχι όμως… ο στρατηγός άνεμος!
      ΠΑΝΟΣ ΠΑΝΑΓΙΩΤΟΠΟΥΛΟΣ: Ένα το κρατούμενο. 
      Δεύτερον, ας φύγουμε τώρα από τα προσωπικά, γιατί προσωπικά δεν υπήρξαν και ας έλθουμε στην πολιτική ουσία. 
      Ο κ. Ρέππας πήγε πολύ μακριά την υπόθεση. Επιχείρησε πάλι να μας πάει τριάντα, σαράντα χρόνια πίσω. 
      ΠΡΟΕΔΡΕΥΩΝ (Γεώργιος Σούρλας): Τώρα όμως κάνουμε αναδρομές!
      ΠΑΝΟΣ ΠΑΝΑΓΙΩΤΟΠΟΥΛΟΣ: Ένα λεπτό, κύριε Πρόεδρε, τελειώνω. 
      Επιχείρησε να ενεργοποιήσει συνειρμούς, να υπαινιχτεί αποστασίες και άλλα τέτοια. 
      Αγαπητέ, σεβαστέ Γενικέ Γραμματέα της Κοινοβουλευτικής Ομάδας του ΠΑ.ΣΟ.Κ., αγαπητοί συνάδελφοι όλων των πτερύγων της Βουλής, αυτές οι υποθέσεις ταλαιπώρησαν για πολλά χρόνια και δίχασαν τον ελληνικό λαό. Ας τα αφήσουμε πίσω, ας αφήσουμε τον ιστορικό να εκτιμήσει το ρόλο προσώπων και να διαγράψει αδρά το ρόλο και τη δυναμική των καταστάσεων που διαμορφώθηκαν τότε.
      Αυτό που ζητά ο ελληνικός λαός όμως, κύριε Πρόεδρε, σ’ αυτήν την Αίθουσα, από όλους μας, είναι να προσερχόμαστε με προβληματισμούς, με αγωνίες, με διάθεση να συμβάλουμε ώστε ένα νομοθέτημα που έρχεται με τη νομοθετική πρωτοβουλία της Κυβέρνησης να ανταποκρίνεται περισσότερο στις ανάγκες του ελληνικού λαού. Αυτό κάνουν όλοι οι Βουλευτές της Νέας Δημοκρατίας από τον πρώτο στη σειρά του καταλόγου μέχρι τον τελευταίο. Αυτό είμαι βέβαιος ότι επιχειρούν να κάνουν και όλοι οι συνάδελφοι όλων των υπολοίπων πτερύγων. Ας μην αδικούμε, λοιπόν, τους Βουλευτές της Νέας Δημοκρατίας, ας μην προσπαθούμε να βάζουμε ετικέτες ο «αντάρτης», ο «χειροκροτητής», ο «υποστηρικτής». Είναι κρίμα, γιατί έτσι αδικούμε το Κοινοβούλιο, το πολιτικό σύστημα και τον εαυτό μας. 
      Ευχαριστώ πολύ.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κοιτάξτε, εδώ έχουν τεθεί σωρεία προσωπικών θεμάτων. Θα πρέπει κάποια στιγμή να επανέλθουμε στο νομοσχέδιο. 
      Κύριε Μιχαλολιάκο, ίσως να μη χρειαστεί να πάρετε το λόγο. Ο κ. Κουτμερίδης είπε ότι δεν δικαιολογεί αυτήν την κριτική που κάνατε ότι απείλησε. Κι εγώ πήρα μία θέση που λέει διαπιστωμένο γενικά και παραδεκτό ότι δεν απείλησε κανέναν ο κ. Κουτμερίδης. Αυτή ήταν η μόνη αναφορά.
	ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, σε μισό λεπτό θα έχω τελειώσει.
	Την πολιτική μου στάση από το 1974 μέχρι σήμερα την προσδιορίζει το συμφέρον της πατρίδας και με βάση αυτό το κριτήριο ενετάχθην στη Νέα Δημοκρατία όταν την ίδρυσε ο Κωνσταντίνος Καραμανλής. Την ψήφο μου πάντοτε τη δίνω κατά συνείδηση, αφού μετρήσω όλα τα δεδομένα. Δεν επεδίωξα ποτέ αξιώματα. Οι αξίες για μένα είναι πάνω από τα αξιώματα και φροντίζω, κύριε Πρόεδρε, το όνομά μου να είναι πάντα σημαντικότερο από την εκάστοτε ιδιότητά μου. Δεν δίστασα ακόμα και στη διαγραφή να οδηγήσω τον εαυτό μου για να μην ενδώσω. Ποτέ δεν δήλωσα ότι θα καταψηφίσω το νομοσχέδιο. Στην πρωτολογία μου είπα ότι έχω σύγκρουση καθηκόντων και ερμήνευσα, ως όφειλα, ότι η δήλωση του Υπουργού ενδεχομένως –και σ’ αυτόν εναπόκειται- εμπεριέχει τη δυνατότητα της παρατάξεως να βελτιώσει το νομοσχέδιο εκεί που ενδεχομένως αδικεί.
	Σ’ ό,τι αφορά όλα τα άλλα, δεν αποδέχτηκα ποτέ το ρόλο του «αντάρτη», του «ψευτοαντάρτη».
	ΠΡΟΕΔΡΕΥΩΝ (Γεώργιος Σούρλας): Ας μην επεκταθούμε, κύριε Μιχαλολιάκο. Τα είπατε όλα.
	ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν πολιτικολογώ μέσω των καναλιών και θα αγωνίζομαι για να μην επιστρέψει η Ελλάδα στο αμαρτωλό παρελθόν που τόσο μας έβλαψε και τόσο πίσω μας πήγε. Θα αγωνίζομαι για να πηγαίνει η Ελλάδα εκεί που ο Κωνσταντίνος Καραμανλής την οδήγησε, από τη φτώχεια των Βαλκανίων στα σαλόνια της Ευρώπης. Αυτό όμως έδωσε σε πολλούς από σας τη δυνατότητα και το χρήμα να τη βλάψετε και να δημιουργήσετε «στρατό» νεόπλουτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, ολοκληρώστε, κύριε Μιχαλολιακο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, δεν περίμενα ποτέ να με καθοδηγήσουν ή να με εμπνεύσουν τι ψήφο θα δώσω ούτε το ΠΑ.ΣΟ.Κ., ούτε η εντολή της ηγεσίας. 
      ΠΡΟΕΔΡΕΥΩΝ (Γεώργιος Σούρλας): Είναι γνωστό και το ήθος σας και το ύφος σας. Ολοκληρώστε, σας παρακαλώ.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Απλώς εμπιστεύομαι, σέβομαι και τιμώ τις συνθήκες και τις στιγμές που περνά το πολιτικό σύστημα και δυστυχώς το μόνο κεφάλαιο είναι ο Πρωθυπουργός της χώρας, ο Κώστας Καραμανλής και αυτόν θέλω να ενισχύσω.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, θέλω να πω δυο κουβέντες και θα ζητούσα για λίγο την προσοχή σας. 
      Κατ’ αρχάς, έχω ξεκαθαρίσει πολλές φορές δημόσια ότι όταν φτάσω στο δίλημμα…
      ΓΡΗΓΟΡΙΟΣ ΝΙΩΤΗΣ: Κάντε ησυχία, είναι κρίσιμες στιγμές, μιλάει ο Μανώλης!
      ΙΩΑΝΝΗΣ ΜΑΝΩΛΗΣ: Πρέπει να ντρέπεστε! Εσείς δεν έχετε βρεθεί ποτέ σε τέτοια θέση γιατί δεν έχετε συνείδηση για να βρεθείτε σε δίλημμα συνείδησης ή παράταξης. Ποτέ δεν χρειάστηκε γιατί ήσασταν πάντα στρατιωτάκια! Με προκαλείτε και με σπρώχνετε να πω άλλα απ’ αυτά που θέλω να πω. Με προκαλείτε γιατί το πρόβλημά σας δεν είναι αυτό.
      ΠΡΟΕΔΡΕΥΩΝ (Γεώργιος Σούρλας): Κύριε Μανώλη, αγαπητέ συνάδελφε, απευθύνεστε στο Προεδρείο.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, στο Προεδρείο απευθύνθηκα. 
      ΠΡΟΕΔΡΕΥΩΝ (Γεώργιος Σούρλας): Μην κοιτάζετε δεξιά τότε. Σας αρέσει το δεξιά αλλά…
      ΙΩΑΝΝΗΣ ΜΑΝΩΛΗΣ: Λέω λοιπόν ότι έχω ξεκαθαρίσει πάρα πολλές φορές ότι σπίτι μου πάω, την Κυβέρνηση δεν τη ρίχνω! Δεν το λέω πρώτη φορά. Έχω καταψηφίσει επτά φορές νομοσχέδια κατά την προηγούμενη θητεία. Τρίτον, μία φορά κατέθεσα την παραίτησή μου με το ασφαλιστικό. Τέταρτον, σήμερα είμαι σε πολύ μεγάλο δίλημμα, παρά το γεγονός ότι ο Υπουργός έκανε χθες αλλαγές που με ικανοποιούν σε μεγάλο βαθμό. Είμαι σε δίλημμα για ένα λόγο, διότι θεωρώ ότι στην πολιτική πρέπει να είσαι χρήσιμος για την κοινωνία. Δεν μπορεί να είσαι χρήσιμος μόνο για το κόμμα σου. Δεν μπορείς όταν είσαι στην Αντιπολίτευση να λες όχι σε όλα και να μην έχεις ρόλο και όταν είσαι στη Συμπολίτευση να λες ναι σε όλα. 
      Έθεσα, λοιπόν, ένα θέμα, άλλα τρία χρόνια σ’ αυτούς που θέλουν να πάρουν σύνταξη. Ο Υπουργός λέει ότι το βλέπει «με καλό μάτι». Το «καλό μάτι» και αργότερα δεν μου λέει τίποτα. Εγώ θέλω το θετικό και σύντομα για να είμαι εντάξει με τη συνείδησή μου. Δεν είναι το θέμα αν θα πέσει ή αν δεν θα πέσει η Κυβέρνηση, αν εγώ θα έριχνα ποτέ την Κυβέρνηση. 
      Εκείνο που λέω με πόνο ψυχής είναι ότι τα πέντε χρόνια που είμαι Βουλευτής είμαι απογοητευμένος από την πολιτική στο σύνολό της. Δυστυχώς δεν είμαι μόνο εγώ, είναι όλος ο κόσμος, δυστυχώς, αγαπητοί συνάδελφοι, που το πρόβλημά σας είναι πώς θα πέσει μία Κυβέρνηση για να έλθει μία άλλη για να κάνει τι, για να συνεχίσει τι; Αυτό που είχε σταματήσει όταν έπεσε;
      ΙΩΑΝΝΗΣ ΤΡΑΓΑΚΗΣ: Ποια άλλη; Στον ύπνο τους τα βλέπουν αυτά!
      ΙΩΑΝΝΗΣ ΜΑΝΩΛΗΣ: Ντρέπομαι πραγματικά όταν κυκλοφορώ στο δρόμο ή όταν κάποιοι μου λένε ότι πολλοί στην ιστορία της πολιτικής μπήκαν φτωχοί και έφυγαν πλούσιοι. Υπήρχαν όμως και εξαιρέσεις που μπήκαν πλούσιοι και έφυγαν φτωχοί.
    Και πρέπει να ντρεπόμαστε όλοι μας. Και πρέπει να κάτσουμε να δούμε πώς μπορούμε να βελτιώσουμε τη ζωή των πολιτών και όχι να λέτε εσείς πώς να πέσει η Κυβέρνηση. Αυτό είναι το δίλημμά σας; Δηλαδή, από το νομοσχέδιο αυτό από προχθές που ήρθατε εδώ το πρόβλημά σας ήταν αν θα ψηφίσει ή δεν θα ψηφίσει ο Μανώλης ή αν θα γίνουν κάποιες αλλαγές στο νομοσχέδιο για να βγουν προς τα έξω κάποιες κατηγορίες. Εγώ επειδή θέλω να είμαι σαφής και κατηγορηματικός περιμένω να ακούσω τον Υπουργό κατ’ αρχάς για το αν το βλέπει θετικά αυτό, πώς και πότε. 
    Και, δεύτερον, θέλω να δηλώσω από τώρα ότι κουράστηκα, απογοητεύτηκα απ’ όλους σας και πολύ σύντομα θα κάνω πράξη αυτό που εγώ θα αποφασίσω. Θα στηρίξω τον Κώστα Καραμανλή αυτή τη στιγμή και την παράταξή μου, γιατί έχω πονέσει και έχω κλάψει γι’ αυτήν την παράταξη για όσο διάστημα παραμένω Βουλευτής και θεωρώ ότι μπορεί να είμαι πιο χρήσιμος εδώ από την κοινωνία. 
    Και θα κάνω πράξη αυτό που έκανα πρόταση στην Κοινοβουλευτική μας Ομάδα. Δύο βουλευτικές θητείες. Να σταματήσουμε να είμαστε επαγγελματίες όλοι μας. Έκανα και μια πρόταση να καταργηθεί η βουλευτική σύνταξη. Κυκλοφορούσα στους διαδρόμους και όλοι με έβλεπαν λες και ήμουν ξένο σώμα. Ίσως δεν κάνω. Το παραδέχομαι. Ίσως είμαι πιο χρήσιμος εκεί που ήμουν, στο πεζοδρόμιο, στους κοινωνικούς αγώνες. 
    Μέχρι τότε όμως, μόλις τελειώσει αυτή η συγκυρία και οριστικοποιήσω και ανακοινώσω τις αποφάσεις μου, θέλω να κάνω μια τελευταία έκκληση, κύριε Πρόεδρε, στον κύριο Υπουργό. Θέλω γι’ αυτούς που ήδη θέλουν τρία χρόνια να πάρουν σύνταξη τη δέσμευση ότι  γρήγορα το επόμενο διάστημα, στο πρώτο νομοσχέδιο, δεν ξέρω τι θα μας πει ο Υπουργός, να γίνει πράξη. Να νιώσω και εγώ τουλάχιστον ότι κάτι προσέφερα πέρα από τις αλλαγές που έγιναν και είναι σημαντικές. 
    Γιατί είναι σημαντικό, κύριοι συνάδελφοι, και κλείνω με αυτό, ότι άλλαξε και είναι σε πολλούς εργοδότες. Γιατί είναι σημαντικό ότι και πάνω από τα τριάντα έχουν τρία χρόνια τη δυνατότητα να μη φορολογούνται αυτοί με το μπλοκάκι. Για μένα είναι μεγάλες αλλαγές για τον κόσμο και για την παράταξή μας. Αν το μοναδικό σας δίλημμα είναι να πέσει η Κυβέρνηση για να έρθετε εσείς, απογοητεύεστε. 
    Θέλω να ακούσω αυτό για να ξεκαθαρίσω. Και σας λέω ότι το επόμενο διάστημα μετά τη συγκυρία θα δείτε.
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Μανώλη.
     Ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος έχει το λόγο. 
    ΕΥΑΓΓΕΛΟΣ ΒΕΝΙΖΕΛΟΣ: Έχω το χρόνο της δευτερολογίας μου. 
    ΠΡΟΕΔΡΕΥΩΝ (Γεώργιος Σούρλας): Δικαιούστε και τριτολογία.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): 
    Τριτολογία;
    ΕΥΑΓΓΕΛΟΣ ΒΕΝΙΖΕΛΟΣ: Δεν έχω δευτερολογήσει, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Αν βέβαια αθροιστικά βάλουμε…
    ΕΥΑΓΓΕΛΟΣ ΒΕΝΙΖΕΛΟΣ: Δεν έχω δευτερολογήσει. Το χρόνο της δευτερολογίας μου παρακαλώ. 
    ΠΡΟΕΔΡΕΥΩΝ (Γεώργιος Σούρλας): Και στην πρωτολογία σας όμως…
    ΕΥΑΓΓΕΛΟΣ ΒΕΝΙΖΕΛΟΣ: Άλλο. Και ο κύριος Υπουργός επίσης. 
    ΠΡΟΕΔΡΕΥΩΝ (Γεώργιος Σούρλας): Έχετε δίκιο. Για όλους υπήρχε σήμερα ελαστικότητα.
    ΕΥΑΓΓΕΛΟΣ ΒΕΝΙΖΕΛΟΣ: Παρακαλώ, λοιπόν, το χρόνο της δευτερολογίας μου.
    ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Βενιζέλο.
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η σημερινή συνεδρίαση της Βουλής εξελίσσεται δραματικά για την Κυβέρνηση και την κοινοβουλευτική πλειοψηφία. Στη χώρα υπάρχει πλέον μια οξεία πολιτική κρίση. Και αυτή διαπερνά το εσωτερικό της κοινοβουλευτικής πλειοψηφίας. Έτσι συμβαίνει στα δημοκρατικά πολιτεύματα. Αυτό είναι αναπόφευκτο. Γιατί ο κάθε Βουλευτής και της Πλειοψηφίας και της Αντιπολίτευσης έρχεται σε επαφή με την κοινωνία, με τους πολίτες, αντιλαμβάνεται τι συμβαίνει. 
    Και βρίσκεται πραγματικά σε τραγική θέση ο κάθε Βουλευτής της Νέας Δημοκρατίας όταν διαπιστώνει ότι αυτό που ζει και αυτό που καταλαβαίνει ο ίδιος δεν το διαπιστώνει και δεν το καταλαβαίνει ο Πρωθυπουργός της χώρας, ο κ. Καραμανλής. 
    Η συμπεριφορά του κ. Μιχαλολιάκου και του κ. Μανώλη αλλά και η σιωπή, η θλιμμένη σιωπή των άλλων Βουλευτών της Νέας Δημοκρατίας έχουν μετατρέψει τον κ. Καραμανλή σε τραγικό πρόσωπο. Ο κ. Καραμανλής είναι αιχμάλωτος όποιου προλάβει. Είναι αιχμάλωτος του κ. Βουλγαράκη, αιχμάλωτος του κ. Ρουσόπουλου, αιχμάλωτος του κ. Παυλίδη, αιχμάλωτος του κ. Μιχαλολιάκου, του κ. Μανώλη, όποιου προλάβει. 
    Και κατά πρωτοφανή τρόπο η Βουλή καλείται τώρα να ψηφίσει το άρθρο 14 εφόσον ο Υπουργός Οικονομίας και Οικονομικών δεσμευθεί ότι θα το καταργήσει μετά την ψήφισή του. Αυτό είναι ο απόλυτος διασυρμός της Κυβέρνησης και ο απόλυτος ευτελισμός της Βουλής. Αυτή είναι η πραγματικότητα.
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Πρόεδρε, το φορολογικό νομοσχέδιο της Κυβέρνησης προσέκρουσε στην κοινωνία, γιατί ήταν και είναι άδικο, αντισυνταγματικό, αντιαναπτυξιακό, προκλητικό. Και μέσα σε αυτό το δημόσιο περιβάλλον, όταν διεξάγεται η συζήτηση, που διεξάγεται για τον κ. Βουλγαράκη, για τη Μονή Βατοπεδίου, για όλα τα άλλα θέματα, το νομοσχέδιο αυτό εμφανίζεται και πολιτικά και κοινωνικά ανήθικο, άρα χωρίς δημοκρατική νομιμοποίηση. 
      Το νομοσχέδιο έχει απορριφθεί από την κοινωνία και στην πραγματικότητα το νομοσχέδιο απερρίφθη και από τη Βουλή. Τι θα ψηφιστεί τώρα; Θα ψηφιστεί ένα νομοσχέδιο αλλαγμένο σε σημαντικό βαθμό στα δευτερεύοντα σημεία του και αυτοϋπονομευμένο, διότι δεν μπορεί να εφαρμοστεί. Στο μεταξύ, όμως, η Κυβέρνηση της Νέας Δημοκρατίας θα έχει αναλάβει την ευθύνη και θα έχει καταβάλει με τρόπο αμετάκλητο το πολιτικό κόστος. Σπουδαία διαχείριση κρίσης κάνει ο κ. Καραμανλής! Είναι απολύτως ανίκανος να υπερβεί την κατάσταση, είναι απολύτως ανίκανος να πάρει οποιαδήποτε πρωτοβουλία και να κάνει οποιονδήποτε χειρισμό. 
      (Θόρυβος από την πτέρυγα της Νέας Δημοκρατίας)
      ΙΩΑΝΝΗΣ ΤΡΑΓΑΚΗΣ: Τι είπατε; 
      ΕΥΑΓΓΕΛΟΣ ΒΕΝΙΖΕΛΟΣ: Αυτή είναι η πολιτική εικόνα που παρουσιάστηκε και καταγράφτηκε σήμερα. Και η εικόνα μιας Κυβέρνησης και ενός Υπουργού, στην πραγματικότητα ως Πρωθυπουργού, που διαπραγματεύεται εν είδει πλειστηριασμού, ενώπιον συμβολαιογράφου, την ψήφο των Βουλευτών του την τελευταία στιγμή, για να μην ευτελιστεί τελείως η Κυβέρνηση, για να μην πέσει η Κυβέρνηση στη Βουλή, δηλαδή σε ψηφοφορία στο Τμήμα Διακοπής, είναι μια εικόνα Κυβέρνησης πρωτόγνωρη. Δεν έχει ξανασυμβεί αυτό στα χρόνια της Μεταπολίτευσης. Αυτή είναι η πολιτική και δημοκρατική κρίση, που είναι και κρίση αναπτυξιακή και κρίση εισοδηματική και κρίση, τελικά, ήθους. 
      ΙΩΑΝΝΗΣ ΤΡΑΓΑΚΗΣ: Είναι πολλά θέματα, κύριε Πρόεδρε. Να πει ανίκανο τον Πρωθυπουργό; Να λάβει το λόγο ο κ. Παναγιωτόπουλος. 
      ΕΥΑΓΓΕΛΟΣ ΒΕΝΙΖΕΛΟΣ: Όλοι αντιλαμβανόμαστε ότι το πρόβλημά μας είναι να κάνουμε ξανά την πολιτική αξιόπιστη, γοητευτική, θελκτική, αλλά αυτό δεν γίνεται με αυτόν τον αυταρχικό, στερεότυπο, μονόχορδο τρόπο, με τα ίδια και τα ίδια επιχειρήματα, με μια Κυβέρνηση που πέντε χρόνια στην εξουσία κατηγορεί το ΠΑ.ΣΟ.Κ. για όλα όσα η ίδια έχει κάνει και για όλα τα προβλήματα του τόπου. Αυτό είναι έλλειψη θάρρους, έλλειψη γενναιότητας, έλλειψη έμπνευσης και έλλειψη ικανότητας διαχείρισης πολιτικών κρίσεων. 
      Πόσα χρόνια μπορεί μια κυβέρνηση να υποδύεται την αντιπολίτευση; Ποιος δίνει στην Κυβέρνηση, στον κ. Καραμανλή, το δικαίωμα να δηλητηριάζει την κοινωνία, τους πολίτες, με αυτήν την αντίληψη, ότι υπάρχει μια σύγκρουση μέσα από την οποία ακυρώνεται συνεχώς η ιστορία του τόπου, το κεκτημένο των Ελλήνων; Και θα έρθει ο κ. Κώστας Καραμανλής εκ του μηδενός να οικοδομήσει τη χώρα, λες και όλα όσα έγιναν τα χρόνια του ΠΑ.ΣΟ.Κ. και τα χρόνια του αειμνήστου Κωνσταντίνου Καραμανλή είναι πράγματα που δεν έγιναν με τον ιδρώτα και τον κόπο των Ελλήνων; 
      Αυτός ο εθνικός πλούτος, αυτή η Ελλάδα της Μεταπολίτευσης, η Ελλάδα της Ο.Ν.Ε., της ζώνης του ευρώ, η Ελλάδα με αυτό το επίπεδο διαβίωσης, με όλα τα προβλήματα, τις ανισότητες, τις αδικίες, τις αρρυθμίες, είναι μια Ελλάδα που πρέπει να ακυρώνεται, να αμαυρώνεται, να ευτελίζεται, προκειμένου να βρίσκουν διέξοδο ο κ. Καραμανλής και ο κ. Αλογοσκούφης; Αυτό το μήνυμα στέλνουμε στην κοινωνία; Έτσι, οδηγούμαστε στο διασυρμό της πολιτικής και των πολιτικών. Αυτό οδηγεί την πολιτική κρίση νομιμοποίησης σε κρίση δημοκρατίας και σε κρίση θεσμών. Και αυτό πρέπει να ξεπεράσουμε. Αυτό είναι το μεγάλο έργο του ΠΑ.ΣΟ.Κ.. Οφείλουμε να αποκαταστήσουμε μια σχέση εμπιστοσύνης, ασφάλειας, αξιοπιστίας και δικαιοσύνης. 
Υπάρχει πια η κοινωνική πλειοψηφία που είναι προοδευτική και θέλει εναλλακτική λύση.
       ΙΩΑΝΝΗΣ ΤΡΑΓΑΚΗΣ: Πότε έγινε αυτό;
      ΕΥΑΓΓΕΛΟΣ ΒΕΝΙΖΕΛΟΣ: Οφείλουμε να την εκφράσουμε, θα την εκφράσουμε, αλλά εσείς πρέπει να καταλάβετε ότι δεν μπορείτε να αγκιστρώνεστε στα ίδια και τα ίδια. Χρειάζεται απεγκλωβισμός και απελευθέρωση της χώρας. Πρέπει οι κοινωνικές δυνάμεις να εκφραστούν. Πρέπει να δοθεί ένας τόνος αλλαγής και αισιοδοξίας. Και αυτό έρχεται. 
      (Χειροκροτήματα από την πτέρυγα του ΠΑ.ΣΟ.Κ.)
      ΒΑΣΙΛΕΙΟΣ ΜΙΧΑΛΟΛΙΑΚΟΣ:   Κύριε Πρόεδρε, το  λόγο επί προσωπικού. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, περιμένετε λίγο, κύριε Μιχαλολιάκο. Ηρεμήστε και καθίστε. Πρέπει να βάλουμε μια τάξη. Ακούστε με λίγο. Ζήτησε το λόγο ο Κοινοβουλευτικός…
      ΒΑΣΙΛΕΙΟΣ ΜΙΧΑΛΟΛΙΑΚΟΣ:  Να σας πω σε τι συνίσταται το προσωπικό. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, έχει εξαντληθεί η συζήτηση. Ο Κανονισμός σάς δίνει κάποιο δικαίωμα. Η συζήτηση έχει εξαντληθεί και μπορούμε να προχωρήσουμε στην ψηφοφορία. 
      ΠΡΟΕΔΡΕΥΩΝ (Γεώργιος Σούρλας): Ζήτησε το λόγο ο κ. Παναγιωτόπουλος ως Κοινοβουλευτικός Εκπρόσωπος, ο οποίος και τον δικαιούται. 
      Κύριε Κακλαμάνη, θέλετε να μιλήσετε; 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν θέλω να μιλήσω. Θέλω απλώς να σας πω, όπως είπα και πριν, ότι ο Κανονισμός προβλέπει γι’ αυτές τις περιπτώσεις …
      ΙΩΑΝΝΗΣ ΤΡΑΓΑΚΗΣ: Εάν κρίνει.
      ΑΠΟΣΤΟΛΟΣ ΚΑΚΛΑΜΑΝΗΣ: …όπου  πέραν του θέματος που έχει το Κοινοβούλιο γίνονται ανεξάντλητες και όχι χρήσιμες για το κύρος του Κοινοβουλίου συζητήσεις, διαπληκτισμοί, ύβρεις κ.λπ., πως ο Πρόεδρος έχει κάποιο δικαίωμα και κάποιο καθήκον. Λέει ο Κανονισμός ότι μπορείτε να προτείνετε στη Βουλή την εξάντληση της συζητήσεως και να προχωρήσουμε στην ψηφοφορία. Τι θα κάνουμε τώρα;
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, έχετε δίκιο. Αυτό είναι από τα εύκολα και τα επιθυμητά
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά το εύκολο εδώ είναι και η λύση… 
      ΠΡΟΕΔΡΕΥΩΝ (Γεώργιος Σούρλας): Αντιλαμβάνεστε, όμως, ότι υπήρξε και υπάρχει μια ένταση.
      ΑΠΟΣΤΟΛΟΣ ΚΑΚΛΑΜΑΝΗΣ: …άλλως πρέπει οι μεν να υβρίζουν τους δε και όσοι δεν θέλουμε να υβρίζουμε να δεχόμαστε ύβρεις και λάσπη. Ντροπή!
      ΠΡΟΕΔΡΕΥΩΝ (Γεώργιος Σούρλας): 	Κύριε Πρόεδρε, δυστυχώς σε κάθε συζήτηση πολλοί Βουλευτές απομακρύνονται από το θέμα ημερήσιας διάταξης και αυτό έχει καταστεί πλέον θεσμός. 
      Από εκεί και πέρα, τέθηκαν πάρα πολλά προσωπικά ζητήματα. Υπάρχουν ακόμα δύο ομιλητές, ο κ. Κεγκέρογλου και ο κ. Αμοιρίδης, που δεν μπορούμε να τους αποστερήσουμε το δικαίωμα να δευτερολογήσουν. Έχουν τεθεί προσωπικά θέματα, υπήρξαν αντιπαραθέσεις, αλλά θα παρακαλούσα να συντομεύουμε. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Είναι 14.00΄, κύριε Πρόεδρε. Πρέπει να τελειώνουμε.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, είναι προσωπικό το θέμα και δεν υποχωρώ. 
      ΠΡΟΕΔΡΕΥΩΝ (Γεώργιος Σούρλας): Κύριε Μιχαλολιάκο, σας παρακαλώ θερμά. Θα πάρει το λόγο ο κ. Καραθανασόπουλος για ένα λεπτό. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν  μπορώ να υποχωρήσω. 
      ΠΡΟΕΔΡΕΥΩΝ (Γεώργιος Σούρλας): Εντάξει, έχετε το λόγο, αλλά όχι για πάνω από ένα λεπτό. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, ο Κοινοβουλευτικός Εκπρόσωπος του ΠΑ.ΣΟ.Κ στην ομιλία του είπε ότι ο Πρωθυπουργός της χώρας είναι αιχμάλωτος διαφόρων και του κ. Μιχαλολιάκου. Αυτό αποτελεί βαρύτατη πολιτική ύβρη, η οποία  είναι εντελώς έξω από τα όρια που ο κοινοβουλευτισμός επιτρέπει  για πολιτικούς χαρακτηρισμούς. 
      Θέλω να πω, κύριε Πρόεδρε, ότι δεν ξέρω εάν ο κ. Βενιζέλος νιώθει ο ίδιος αιχμάλωτος των ιδιαιτεροτήτων και της βιασύνης του να διαδραματίσει θεσμικό ρόλο σημαντικότερο από εκείνον που του αναθέτει το κόμμα του, δεν ξέρω εάν ερμηνεύει τον Αρχηγό του ΠΑ.ΣΟ.Κ. ως αιχμάλωτο …
      (Θόρυβος, διαμαρτυρίες από την πτέρυγα του ΠΑ.ΣΟ.Κ )
      ΠΡΟΕΔΡΕΥΩΝ (Γεώργιος Σούρλας):  Κύριε Μιχαλολιάκο, θα μιλήσετε για τον εαυτό σας. Δεν μπορεί να συνεχιστεί αυτή η αντιπαράθεση. Πείτε τι θέλετε εσείς, ποιος είστε εσείς και τελείωσε, όχι τι κάνει το ΠΑ.ΣΟ.Κ. και ο κ. Βενιζέλος. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, με διακόψατε στη μέση της ομιλίας μου.
      ΠΡΟΕΔΡΕΥΩΝ (Γεώργιος Σούρλας): Δεν σας διέκοψα. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν ξέρω, λοιπόν, εάν ερμηνεύει το Γιώργο Παπανδρέου και ως αιχμάλωτο των φιλοδοξιών  του κ. Βενιζέλου…
      (Θόρυβος, διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Κύριε Μιχαλολιάκο, σας παρακαλώ, πάρα πολύ! Μιλήστε για τον εαυτό σας, όχι για το τι κάνει ο κ. Βενιζέλος. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: …σπεύδει να διαλύσει την κίνηση…
      ΠΡΟΕΔΡΟΣ (Γεώργιος Σούρλας): Κύριε Μιχαλολιάκο, προσδιορίστε τη θέση σας.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Ξέρω, όμως, ένα πράγμα. Στη Νέα Δημοκρατία όχι μόνο όλη η παράταξη…
      ΠΡΟΕΔΡΟΣ (Γεώργιος Σούρλας): Αυτό πείτε το. Αφήστε το ΠΑ.ΣΟ.Κ. και τον κ. Βενιζέλο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: … ένα ποσοστό του ελληνικού λαού που υπερβαίνει κατά πολύ το κομματικό ποσοστό της Νέας Δημοκρατίας, που διεισδύει στο δικό σας βασικό πυρήνα της εκλογικής βάσης, στηρίζει τον Κώστα Καραμανλή, γι’ αυτό και ο ελληνικός λαός του δίνει εντολή μεγαλύτερη από αυτήν την παραδοσιακή…
      ΠΡΟΕΔΡΟΣ (Γεώργιος Σούρλας): Σας ευχαριστώ, κύριε Μιχαλολιάκο. Τελειώσατε.
      (Χειροκροτήματα από την πτέρυγα της Νέας Δημοκρατίας)
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Καλό είναι εδώ, στο ναό της δημοκρατίας, να έχουμε τη φραστική ευπρέπεια που  υπηρετεί τη δημοκρατία και να μη διολισθαίνουμε σε ύβρεις που δεν τιμούν τον πολίτη και το πολίτευμα. 
      ΠΡΟΕΔΡΟΣ (Γεώργιος Σούρλας): Ευχαριστούμε, κύριε Μιχαλολιάκο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Ο κ. Καραθανασόπουλος θα λάβει το λόγο για ένα λεπτό, ο κ. Παναγιωτόπουλος για τρία λεπτά, ο Υπουργός ζήτησε το λόγο και μετά θα λάβετε και εσείς το λόγο, κύριε Λαφαζάνη.
      Κατά τα άλλα, έχει δίκιο ο κύριος πρώην Πρόεδρος της Βουλής που λέει να κλείσουμε τη συζήτηση. Πώς να κλείσουμε τη συζήτηση, όταν δεν βοηθά κανένας από εσάς. 

      ΚΩΝΣΤΑΝΤΙΝΟΣ ΓΕΙΤΟΝΑΣ: Να ρωτήσετε και να αποφασίσει το Τμήμα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο συνάδελφος κ. Καραθανασόπουλος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Πρόεδρε, ευχαριστώ για το λεπτό που μας δίνετε. Δεν θέλουμε να εμπλακούμε σε αυτή την αντιπαράθεση και θα αποφύγω τον πειρασμό να το σχολιάσω. Θα περιοριστούμε σε μία δήλωση. 
      Το Κ.Κ.Ε. θα αντισταθεί στη νεοταξική προσπάθεια να ξαναγραφεί η ιστορία, θα αντισταθεί στο χλευασμό του ρόλου, αλλά και θα προσπαθήσει να προστατέψει και να αναδείξει την ιστορική προσφορά των ανταρτών. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας  κ. Παναγιωτόπουλος για τρία λεπτά. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, θα είμαι περισσότερο επιεικής και πολύ ολιγότερο αυστηρός προς τον Κοινοβουλευτικό Εκπρόσωπο του ΠΑ.ΣΟ.Κ., τον κ. Βενιζέλο, γιατί θεωρώ ότι αυτή η ακραία επίθεση, που εξαπέλυσε πριν από λίγο με πρωτοφανείς πολιτικούς χαρακτηρισμούς αλλά και πολιτικές ύβρεις σε βάρος του Πρωθυπουργού της χώρας, του Κώστα Καραμανλή, απευθυνόταν σε ένα εσωτερικό κομματικό του ακροατήριο και δεν είχε στόχο τον Πρωθυπουργό στην ουσία και στην πράξη. 
      Ο κ. Παπανδρέου είναι στη Θεσσαλονίκη και ο κ. Βενιζέλος επιχειρεί να τον υποκαταστήσει στην Αθήνα ως Αρχηγό της Αξιωματικής Αντιπολίτευσης για να βγάλουν και οι Βουλευτές του ΠΑ.ΣΟ.Κ. τα συμπεράσματα τα απαραίτητα από τη σύγκριση των δύο. 
      Αλλά για να σοβαρευτούμε. Η Νέα Δημοκρατία είναι υπερήφανη γιατί έχει Αρχηγό τον Πρωθυπουργό του τόπου τον Κώστα Καραμανλή. 
      (Χειροκροτήματα από την πτέρυγα της Νέας Δημοκρατίας)
       Η Νέα Δημοκρατία είναι υπερήφανη για την Κοινοβουλευτική της Ομάδα. 
      (Χειροκροτήματα από την πτέρυγα της Νέας Δημοκρατίας)
       Αποτελείται από συναδέλφους Βουλευτές, άνδρες και γυναίκες, που τιμούν την εντολή του εντολέα τους, του ελληνικού λαού και δεν έρχονται στη Βουλή για να παραστήσουν τα στρατιωτάκια, τα μέλη μιας μεγάλης κοινοβουλευτικής αγέλης, ούτε τους προσκόπους. Έρχονται στη Βουλή ως συγκροτημένες προσωπικότητες για να μεταφέρουν τα αιτήματα, τις αγωνίες και τον προβληματισμό του ελληνικού λαού. Αυτή είναι η πραγματικότητα. 
      Και απέναντί μας στα κυβερνητικά έδρανα γνωρίζουμε ότι έχουμε μια Κυβέρνηση που παρέλαβε ένα τεράστιο φορτίο, το φορτίο της χρεοκοπίας του τόπου από τις κυβερνήσεις του ψευδοεκσυγχρονισμού και ψευδοσοσιαλισμού του ΠΑ.ΣΟ.Κ. και είναι έτοιμη να ακούσει το αίτημα του κάθε πολίτη, της κάθε κοινωνικής κατηγορίας, όπως το φέρουν σε αυτή την Αίθουσα οι Βουλευτές της Νέας Δημοκρατίας. 
      Τιμούμε την κοινοβουλευτική διαδικασία. Δεν ερχόμαστε εδώ για να χειροκροτήσουμε και να προσυπογράψουμε νομοθετικές πρωτοβουλίες με αποφάσεις εκ των προτέρων ειλημμένες. Ερχόμαστε για να επεξεργαστούμε αυτές τις νομοθετικές πρωτοβουλίες της Κυβέρνησης και αυτό αποδεικνύουν όλοι οι Βουλευτές της Νέας Δημοκρατίας. 
      Θα παρακαλέσω, λοιπόν, οι συνάδελφοι του ΠΑ.ΣΟ.Κ., τους οποίους τιμώ, όπως τιμώ και τους συναδέλφους όλων των πτερύγων, να κοιτάξουν τα εσώτερα ζητήματά τους και να μην κάνουν εξαγωγή της εσωκομματικής κρίσης του ΠΑ.ΣΟ.Κ., η οποία υποτροπίασε και σήμερα, προσπαθώντας διά της οξύτητας, με προπέτασμα οξύτητας και έντασης να καλύπτουν την ένδεια προτάσεων και επιχειρημάτων που έχουν. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει, προκειμένου να κάνει μια διευκρίνιση ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να κάνω, κύριε Πρόεδρε, μια νομοτεχνική διόρθωση -θεωρώ ότι είναι απαραίτητη- για να μην υπάρχει σύγχυση όσον αφορά τη συνύπαρξη μετά την 1-1-2009 και του 3% επί της λιανικής τιμής και του 4% που υπήρχε με τον προηγούμενο νόμο. Ένα είναι αυτό το στοιχείο. Θα διαβάσω τη διόρθωση. 
      Αναφέρομαι στο άρθρο 35 παράγραφος 4. Το τελευταίο εδάφιο αντικαθίσταται ως εξής: «Τα άρθρα 2, 3 και 4 του ν. 3457/2006, καθώς και η παράγραφος 3 του άρθρου 13 του ν. 3408/2005 καταργούνται από 1-1-2009», έτσι ώστε από 1-1-2009 να ισχύει η διάταξη που μιλά και αναφέρεται στην επιστροφή στα ταμεία του 3% επί της λιανικής τιμής. 
      Επειδή, όμως, ακούστηκαν κύριε Πρόεδρε, θα απαντήσω….
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι αυτό βελτίωση;
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα σε εσάς απαντάει ουσιαστικά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Γείτονα, θα απαντήσω για όλα αυτά και σε εσάς γιατί σας άκουσα με προσοχή και άλλους συναδέλφους. 
      Ειπώθηκε αυτές τις μέρες ότι με τη διάταξη τη συγκεκριμένη ελαττώνουμε το ποσοστό, άρα μειώνουμε τα χρήματα που θα επιστραφούν στα ασφαλιστικά ταμεία και έτσι ….
      (Θόρυβος στην Αίθουσα)
      Θέλετε να με ακούσετε; 
      ΠΡΟΕΔΡΕΥΩΝ (Γεώργιος Σούρλας): Ακούστε τώρα σας παρακαλώ πολύ. Γιατί αυτός ο εκνευρισμός; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας λέω, λοιπόν, γιατί ή το ξέρετε και δε θέλετε να το παραδεχθείτε ή το αγνοείτε. Το 4% ….
      ΠΑΝΑΓΙΩΤΗΣ ΛΑΦΑΖΑΝΗΣ: Δεν τηρείται ο Κανονισμός. Πώς είναι δυνατόν να παρακολουθήσουμε; 
      ΙΩΑΝΝΗΣ ΤΡΑΓΑΚΗΣ: Μα, είναι αυτό κοινοβουλευτική συμπεριφορά; 
      ΠΡΟΕΔΡΕΥΩΝ (Γεώργιος Σούρλας): Κύριε Λαφαζάνη, σας παρακαλώ τώρα. Δεν είναι σωστό αυτό που κάνετε. Πριν ακόμα μιλήσει ο Υπουργός, τοποθετήστε εσείς; 
      ΠΑΝΑΓΙΩΤΗΣ ΛΑΦΑΖΑΝΗΣ:  Πριν αρχίσει η συνεδρίαση κατατίθενται οι τροποποιήσεις και όχι την τελευταία στιγμή.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, κύριε Λαφαζάνη, δεν πρέπει να μιλήσει ο Υπουργός; Ακούστε τον.  Πώς θα μιλήσει αν φωνάζετε; Σας παρακαλώ πολύ. Μα, σηκώνεστε κιόλας χωρίς να πάρετε το λόγο;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Λαφαζάνη, να σας απαντήσω. Και να μη θέτατε το ερώτημα, θα σας απαντούσα, αν και το είπα προκαταβολικά. 
      Δεν κρινόταν απαραίτητη αλλά υπήρξαν τοποθετήσεις συναδέλφων, για να μην πλανάται η εντύπωση ότι θα συνυπάρχει και το 3% και το 4%, γι’ αυτό και γίνεται. Αν εσείς θέλετε, να μη συμπεριληφθεί, δεν το συμπεριλαμβάνουμε. Όμως να συνεννοούμαστε γιατί μιλάμε. Γιατί μου φαίνεται ότι δεν συνεννοούμαστε.
      Λέω, λοιπόν, το εξής και στους συναδέλφους του ΠΑ.ΣΟ.Κ., οι οποίοι υποστήριξαν ότι το 4% γίνεται 3%, άρα τα επιστρεφόμενα στα ασφαλιστικά ταμεία μειώνονται. Κάνετε λάθος αριθμητική κύριοι. Το 4% είναι επί της τιμής παραγωγής, που αναγόμενο στο 3% της λιανικής, είναι κάτι περισσότερο από 5,5%. Το λέω για να ξέρουμε γιατί μιλάμε. Άρα τα υπολογιζόμενα επιστρεφόμενα στα ασφαλιστικά ταμεία, με βάση τον τζίρο, πριν δεν ξεπερνούσαν τα 100.000.000 ευρώ και σήμερα ξεπερνάνε κατά πολύ. 
      Δεύτερον, πήγαμε στη νέα ρύθμιση γιατί υπήρχαν εκτός των άλλων δυσκολιών και κάποιες αδυναμίες ακόμα από τη μηχανοργάνωση του συστήματος. Το 4%, την επιστροφή, εμείς το θεσπίσαμε. Είκοσι χρόνια δεν το σκεφθήκατε ποτέ. Επιβάλατε τη λίστα, για να απαντήσω στον κ. Γείτονα. Ξέρει, όμως πολύ καλά ο κ. Γείτονας ότι το 1998 και 1999, τα δύο πρώτα χρόνια εφαρμογής της λίστας, είχατε 16% άνοδο στη φαρμακευτική δαπάνη. Επίσημα στοιχεία, κύριε Γείτονα. 
      Και κάτι άλλο. Ήσασταν υποχρεωμένοι χρόνια ολόκληρα να προσαρμοστείτε στην κοινοτική οδηγία η οποία επιβάλλει την τιμή ανά ενενήντα ημέρες των φαρμάκων και γι’ αυτήν την αδιαφορία έχουμε δεχθεί πάρα πολλά πρόστιμα, έχουμε παραπεμφθεί επανειλημμένως στο Ευρωπαϊκό Δικαστήριο.
      Και κάτι άλλο. Όταν μιλάτε για συνολική δαπάνη, είναι άλλο πράγμα από τη δαπάνη την οποία καλείται να πληρώσει το δημόσιο ή τα ασφαλιστικά ταμεία και το ξέρετε πολύ καλά. Αυτό είναι της τάξης του 11% με 12% όλα τα χρόνια σε σχέση με το σύνολο των δαπανών της υγείας. Είναι αμετάβλητο όταν τα τελευταία τρία, τέσσερα χρόνια ένας μεγάλος αριθμός νέων φαρμάκων περισσότερο αποτελεσματικών, απαραίτητων για τη θεραπεία πολλών σπάνιων νόσων αλλά και πολλών μορφών καρκίνου έχουν μπει στα φάρμακα τα οποία χορηγούνται. Εκτός και αν θέλετε ή θέλατε –και δεν νομίζω- αυτά να μην τα συμπεριλάβουμε.
      Και μία διευκρίνιση. Εκσυγχρονίζουμε τη φαρμακευτική πολιτική. Δημιουργούμε τα θεραπευτικά πρωτόκολλα και τις θεραπευτικές ομάδες, ό,τι ισχύει σε όλον τον προηγμένο κόσμο. Δεν λέω ότι εσείς δεν θέλατε να το κάνετε. Και αναφέρομαι και σε εσάς, κύριε Γείτονα και στον κ. Σκουλάκη. Δεν μπορέσατε να το κάνετε. Οι θεραπευτικές ομάδες είναι έτοιμες από τον Ε.Ο.Φ.. Τα θεραπευτικά πρωτόκολλα σύμφωνα με τον Παγκόσμιο Οργανισμό Υγείας σύντομα είναι στα χέρια μας. Και έχουμε ένα εκσυγχρονισμένο σύστημα φαρμακευτικής πολιτικής. Το θέλατε και εσείς. Δεν μπορέσατε να το κάνετε. Τώρα σας κακοφαίνεται. Δεν φταίμε εμείς. 
     Έτσι, λοιπόν, μπαίνουμε σε μια καινούργια φάση, δεν επιβαρύνεται ο ασφαλισμένος, έχει όφελος άμεσο το ασφαλιστικό ταμείο, δεν περιμένει δηλαδή το κλείσιμο της χρονιάς για να επιστραφούν τα χρήματα αυτά, αλλά άμεσα έχει όφελος και έτσι δεν υπάρχει κανένα απολύτως πρόβλημα. 
     Θεώρησα υποχρέωση, κύριε Πρόεδρε, να κάνω αυτές τις διευκρινίσεις, γιατί ακούστηκαν πράγματα τα οποία απέχουν πολύ από την πραγματικότητα. 
     Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΓΕΙΤΟΝΑΣ: Άλλο σας ρωτήσαμε, κύριε Υπουργέ!
     ΠΡΟΕΔΡΕΥΩΝ (Γεώργιος Σούρλας): Κύριε Γείτονα, σας παρακαλώ πάρα πολύ.
     Αυτές τις τροποποιήσεις που ανακοινώσατε, κύριε Παπαγεωργίου, κύριε Υφυπουργέ, να διανεμηθούν στους συναδέλφους και να κρατηθούν για τα Πρακτικά. 
     (Στο σημείο αυτό ο Υπουργός Υγείας και Κοινωνικής Αλληλεγγύης κ. Γεώργιος Παπαγεωργίου καταθέτει για τα Πρακτικά την προαναφερθείσα τροποποίηση, η οποία έχει ως εξής:
     
     «Άρθρο 35
     Παράγραφος 4.
     Το τελευταίο εδάφιο αντικαθίσταται ως εξής:
     «4. Τα άρθρα 2, 3 και 4 του ν. 3457/2006, καθώς και η παράγραφος 3 του άρθρου 13 του ν. 3408/2005, καταργούνται από 01/01/2009.»»)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κακλαμάνης. 
     ΑΠΟΣΤΟΛΟΣ ΚΑΚΛΑΜΑΝΗΣ: Ήλπιζα ότι η συζήτηση έχει εξαντληθεί, αλλά ο κύριος Υφυπουργός Υγείας...
     ΠΡΟΕΔΡΕΥΩΝ (Γεώργιος Σούρλας): Δεν εξαντλήθηκε. 
     ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, αν θέλετε, ακούστε με, γιατί το θέμα το γνωρίζετε και από τη δική σας υπουργική θητεία. 
      ΠΡΟΕΔΡΕΥΩΝ (Γεώργιος Σούρλας): Θα σας ακούσω με σεβασμό και με ιδιαίτερο ενδιαφέρον.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υφυπουργός Υγείας κάνει ένα λάθος. Αφήνω το θέμα ότι περάσατε αυτήν τη διάταξη -ο ίδιος ο Υπουργός Οικονομίας λέει ότι είναι η διάταξη όπως την έστειλε το Υπουργείο Υγείας- χωρίς να συζητηθεί καν. Το οφείλατε, γιατί θα είχατε και χρήσιμες απόψεις να ακούσετε για το θέμα του φαρμάκου, όπως αυτή που ανέπτυξα χθες ότι…
      (Θόρυβος στην Αίθουσα)
      Μην αναστενάζετε, κύριε συνάδελφε, μπορείτε να ξεκουραστείτε εκτός της Αιθούσης, αν θέλετε. Άλλωστε, όσο καιρό σας έχω δει εδώ, μια φορά σας είδα να μιλάτε από το Βήμα. Σας χρειάζεται αυτή η απάντηση στον αναστεναγμό σας. 
     Κύριε Υπουργέ, τα φάρμακα στηρίζονται στη δραστική ουσία. Ξέρετε ως γιατρός ότι στα πλείστα των φαρμάκων, οι πατέντες τους έχουν λήξει. Έχετε τον Ε.Ο.Φ.. Μπορείτε να αντιμετωπίσετε και τη μεγάλη δαπάνη, την υπέρογκη δαπάνη του φαρμάκου, εξασφαλίζοντας και συνταγογραφώντας όχι τα διάφορα ονόματα φαρμάκων που έχουν την ίδια δραστική ουσία, αλλά τη δραστική ουσία τη συγκεκριμένη. Αυτό γιατί δεν το κάνετε; Να σας πω σκληρές κουβέντες, ότι αυτό θα βλάψει τις φαρμακοβιομηχανίες; Δεν θέλω να το κάνω. Λέω απλώς ότι δεν μελετάτε τα ζητήματα όπως πρέπει. 
     Δεύτερον. Αυτό το 3%, κύριε Πρόεδρε, έχει δίκιο ο Υφυπουργός ότι όντως αναγόμενη η λιανική τιμή στην τιμή της πηγής, της παραγωγής, όντως εκεί περίπου κινείται. Αλλά το πρόβλημα είναι άλλο και παρακαλώ έστω και την τελευταία στιγμή, αν θέλετε, ακούστε κάτι που με απεριόριστη καλή πίστη σας λέω. Θα έχετε τους φαρμακοποιούς να διαπληκτίζονται με τους γιατρούς, με τους πελάτες των φαρμακείων γι’ αυτό το περίφημο 3%. Για το τζίρο κάθε καπνοβιομηχανίας ας σας πει εκεί ο Υφυπουργός Οικονομικών, έχετε τρία ελεγκτικά περιφερειακά κέντρα και έχετε και ένα εθνικό ελεγκτικό κέντρο. Όλες αυτές τις επιχειρήσεις υποθέτω ότι είστε σε θέση να τις ελέγξετε, να ξέρετε ποιος είναι ο τζίρος τους και εκεί πάνω να βάζετε άκοπα και εύκολα, χωρίς διαδικασίες, χωρίς γραφειοκρατία και να εισπράττουν πραγματικά τα ταμεία πλέον αυτό το 4%, το οποίο το χαρίσατε τελικά, διότι επί τρία χρόνια δεν πλήρωσαν οι βιομήχανοι αυτό το 4%. Και αρχίζουμε τώρα από το φαρμακοποιό της γειτονιάς, ο οποίος διαπραγματεύεται, όπως ξέρετε, όχι με τη βιομηχανία αλλά με τη φαρμακαποθήκη, και ουσιαστικά γίνεστε συνεργοί, είτε το καταλαβαίνετε είτε όχι, των δύο μεγάλων επιχειρηματιών. Είναι οι ίδιοι που ήθελαν να κάνουν την κλινική «Γιακούμπ» στο Ολυμπιακό Χωριό, οι οποίοι έχουν εισβάλει στο χώρο της ιδιωτικής υγείας. Τώρα εισβάλλουν στο χώρο του φαρμάκου, θα εξαφανίσουν και τους συνεταιρισμούς των φαρμακείων και τις φαρμακαποθήκες των μικρών αυτών επιχειρηματιών, για ποιο λόγο; Για να συσσωρεύουν κέρδη οι ολίγοι. 
     Ήμαρτον, κύριε Πρόεδρε. Έλεος. Δεν έχει νόημα αυτή η διάταξη και είμαι βέβαιος ότι μετά την 1-1-2009 δεν θα είστε σε θέση να την εφαρμόσετε. 
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, εάν είχα εφαρμόσει αυτό που προτείνατε, να κλείσει η συζήτηση, δεν θα είχατε τη δυνατότητα να πείτε τόσο χρήσιμες παρατηρήσεις, προτάσεις και παραινέσεις. Άρα πρέπει να δικαιολογείτε τώρα την παράταση.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό το οφείλουμε στον κ. Παπαγεωργίου, ο οποίος δεν ήρθε ούτε να υβρίσει ούτε να μας δώσει μαθήματα. Ήρθε να πει το θέμα. 
      ΠΡΟΕΔΡΕΥΩΝ (Γεώργιος Σούρλας): Δεν μπορούμε όμως να αφαιρούμε τη δυνατότητα από αυτούς που είναι περισσότερο ευπρεπείς και αποδοτικοί. 
      Ο κύριος Υφυπουργός έχει το λόγο. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα ευχαριστήσω τον Πρόεδρο κ. Κακλαμάνη και τα καλά του λόγια και για τις παρατηρήσεις του. Εγώ δεν θα διαφωνήσω, κύριε Πρόεδρε, ότι θα πρέπει να πάμε κάποια στιγμή σε αυτόν τον τρόπο χρέωσης και χορήγησης των φαρμάκων. Δεν υπάρχει καμμία αμφιβολία. Αυτό όμως προϋποθέτει και τη δημιουργία των θεραπευτικών πρωτοκόλλων και τη δημιουργία των ομοιογενών διαγνωστικών κατηγοριών των γνωστών DRG, τα οποία υπάρχουν παντού και των θεραπευτικών ομάδων από πλευράς Ε.Ο.Φ., ώστε να ξέρουμε πού κινούμαστε και τι αντιστοιχεί. Και να είστε σίγουρος, ότι εκεί θα φτάσουμε κύριε Πρόεδρε. Δεν υπάρχει καμμία αμφιβολία. 
    Όσον αφορά την τυχούσα επιβάρυνση για τους φαρμακοποιούς, δεν καθορίζουμε εάν θα είναι τελικά ο φαρμακοποιός που θα εισπράττει 3% λιγότερο και θα το παίρνει στο ταμείο. Έχουμε τους τρεις-τέσσερις μήνες μπροστά μας να δούμε με το οργανωμένο σύστημα που ευτυχώς σε ποσοστό 90% διαθέτουν τα φαρμακεία να πάμε σε άλλον τρόπο. Δηλαδή, μία σκέψη, εισπράττει ο φαρμακοποιός κανονικά, διότι δεν χρειάζεται να επιβαρύνεται ο ίδιος με το μείον 3%, δίνει τις μηχανογραφημένες καταστάσεις στο αντίστοιχο ταμείο και εισπράττει κατευθείαν από τη φαρμακοβιομηχανία.
    Αλίμονο. Χθες ξεκίνησαν το μεγάλο πείραμα για την ανεύρεση του σωματιδίου του Θεού. Είναι δυνατόν να μην μπορούμε να το λύσουμε αυτό μέσα σε πολύ μικρό χρονικό διάστημα; Θα βρούμε τον τρόπο.
    ΕΜΜΑΝΟΥΗΛ ΣΚΟΥΛΑΚΗΣ: Δεν μπορείτε. Εάν μπορούσατε να παίρνατε 4%. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Και επειδή ο κ. Γείτονας συνέχεια φωνάζει, πρέπει να πω ότι τα θεραπευτικά πρωτόκολλα περιλαμβάνουν όλα τα φάρμακα που ενδείκνυνται για μία πάθηση χωρίς λίστα, χωρίς περιορισμό. Αυτό το γνωρίζετε πολύ καλά.
    ΚΩΝΣΤΑΝΤΙΝΟΣ ΓΕΙΤΟΝΑΣ: Η απάντηση δεν με καλύπτει. Τουναντίον, από την απάντηση θεωρώ ότι είναι ανοικτό το ενδεχόμενο να κάνετε μέσα από τα πρωτόκολλα και τις ομάδες θεραπείας περικοπή των χορηγουμένων από τα ασφαλιστικά ταμεία φαρμάκων.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας δηλώνω ξεκάθαρα ότι δεν υπάρχει περιορισμός. Δεν έχετε επιχειρήματα και δημιουργείτε θέματα που δεν ισχύουν και δεν φαίνονται από πουθενά για να δημιουργήσετε εντυπώσεις.
    ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, τελειώσατε. Τα υπόλοιπα θα τα πείτε στο Υφυπουργείο με τον κ. Γείτονα.
    Ο Υπουργός κ. Αλογοσκούφης έχει το λόγο.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θέλω να κάνω μια παρέμβαση.
    ΠΡΟΕΔΡΕΥΩΝ (Γεώργιος Σούρλας): Ζήτησε ο Υπουργός το λόγο πριν από σας και πριν από τον κ. Λαφαζάνη.
    ΙΩΑΝΝΗΣ ΔΡΑΓΑΣΑΚΗΣ: Τόση ώρα ακούμε εσωκομματικό διάλογο.
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, να μη χάνουμε χρόνο τώρα. Έχει ζητήσει το λόγο προ πολλού ο κύριος Υπουργός και κανονικά έπρεπε να προηγηθεί όλων των άλλων. 
    Ορίστε, κύριε Υπουργέ.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, κλείνοντας αυτήν τη συζήτηση πρέπει να πω ότι ήταν πολλές φορές δύσκολη, αλλά και πολύ γόνιμη η κοινοβουλευτική διαδικασία και στην επιτροπή και στο Τμήμα. Ασφαλώς πρόκειται για ένα σημαντικό νομοσχέδιο, ένα νομοσχέδιο το οποίο λύνει προβλήματα πολλών χρόνων αναφορικά με τη διαφάνεια του προϋπολογισμού, με την ενσωμάτωση των ειδικών λογαριασμών.
    Νομίζω ότι σε όλους τους τόνους διευκρινίστηκε ότι τα επιδόματα υπαλλήλων και οι άλλες απολαβές τους, οι οποίες πληρώνονται μέσω των ειδικών λογαριασμών θα συνεχίσουν να καταβάλλονται χωρίς καμμία περικοπή μέσω της ένταξης στον κρατικό προϋπολογισμό και με πλήρη διαφάνεια. Ασφαλώς είναι καλό για τη διαφάνεια του προϋπολογισμού αλλά και για τον περιορισμό των δαπανών στο βαθμό που κάποιοι ειδικοί λογαριασμοί χρηματοδοτούσαν δαπάνες οι οποίες δεν ήταν κοινωνικά χρήσιμες. Σε αυτές δεν περιλαμβάνονται, ασφαλώς, τα επιδόματα των υπαλλήλων. Και όχι μόνο αυτό, αλλά σε πολλές περιπτώσεις μέσω του προϋπολογισμού δινόντουσαν ενισχύσεις στα έσοδα των ειδικών λογαριασμών για να πληρώνονται επιδόματα. 
    Το δεύτερο που είναι σημαντικό είναι ότι μπαίνει μια ομοιομορφία και μια τάξη στη διαδικασία κατάρτισης των προϋπολογισμών από τα νομικά πρόσωπα δημοσίου δικαίου και κυρίως τα ασφαλιστικά ταμεία, τα νοσοκομεία και τους Οργανισμούς Τοπικής Αυτοδιοίκησης, χωρίς να θίγεται -και αυτό ξεκαθαρίστηκε από την αρχή και με κάποιες βελτιώσεις που έγιναν στις διατάξεις του νομοσχεδίου- η αυτοτέλεια είτε η οικονομική είτε η πολιτική είτε η διοικητική των Οργανισμών Τοπικής Αυτοδιοίκησης.
      Ασφαλώς αυτό που απασχόλησε τους περισσοτέρους είναι οι φορολογικές διατάξεις του νομοσχεδίου. Εδώ γίνεται μία σοβαρή προσπάθεια για την αποκατάσταση της φορολογικής δικαιοσύνης, ώστε να πληρώνουν φόρο κατηγορίες φορολογουμένων που μέχρι σήμερα δεν πλήρωναν, γιατί δεν προβλεπόταν να πληρώνουν, αλλά και κατηγορίες φορολογουμένων που μέχρι σήμερα δεν πλήρωναν διότι φοροδιαφεύγουν. 
      Σε κάθε τέτοια σοβαρή προσπάθεια αντιμετώπισης της φοροδιαφυγής, ενός πολυσύνθετου και πολυπλόκαμου και πολύ βαθέος προβλήματος, όπως είναι η φοροδιαφυγή, θα υπάρξουν και κάποιες αδικίες. Μετά από προτάσεις που έγιναν από τους συναδέλφους και τους κοινωνικούς φορείς, διορθώσαμε πάρα πολλές από αυτές. 
      Να θυμίσω ότι είχε προβλεφθεί από την αρχή το τι θα συνέβαινε μ’ αυτούς που ξεκινούσαν την επαγγελματική τους δραστηριότητα, ότι για τρία χρόνια δεν υπήρχε καμμία επίπτωση στο αφορολόγητό τους. Θα θυμίσω ότι στους μικρούς οικισμούς, κάτω των χιλίων κατοίκων, υπήρχε εξαίρεση για τα μικρά μαγαζιά. Να θυμίσω ότι από την αρχή υπήρχε εξαίρεση για τα μικρά νησιά, κάτω των τριών χιλιάδων εκατό κατοίκων. Υπήρχε, λοιπόν, μία σειρά από εξαιρέσεις.
      Υπήρχε μια σειρά από θετικές προτάσεις από συναδέλφους και στην επιτροπή και στο Τμήμα. Θα ήθελα να θυμίσω μερικές που ήταν πολύ σημαντικές, όπως της κ. Πατριανάκου, που νομίζω ότι δεν είναι εδώ σήμερα, η οποία μας επεσήμανε ότι θα ήταν μεγαλύτερη η φορολόγηση για τους πολυτέκνους, αν καταργούσαμε το αφορολόγητο, γι’ αυτό και εξαιρέθηκαν οι τρίτεκνες και οι πολύτεκνες οικογένειες. 
      Να θυμίσω τις επισημάνσεις που έγιναν από πολλούς συναδέλφους –δεν θα τους αναφέρω ονομαστικά- για τους νέους ελεύθερους επαγγελματίες, αυτούς που ξεκινούν και είναι μικρής ηλικίας, για τους οποίους η ανεργία είναι πολύ μεγαλύτερη. Αυτό μας οδήγησε στο να φέρουμε τη ρύθμιση για τα επιπλέον τρία χρόνια για τους ελεύθερους επαγγελματίες που είναι έως τριάντα ετών. Να θυμίσω τις προτάσεις που έγιναν από όλες τις πτέρυγες της Βουλής για τα άτομα με αναπηρία. Και εκεί προβλέπεται η διατήρηση του αφορολογήτου. 
      Έγιναν και γίνονται προτάσεις μέχρι και την τελευταία στιγμή. Δεσμεύτηκα, όταν τοποθετήθηκα πριν από αρκετή πια ώρα, ότι αυτές τις προτάσεις πρέπει να τις εξετάσουμε. Θα τις εξετάσουμε θετικά, κυρίως την πρόταση γι’ αυτούς που βρίσκονται κοντά στο όριο της συνταξιοδότησης. Είναι μία πρόταση πραγματικά κρίσιμη γι’ αυτούς που πιθανόν να χάνουν τη δουλειά τους κοντά στο όριο της συνταξιοδότησης. 
      Πολύ σύντομα, αφού γίνει η τεχνική εξέταση, θα φέρουμε και εκεί κάποια διόρθωση. Όπως ξέρετε, ο νόμος εφαρμόζεται για τα εισοδήματα του 2008 μεν, αλλά με τις δηλώσεις του 2009. Σε μερικές εβδομάδες, σε επόμενο νομοσχέδιο, θα φέρουμε μία τροποποίηση προκειμένου να δούμε και αυτή και πιθανόν –εγώ δεν μπορώ να το αποκλείσω- και κάποιες άλλες δυσκολίες που θα ανακύψουν στην πορεία. Αυτά δεν θίγουν τον πυρήνα του νομοσχεδίου. Είναι προτάσεις που βελτιώνουν την εφαρμογή του και δεν θίγουν τον πυρήνα του νομοσχεδίου. 
      Εγώ πρώτος είπα στην επιτροπή πως κανένας Υπουργός Οικονομίας, καμμία κυβέρνηση, κανένας πολιτικός δεν είναι ευτυχής όταν εισάγει και συζητά φορολογικά μέτρα, ωστόσο θεωρούμε ότι με δεδομένες τις δυσκολίες που υπάρχουν στην παγκόσμια οικονομία και με δεδομένες τις υποχρεώσεις που έχουμε να εξαλείψουμε σταδιακά τα δημοσιονομικά ελλείμματα, αυτό που κάνει αυτή η Κυβέρνηση είναι ισορροπημένο και κοινωνικά δίκαιο. 
      Είναι κάτι που απευθύνεται και στην πλευρά των δαπανών –άλλωστε και τα δύο τμήματα του ίδιου του νομοσχεδίου αφορούν την πλευρά των δαπανών- αλλά και στην πλευρά των εσόδων και κυρίως στην αποκατάσταση της φορολογικής δικαιοσύνης. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Δεν νοείται να υπάρξουν γενικευμένα φορολογικά μέτρα. Δεν νοείται να υπάρχουν έκτακτες εισφορές. Ασφαλώς με δυσκολία έχουμε εισαγάγει αυτήν τη ρύθμιση για τα ληξιπρόθεσμα χρέη προς το δημόσιο και την περαίωση των παλαιών φορολογικών υποθέσεων, κάτι που άλλωστε ζητούσαν και οι επιτηδευματίες και οι ελεύθεροι επαγγελματίες, προκειμένου να αντιμετωπίσουμε τις προσωρινές επιπτώσεις της κρίσης. 
      Υπάρχουν όμως και προαπαιτούμενα και υποχρεώσεις για μονιμότερα φορολογικά μέτρα, προκειμένου να συνεχίσουμε την πορεία της μείωσης των ελλειμμάτων. Κληρονομήσαμε τεράστια δημοσιονομικά ελλείμματα. Όσο κι αν αυτό δεν αρέσει στο ΠΑ.ΣΟ.Κ. τα βάρη τα οποία έχει σωρεύσει στην ελληνική οικονομία θα την βαρύνουν για πολλά χρόνια ακόμα. Παρά την πρόοδο που κάναμε τα τελευταία χρόνια, έχουμε δρόμο ακόμη. Γιατί το δημόσιο χρέος, που είναι ένας βρόχος στο λαιμό του Έλληνα πολίτη, είναι κάτι για το οποίο το ΠΑ.ΣΟ.Κ. θα απολογείται για δεκαετίες, γιατί θα χρειαστούν πάρα πολλά χρόνια για να πέσει στα επίπεδα που ήταν πριν να αναλάβει τη διακυβέρνηση της χώρας.
      Εδώ νομίζω ότι όλοι, παρά τις κάποιες εξάρσεις που υπήρξαν, δώσαμε παραδείγματα σεβασμού και στη δημοκρατία και στους θεσμούς. Εγώ είμαι αρκετά χρόνια πια στη Βουλή. Λίγες φορές έχω δει τη Βουλή να λειτουργεί τόσο θετικά στην επεξεργασία ενός νομοσχεδίου και ως προς αυτό βεβαίως θέλω να εξάρω το ρόλο όλων των συναδέλφων, αλλά επιτρέψτε μου να πω ότι κι εμείς ως Κυβέρνηση, ως εκπρόσωποι της Κυβέρνησης, δείξαμε την ευελιξία που χρειάζεται, γιατί αναγνωρίζουμε ότι σ’ αυτά τα δύσκολα κοινωνικά ζητήματα δεν υπάρχουν ούτε μονοσήμαντες ούτε μαγικές λύσεις. 
      Έγιναν κάποιες αναφορές στον Πρωθυπουργό και θα ήθελα κι εγώ να πω ότι ο Πρωθυπουργός, κύριε Βενιζέλο, δεν είναι αιχμάλωτος κανενός. Ο Πρωθυπουργός είναι ένας πολιτικός ο οποίος έχει τιμήσει και την παράδοση αυτής της παράταξης και το βαρύ όνομα το οποίο έφερε κι έχει αποκτήσει την εμπιστοσύνη του ελληνικού λαού. Εκεί στηρίζεται η δύναμη του Πρωθυπουργού κι εκεί στηρίζεται αυτήν τη στιγμή η δύναμη της Νέας Δημοκρατίας και νομίζω ότι είναι υποτιμητικό και για σας –μπορεί να θέλετε να νομίζετε ότι συνομιλείτε με Πρωθυπουργούς- να κάνετε τέτοιου είδους αναφορές. Ο Πρωθυπουργός έχει αποδείξει την υπευθυνότητά του,…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι απών ο Πρωθυπουργός.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):...έχει αποδείξει την ευθύνη του απέναντι στον ελληνικό λαό, έχει αποδείξει ότι δεν θέλει να είναι απλώς ευχάριστος, αλλά βλέπει το μέλλον αυτού του τόπου και θέλει να είναι χρήσιμος και όλοι εδώ στη Νέα Δημοκρατία αλλά και ευρύτερα από τη Νέα Δημοκρατία, ο ελληνικός λαός εμπιστεύεται τον Κώστα Καραμανλή.
      Θα ήθελα να τελειώσω με ένα παρεμπίπτον θέμα, το οποίο ήρθε και ξαναήρθε σ’ αυτήν τη συζήτηση. Πρόκειται για το θέμα της έρευνας που διατάχθηκε από τον εισαγγελέα του Αρείου Πάγου για τη Μονή Βατοπεδίου. Είπα ότι η Κυβέρνηση με το που θα ολοκληρωθεί αυτή η έρευνα θα εξετάσει τι νομοθετική πρωτοβουλία θα φέρει προκειμένου, εάν χρειαστεί, ακόμη και να αναστείλει αυτήν τη διαδικασία. Ωστόσο, για όσο διαρκεί αυτή η έρευνα, αναστέλλονται, δηλαδή «παγώνουν» όλες οι διαδικασίες εκτέλεσης των κάθε είδους διοικητικών πράξεων που αφορούν στην ανταλλαγή περιουσιακών στοιχείων της Μονής Βατοπεδίου. Και, βεβαίως, αφού ολοκληρωθεί η δικαστική έρευνα, ανάλογα με τα στοιχεία που θα προκύψουν θα ενεργήσουμε ανάλογα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ο κ. Δραγασάκης έχει δικαίωμα δευτερολογίας ως Κοινοβουλευτικός Εκπρόσωπος. 
      Ορίστε, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, υποτίθεται ότι σήμερα έχουμε την τέταρτη και τελευταία συνεδρίαση για την εξέταση του νομοσχεδίου.
      ΑΠΟΣΤΟΛΟΣ ΚΑΚΛΑΜΑΝΗΣ: Κατ’ άρθρον.
      ΙΩΑΝΝΗΣ ΔΡΑΓΑΣΑΚΗΣ: Ναι, την κατ’ άρθρον.
      Εδώ τι παρακολουθούμε σήμερα; Και αναφέρομαι στη συνεδρίαση μέχρι πριν από λίγα λεπτά. Εδώ παρακολουθούμε μια ανοιχτή συνεδρίαση της Κοινοβουλευτικής Ομάδας της Νέας Δημοκρατίας και ένα διαρκές παζάρι του κ. Αλογοσκούφη με διάφορους Βουλευτές! Αυτός είναι ο ρόλος του Κοινοβουλίου; 
      Εδώ έγινε σαφές ότι η Κυβέρνηση αυτή δεν είναι έτοιμη να νομοθετήσει, δεν ξέρει ακριβώς τι να κάνει. Διαπραγματεύσεις ακούμε, αν θα ψηφίσει ο κ. Μανώλης ή δεν θα ψηφίσει, αν θα ψηφίσει ο κ. Μιχαλολιάκος. Αποσύρετε λοιπόν το νομοσχέδιο, συνεδριάστε ως Κοινοβουλευτική Ομάδα, συζητήστε μεταξύ σας, συμφωνήστε κάτι και φέρτε το να το συζητήσουμε. Μη γελοιοποιούμε, δηλαδή, όλο το Κοινοβούλιο επειδή εσείς είστε στην κατάσταση που είστε. Αυτό είναι το πολιτικό πρόβλημα το οποίο έχει αναδειχθεί και δεν είναι δυνατόν αυτό να το αποσιωπούμε και να έρχεται ο Υφυπουργός Υγείας, να λέει για δήθεν νομοτεχνικές διορθώσεις και να αλλάζει ένα άρθρο και στο τέλος να μην ξέρει κανείς τι θα ψηφίσει αυτό το Τμήμα.
       Δεν κατάλαβα γιατί πρέπει να καθόμαστε εδώ και να ακούμε πόσο καλός είναι ο Πρωθυπουργός σας. Δικός σας δεν είναι; Ποιος τον αμφισβητεί τον Πρωθυπουργό σας; Αμφισβητείται από κάποιους από σας; Αμφισβητείται από άλλους Υπουργούς ο κ. Καραμανλής; Λύστε τα μεταξύ σας. Εδώ έρχεστε να τα λύσετε; Τι φταίμε εμείς για όλη αυτή την κατάσταση; Μας τηλεφωνούν πολίτες, παρακολουθούν κάποιοι άνθρωποι από την τηλεόραση και λένε: «Τι ακριβώς συζητάτε στη Βουλή και τι ρόλο παίζετε εσείς;». Διότι ο κόσμος και ακούει και αντιλαμβάνεται κ.λπ..
      Επομένως μην κάνετε τη δική σας κρίση, κρίση του Κοινοβουλίου και κρίση γενικότερα της κοινωνίας. Αν δεν μπορείτε να αντιμετωπίσετε τα προβλήματα, μην τα χειροτερεύετε.
      Αποσύρετε, λοιπόν, το νομοσχέδιο. Συμφωνήστε τι ακριβώς θέλετε να κάνετε, διότι –πέραν όλων των άλλων- αυτό που πάει να ψηφιστεί θα έχει τεράστια προβλήματα και στην εφαρμογή του, πέραν των όσων εμείς σημειώσαμε επί της ουσίας με τον εισηγητή μας κ.λπ..
      Σε ό,τι αφορά τη Μονή Βατοπεδίου, κύριε Αλογοσκούφη, μια πράξη μπορείτε να κάνετε τώρα. Ακυρώστε ό,τι έγινε μετά από την αρχική απόφαση του ελληνικού δημοσίου να μη διεκδικήσει την κυριότητά του πάνω σε εκτάσεις, τις οποίες ο κ. Σανιδάς, ο εισαγγελέας του Αρείου Πάγου, λέει ότι ουδέποτε ανήκαν στη Μονή Βατοπεδίου.
      Έχει κτιστεί ένα οικοδόμημα που η αφετηρία του ήταν λάθος –να χρησιμοποιήσω την ηπιότερη φράση. Ακυρώστε τα όλα, να διαταχθεί και έρευνα, να καταλογιστούν και ευθύνες και να βγουν συμπεράσματα όχι μόνο για τη Μονή Βατοπεδίου, αλλά για όλα τα άλλα που είναι κάτω από το νερό. Διότι αυτό που έχουμε δει είναι μόνο η κορυφή του παγόβουνου. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης):  Με αφορμή τις παρατηρήσεις του κ. Δραγασάκη θα ήθελα να τονίσω ότι το Κοινοβούλιο, οφείλουμε εκείνος κι εμείς, όλοι ανεξαιρέτως, να το σεβόμαστε εμπράκτως. Οι εκκλήσεις είναι καλές, αλλά οι παρεκκλίσεις είναι κακές.
      ΕΥΑΓΓΕΛΟΣ ΒΕΝΙΖΕΛΟΣ:  Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο για να δευτερολογήσει ο κ. Γεωργιάδης, Κοινοβουλευτικός Εκπρόσωπος του Λαϊκού Ορθόδοξου Συναγερμού.
      Ορίστε, κύριε Γεωργιάδη.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, θα είμαι πάρα πολύ σύντομος.
      Ακούγοντας και τις αναφορές σας στον κύριο Πρωθυπουργό, τον κ. Καραμανλή, θέλω να σας απευθύνω την εξής ερώτηση: Το πρωί ο κ. Μανώλης στον τηλεοπτικό σταθμό «ALPHA» δήλωσε ότι ο ίδιος γνωρίζει ότι τα μέτρα, τα οποία λαμβάνετε κατά της γενιάς των 700 ευρώ, είναι δική σας προσωπική επιλογή –μεταφέρω τα λόγια του αυτολεξεί- λόγω δικής σας εμπάθειας –επειδή κάποιοι σας εγκάλεσαν ότι παίρνετε τα μέτρα πίσω- και δεν έχουν την έγκριση του Πρωθυπουργού. Επίσης, ο κ. Μανώλης δήλωσε ότι είναι βέβαιος πως ο Κώστας Καραμανλής δεν έχει εγκρίνει αυτά τα οποία φέρνετε εδώ. 
      Θέλω, λοιπόν, τη δική σας δήλωση για το αν αυτά, τα οποία καλείται σήμερα να ψηφίσει ο ελληνικός λαός, είναι δική σας προσωπική πρωτοβουλία ή τυγχάνουν της απολύτου εγκρίσεως του κ. Καραμανλή. 
      Δεύτερον, δεν μας απαντήσατε στην ερώτηση που έθεσε ο ειδικός αγορητής μας δύο φορές. Εφόσον μας αναπτύξατε τόσο πολύ ωραία το θέμα της φοροδιαφυγής, ρώτησε ο κ. Βορίδης, ο ειδικός αγορητής μας, για το αν οι ειδικοί ελεγκτικοί μηχανισμοί του Υπουργείου σας θα ελέγξουν την πώληση της Ε.Π.Ε. που είχε ο κ. Βουλγαράκης με τη σύζυγό του για εικονική συναλλαγή. 
      Θέλω να υπενθυμίσω ότι ο κ. Βουλγαράκης, όπως ο ίδιος έχει παραδεχθεί, έφτιαξε μια Ε.Π.Ε. με μετοχικό κεφάλαιο 18.000 ευρώ. Αυτή η Ε.Π.Ε. αγόρασε ένα ακίνητο 3,7 εκατομμυρίων ευρώ και επωλήθη αυτό το ακίνητο για 88.000 ευρώ ως τοκομερίδιο της Ε.Π.Ε..
      Αντί, λοιπόν, να έρχεστε εδώ και να κατηγορείτε το σύνολο των μικρομεσαίων της χώρας ως φοροφυγάδων, θέλουμε να μας δώσετε μια ρητή απάντηση. Πότε θα ξεκινήσει ο έλεγχος για ενδεχόμενη εικονική συναλλαγή στην πώληση της Ε.Π.Ε. του κ. Βουλγαράκη; Αυτό είναι πάρα πολύ σημαντικό για να καταλάβει ο κόσμος αν όντως πολεμάμε τη φοροδιαφυγή ή όχι. 
      Τρίτον –και κλείνω με αυτό- πράγματι, ο κ. Δραγασάκης έχει δίκιο. Η εικόνα της Κοινοβουλευτικής Ομάδας της Νέας Δημοκρατίας είναι τραγική. Και το κυριότερο και το τραγικότερο...
      ΑΠΟΣΤΟΛΟΣ ΣΤΑΥΡΟΥ: Ντροπή σας! Ξεσαλώσατε!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: ...είναι ότι δύο τουλάχιστον συνάδελφοι από τη Νέα Δημοκρατία, ο κ. Μιχαλολιάκος και ο κ. Μανώλης από το ιερό Βήμα της Βουλής εξέφρασαν την πλήρη αντίθεσή τους στο άρθρο 14. Αυτό σημαίνει ότι θα φορολογηθούν εκατοντάδες χιλιάδες συμπολίτες μας, όταν η ελεύθερη βούληση δύο Βουλευτών της Πλειοψηφίας είναι αντίθετη. 
      Υπενθυμίζω ότι κυβερνάτε με πλειοψηφία δύο εδρών. Άρα, στην πραγματικότητα καλείτε εκατοντάδες χιλιάδες Ελλήνων φορολογουμένων, μικρομεσαίων επιχειρηματιών, να πληρώσουν χαράτσι και επιπλέον φόρο, ενώ τους το είχατε αποκρύψει από το προεκλογικό σας πρόγραμμα, τη στιγμή που στο συγκεκριμένο άρθρο έχετε χάσει την κοινοβουλευτική πλειοψηφία, έχετε χάσει την πολιτική νομιμοποίηση, ασχέτως τι αποτέλεσμα θα έχουν οι εκφοβισμοί που κάνετε. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ πολύ. 
      Κύριε Βενιζέλο, έχετε ζητήσει το λόγο. Η συνολική διάρκεια των ομιλιών σας μέχρι τώρα έχει υπερβεί κατά πολύ το ανώτατο επιτρεπόμενο όριο. Θα σας δώσω, κατά παρέκκλιση, το λόγο μόνο για τρία λεπτά και σας παρακαλώ να τον τηρήσετε. 
      Δεν είναι άξιο γέλωτος αυτό που κάνω ως παραχώρηση, κύριε Βενιζέλο! Είκοσι τρία λεπτά έχει καταχωρίσει το ηλεκτρονικό σύστημα, ενώ συνολικά μπορούσατε να μιλήσετε μόνο μέχρι είκοσι λεπτά. 
      Ορίστε, κύριε Βενιζέλο, έχετε το λόγο. 
      ΕΥΑΓΓΕΛΟΣ ΒΕΝΙΖΕΛΟΣ: Θα πω δύο φράσεις, γιατί πιστεύω ότι έχουν ειπωθεί τα πολιτικά επιχειρήματα και έχει διαμορφωθεί η εικόνα ενώπιον της κοινής γνώμης.
      Αρχίζω από την υπόθεση της Μονής Βατοπεδίου. Στο τέλος της συζήτησης η Κυβέρνηση, διά του Υπουργού Οικονομίας, φαίνεται να κάμπτεται. Αντιλαμβάνεται ότι δεν μπορεί να κάνει διαφορετικά. Όμως, αυτό που δήλωσε ο κ. Αλογοσκούφης είναι μία υπεκφυγή χωρίς ουσιαστικό περιεχόμενο. Αναστολή διοικητικών πράξεων δεν σημαίνει τίποτα στην παρούσα φάση, διότι έχουν υπογραφεί συμβολαιογραφικές πράξεις ανταλλαγής ακινήτων επί των οποίων, πλέον, έχει κυριότητα η Μονή και συνάπτονται περαιτέρω πράξεις μεταβίβασης, αξιοποίησης κ.ο.κ..
      ΑΠΟΣΤΟΛΟΣ ΚΑΚΛΑΜΑΝΗΣ: Συμφέροντα.
      ΕΥΑΓΓΕΛΟΣ ΒΕΝΙΖΕΛΟΣ: Άρα είναι απολύτως αναγκαίο, ανεξάρτητα από τις πολιτικές και ποινικές ευθύνες, στο επίπεδο του διοικητικού και του αστικού δικαίου, να ρυθμιστεί το ζήτημα με παρέμβαση την οποία είχα προτείνει από την αρχή της συζήτησης του νομοσχεδίου να γίνει τώρα, με εκπρόθεσμη τροπολογία. Πάντως πρέπει να γίνει στο αμέσως επόμενο νομοσχέδιο που θα συζητηθεί στο Τμήμα Διακοπής των Εργασιών της Βουλής.
      Δεν υπάρχουν πράξεις διοικητικές οι οποίες, είτε νόμιμα είτε παράνομα, να παγώσουν, προκειμένου να προστατευτεί το δημόσιο συμφέρον. Εφόσον ο κ. Αλογοσκούφης διαπιστώνει ότι υπάρχει πλέον εκκρεμότητα και μάλιστα εκκρεμότητα ποινική και ενώπιον των εισαγγελικών αρχών και ενώπιον της Βουλής και υπάρχει λόγος αναστολής των εργασιών, αυτή η εκκαθάριση, ή έστω, η αναστολή, πρέπει να γίνει διά νόμου και καλείται η Κυβέρνηση να δεσμευτεί ότι αυτό θα γίνει στο επόμενο νομοσχέδιο την επόμενη εβδομάδα. Αλλιώς έχουμε μία παραδοχή του προβλήματος και άρα αποδοχή της ευθύνης, χωρίς να λαμβάνουμε μέτρα προστασίας της δημόσιας περιουσίας και του δημοσίου συμφέροντος.
      Και κλείνω, κύριε Πρόεδρε, με μία φράση -πραγματικά μία- σε σχέση με το γενικό πολιτικό πρόβλημα της χώρας. Στα κοινοβουλευτικά συστήματα διακυβέρνησης η κυβέρνηση, άρα και ο Πρωθυπουργός προσωπικά, εξαρτάται από την εμπιστοσύνη της πλειοψηφίας της Βουλής. Αυτή, όμως, η σχέση εμπιστοσύνης πρέπει να είναι μια σχέση διαφανής, μία σχέση πολιτική. Όταν η σχέση κοινοβουλευτικής και πολιτικής εμπιστοσύνης μετατρέπεται σε σχέση πολιτικών εκβιασμών, πολιτικών ισορροπιών και συλλογικών και ατομικών φόβων, αλλοιώνεται το δημοκρατικό και κοινοβουλευτικό πολίτευμα.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, είχαν ζητήσει να δευτερολογήσουν οι συνάδελφοί μας κύριοι Κεγκέρογλου και Αμοιρίδης.
      ΒΑΣΙΛΕΙΟΣ ΚΕΓΚΕΡΟΓΛΟΥ: Παραιτούμαι, κύριε Πρόεδρε.
      ΙΩΑΝΝΗΣ ΑΜΟΙΡΙΔΗΣ: Παραιτούμαι, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ωραία, παραιτείσθε.
      Επομένως, κυρίες και κύριοι συνάδελφοι, κηρύσσεται περαιωμένη η συζήτηση επί της δευτέρας ενότητας των άρθρων 14 έως και 36 του νομοσχεδίου.
      Κυρίες και κύριοι συνάδελφοι, έχει υποβληθεί αίτηση διεξαγωγής ονομαστικής ψηφοφορίας Βουλευτών του ΠΑ.ΣΟ.Κ. επί του άρθρου 14 του νομοσχεδίου της οποίας το κείμενο έχει ως εξής:
      «Προς:
      Πρόεδρο
      της Βουλής των Ελλήνων
      						Αθήνα 11 Σεπτεμβρίου 2008
      
      ΑΙΤΗΣΗ
      ΟΝΟΜΑΣΤΙΚΗΣ ΨΗΦΟΦΟΡΙΑΣ
      
      Οι υπογράφοντες Βουλευτές ζητούμε να γίνει ονομαστική ψηφοφορία επί του άρθρου 14 του Σχεδίου Νόμου του Υπουργείου Οικονομίας και Οικονομικών «Ενίσχυση της διαφάνειας του Κρατικού Προϋπολογισμού έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις».
      
      						Οι Βουλευτές
      Ευάγγελος Βενιζέλος
      Ευστάθιος Κουτμερίδης
      Απόστολος Κατσιφάρας
      Ιωάννης Κουτσούκος
      Ευάγγελος Παπαχρήστος
      Νίκος Ζωίδης
      Σοφία Γιαννακά
      Μιχάλης Κατρίνης
      Γιάννης Αμοιρίδης
      Τσιρώνης Δημήτρης»
      
      Θα αναγνώσω και τον κατάλογο των υπογραφόντων την αίτηση ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Ευάγγελος Βενιζέλος. Παρών.
      Ο κ. Ευστάθιος Κουτμερίδης. Παρών.
      Ο κ. Απόστολος Κατσιφάρας. Παρών.
      Ο κ. Ιωάννης Κουτσούκος. Παρών.
      Ο κ. Ευάγγελος Παπαχρήστος. Παρών.
      Ο κ. Νίκος Ζωίδης. Παρών.
      Η κ. Σοφία Γιαννακά. Παρούσα.
      Κυρίες και κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για δέκα (10) λεπτά σύμφωνα με τον Κανονισμό.
(ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Δημήτριος Σιούφας): Επαναλαμβάνεται η διακοπείσα συνεδρίαση. 
      Κυρίες και κύριοι συνάδελφοι, πριν προχωρήσουμε στην ψηφοφορία, θέλω το Τμήμα να συμμετάσχει στην ημέρα μνήμης και τιμής της 14ης Σεπτεμβρίου, η οποία, όπως γνωρίζετε, καθιερώθηκε το 2001 ως «Ημέρα εθνικής μνήμης της γενοκτονίας των Ελλήνων της Μικράς Ασίας από το τουρκικό κράτος». 
      Η Εθνική Αντιπροσωπεία, ενθυμούμενη τον άδικο χαμό μυριάδων Ελλήνων της Μικράς Ασίας, θα τηρήσει ενός λεπτού σιγή. 
      (Στο σημείο αυτό, όρθιοι όλοι οι παριστάμενοι στην Αίθουσα τηρούν ενός λεπτού σιγή)
      Αιωνία τους η μνήμη! 
      Κυρίες και κύριοι συνάδελφοι, θα διεξαχθεί ονομαστική ψηφοφορία στο άρθρο 14 του σχεδίου νόμου «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις» του Υπουργείου Οικονομίας και Οικονομικών. 
      Οι αποδεχόμενοι το άρθρο 14 λέγουν «ΝΑΙ».
      Οι μη αποδεχόμενοι το άρθρο 14 λέγουν «ΟΧΙ». 
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Ιωάννης Τζαμτζής από τη Νέα Δημοκρατία και ο κ. Μάρκος Μπόλαρης από το ΠΑ.ΣΟ.Κ. 
      Παρακαλώ να αρχίσει η ανάγνωση του καταλόγου. 
      (ΨΗΦΟΦΟΡΙΑ)
    (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας):  Υπάρχει συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
     ( ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 100 Βουλευτές.
      Υπέρ του άρθρου 14, δηλαδή «ΝΑΙ», ψήφισαν 51 Βουλευτές.
      Κατά του άρθρου 14, δηλαδή «ΟΧΙ», ψήφισαν 49 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      Από τη Νέα Δημοκρατία
      							ΝΑΙ		ΟΧΙ
Αυγενάκης Ελευθέριος			  +
Βολουδάκης Μανούσος – Κωνσταντίνος	  +
Γεροντόπουλος Κυριάκος			  +
Γιακουμάτος Γεράσιμος			  +
Γιαννάκης Μιχαήλ				  +
Θαλασσινός Θαλασσινός   			  +
      Καλλιώρας Ηλίας				  +
      Κανελλοπούλου Κρινιώ			  +
      Καντερές Νικόλαος				  +	
      Καρασμάνης Γεώργιος 		 	 +
      Καριπίδης Αναστάσιος			  +
      Καρπούζας Αντώνιος  				  +
      Κασαπίδης Γεώργιος				  +
      Κελέτσης Σταύρος				 	 +
      Κόλλια – Τσαρουχά Μαρία				  +
      Κόλλιας Κωνσταντίνος				  +
      Κόρκα – Κώνστα Αθηνά          		 	 +
      Κοσμίδης Ιωάννης				 	 +
      Κουκοδήμος Κωνσταντίνος			  +
      Κωνσταντινίδης Ευστάθιος			 	+
      Λεονταρίδης Θεόφιλος  				  +
      Μαγγίνας Βασίλειος				 	 +
      Μανώλης Ιωάννης					  +
      Μαρκόπουλος Κωνσταντίνος			  +
      .Μιχαλολιάκος Βασίλειος				  +
      Μπασιάκος Ευάγγελος				  +
      Μπούγας Ιωάννης					  +
      Ντινόπουλος Αργύριος				  +
      .Παναγιωτόπουλος Νικόλαος			  +
      Παναγιωτόπουλος Παναγιώτης (Πάνος)	  	+
      Παπαδημάτος Νικόλαος				  +
      Μπούρας Αθανάσιος 			  	 +
      Πιπιλή Φωτεινή					  +
      Ράγιου–Μεντζελοπούλου  Αναστασία (Νατάσα)   +
      Ράπτη Ελένη  					  +
      Σαμπαζιώτης Δημήτριος			  	  +
      Σιούφας Δημήτριος				  	  +
      Σολδάτος Θεόδωρος 				  +
Σταϊκούρας Χρήστος				  +
Σταμάτης Δημήτριος				  	  +
Σταυρογιάννης Νικόλαος			 	  +
Σταύρου Απόστολος    				  +
Τζαβάρας Κωνσταντίνος			  	  +
Τζαμτζής Ιορδάνης (Δάνης)			  +
Τζιτζικώστας Απόστολος – Ιωάννης		  +
Τραγάκης Ιωάννης  				  	  +
Τσαβδαρίδης Λάζαρος				  +
Φουντουκίδου – Θεοδωρίδου Παρθένα	 	  +
Φωτιάδης Ηλίας					  +
Χαρακόπουλος Μάξιμος			  	  +
Χριστοφιλογιάννης Δημήτριος	   		  +
      
      Από το Πανελλήνιο Σοσιαλιστικό Κίνημα
      
       .Αμοιρίδης Ιωάννης				  		+
      Αράπογλου Χρυσή						+
      Βαρβαρίγος Δημήτριος					+
      Βενιζέλος Ευάγγελος   					+
      Βέρρας Μιλτιάδης   						+
      Γιαννακά Σοφία						+
      Ράπτη Συλβάνα						+
      Εξαρχος Βασίλειος						+
      Ζωϊδης Νικόλαος						+
       Κακλαμάνης Απόστολος					+
      Καρτάλης Κωνσταντίνος        				+
      Καρχιμάκης Μιχαήλ						+
      Κατρίνης Μιχαήλ						+
      Κατσιφάρας Απόστολος					+
      Κεγκέρογλου Βασίλειος					+
      Γείτονας Κωνσταντίνος					+
      Κουτμερίδης Ευστάθιος					+
      Κουτσούκος Ιωάννης					+
      Μπόλαρης Μάρκος						+
      Νιώτης Γρηγόρης						+
      Σακοράφα Σοφία						+
      Ρέππας Δημήτριος						+
      Παπακωνσταντίνου Γεώργιος 				+
      Παπαχρήστος Ευάγγελος					+
      Περλεπέ – Σηφουνάκη Αικατερίνη				+
      Σκουλάκης Εμμανουήλ					+
      Ραγκούσης Ιωάννης						+
      Σαχινίδης Φίλιππος						+
      Σιδηρόπουλος Αναστάσιος					+
       Σκραφνάκη Μαρία						+
      Τζάκρη Θεοδώρα 						+
      Τιμοσίδης Μιχαήλ  						+
      Τσιρώνης Δημήτριος					+
      Χάιδος Χρήστος         					+
      
      Από το Κομμουνιστικό Κόμμα Ελλάδας
      
Σκυλλάκος Αντώνιος					+
Γκατζής Νικόλαος						+
Κανταρτζής Αχιλλέας					+
      Καφαντάρη Ευθαλία (Λίλα)					+
 Μελά Παναγιώτα – Εύα					+
     Καραθανασόπουλος Νικόλαος				+
      Χαραλάμπους Χαράλαμπος    				+
      
      Από το Συνασπισμό Ριζοσπαστικής Αριστεράς
      
      Λεβέντης Αθανάσιος						+
      Λαφαζάνης Παναγιώτης						+
      Μπανιάς Ιωάννης							+
      Δραγασάκης Ιωάννης						+
      Ψαριανός Γρηγόριος						+
      
      Από το Λαϊκό Ορθόδοξο Συναγερμό
      
      Βορίδης Μαυρουδής (Μάκης)					+
      Γεωργιάδης  Σπυρίδων - ‘Αδωνις  				+
      Πλεύρης Αθανάσιος						+
      
      ΣΥΝΟΛΟ: 100
      «ΝΑΙ»:	         51
      «ΟΧΙ»:	         49
     
     Ο ΠΡΟΕΔΡΟΣ                              ΟΙ ΓΡΑΜΜΑΤΕΙΣ»
     
     
     (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 100 Βουλευτές.
      Υπέρ του άρθρου 14, δηλαδή «ΝΑΙ», ψήφισαν 51 Βουλευτές.
      Κατά του άρθρου 14, δηλαδή «ΟΧΙ», ψήφισαν 49 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      
      
      
      
      
      
      
      ΠΡΟΕΔΡΟΣ (Δημήτριος Σιούφας): Συνεπώς το άρθρο 14 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 15, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 16 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 21 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 23 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 25 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 25 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 26 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 27 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 28 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 28 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 30 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 31 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 32 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 33 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 33 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 34 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 34 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 35 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:   Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 35 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το ακροτελεύτιο άρθρο 36 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Το ακροτελεύτιο άρθρο 36 έγινε δεκτό κατά πλειοψηφία ως έχει.
      Συνεπώς το νομοσχέδιο του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 14.55’ λύεται η συνεδρίαση για την προσεχή Δευτέρα 15 Σεπτεμβρίου 2008 και ώρα 18.30΄, με αντικείμενο εργασιών του Τμήματος συζήτηση για τον εορτασμό της Παγκόσμιας Ημέρας της Δημοκρατίας, όπως αυτή έχει ανακηρυχθεί από τον Οργανισμό Ηνωμένων Εθνών, σύμφωνα με την ειδική ημερήσια διάταξη που θα διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
      
      
      
      
      
