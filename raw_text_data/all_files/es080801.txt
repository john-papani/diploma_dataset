(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΙΗ΄
Παρασκευή 1 Αυγούστου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Ι. Τραγάκη, σελ.
3. Επί Προσωπικού θέματος, σελ.

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας και άλλες διατάξεις», σελ.
2. Συζήτηση επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ίδρυση και λειτουργία Κολεγίων και άλλες διατάξεις», σελ.
3. Κατάθεση Σχεδίου Νόμου.
Οι Υπουργοί Εθνικής Παιδείας και Θρησκευμάτων, Εσωτερικών, Υγείας και Κοινωνικής Αλληλεγγύης και Οικονομίας και Οικονομικών κατέθεσαν σχέδιο νόμου: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες», σελ.

ΟΜΙΛΗΤΕΣ
Α. Επί Προσωπικού θέματος:
ΒΕΝΙΖΕΛΟΣ Ε., σελ.
ΠΑΤΡΙΑΝΑΚΟΥ Φ., σελ.

Β. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΑΛΥΣΑΝΔΡΑΚΗΣ Κ., σελ.
ΑΜΟΙΡΙΔΗΣ Ι., σελ.
ΒΑΡΒΑΡΙΓΟΣ Δ., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΩΡΓΙΑΔΗΣ Α., σελ.
ΓΚΙΟΥΛΕΚΑΣ Κ., σελ.
ΔΙΑΜΑΝΤΟΠΟΥΛΟΥ Α., σελ.
ΔΡΙΤΣΑΣ Θ., σελ.
ΘΑΛΑΣΣΙΝΟΣ Θ., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΡΤΑΛΗΣ Κ., σελ.
ΚΑΤΡΙΝΗΣ Μ., σελ.
ΚΑΤΣΙΦΑΡΑΣ Α., σελ.
ΚΟΛΛΙΑ-ΤΣΑΡΟΥΧΑ Μ., σελ.
ΚΟΥΡΑΚΗΣ Α., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Ι., σελ.
ΜΑΝΩΛΗΣ Ι., σελ.
ΜΠΟΛΑΡΗΣ Μ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΝΤΟΥΛΑΣ Μ., σελ.
ΠΑΠΑΔΗΜΗΤΡΙΟΥ Ε., σελ.
ΠΑΤΡΙΑΝΑΚΟΥ Φ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
ΣΟΥΡΛΑΣ Γ., σελ.
ΣΤΑΪΚΟΥΡΑΣ Χ., σελ.
ΣΤΥΛΙΑΝΙΔΗΣ Ε., σελ.
ΤΑΛΙΑΔΟΥΡΟΣ Σ., σελ.
ΤΖΑΒΑΡΑΣ Κ., σελ.
ΤΣΙΡΩΝΗΣ Δ., σελ.
ΧΑΡΑΚΟΠΟΥΛΟΣ Μ., σελ.
ΨΑΡΙΑΝΟΣ Γ., σελ.


    ΠΡΑΚΤΙΚΑ ΒΟΥΛΗΣ
    ΙΒ΄ ΠΕΡΙΟΔΟΣ
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ Α΄
    ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
    ΘΕΡΟΥΣ 2008
    ΣΥΝΕΔΡΙΑΣΗ ΙΗ΄
    Παρασκευή 1 Αυγούστου 2008
      Αθήνα, σήμερα την 1η Αυγούστου 2008, ημέρα Παρασκευή και ώρα 10.06΄   συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.                 
    ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση. 
      Παρακαλείται η κυρία Γραμματέας να διαβάσει τις αναφορές προς το Τμήμα.
      (Ανακοινώνονται προς το Τμήμα από την κ. Μαρία Σκραφνάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η Ένωση Αγροτικών Συνεταιρισμών Αταλάντης διαμαρτύρεται για το χαμηλό ποσό επιστροφής του Ειδικού Φόρου Κατανάλωσης πετρελαίου για αγροτική χρήση.
      2) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά με την οποία  οι Εργαζόμενοι στην Εταιρεία Ψυχικής Υγείας και Αποκατάστασης Μακρύγιαλου Πιερίας ζητούν την άμεση αποπληρωμή  οφειλομένων  για την παροχή υπηρεσιών τους.
      3) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  το Τεχνικό Επιμελητήριο της Ελλάδος-Τμήμα Ηπείρου διαμαρτύρεται για την καθυστέρηση της έναρξης της κατασκευής της Ιόνιας  Οδού.
      4) Ο Βουλευτής Β Αθηνών κ. ΦΩΤHΣ ΚΟΥΒΕΛΗΣ  κατέθεσε αναφορά με την οποία  το Σωματείο Στελεχών Πρόληψης ζητεί την καταβολή της ειδικής παροχής προστασίας μητρότητας και στις εργαζόμενες μητέρες στα Κέντρα Πρόληψης.
      5) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία  ο Δήμος Γεροποτάμου Ρεθύμνης διαμαρτύρεται για τη διακοπή της λειτουργίας του υποκαταστήματος της Δ.Ε.Η. Περάματος του Δήμου του.
      6) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  το Ιατρικό Κέντρο Αποκατάστασης Θυμάτων Βασανιστηρίων ζητεί οικονομική υποστήριξη για τη συνέχιση της λειτουργίας του.
      7) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Πανελλήνιος Σύλλογος Εργαζομένων στο Ελληνικό Κέντρο Θαλάσσιων Ερευνών ζητεί την επίλυση εργασιακών προβλημάτων των μελών του.
      8) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Λασιθίου ζητεί την ανέγερση κτιρίου για τη στέγαση της ΑΣΤΕΑΝ.
      9) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί την αναστύλωση και τον ηλεκτροφωτισμό του νησιού της Σπιναλόγκας κ.λ.π..
      10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Λασιθίου ζητεί την εξεύρεση μελέτης για την επιμήκυνση της τουριστικής περιόδου.
      11) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί την ίδρυση Παιδικού Σταθμού στο Δημοτικό Διαμέρισμα της Ελούντας.
      12) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  το Δημοτικό Συμβούλιο Ανδρούσας Μεσσηνίας διαμαρτύρεται για την εγκατάσταση σταθμού βάσης κινητής τηλεφωνίας  στη θέση Αλώνι  του Δημοτικού Διαμερίσματος Πολυλόφου.
      13) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία  οι Σύνδεσμοι Εργοληπτών Δημοσίων Έργων των Νομών Ηρακλείου, Χανίων, Ρεθύμνου και Λασιθίου εκθέτουν απόψεις για την επίλυση προβλημάτων του κλάδου των Ατομικών Εργοληπτικών Επιχειρήσεων.
      14) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Εργαζομένων στα Κεντρικά Γραφεία των Ελληνικών Αμυντικών Συστημάτων Α.Β.Ε.Ε. ζητεί την καταψήφιση της επίμαχης τροπολογίας που αφορά στο θεσμικό πλαίσιο των συλλογικών διαπραγματεύσεων.
      15) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  το Περιφερειακό Τμήμα Πελοποννήσου του Τεχνικού Επιμελητηρίου Ελλάδας ζητεί την άμεση επαναλειτουργία του σιδηροδρομικού δικτύου Κορίνθου-Άργους -Τρίπολης.
      16) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε δημοσίευμα εφημερίδας με το οποίο ζητείται η αποκατάσταση της ταμειακής ρευστότητας του λογαριασμού πληρωμής των επικουρικών συντάξεων της Εθνικής Τράπεζας. 
      17) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Δήμος Πλατανιά Νομού Χανίων ζητεί την άμεση επανέγκριση του σχεδίου πόλεως Πύργου Ψηλονέρου.
      18) Ο Βουλευτής Τρικάλων κ. ΧΡΗΣΤΟΣ  ΧΑΪΔΟΣ  κατέθεσε αναφορά με την οποία  κάτοικοι του Δ.Δ. Κορυδαλλού του Δήμου Μαλακασίου Νομού Τρικάλων ζητεί να αποτραπεί η δημιουργία λατομείου στη θέση «Φονικά»Κορυδαλλού.
      19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Αλεξάκη Χρυσούλα ζητεί από τον Ο.Α.Ε.Δ. την επιδότηση της επιχείρησης που διατηρεί, στην Αριδαία του Νομού Πέλλας. 
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ειρήνη Θεοδώρου, κάτοικος Έδεσσας ζητεί την εισαγωγή της στη Σ.Μ.Υ.
      21) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ευαγγελία Βασιλείου ζητεί τη χορήγηση υποτροφίας.
      22) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Πηλίτσης Χρήστος ζητεί την τροποποίηση της σχετικής νομοθεσίας,προκειμένου να επιτραπεί το υπαίθριο εμπόριο στην πόλη των Γιαννιτσών.
      23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Νικόλαος Λαζαρίδης,αστυνομικός ζητεί να του χορηγηθεί το επίδομα των 120 ευρώ.
      24) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  ο Δήμος Γερονθρών Λακωνίας ζητεί την πρόσληψη προσωπικού για την ομαλή λειτουργία του Αρχαιολογικού χώρου του Κάστρου Γερακίου.
      25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αρουτζίδης Σωτήριος ζητεί να καταβάλλει ενοίκιο η Αρχαιολογική Υπηρεσία Έδεσσας,για τη χρήση του υπογείου του σπιτιού του.
      26) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  ο Δήμος Μολάων Λακωνίας διαμαρτύρεται για τις ελλείψεις προσωπικού από το Δασαρχείο Μολάων.
      27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Καρβουνιάρης Βασίλειος ζητεί να συνταξιοδοτηθεί από τον Ο.Γ.Α. ως αγωνιστής της Εθνικής Αντίστασης.
      28) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην ελλιπή ενημέρωση των σταφιδοπαραγωγών σχετικά με την αποδέσμευση της σταφίδας.
      29) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στις ελλείψεις της Αγροφυλακής.
      30) Ο Βουλευτής Καστορίας κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  το Σωματείο Εργατοτεχνιτών Γούνας Δέρματος Ιματισμού και Κλωστοϋφαντουργίας Νομού Καστοριάς ζητεί τη συμμετοχή εκπροσώπων του κλάδου,στο Δ.Σ. του Κέντρου Ελληνικής Γούνας.
      31) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  η Νομαρχιακή Αυτοδιοίκηση Αιτωλ/νίας ζητεί τη συμμόρφωση της Εταιρείας «ΔΩΔΩΝΗ Α.Ε.» με την κείμενη νομοθεσία σχετικά με τους όρους υγιεινής μεταφοράς του γάλακτος.
      32) Οι Βουλευτές Αχαΐας κ. ΝΙΚΟΛΑΟΣ ΤΣΟΥΚΑΛΗΣ, Β΄ Αθηνών κ. ΓΡΗΓΟΡΙΟΣ ΨΑΡΙΑΝΟΣ κατέθεσαν αναφορά με την οποία  ο κ. Θεμιστοκλής Τσιλίκης, ενταγμένου στο πρόγραμμα Ο.ΚΑ.ΝΑ. Ρίου ζητεί ελεύθερη πρόσβαση στην θεραπευτική ουσία βουπρενορφίνη χωρίς περιορισμούς.
      33) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  το Συμβούλιο Απόδημου Ελληνισμού ζητεί την παροχή φορολογικών ατελειών στους μόνιμους κατοίκους του εξωτερικού.
      34) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Εμπορικός και Εισαγωγικός Σύλλογος Αιγίου ζητεί τη λήψη μέτρων στήριξης των κατοίκων της περιοχής του που επλήγησαν από το σεισμό της 8ης Ιουνίου.
      35) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε δημοσίευμα εφημερίδας σχετικά με τον ελλιπή φωτισμό του Κάστρου Χλεμούτσι.
      36) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  ο Σύλλογος Δασοφυλάκων Δημοσίων Υπαλλήλων Δυτικής Μακεδονίας ζητεί την άμεση πρόσληψη προσωπικού στις δασικές υπηρεσίες της Περιφέρειας Δυτικής Μακεδονίας.
      37) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  Τεχνικά Γραφεία που εδρεύουν στους Δήμους του Νομού Ηλείας ζητούν τη δημιουργία Τομέα Αποκατάστασης Σεισμοπλήκτων κοντά στον Πύργο Ηλείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 6431/15-2-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-112/5-3-08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Β. Κεγκέρογλου, με θέμα «Συνεχίζονται οι «ελληνοποιήσεις» σε βάρος των αγροτικών προϊόντων της Κρήτης», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή σας γνωστοποιούμε τα ακόλουθα:
     Ο Υφυπουργός Ανάπτυξης κ. Γιώργος Βλάχος παρέδωσε την Τετάρτη 20-01-08 στον εισαγγελέα του Αρείου Πάγου κ. Γ. Σανιδά φάκελο με στοιχεία για σωρεία παραβάσεων στη διακίνηση εισαγόμενων οπωρολαχανικών, ώστε πλέον η δικαιοσύνη, λόγω της σοβαρότητας της υπόθεσης, να επιληφθεί προχωρώντας σε περαιτέρω έρευνα.
     Αξίζει να σημειωθεί ότι ο έλεγχος κράτησε περίπου 3 μήνες, έγινε από τις υπηρεσίες του Υπουργείου Ανάπτυξης με τη βοήθεια της Υπηρεσίας Ειδικών Ελέγχων και του Υπουργείου Αγροτικής Aνάπτυξης & Τροφίμων, ενώ συνεχίζεται προς κάθε κατεύθυνση.
     Στο πλαίσιο διασφάλισης των συμφερόντων του καταναλωτικού κοινού και προστασίας των παραγωγών εγχώριων οπωρολαχανικών, ευρίσκονται σε ισχύ τα κατωτέρω αγορανομικά μέτρα:
     α) Το άρθρο 30 (παράγρ. 7) του Ν.Δ. 136/46 «περί Αγορανομικού Κώδικα», που τιμωρεί ποινικά (φυλάκιση ή χρηματική ποινή ή και οι δύο ποινές) κάθε αθέμιτη εμπορική πρακτική περί εμπορίας- διακίνησης- διάθεσης εισαγομένων οπωρολαχανικών ως εγχωρίων.
     β) Το άρθρο 35 (παράγρ. 1) του Αγορανομικού Κώδικα που τιμωρεί ποινικά (φυλάκιση ή χρηματική ποινή) το αδίκημα της μη αναγραφής της προέλευσης των οπωρολαχανικών στα τιμολόγια αγοραπωλησίας.
     γ) Το άρθρο 38 (παράγρ. 2) του Αγορανομικού Κώδικα, όπως τροποποιήθηκε με το άρθρο 24 του Ν.3190/03, που τιμωρεί με χρηματικό πρόστιμο άμεσης βεβαίωσης 350 ευρώ το αδίκημα της μη αναγραφής της προέλευσης των οπωρολαχανικών επί των πινακίδων, τιμοκαταλόγων κ.λ.π.
     Επιπρόσθετα σημειώνουμε ότι βρίσκεται σε ισχύ και η παράγραφος 10 του άρθρου 7 του Ν. 2323/95, όπως τροποποιήθηκε με τα άρθρο 4 του Ν. 3377/05, που εφαρμόζεται, ως ειδική διάταξη στο χώρο των Λαϊκών Αγορών και τιμωρεί με χρηματικό πρόστιμο άμεσης βεβαίωσης 300 ευρώ το αδίκημα της μη αναγραφής της προέλευσης των οπωρολαχανικών στις πινακίδες.
     Επίσης στην περίπτωση της μη αναγραφής της αληθούς προέλευσης στις πινακίδες αυτές, πέρα του ανωτέρω χρηματικού προστίμου επιβάλλονται και οι σχετικές ποινικές κυρώσεις σύμφωνα με τον Αγορανομικό Κώδικα.
     Όσον αφορά στο χώρο του υπαίθριου και στάσιμου εμπορίου, ισχύει η παράγραφος 1 του άρθρου 5 του Ν. 2323/95, όπως τροποποιήθηκε με τον Ν. 3377/05 και τιμωρεί με χρηματικό πρόστιμο άμεσης βεβαίωσης 300 ευρώ το αδίκημα της μη αναγραφής της προέλευσης των οπωρολαχανικών στις πινακίδες.
     Επίσης στην περίπτωση της μη αναγραφής της αληθούς προέλευσης στις πινακίδες αυτές, πέρα του ανωτέρω χρηματικού προστίμου επιβάλλονται και οι σχετικές ποινικές κυρώσεις σύμφωνα με τον Αγορανομικό Κώδικα.
     Το μεγαλύτερο μέρος των ειδών των οπωρολαχανικών (συμπεριλαμβανομένης της πατάτας και της τομάτας) υπάγεται στην κατηγορία των διατιμημένων ή ελεγχομένου κέρδους όσον αφορά τον εισαγωγέα - χονδρέμπορο, χονδρέμπορο και λιανοπωλητή και οι τιμές τους διαμορφώνονται με βάσει τους θεσμοθετημένους κανόνες κοστολόγησης και τα καθοριζόμενα ανώτατα ποσοστά μικτού κέρδους που ορίζονται στο άρθρο 3 της Α.Δ. 14/89.
     Κατά συνέπεια η τιμή πώλησης ελέγχεται με βάση τα στοιχεία κόστους πού ορίζουν οι Αγορανομικές διατάξεις και το καθορισμένο ποσοστό κέρδους με εξαίρεση τα μήλα, αχλάδια, πορτοκάλια, λεμόνια, μανταρίνια των οποίων οι τιμές διαμορφώνονται με ευθύνη των πωλητών ελεγχόμενες βέβαια για την ύπαρξη υπερβολικού κέρδους.
     Ο Υπουργός Ανάπτυξης κ. Φώλιας και ο Υφυπουργός κ. Βλάχος, ανακοίνωσαν την Πέμπτη 21-02-2008 δέσμη 41 δράσεων για την ομαλή λειτουργία της αγοράς.
     Η εφαρμογή της δέσμης μέτρων και δράσεων αφορά σε όλο το φάσμα της παραγωγικής - εμπορικής - καταναλωτικής δραστηριότητας, («από το χωράφι μέχρι το ράφι και το καλάθι»), επιδιώκοντας την ολοκληρωμένη αντιμετώπιση διαρθρωτικών προβλημάτων και παθογενειών που συμβάλλουν στην πίεση των τιμών. Με βάση αυτή τη φιλοσοφία τα μέτρα και οι δράσεις της προτεινόμενης δέσμης διαρθρώνονται σε 6 κάθετα και 2 οριζόντια επίπεδα. Λειτουργούν συνδυαστικά ώστε το τελικό αποτέλεσμα να υπηρετεί 6 σαφείς στόχους.
	Ι. Εξασφάλιση συνθηκών υγιούς ανταγωνισμού σε όλο το φάσμα της αγοράς.
    ΙΙ. Ανάπτυξη καταναλωτικής συνείδησης και ορθολογικής καταναλωτικής συμπεριφοράς.
    ΙΙΙ. Ισχυροποίηση του εποπτικού και ελεγκτικού έργου έχοντας ως βασικές αρχές τη σαφήνεια, την απλούστευση, την ευελιξία και την αυστηρότητα.
    IV. Αποτροπή «κλίματος» και «ψυχολογίας» πληθωριστικής εκτροπής. 
    V. Περιφρούρηση της αγοραστικής δύναμης με παρεμβάσεις εξυγίανσης και αδιαπραγμάτευτη τήρηση της νομιμότητας.
    VI. Μετάδοση ενός καθαρού μηνύματος προς κάθε κατεύθυνση: Κανείς δεν έχει το δικαίωμα να πλουτίζει αθέμιτα ή αδικαιολόγητα σε βάρος του Έλληνα καταναλωτή.
     Επιπλέον, στο πλαίσιο των μέτρων για την ομαλή λειτουργία της αγοράς που ανακοίνωσαν την Πέμπτη 21-02-08 ο Υπουργός Ανάπτυξης κ. Φώλιας και ο Υφυπουργός κ. Βλάχος εξήγγειλαν την καθιέρωση της υποχρεωτικής αναγραφής χώρας και χρόνου παραγωγής και εισαγωγής για τα διατιθέμενα στην αγορά προϊόντα.
     Επί τούτου εφόσον καταδειχθεί ότι τα εισαγόμενα οπωρολαχανικά διατέθηκαν ως εγχώρια με σκοπό μέσω του τεχνάσματος της ελληνοποίησης να εισπραχθούν τιμές και ποσοστά κέρδους που αρμόζουν στα εγχώρια προϊόντα τότε διαπράττονται αδικήματα που τιμωρούνται και ποινικά με τον Αγορανομικό Κώδικα αλλά και με χρηματικά πρόστιμα κατά τις διαδικασίες του Νόμου 1401/83.
     Επίσης σύμφωνα με την παράγραφο 1 του άρθρου 290 της Α.Δ 14/89, όπως αντικαταστάθηκε και ισχύει με την πρόσφατα εκδοθείσα Α.Δ 3/2008 και προκειμένου για οπωρολαχανικά, (συμπεριλαμβανομένης της τομάτας και πατάτας) κατά την εμπορία-διακίνηση διάθεση αυτών ορίζονται μεταξύ άλλων τα ακόλουθα:
     α) Απαγορεύεται για οποιονδήποτε λόγο και με οποιονδήποτε τρόπο η ανάμειξη των ανωτέρω προϊόντων με ομοειδή προϊόντα διαφορετικών ποιοτικών κατηγοριών, ποικιλιών και χωρών προέλευσης ή τόπων παραγωγής.
     β) Απαγορεύεται στους εισαγωγείς-χονδρεμπόρους, χονδρεμπόρους και λιανοπωλητές να προβαίνουν με οποιονδήποτε τρόπο στην ανασυσκευασία των ανωτέρω προϊόντων.
     γ) Η εμπορία-διακίνηση-διάθεση οπωρολαχανικών από εισαγωγείς-χονδρεμπόρους και χονδρεμπόρους διενεργείται υποχρεωτικά από τις αρχικές συσκευασίες εισαγωγής ή προμήθειας.
     δ) Απαγορεύεται στους εισαγωγείς-χονδρεμπόρους, χονδρεμπόρους και λιανοπωλητές να αποστέλλουν προς ανασυσκευασία οπωρολαχανικά σε επιχειρήσεις-τυπoπoιητήρια. Η ευθύνη για την εφαρμογή της διάταξης αυτής βαρύνει και τα τυποποιητήρια.
     Ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
     Ανεξάρτητα των παραπάνω, σημειώνουμε ότι σε κάθε Νομαρχιακή Αυτοδιοίκηση, ιεραρχικός προϊστάμενος των υπηρεσιών εμπορίου είναι ο Νομάρχης, εποπτεύει τις υπηρεσίες, είναι αρμόδιος επί θεμάτων για την άσκηση των ελέγχων και δύναται με εντολή του να ζητά τον έλεγχο επί καταγγελιών και την επιβολή των νομίμων στους παραβάτες της αγορανομικής νομοθεσίας, ιδιαίτερα μάλιστα όταν οι καταγγελίες, μέσω ερωτήσεων βουλευτών, αφορούν θέματα τοπικού χαρακτήρα. (π.χ. Ν. Ηρακλείου, Ν. Χανίων, Ν. Λασιθίου και Ν. Ρεθύμνου).
     Οι Διευθύνσεις Εμπορίου Ν.Α. .Ηρακλείου, Χανίων, Λασιθίου και Ρεθύμνου στις οποίες κοινοποιείται η παραπάνω ερώτηση παρακαλούνται, όπως κατά την άσκηση των ελέγχων τους στην τοπική αγορά, να λαμβάνουν υπόψη τους και τα καταγγελλόμενα στην ερώτηση αυτή.
Ο Υφυπουργός
ΓΕΩΡΓΙΟΣ ΒΛΑΧΟΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      2. Στην με αριθμό 6386/14-2-08 ερώτηση των Βουλευτών κυρίων Μάρκου Μπόλαρη, Χρύσας Αράπογλου, Δημητρίου Βαρβαρίγου, Μιχάλη Καρχιμάκη και Γρηγορίου Νιώτη δόθηκε με το υπ’ αριθμ. 20675/ΙΗ/5-3-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6386/14-2-08, την οποία κατέθεσαν οι Βουλευτές κ.κ. Μάρκoς Μπόλαρης, Χρύσα Αράπογλου, Δημήτρης Βαρβαρίγος, Μιχάλης Καρχιμάκης και Γρηγόρης Νιώτης, σας γνωρίζουμε τα ακόλουθα:
	Ι. Βάσει των διατάξεων του Ν. 3282/2004 (ΦΕΚ 208 τ.Α') όπως ισχύει σήμερα, πολύτεκνοι γονείς, τέκνα πολυτέκνων και πολυμελών οικογενειών δικαιούνται να μετεγγραφούν χωρίς ποσοτικό περιορισμό σε τμήμα αντίστοιχο του τμήματος εισαγωγής.
      Επιπλέον, οι οικογένειες με δύο παιδιά δικαιούνται μετεγγραφής για οικονομικούς λόγους, εφόσον πληρούνται οι προϋποθέσεις της αντιστοιχίας τμήματος, επιτυχίας σε όλα τα μαθήματα των δύο πρώτων εξαμήνων και έχουν οικογενειακό εισόδημα κάτω των 35.000,00 € κατά μέσο όρο την τελευταία τριετία.
      Αναφορικά με τις μετεγγραφές φοιτητών Πανεπιστημίων εσωτερικού και σπουδαστών ΤΕΙ που έχουν εισαχθεί με ειδικές κατηγορίες, σας γνωρίζουμε τα ακόλουθα:
      1. Σύμφωνα με την αρ. 120/2007 γνωμοδότηση του Ε' Τμήματος του Νομικού Συμβουλίου του Κράτους, οι απόφοιτοι των Εσπερινών Λυκείων και Β' κύκλου των ΤΕΕ έχουν δυνατότητα πρόσβασης στην Τριτοβάθμια Εκπαίδευση με βάση ευεργετικές διατάξεις κατ' εξαίρεση των γενικώς ισχυουσών και, εφόσον κάνουν χρήση αυτών των ευεργετικών διατάξεων δε δύνανται σύμφωνα με το άρθρο 14 παρ. 4 του Ν. 3404/2005 να τύχουν εφαρμογής γι' αυτούς οι διατάξεις του άρθρου 1 του Ν.3282/2004.
      2. α) Σύμφωνα με τις διατάξεις της παρ.1δ΄/ αρθ.1 του Ν. 3282/2004 (ΦΕΚ 208/τ.Α') και της αρ. Φ.5/122975 Υπουργικής Απόφασης (ΦΕΚ 1687/τ.Β'), δικαίωμα μετεγγραφής έχουν οι φοιτητές ή σπουδαστές που κατά τη διάρκεια των σπουδών τους πέτυχαν αθλητική διάκριση που επιτρέπει κατά τις διατάξεις της κείμενης νομοθεσίας την εγγραφή τους καθ' υπέρβαση στην Τριτοβάθμια Εκπαίδευση για το λόγο αυτό.
      β) Οι φοιτητές και σπουδαστές που εισάγονται στην Ανώτατη Εκπαίδευση με ειδικές διατάξεις ή με προσαύξηση των μορίων εισαγωγής τους ή ύστερα από κατατακτήριες εξετάσεις δεν έχουν δικαίωμα μετεγγραφής (παρ.11, αρθ.1 του Ν.3282/2004, όπως αντικαταστάθηκε με την παρ. 4 άρθρου 14 του Ν. 3404/2005).
      Συνεπώς, οι ως άνω κατηγορίες φοιτητών και σπουδαστών που έχουν εισαχθεί στην Τριτοβάθμια Εκπαίδευση κάνοντας χρήση ευεργετικών διατάξεων, δεν έχουν δικαίωμα μετεγγραφής.
      ΙΙ. Σχετικά με τη δωρεάν στέγαση και σίτιση των φοιτητών και σπουδαστών της χώρας, σας γνωρίζουμε τα εξής:
      Το ΥΠΕΠΘ καλύπτει τις ανάγκες των φοιτητών και των σπουδαστών μέσω των Φοιτητικών Εστιών που διαθέτει το Εκπαιδευτικό Ίδρυμα και το Εθνικό Ίδρυμα Νεότητας, καθώς και μέσω δωματίων που μισθώνει το ΤΕΙ ή το Πανεπιστήμιο για τον σκοπό αυτό. Πέραν τούτων, το ΥΠΕΠΘ σε συνεργασία με το Υπουργείο Οικονομίας και Οικονομικών, παρέχει στους φοιτητές και στους σπουδαστές τη δυνατότητα χορήγησης επιδόματος, όπως το στεγαστικό επίδομα, το οποίο χορηγεί, σύμφωνα με τον Ν. 3220/2004 (ΦΕΚ Α, 15), σε προπτυχιακούς φοιτητές που διαμένουν μακράν του τόπου μόνιμης κατοικίας των γονέων τους, ύψους 1.000,00 € ετησίως.
      Όσον αφορά στη δωρεάν σίτιση, σύμφωνα με την παρ. 6 του άρθρου 14 του Ν. 2817/2000 (ΦΕΚ Α, 78), για την κάλυψη της δαπάνης σίτισης προπτυχιακών φοιτητών και σπουδαστών, εγγράφεται κάθε χρόνο στον προϋπολογισμό του ΥΠΕΠΘ ειδική πίστωση, από την οποία με απόφαση του Υπουργού Εθνικής Παιδείας και Θρησκευμάτων, επιχορηγούνται τα Πανεπιστήμια και τα ΤΕΙ, οι φοιτητικές ή σπουδαστικές λέσχες τους, καθώς και η λέσχη της ΑΣΠΑΙΤΕ.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
	3. Στην με αριθμό 6610/20-2-08 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 7017/4/7954/11-3-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Έξαρχος, σας γνωρίζουμε ότι, από τις αρχές του έτους 2006, παρατηρήθηκε διάπραξη κλοπών και φθορών σε αντλητικά συγκροτήματα αρδευτικών γεωτρήσεων στην ύπαιθρο του νομού Λάρισας. Ειδικότερα, το έτος 2006, καταγγέλθηκαν στις Υπηρεσίες της Αστυνομικής Διεύθυνσης Λάρισας συνολικά 18 περιπτώσεις κλοπών καλωδίων χαλκού και φθορών σε ηλεκτρικούς πίνακες.
      Για την αντιμετώπιση αυτής της μορφής της εγκληματικότητας, από την Αστυνομική Διεύθυνση Λάρισας, εκπονήθηκε και εφαρμόσθηκε κατά το παρελθόν έτος εξειδικευμένο σχέδιο δράσης, με ικανοποιητικά αποτελέσματα, αφού οι διαπραχθείσες κλοπές-φθορές αυτής της μορφής μειώθηκαν σε επτά (7) . Το συγκεκριμένο σχέδιο περιλαμβάνεται στο σχεδιασμό δράσης της ανωτέρω Διεύθυνσης και για το τρέχον έτος, κατά το πρώτο δίμηνο του οποίου δεν έχει καταγραφεί κάποιο περιστατικό. Παράλληλα και το νεοσύστατο Αγρονομικό Τμήμα Λάρισας, παρά το ότι δεν έχει ακόμη στελεχωθεί και εξοπλιστεί πλήρως, καταβάλλει κάθε δυνατή προσπάθεια, για την πρόληψη και καταστολή της προαναφερόμενης εγκληματικότητας, με τη διάθεση περιπολιών αγροφυλάκων, κυρίως κατά τις απογευματινές και νυχτερινές ώρες.
      Πέραν αυτών στις αρμόδιες Υπηρεσίες μας, τόσο της Αστυνομίας όσο και της Αγροφυλακής, δόθηκαν πρόσθετες εντολές και οδηγίες, για περαιτέρω δραστηριοποίηση του προσωπικού τους και ανάπτυξη στενότερης συνεργασίας με την Τοπική Αυτοδιοίκηση και λοιπούς φορείς, με στόχο την αποτελεσματικότερη αστυνόμευση της υπαίθρου, αλλά και εντατικοποίηση των προσπαθειών τους, προκειμένου να εξιχνιασθούν τα προαναφερόμενα αδικήματα των οποίων οι δράστες παραμένουν άγνωστοι.
      Σε ό,τι αφορά το θέμα της καθ' ύλην αρμοδιότητας της Αγροφυλακής, ως προς τις διαπραττόμενες κλοπές-φθορές σε αντλητικά μηχανήματα αρδευτικών γεωτρήσεων, σας πληροφορούμε ότι, σύμφωνα με τις διατάξεις των άρθρων 2, 3 και 47 του ν. 3585/2007 «Προστασία του περιβάλλοντος, αγροτική ασφάλεια και άλλες διατάξεις», αυτή ανήκει στις Υπηρεσίες της Ελληνικής Αγροφυλακής. Ωστόσο πρέπει να επισημάνουμε ότι και η Ελληνική Αστυνομία, στα πλαίσια της αποστολής της, συνεργάζεται στενά και συνδράμει τις νεοσύστατες Υπηρεσίες της Αγροφυλακής στο δύσκολο έργο τους, προκειμένου να επιτευχθεί ο κοινός στόχος που είναι η ενίσχυση και παγίωση του αισθήματος ασφαλείας των πολιτών και στην ύπαιθρο χώρα.
Ο Υφυπουργός
ΠΑΝΑΓΙΩΤΗΣ ΧΗΝΟΦΩΤΗΣ»
	4. Στην με αριθμό 11664/8-5-08 ερώτηση της Βουλευτού κ. Μαρίας Σκραφνάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε/941/29-5-08 έγγραφο από τον Υπουργό Πολιτισμού η ακόλουθη απάντηση:
    «Σε απάντηση της με αριθμ. πρωτοκόλλου 11664/8.5.08 ερώτησης της Βουλευτού κ. Μαρίας Σκραφνάκη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Το Υπουργείο Πολιτισμού προκειμένου να καλύψει τις ανάγκες των υπηρεσιών του σε φυλακτικό προσωπικό (αυξημένες κατά τους θερινούς μήνες) προβαίνει κάθε χρόνο σε προσλήψεις έκτακτου προσωπικού.
      Για την πλήρωση των κενών οργανικών θέσεων μόνιμου φυλακτικού προσωπικού, σας ενημερώνουμε ότι ήδη έχει εγκριθεί, με την αριθμ. ΔΙΠΠ/Φ/ΕΓΚΡ.11/89/21377πε/15-2-2007 Απόφαση του ΥΠ.ΕΣ.Δ.Δ.Α., η πλήρωση εκατό (100) κενών οργανικών θέσεων του Κλάδου ΔΕ Φύλαξης - Πληροφόρησης και εκατό (100) κενών οργανικών θέσεων του Κλάδου ΔΕ Νυκτοφυλάκων Αρχαιοτήτων του Υπουργείου Πολιτισμού. Επίκειται η προκήρυξη και η πλήρωση των ανωτέρω κενών θέσεων, μέσω ΑΣΕΠ.
      Επίσης, σας γνωρίζουμε ότι, στο πλαίσιο του προγραμματισμού προσλήψεων μόνιμου προσωπικού έτους 2008, με το αριθμ. YΠ.ΠO./ΔΙOIΚ/A1/19896/11-4-08 έγγραφο του Υπουργού Πολιτισμού έχουν ζητηθεί από το Υπουργείο Εσωτερικών, προς πλήρωση οι κατωτέρω θέσεις:
- Τετρακόσιες πενήντα (450) θέσεις του κλάδου ΔΕ Φύλαξης-Πληροφόρησης και 
- Διακόσιες είκοσι (220) θέσεις του κλάδου ΔΕ Νυκτοφυλάκων Αρχαιοτήτων.
	Το Υπουργείο Πολιτισμού προκειμένου να καλύψει τις ανάγκες των υπηρεσιών του σε φυλακτικό προσωπικό (αυξημένες κατά τους θερινούς μήνες) προβαίνει κάθε χρόνο σε προσλήψεις έκτακτου προσωπικού εξασφαλίζοντας την δια του ΑΣΕΠ πρόσληψη φυλάκων.
      Με την αριθμ. ΔΙΠΠ/Φ/ΕΓΚΡ.11/156/9298/13.5.2008 Απόφαση του Υπουργείου Εσωτερικών, έχει εγκριθεί η πρόσληψη έως τέσσερις (4) μήνες, στο Υπουργείο Πολιτισμού, πεντακοσίων (500) φυλάκων και διακοσίων πενήντα (250) νυκτοφυλάκων, με σχέση εργασίας ιδιωτικού δικαίου ορισμένου χρόνου και προωθείται η διαδικασία πρόσληψής τους, σύμφωνα με τις διατάξεις του άρθρου 21 του Ν. 2190/04 «Σύσταση ανεξάρτητης αρχής για την επιλογή προσωπικού και ρύθμιση θεμάτων διοίκησης», όπως τροποποιήθηκε και συμπληρώθηκε με το άρθρο 9 του Ν. 3051/2002 «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις» και την παρ. 6 του άρθρου 2 του Ν. 3260/2004 «Ρυθμίσεις του συστήματος προσλήψεων και θεμάτων δημόσιας διοίκnσnς» 
Ο Υπουργός
ΜΙΧΑΛΗΣ ΛΙΑΠΗΣ»
	5. Στην με αριθμό 11437/7-5-08 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. 670/28-5-08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό πρωτ. 11437/7.5.2008 του Βουλευτή κ. Μιχάλη Κατρίνη σχετικά με την ενίσχυση επιχειρήσεων του Νομού Ηλείας μέσω των Περιφερειακών Επιχειρησιακών Προγραμμάτων του ΚΠΣ 2000-2006 και της Κοινοτικής Πρωτοβουλίας INTERREG ΙΙΙ θα θέλαμε να σας ενημερώσουμε ότι η ΕΥΔΕΠΑΕ δεν είναι αρμόδια για το θέμα. Τα παραπάνω Προγράμματα εμπίπτουν στην αρμοδιότητα του ΥΠΟlΟ.
      Σε ότι αφορά τη νέα προγραμματική περίοδο 2007-2013 και το Επιχειρησιακό Πρόγραμμα «Ανταγωνιστικότητα και Επιχειρηματικότητα» (ΕΠΑΝ ΙΙ), η πολιτική ηγεσία του Υπουργείου Ανάπτυξης σκοπεύει να ενισχύσει τις μικρές και μεσαίες επιχειρήσεις των πυρόπληκτων νομών εξαντλώντας τα περιθώρια που έχει από τον περιφερειακό χάρτη ενισχύσεων που έχει εγκρίνει η Ε.Ε. Πιο συγκεκριμένα και σε ότι αφορά το νομό Ηλείας, από 40% ενίσχυση που προβλέπεται μέσω των δράσεων του ΕΠΑΝ ΙΙ θα ενισχύσουμε τις ΜΜΕ με 50% και τις ΠΜΕ με 60%. Η ηγεσία του Υπουργείου Ανάπτυξης επεξεργάζεται και μια σειρά από άλλα μέτρα όπως για παράδειγμα ειδικά ερευνητικά προγράμματα που θα βοηθούν στην επίλυση προβλημάτων των πυρόπληκτων περιοχών κ.α. που θα χρηματοδοτηθούν από το ΕΠΑΝ ΙΙ. Στόχος η κινητοποίηση πόρων και εποπτευομένων φορέων από το Υπουργείο Ανάπτυξης προκειμένου να σταθούμε αρωγοί στους φορείς και στους πολίτες των πληγεισών περιοχών της Χώρας.
Ο Υπουργός
ΧΡΗΣΤΟΣ ΦΩΛΙΑΣ»
	6. Στην με αριθμό 7357/27-2-08 ερώτηση του Βουλευτή κ. Βαϊτση Αποστολάτου δόθηκε με το υπ’ αριθμ. 605/19-3-08 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Το ΥΠΕΧΩΔΕ ως αρμόδιο για την αποκατάσταση των ζημιών σε κτίσματα μετά από θεομηνίες (σεισμούς, πλημμύρες, πυρκαγιές, κατολισθήσεις) σύμφωνα με το άρθρο 10 του Ν. 2576/98, έχει εκδώσει Κοινές Υπουργικές Αποφάσεις με τις οποίες οριοθετεί τις πυρόπληκτες περιοχές και εγκρίνει χορήγηση Δωρεάν Κρατικής Αρωγής στους πληγέντες για την επισκευή ή ανακατασκευή των κτιρίων τους.
      2. Για την άμεση εξυπηρέτηση των πολιτών το ΥΠΕΧΩΔΕ έχει ιδρύσει Τομείς Αποκατάστασης Πυρόπληκτων (Τ.Α.Π.) στους νομούς που επλήγησαν από τις πυρκαγιές, οι αρμοδιότητες των οποίων συνίστανται στη διενέργεια αυτοψιών και χαρακτηρισμό των κτισμάτων, στον έλεγχο μελετών επισκευής και έκδοση των αδειών τους, στη χορήγηση επιδότησης ενοικίου, καθώς επίσης και στη χορήγηση Δωρεάν Κρατικής Αρωγής για επισκευή ή ανακατασκευή κτιρίων και γενικά στον έλεγχο της προόδου των εργασιών αποκατάστασης ζημιών.
      3. Όσον αφορά το χρονοδιάγραμμα ανακατασκευής, εκτός από το χρόνο που απαιτείται για την προσκόμιση των δικαιολογητικών από τους δικαιούχους, διαδικασία η περαιτέρω απλοποίηση της οποίας, θα οδηγούσε σε ανεξέλεγκτες εξελίξεις στις εγκρίσεις, απαιτείται επιπλέον έλεγχος και έκδοση οικοδομικής άδειας από τις αρμόδιες Πολεοδομίες.
	4. Το  κόστος σύνταξης φακέλου επισκευής ή ανακατασκευής των βλαβέντων κτιρίων, που περιλαμβάνει τις απαιτούμενες μελέτες αλλά και την έκδοση των οικοδομικών αδειών, καλύπτεται κατά 50% από το Κράτος. Επομένως η αμοιβή μηχανικών για μελέτη-επίβλεψη, μειώνεται στο 50% της αμοιβής που καθορίζεται με τις ισχύουσες διατάξεις και ο ιδιοκτήτης έχει ισόποση μείωση των δαπανών του.
      5. Σύμφωνα με την με αρ.πρωτ. οικ..5532/Α36π/7-9-07 (ΦΕΚ 1812/Β/10-9-07) Κοινή Υπουργική Απόφαση καθορίζονται οι γενικοί όροι και οι διαδικασίες χορήγησης επιδότησης ενοικίου για την κάλυψη δαπανών στέγασης πυροπαθών κατοίκων περιοχών των Νομαρχιακών Αυτοδιοικήσεων Ηλείας, Μεσσηνίας, Κορινθίας, Αρκαδίας, Αχαίας, Λακωνίας, Ευβοίας, Αιτωλοακαρνανίας, Μαγνησίας, Κεφαλληνίας και Αττικής, που επλήγησαν από τις πυρκαγιές lουνίου, lουλίου και Αυγούστου 2007.
      6. Οι διαδικασίες ένταξης στο Πρόγραμμα Δημοσίων Επενδύσεων, των έργων της ΣΑΕ 269, που αφορούν στην αποκατάσταση των πυρόπληκτων, με τη συνεισφορά πιστώσεων του Ειδικού Ταμείου Αρωγής, έχουν ολοκληρωθεί.
      7. Επισυνάπτουμε τα με αρ.πρ. 1390/18.3.08, Δ.Υ/3.3.08 και 1050/5.3.08 σχετικά έγγραφα των Περιφερειών Δυτικής Ελλάδος, Πελοποννήσου και Στερεάς Ελλάδος, για την ενημέρωσή σας.
Ο Υφυπουργός
Θ. ΞΑΝΘΟΠΟΥΛΟΣ»
	7. Στην με αριθμό 7038/22-2-08 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. 1032818/875/17-3-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ.7038/22.2.08 ερώτησης, που κατέθεσε ο Βουλευτής κ. Φ. Πετσάλνικος, σχετικά με το ανωτέρω θέμα σας γνωρίζουμε:
     α) Η αριθμ. Π.1701/160Ο/10.03.1987 Α.Υ.Ο. έπαυσε να ισχύει, συνεπώς στην εξεταζόμενη περίπτωση θα μπορούσε να χορηγηθεί απαλλαγή από Φ.Π.Α. μόνο εφόσον τα αγαθά που αποκτά το πρόσωπο που θα πραγματοποιήσει μεταγενέστερα την εξαγωγή παραμένουν στο καθεστώς Ενεργητικής Τελειοποίησης.
     β) Το άρθρο 513 του Καν.ΕΚ 993/2001 σύμφωνα με το οποίο η μεταβίβαση εμπορευμάτων που βρίσκονται στο καθεστώς τελειοποίησης προς επανεξαγωγή από κάποιον δικαιούχο σε άλλο μπορεί να πραγματοποιηθεί μόνο εφόσον ο τελευταίος υπαγάγει τα μεταβιβασθέντα εμπορεύματα ή προϊόντα στο καθεστώς βάσει άδειας, γεγονός που δεν ισχύει στη συγκεκριμένη περίπτωση, γιατί στην ακολουθούμενη σήμερα διαδικασία ο εξαγωγέας δεν είναι δικαιούχος του εν λόγω καθεστώτος.
     Η αρμόδια Διεύθυνση του Υπουργείου (Δ/18) γνώρισε με την αριθμ.Κ161/7//18Γ/ Φ.Γουν.8/15.02.2008 ΔΥΟΟ στο Τελωνείο Καστοριάς, ότι η μέχρι τώρα ακολουθούμενη διαδικασία της εξαγωγής από τρίτο εξαγωγέα παράγωγων προϊόντων που προκύπτουν από εμπορεύματα που παραδίδονται με το καθεστώς τελειοποίησης προς επανεξαγωγή σύμφωνα με την Δ.329/25/Πολ.7/16.03.1988 Α.Υ.Ο. δεν μπορεί να συνεχισθεί, και στο εξής θα πρέπει να ακολουθείται η διαδικασία που προβλέπεται από τις κοινοτικές διατάξεις (άρθρο 513 του Καν. ΕΚ993/2001) και σύμφωνα με όσα αναφέρονται στο παράρτημα 68 του εν λόγω κανονισμού.
     Εξάλλου, η παρακολούθηση και η εκκαθάριση του καθεστώτος τελειοποίησης προς επανεξαγωγή μέσω του ΟΠΣΤ, η υποβολή συγκεντρωτικών στοιχείων εγκρίσεων στην αρμόδια επιτροπή της Κοινότητας και η εφαρμογή του ηλεκτρονικού συστήματος υποβολής αιτήσεων - εγκρίσεων και διασαφήσεων υπαγωγής στο καθεστώς τελειοποίησης προς επανεξαγωγή επιβάλλουν τη συμμόρφωση και του συγκεκριμένου κλάδου της γούνας στις ισχύουσες διατάξεις, όπως συμβαίνει με τους υπόλοιπους μεταποιητικούς κλάδους της χώρας και ως εκ τούτου καθίστανται εκ των πραγμάτων πλέον ανενεργείς ειδικότερες εθνικές διατάξεις που αφορούν διαδικασίες του καθεστώτος.
     Όμως ανεξάρτητα από τα παραπάνω η αρμόδια υπηρεσία εξετάζει όλες τις παραμέτρους σε συνεργασία με τις συναρμόδιες Διευθύνσεις και τους εμπλεκόμενους φορείς για εξεύρεση λύσης στα πλαίσια των κοινοτικών και εθνικών διατάξεων.
     Ο Υφυπουργός
     ΑΝΤΩΝΗΣ ΜΠΕΖΑΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σκραφνάκη.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε τη ζητηθείσα εξουσιοδότηση.
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ίδρυση και λειτουργία Κολλεγίων και άλλες διατάξεις».
      Το νομοσχέδιο, ως γνωστόν, ψηφίστηκε επί της αρχής κατά τη χθεσινή συνεδρίαση. Στη σημερινή συνεδρίαση θα γίνει συζήτηση των άρθρων και της τροπολογίας ως μία ενότητα. 
      Η διαδικασία έχει ως εξής. Θα μιλήσουν πρώτα οι εισηγητές και οι ειδικοί αγορητές επί των άρθρων, θα ακολουθήσουν οι εναπομείναντες εννέα συνάδελφοι ομιλητές επί της αρχής και επί των άρθρων που δεν μίλησαν χθες και, τέλος, θα μιλήσουν όσοι τυχόν Βουλευτές εγγραφούν επί των άρθρων.
      Κύριε Υπουργέ, έχετε να κάνετε κάποιες νομοτεχνικές βελτιώσεις;
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Όχι, τώρα, κύριε Πρόεδρε. Θα τις κάνω στη συνέχεια.
      ΠΡΟΕΔΡΕΥΩΝ (Γεώργιος Σούρλας): Μάλιστα. Επομένως, το λόγο έχει ο εισηγητής της Πλειοψηφίας κ. Γκιουλέκας.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, εισερχόμαστε στη συζήτηση επί των άρθρων του νομοσχεδίου για τα Κολέγια και τα Εργαστήρια Ελευθέρων Σπουδών.
      Όμως, πρέπει να πούμε δύο λόγια για τη φιλοσοφία αυτού του νομοσχεδίου. Κατ’ αρχήν, πρέπει να πούμε ότι αυτό το νομοσχέδιο είναι απολύτως συμβατό με το Σύνταγμα και με το Κοινοτικό Δίκαιο. Και το λέω αυτό γιατί η νέα μεταλυκειακή δομή των Κολλεγίων και των Εργαστηρίων Ελευθέρων Σπουδών δεν εμπίπτει σαφώς στη ζώνη της ανώτατης εκπαίδευσης και με την έννοια αυτή δεν υπάρχουν οι αυστηρές προϋποθέσεις απαγόρευσης του άρθρου 16. Γι’ αυτό υπάρχει και συμβατότητα με το Σύνταγμά μας. 
      Επίσης, να πούμε είναι απόλυτα συμβατό και με το Κοινοτικό μας Δίκαιο, διότι στο πλαίσιο του πρωτογενούς Κοινοτικού Δικαίου εναπόκειται στη δικαιοδοσία των κρατών-μελών να ρυθμίζουν τις οργανωτικές δομές της εκπαίδευσης
	Αυτό, λοιπόν, κάνουμε και εμείς σήμερα. Ρυθμίζουμε αυτή τη ζώνη, την άναρχη ζώνη, αυτό το χαώδες τοπίο που υπήρχε στη ζώνη της μεταλυκειακής κατάρτισης και εκπαίδευσης. 
	Πρέπει να πούμε ότι το σχέδιο νόμου που συζητούμε δεν ρυθμίζει δικαιώματα αναγνώρισης ακαδημαϊκών ή επαγγελματικών προσόντων. Αυτό συνδέεται άμεσα και με τη σχετική κοινοτική οδηγία, συνδέεται άμεσα και με την εκκρεμούσα δικαστική απόφαση, την εκκρεμούσα δίκη καλύτερα, ενώπιον του Δικαστηρίου των Ευρωπαϊκών Κοινοτήτων. Στην παρούσα φάση δεν ερχόμαστε να ρυθμίσουμε αυτά τα ζητήματα με το παρόν νομοσχέδιο. Ακριβώς εδώ έγκειται η άσκηση του εθνικού μας δικαιώματος να μπορούμε δηλαδή να ρυθμίσουμε τις οργανωτικές δομές της εκπαίδευσης και της κατάρτισης στην πατρίδα μας. Και το κάνουμε, πριν ενδεχομένως μια καταδικαστική απόφαση από το Δικαστήριο των Ευρωπαϊκών Κοινοτήτων, μας αναγκάσει να επισπεύσουμε τις διαδικασίες και να νομοθετήσουμε για περιοχές και θέματα που μέχρι τώρα έμεναν ατακτοποίητα. 
	Να πούμε, λοιπόν, επίσης, ότι καθιερώνεται ή μη τυπική βαθμίδα της εκπαίδευσης με τα κολέγια που είναι οι πάροχοι των υπηρεσιών εκείνων παιδείας, εκπαίδευσης και κατάρτισης στη ζώνη τη μεταλυκειακή. Και να πούμε ότι υπάρχει μια σειρά από ρυθμίσεις στα άρθρα αυτού του νομοσχεδίου που αφορά κυρίως στην ίδρυση και στη λειτουργία αυτών των κέντρων. Μπαίνουν αυστηρά κριτήρια όχι μόνο για την ίδρυση, αλλά κυρίως για τη λειτουργία, επιβάλλοντας τον εσωτερικό κανονισμό. Και επιτέλους, το καθ’ ύλην αρμόδιο Υπουργείο, δηλαδή το Υπουργείο Εθνικής Παιδείας και Θρησκευμάτων, ασκεί τον έλεγχο της ποιότητας των παρεχομένων υπηρεσιών απ’ αυτά τα κέντρα. 
	Να πούμε, επίσης, ότι προβλέπονται αυστηρά κριτήρια για τις κτηριακές υποδομές, τις συνθήκες υγιεινής, τον υλικοτεχνικό εξοπλισμό, τη διοικητική στελέχωση, την πληρότητα του προγράμματος των σπουδών, τον αριθμό και τα προσόντα των διδασκόντων και, βεβαίως, την αξιοπιστία, εν γένει, και την οικονομική δυνατότητα και βιωσιμότητα που έχουν αυτά τα κέντρα. Το λέμε αυτό, γιατί είναι γνωστή η υπόθεση ΝΕΡΙ, όπου ένα αντίστοιχο κολέγιο της αλλοδαπής, κράτους-μέλους της Ευρωπαϊκής Ένωσης, κλείνοντας δεν μπορούσε να αποζημιώσει τους σπουδαστές που φοιτούσαν σε αυτό. 
	Επίσης, να πούμε ότι καθιερώνεται ένα πολύ αυστηρό πλαίσιο παρακολούθησης και ελέγχου των κολεγίων. Ιδρύονται στο Υπουργείο τρία μητρώα, το Μητρώο Κολεγίων, το Μητρώο των Εργαστηρίων Ελευθέρων Σπουδών και το Μητρώο των Διδασκόντων. Εισάγεται η Επιτροπή Αξιολόγησης και Ελέγχου Κολεγίων, στην οποία μετέχουν ένα μέλος Δ.Ε.Π., ένα μέλος των καθηγητών από τα Τεχνολογικά Εκπαιδευτικά Ιδρύματα, ένας εκπρόσωπος του Δ.Ο.Α.Τ.Α.Π. και δύο εμπειρογνώμονες, ούτως ώστε να μπορεί να υπάρχει μια αυστηρή ασφαλιστική δικλίδα για την ποιότητα των παρεχομένων υπηρεσιών παιδείας απ’ αυτά τα κέντρα εκπαίδευσης και κατάρτισης, απ’ αυτά τα κέντρα τα οποία δημιουργούνται με τη μορφή των κολεγίων, των εργαστηρίων ελευθέρων σπουδών. 
	Προβλέπεται ο εσωτερικός κανονισμός λειτουργίας, ο οποίος πρέπει ανά πάσα στιγμή να επιδεικνύεται, όπως και όλα τα υπόλοιπα έγγραφα που έχουν σχέση με τη λειτουργία των κέντρων αυτών, των κολεγίων αυτών στους ελεγκτικούς μηχανισμούς. 
	Τέλος, να πούμε ότι προβλέπεται η δυνατότητα για τα κολέγια της σύμπραξης με ξένα εκπαιδευτικά ιδρύματα, με ιδρύματα της αλλοδαπής, είτε με τη μορφή της δικαιόχρησης είτε με την απλούστερη μορφή της πιστοποίησης. 
	Οι κυρώσεις που προβλέπονται είναι ιδιαίτερα αυστηρές. Είναι διοικητικές κυρώσεις, είναι χρηματικά πρόστιμα και φθάνουν έως και το οριστικό κλείσιμο αυτών των κολεγίων σε περίπτωση που δεν τηρούνται οι προϋποθέσεις που έχουν τεθεί με το παρόν σχέδιο νόμου, αυριανού νόμου του κράτους. 
	Τέλος, να πούμε κάτι που είναι πάρα πολύ σημαντικό: ότι υπάρχει ρητή πρόβλεψη σε αυτό το νομοσχέδιο, ότι απαγορεύεται να χρησιμοποιείται ο όρος «πανεπιστήμιο», όπως επίσης οι τίτλοι που χορηγούνται δεν είναι τίτλοι σπουδών. Είναι βεβαιώσεις σπουδών. Με άλλα λόγια δεν είναι πτυχία, που σε κάποια περίπτωση μπορεί να δημιουργήσουν την οποιαδήποτε σύγχυση στην ελληνική κοινωνία για το τι παρέχουν αυτά τα κέντρα. 
    Κύριε Υπουργέ, αυτό το οποίο θα ήθελα να πω είναι το εξής: Υπάρχει πρόβλεψη ως τον Αύγουστο του 2009 να προσαρμοστούν όλα αυτά τα κέντρα στα νέα δεδομένα όσον αφορά στις κτηριακές υποδομές. Ενδεχομένως αυτό θα έπρεπε να το δούμε. Μήπως πρέπει να δοθεί μια μικρή παράταση προκειμένου να προσαρμοστούν όλα αυτά τα κέντρα; Διότι αν ζητούμε αυστηρές προϋποθέσεις –που πράγματι ζητούμε- έχω την εντύπωση πως πρέπει να δούμε πως μπορούν να προσαρμοστούν καλύτερα, κάτι το οποίο θα ήθελα να το εξετάσετε. 
    Πολύ γρήγορα στο χρόνο που μου απομένει, θα ήθελα να δώσω και ορισμένες απαντήσεις σε όσα ακούστηκαν χθες εδώ. Διότι ακούστηκε κριτική, αυστηρότατη κριτική, από πολλές πλευρές των κομμάτων της Αντιπολίτευσης. Αυτό που δεν ακούστηκε ουσιαστικά είναι μια πρόταση για το τι πρέπει να γίνει. Γιατί όλοι συμφωνούμε στην κοινή μας βάση, στον κοινό μας παρανομαστή ότι ναι, πρέπει να ρυθμιστεί αυτό το πεδίο. Πώς, όμως, θα ρυθμιστεί; Ποια ήταν η πρόταση που κατετέθη εδώ από την πλευρά των κομμάτων; Διότι είδαμε αντί να κατατίθενται προτάσεις, να προσπαθούν κάποιοι να καλύψουν τα κενά των δικών τους παρατάξεων ή, αντίθετων, τη σύγχυση και την ασάφεια που επικρατεί στο δικό τους χώρο. Και έγινε αυτό, γιατί ακριβώς επιχειρήθηκε να παρουσιαστεί η διγλωσσία, η διπλή ανάγνωση κάποιων κειμένων ή οι θέσεις οι οποίες ισχύουν μέσα στις παρατάξεις που είναι περισσότερες των μια. Δηλαδή θα έλεγα ότι αν αύριο, μεθαύριο ειδικώς το κόμμα της Αξιωματικής Αντιπολίτευσης, εάν επρόκειτο να κυκλοφορήσει το προεκλογικό του πρόγραμμα, εφόσον είναι κόμμα εξουσίας, εάν του εδίδετο η δυνατότητα από τον ελληνικό λαό να κυβερνήσει, θα έπρεπε όσον αφορά στις σπουδές και στη μεταλυκειακή εκπαίδευση να πει ότι το κυβερνητικό πρόγραμμα κατά Λοβέρδο είναι αυτό, το κυβερνητικό πρόγραμμα κατά Βενιζέλο είναι αυτό, το κυβερνητικό πρόγραμμα κατά Γεώργιο Παπανδρέου είναι αυτό, το κυβερνητικό πρόγραμμα κατά Βάσω Παπανδρέου είναι εκείνο, διότι είναι διαφορετικές οι θέσεις.
    Επιτέλους, καλούμε τον εισηγητή της Μείζονος Αντιπολίτευσης να μας πει ξεκάθαρα ποια είναι η θέση του ΠΑ.ΣΟ.Κ.. Είναι αυτή που έλεγε ο Γιώργος Παπανδρέου το 1998; Είναι αυτή που εξέφρασε χθες ο Ευάγγελος Βενιζέλος; Είναι αυτή που διαβάσαμε στις θέσεις του κ. Λοβέρδου; Είναι αυτή που η κ. Βάσω Παπανδρέου, σημαίνον και κορυφαίο στέλεχος της παράταξης του ΠΑ.ΣΟ.Κ., ως Επίτροπος της χώρας μας στην Ευρωπαϊκή Ένωση εισήγαγε με δική της έμπνευση και πρωτοβουλία, θα έλεγα, με τη μορφή οδηγίας στην Ευρωπαϊκή Ένωση; Ποια είναι η θέση; Πρέπει να τα ξεκαθαρίσετε. 
    Όσον αφορά στα του ΠΑ.ΣΟ.Κ. γνωρίζαμε ότι υπάρχουν κάποιες ασάφειες σε άλλα ζητήματα. Βεβαίως, παρουσιάστηκε αυτή η ασάφεια και στη συγκεκριμένη περίπτωση. Αυτό το οποίο δεν ξέραμε είναι ότι τελικώς αυτή η διπλή, η τριπλή ανάγνωση των κειμένων ή οι διαφορετικές θέσεις υπάρχουν και σε άλλα κόμματα. Και αναφέρομαι στον Συνασπισμό. Εδώ είδαμε μια σειρά από κείμενα διαφορετικά που αφορούν τόσο στον Πρόεδρο του ΣΥ.ΡΙΖ.Α., όσο και στον Πρόεδρο του Συνασπισμού. Δεν ξέρω, κύριε συνάδελφε του Συνασπισμού, μήπως κάνω κάποιο λάθος στο πώς είναι η διάρθρωση του κόμματός σας. Είναι ο Πρόεδρος του ΣΥ.ΡΙΖ.Α. και ο Πρόεδρος του Συνασπισμού. Και το λέω καθαρά, ειλικρινώς για να μην γίνει κάποια σύγχυση. 
    Είδαμε, λοιπόν, ότι άλλα έλεγε ο κ. Αλαβάνος ως Ευρωβουλευτής, άλλα εισηγείτο, άλλα ψήφιζε. Και ακούσαμε χθες οργίλο τον κ. Αλαβάνο να μας «μαλώνει» μάλιστα από τούτο το Βήμα, να μιλάει για ντροπή, για αίσχος της Κυβέρνησης για ύπουλο κτύπημα στην πλάτη του φοιτητικού κινήματος, το οποίο, όπως είπε, βρίσκεται εν υπνώσει αυτή την περίοδο. 
    Δεν κατάλαβα, σε ποιον αναφερόταν ο κ. Αλαβάνος; Και γιατί ο Πρόεδρος του ΣΥ.ΡΙΖ.Α. ήρθε εδώ με αυτό το οργίλο ύφος, όταν εμείς αποκαλύψαμε ότι ως Ευρωβουλευτής επέσπευδε το να αναγνωρίσει η Ελλάδα αυτά τα Κέντρα Ελευθέρων Σπουδών; Δεν κατάλαβα δηλαδή γιατί ο κ. Αλαβάνος εκνευρίστηκε που αποκαλύψαμε τι έλεγε, κάτι το οποίο, βεβαίως τεχνηέντως, το απέσυρε ο Συνασπισμός από την ιστοσελίδα του; Απέσυρε τις θέσεις του κ. Αλαβάνου τις τότε και έφερε τις θέσεις του σήμερα. Αυτό είναι βέβαια θέμα του Συνασπισμού. Αλλά είπε ο κ. Αλαβάνος έτσι με μια απλότητα: «ευχαριστούμε», λέει, αισθανόμαστε σαν παγώνια που ασχολείστε τόσο πολύ μαζί μας και ότι «δεν είναι κακό κανείς να αλλάζει θέσεις». Όχι, καθόλου. Κακό είναι να τις αποκρύπτει. Είναι καλό να λέει «ξέρετε, εγώ είχα αυτή τη θέση χθες, είχα αυτή τη θέση σήμερα». Αλλά στην προκειμένη περίπτωση θα πρέπει να μας πει ο κ. Αλαβάνος και το κόμμα του, τι θα έχει ως θέση αύριο. Διότι άλλα πίστευε χθες, άλλα εφαρμόζει σήμερα το κόμμα του. 
    Πρέπει, λοιπόν, να μας ξεκαθαρίσει ο κ. Αλαβάνος αύριο για το ίδιο θέμα -γιατί είναι μείζον θέμα, αφορά στην εκπαίδευση, αφορά στην παιδεία- να μας ξεκαθαρίσει ο χώρος του ΣΥ.ΡΙΖ.Α.,  ποια είναι η θέση του ακριβώς. 
    Ακούστηκαν πολύ βαριές κατηγορίες. Εγώ αισθάνθηκα περίπου να μας «μαλώνει» ο κ. Αλαβάνος εδώ μέσα γιατί τολμήσαμε να θυμίσουμε τις θέσεις του ως Ευρωβουλευτού. 
    Θα ήθελα να προεξοφλήσω κάτι. Δεν νομίζω ότι κανένας δεν μπορεί να θεωρείται ως ο μοναδικός και αυθεντικός εκφραστής των ζητημάτων και των δικαιωμάτων που αφορούν στο φοιτητικό κίνημα στην πατρίδα μας. Νομίζω ότι το φοιτητικό κίνημα μπορεί να εκφράζεται μόνο του, χωρίς τη δέσμευση και χωρίς την πατρωνία κανενός. Δεν χρειάζεται το φοιτητικό κίνημα κηδεμόνες. Και όσοι θέλουν να υποκινούν κάποιες θλιβερές μειοψηφίες μέσα στα πανεπιστήμια, για να κρατούν κλειστά τα πανεπιστήμια, θεωρώντας το  αυτό προοδευτικό και βοήθεια προς το φοιτητικό κίνημα, τους αντιλέγουμε ότι αυτό είναι η βαθύτατα συντηρητική άποψη που κυριαρχεί σε ορισμένες πλευρές. Διότι αν πιστεύετε ότι πρέπει να υποκινείτε ή να ενθαρρύνετε αυτές τις θλιβερές μειοψηφίες που τα σπάζουν όλα στα πανεπιστήμια, που κρατούν κλειστά τα πανεπιστήμια και κρατούν δέσμιους τους Έλληνες φοιτητές ώστε να μην μπορούν να παρακολουθήσουν τα μαθήματά τους -και αυτό το θεωρείτε προοδευτική άποψη- κατά τη δική μας ταπεινή άποψη είναι βαθύτατα συντηρητική θέση. 
    Χθες -και λυπούμεθα ειλικρινά- ακούσαμε να μας προειδοποιείτε από τούτο το Βήμα -και μάλιστα με τον πιο επίσημο τρόπο- δια του Αρχηγού σας: «Περιμένετε το Σεπτέμβριο και θα δείτε τι έχει να γίνει». Τι μας λέτε δηλαδή; Τι έχει να γίνει το Σεπτέμβριο και πώς προαναγγέλλετε το Σεπτέμβριο τι κατάσταση θα επικρατήσει στην παιδεία από το Βήμα της Βουλής; Τι σχέση και τι συνάφεια υπάρχει ανάμεσα σ’ αυτά τα δυο; Ξεκαθαρίστε επιτέλους τη θέση σας.
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Γκιουλέκα, ολοκληρώστε.
    ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Τελειώνω, κύριε Πρόεδρε. Απλά είναι ορισμένα ζητήματα, τα οποία χθες μας απασχόλησαν σε όλη τη συνεδρίαση, ….
    ΠΡΟΕΔΡΕΥΩΝ (Γεώργιος Σούρλας): Το αντιλαμβάνομαι, αλλά βλέπετε ότι είναι αμείλικτος και ο χρόνος.
    ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Τελειώνω σ’ ένα λεπτό, κύριε Πρόεδρε.
    Επειδή ο Πρόεδρος του Συνασπισμού είπε ότι: «αυτό που χρειάζεται είναι να απαλλαγεί η χώρα απ’ αυτή την Κυβέρνηση», εγώ θα αντιστρέψω αυτό που είπε ο κ. Αλαβάνος, λέγοντας ότι πράγματι χρειάζεται η χώρα μας να απαλλαγεί, όχι από την Κυβέρνηση, από τον αφόρητο λαϊκισμό που επικρατεί σ’ αυτήν την Αίθουσα. Και επιτέλους, ας αρθούμε όλοι στο ύψος των  περιστάσεων. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκιουλέκα.
    Κύριε Υπουργέ, θα κάνετε τώρα τις νομοτεχνικές προσθήκες-διορθώσεις;
    ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Οι νομοτεχνικές διορθώσεις, κύριε Πρόεδρε, ουσιαστικά έρχονται να υιοθετήσουν μια σειρά από επισημάνσεις που έκαναν οι συνάδελφοι Βουλευτές κατά τη διάρκεια της συζήτησης στο Τμήμα, αλλά και κυρίως στην επιτροπή, και να διαμορφώσουν τις προϋποθέσεις πληρότητας του νομοσχεδίου και από άποψη νομοτεχνική. 
    Οι νομοτεχνικές διορθώσεις έχουν ως εξής: 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχουν διανεμηθεί. Ε, δεν νομίζω, για οικονομία χρόνου, ότι πρέπει να τις διαβάσετε. 
    Συμφωνείτε, κύριοι συνάδελφοι, να μην τις διαβάσει ο κύριος Υπουργός για οικονομία του χρόνου;
    ΟΛΟΙ  ΟΙ ΒΟΥΛΕΥΤΕΣ:  Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ,  να κατατεθούν στα Πρακτικά.
    ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Οι νομοτεχνικές προσθήκες-διορθώσεις έχουν ως εξής:
    (Στο σημείο αυτό ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης καταθέτει για τα Πρακτικά τις νομοτεχνικές προσθήκες-διορθώσεις οι οποίες έχουν ως εξής:
    (Να φωτογραφηθούν οι σελ.16-17)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Το λόγο έχει ο εισηγητής του ΠΑ.ΣΟ.Κ. κ. Μπόλαρης. 
    ΜΑΡΚΟΣ ΜΠΟΛΑΡΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, προοδευτισμός και προοδευτικότητα δεν είναι μείωση κριτηρίων προσόντων, τα οποία στοχεύουν στην ποιότητα, ούτε η νομιμοποίηση αυθαιρέτων, χωρίς να υπάρχει σχέδιο, ούτε οι παρεμβάσεις υπέρ των ολίγων και σε βάρος των πολλών. 
    Υπάρχει μια αγωνιώδης προσπάθεια από πλευράς Κυβέρνησης να μεταφέρει τη συζήτηση από την ουσία του νομοσχεδίου, τη φανερή και την κρυπτόμενη ουσία του νομοσχεδίου, στις θέσεις και απόψεις άλλων κομμάτων και επιχειρεί, «τραβώντας» από τα μαλλιά και ανασύροντας άρθρα από τα αρχεία, να βγάλει κάποιους πολιτικούς ότι βρίσκονται σε διάσταση με προηγούμενες απόψεις τους. 
    Χθες ο κύριος Υπουργός κατέθεσε ένα άρθρο του Προέδρου του ΠΑ.ΣΟ.Κ., το οποίο δημοσιεύτηκε πριν από δέκα χρόνια, το 1998, και διάβασε σημεία. Ούτε σ’ ένα σημείο βρίσκεται σε διάσταση το ΠΑ.ΣΟ.Κ. με τις απόψεις που διατυπώθηκαν πριν από δέκα χρόνια. Διότι, κύριε Υπουργέ -και το έχετε το άρθρο-  αφού κάνατε την επιλεκτική ανάγνωση, όπως επιλεκτική ανάγνωση κάνατε, όπως και σας είπε και χθες ο Κοινοβουλευτικός Εκπρόσωπος του ΠΑ.ΣΟ.Κ. κ.  Βενιζέλος, από το βιβλίο του, θέλω να σας πω ότι –επισημαίνω το τότε-  «δεν έγινε παρέμβαση, δεν ρυθμίστηκε από την πολιτεία, με επακόλουθο τη διόγκωση», έλεγε τότε ο Πρόεδρος του ΠΑ.ΣΟ.Κ.: «ενός παράτυπου και παράλληλου ιδιωτικού τομέα με τα Κέντρα Ελευθέρων Σπουδών με τα εξής χαρακτηριστικά:
      «Πρώτον, δεν γίνεται κανένας ποιοτικός έλεγχος από την πολιτεία». Και σας λέμε και σήμερα ότι πρέπει να γίνει αυτός ο ποιοτικός έλεγχος στα Κ.Ε.Σ.. 
      «Δεύτερον, είναι κερδοσκοπικός τομέας». Αυτό σας το λέμε εδώ και δυο βδομάδες.
      «Τρίτον, είναι εξαρτημένος για αξιολόγηση από ξένα πανεπιστήμια, μερικά καλά, άλλα όμως με αμφίβολους κερδοσκοπικούς στόχους». Έχει αλλάξει σε τίποτα απ’ όσα λέγονταν πριν από δέκα χρόνια;
      Στο τέλος για τα πανεπιστήμια τα μη κρατικά, λέει στο άρθρο: «Το ΠΑ.ΣΟ.Κ. δια στόματος Ανδρέα Παπανδρέου μιλούσε για πανεπιστήμια που δεν θα ήταν κρατικά, αλλά μη κερδοσκοπικά και θα μπορούσαν να ιδρυθούν από κοινωνικούς φορείς, όπως για παράδειγμα τη Γ.Σ.Ε.Ε., τη Τοπική Αυτοδιοίκηση κ.λπ.». Συνεπώς, στηρίξτε τις απόψεις σας και μη προσπαθείτε, «τραβώντας» από τα μαλλιά επιχειρήματα που δεν υπάρχουν, να εμφανίζετε κάποιους ότι βρίσκονται σε διάσταση. 
      Το πρόβλημα είναι το εξής και είναι απλό. Σας το επισημαίνει για μια ακόμη φορά με την επιστολή που έστειλε και χθες το Τεχνικό Επιμελητήριο. Όταν έρχεται στη Βουλή ένας νόμος και ο Υπουργός ο εισηγούμενος το νόμο αισθάνεται την ανάγκη στην αιτιολογική έκθεση να τονίζει ότι ο νόμος αυτός είναι σύμφωνος με το Σύνταγμα και ότι ο νόμος αυτός είναι σύμφωνος με την ελληνική έννομη τάξη, τότε, όπως καταλαβαίνετε, υποκρύπτεται ή προσπαθεί να κρυφτεί η αγωνία η οποία διακατέχει την πολιτική ηγεσία του Υπουργείου. 
      Αυτό είναι το ζήτημα και προσπαθείτε να κρύψετε αυτή την αγωνία. Γιατί; Διότι ξεκινούμε στο νόμο, ο οποίος από την αρχή μας δηλώνει ότι υπάρχει πρόβλημα, στην ίδρυση και λειτουργία κολλεγίων. Από την ονομασία καταλαβαίνει κανείς και το είπαμε και στην επιτροπή ότι επιλέγει το Υπουργείο έναν όρο ο οποίος δεν είναι όρος της μη τυπικής εκπαίδευσης, αλλά είναι γνωστός διεθνώς ως όρος της τυπικής εκπαίδευσης. Είναι όρος της τυπικής εκπαίδευσης με περιεχόμενο της Τριτοβάθμιας Εκπαίδευσης.
      Και δεν αρκεί μόνο ο όρος αυτός, αλλά έχετε μία σειρά από άλλες διατάξεις, στις οποίες θα αναφερθώ στη συνέχεια, που δείχνουν ότι υπάρχει κρυπτόμενη βούληση του Υπουργείου, η οποία δυστυχώς δεν είναι η εξαγγελλόμενη, δεν είναι δηλαδή η πρόθεση, η βούληση, να ρυθμίσουμε τον άναρχο χώρο των Κ.Ε.Σ., αλλά σε κάποια από αυτά να δώσουμε ένα «βραχιόλι» και τη δυνατότητα να παρέχουν από την «πίσω πόρτα» και σε συνεργασία με βρετανικά πανεπιστήμια σπουδές Τριτοβάθμιας Εκπαίδευσης.
      Κύριε Υπουργέ, ορθώς αποσύρατε από το άρθρο 1 τις λέξεις: «τίτλοι,  βεβαιώσεις και πιστοποιητικά». Βέβαια, αφήσατε τη λέξη: «τίτλοι» πίσω, που σημαίνει –σας το επισημαίνει και η Νομοτεχνική Επιτροπή της Βουλής- ότι γίνεται το ίδιο πράγμα. Πρέπει να αφαιρεθεί και από πίσω. Πάντως, η εμπλοκή του τίτλου του άρθρου 1, του άρθρου 17 και του άρθρου 10 μας δείχνουν ότι το πρόβλημα εξακολουθεί να υπάρχει, διότι με το άρθρο 10 –βλέπετε πιάνω τα θέματα με τη συνάφειά τους και όχι με την αριθμητική αλληλουχία των άρθρων- εμπλέκεται το Δ.Ο.Α.Τ.Α.Π., το οποίο είναι γνωστό ότι είναι ο Διεπιστημονικός Οργανισμός για την Αναγνώριση Τίτλων Αλλοδαπών Πανεπιστημίων. Το εμπλέκετε στη διαδικασία των κολεγίων και μ’ αυτόν τον τρόπο περνάτε σαφέστατα το μήνυμα ότι το Δ.Ο.Α.Τ.Α.Π. είναι στις επιτροπές οι οποίες κρίνουν τα κολέγια, κρίνουν τους τίτλους τους οποίους δίνουν τα κολέγια, συνεπώς δίνετε το επιχείρημα στους επιχειρηματίες, στους ιδιοκτήτες των κολεγίων, των Κ.Ε.Σ. τα οποία τα νομιμοποιείτε για να γίνουν κολέγια να βγαίνουν στην αγορά και να συνεχίζουν με ένταση την παραπλανητική διαφήμιση την οποία κάνουν όλα τα προηγούμενα χρόνια, για την οποία δεν λέτε τίποτα, ούτε καν τους προβλέπετε ένα πρόστιμο για το αν παρεμβαίνουν και παραπλανούν την ελληνική οικογένεια. 
      Ξέρετε πάρα πολύ καλά –ήσασταν στην επιτροπή- ότι τα έντυπα τα οποία έφεραν –θα μου επιτρέψετε να το πω- και μοίρασαν στην επιτροπή ήταν γεμάτα από παραπλανητική διαφήμιση. Μας έλεγαν δηλαδή ότι τα πτυχία τους, όχι τα επαγγελματικά δικαιώματα, αναγνωρίζονται πλήρως στην Ελλάδα και στο εξωτερικό.
      Και ενώ θα έπρεπε ως Υπουργός να το στείλετε αυτό αμέσως στην αρχή η οποία ασχολείται με την παραπλανητική διαφήμιση, σιωπήσατε και είπατε: «δεν έχω νομικό πλαίσιο». Μα, δεν υπάρχει στην Ελλάδα νομικό πλαίσιο που να ασχολείται με την παραπλανητική διαφήμιση; Επιχειρήσεις δεν είναι; Και μέσα στο νομοσχέδιο, πάλι δεν υπάρχει πρόβλεψη η οποία να ασχολείται με αυτό το ζήτημα. 
      Θέλω να πω, κύριοι συνάδελφοι, ότι όλα όσα λέγονται για αυστηρότητα είναι λόγια τα οποία επιστρατεύει το Υπουργείο για να δημιουργήσει εικόνα σφαλερή στη λοιπή κοινωνία, ότι τάχα η παρέμβαση η οποία γίνεται είναι παρέμβαση ουσίας. Οι προϋποθέσεις, όμως, οι οποίες μπαίνουν για την άδεια ίδρυσης και για την άδεια λειτουργίας, είναι προϋποθέσεις οι οποίες αφορούν την ίδρυση και τη λειτουργία μιας εμπορικής επιχείρησης, ομόρρυθμης, ετερόρρυθμης, ανώνυμης. 
      Και φυσικά εκεί πλέον που προκαλείται θυμηδία είναι όταν μας λένε ότι έχουν βάλει και αυστηρούς όρους για τη χορήγηση άδειας λειτουργίας. Προσέξτε την αυστηρότητα: «Κτηριακές υποδομές. Οι υποδομές πρέπει να είναι επαρκείς για την κάλυψη των αναγκών». Υπάρχει ο όρος «επαρκείς». Δηλαδή θα μπορούσε να λέει ο νόμος ότι μπορεί, ακόμα και αν είναι ανεπαρκείς, να τους δώσουν άδεια λειτουργίας; Τι σημαίνει «επαρκείς»; Ποιος το ορίζει; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ την ανοχή σας επ’ ολίγον. 
      Ποιος το ορίζει το «επαρκείς»; Το «επαρκείς» το παραπέμπουμε να το κρίνει μια επιτροπή. Αντίστοιχα με το «επαρκείς» είναι και όλα όσα αναφέρονται στη συνέχεια για βιβλιοθήκες. Πρέπει λέει να έχουν βιβλιοθήκη. Τι βιβλιοθήκη; Επαρκή. Πρέπει να έχουν εργαστήρια. Τι εργαστήρια; Επαρκή. 
      Και έρχεται το Πολυτεχνείο και λέει: « μα, διαφημίζουν ότι θα δώσουν άδειες και πτυχία σε μηχανικούς, ενώ οι εγκαταστάσεις που έχουν, δεν είναι ούτε το 1/20 μια ελληνικής Πολυτεχνικής Σχολής». Αυτό δεν συνιστά παραπλάνηση; Σε αυτή την παραπλάνηση δεν συμβάλει το Υπουργείο; 
      Και επιτείνεται η παραπλάνηση, διότι λέει το Υπουργείο στη συνέχεια «θα κάνω μια επιτροπή η οποία θα τα ελέγξει αυτά». Ποια θα είναι αυτή η επιτροπή; Λέει ότι με απόφαση του Υπουργού Παιδείας θα γίνει μια επιτροπή στο Υπουργείο που δεν θα την ελέγχει η Βουλή ή οποιοσδήποτε άλλος φορέας. Δεν τολμά το Υπουργείο να πει ότι θα είναι ανεξάρτητη αρχή. Θα δημιουργήσει επιτροπή, όπου θα προΐσταται πρόσωπο εγνωσμένου κύρους. Δηλαδή θα πρέπει να τυγχάνει της υπουργικής εύνοιας. «Πρόσωπο εγνωσμένου κύρους». Κανένα άλλο κριτήριο, καμμιά άλλη προϋπόθεση. Και στη συνέχεια λέει «τον προϊστάμενο του γραφείου κολεγίου». Δηλαδή αυτόν που θα ορίσει ο Υπουργός από την υπαλληλική ιεραρχία, θα τον βάλει εκεί. 
      Ακόμα λέει «ένα μέλος ΔΕΠ». Από πού; Με τι κριτήρια; Τίποτα απολύτως. Και εδώ, όποιον επιλέξει ο Υπουργός. 
      ΕΥΑΓΓΕΛΟΣ ΒΕΝΙΖΕΛΟΣ: Ένα λέκτορα δηλαδή; 
      ΜΑΡΚΟΣ ΜΠΟΛΑΡΗΣ: Όποιον θέλει. Όποιος έχει πρόσβαση, «μπάρμπα στην Κορώνη». Κανένα κριτήριο, καμμιά διαδικασία, κανένα προβλεπόμενο προσόν, καμμιά εμπλοκή πανεπιστημίων. Μέλος Δ.Ε.Π.. Δηλαδή πανεπιστημιακός. Γιατί να μην τον στείλουν τα πανεπιστήμια; 
      ΕΥΑΓΓΕΛΟΣ ΒΕΝΙΖΕΛΟΣ: Όποιον θέλει ο Υπουργός, όχι όποιον θέλουν τα πανεπιστήμια. 
      ΜΑΡΚΟΣ ΜΠΟΛΑΡΗΣ: Αυτό λέω. Γιατί να μην τον στείλουν τα πανεπιστήμια; Κάνω ερώτηση. 
      Κυρίες και κύριοι συνάδελφοι, είναι λυπηρό το ότι το Υπουργείο και ο Υπουργός έχουν χάσει μια μεγάλη ευκαιρία να ρυθμίσουν το χώρο των Κέντρων Ελευθέρων Σπουδών, να ρυθμίσουν το χώρο των Εργαστηρίων Ελευθέρων Σπουδών, να βάλουν κριτήρια, προϋποθέσεις, διαδικασίες, ώστε η ελληνική οικογένεια να ξέρει, όταν στέλνει το παιδί της σ’ έναν από αυτούς τους φορείς, ότι έχει πιστοποιηθεί, έχει ελεγχθεί από ανθρώπους οι οποίοι έχουν τα αντικειμενικά προσόντα, έχουν οριστεί από μια επιτροπή της Βουλής, ίσως με αυξημένη Πλειοψηφία. 
      Την έχασε αυτήν την ευκαιρία το Υπουργείο. Το Υπουργείο υπέκυψε στις πιέσεις επιχειρηματιών οι οποίοι ήρθαν στην επιτροπή και ευθαρσώς μας είπαν ότι είναι έμπειροι στο χώρο της αγοράς της εκπαίδευσης. Το Υπουργείο υπέκυψε σε αυτήν την πίεση και νομίζω πως η ελληνική παιδεία έχασε μια μεγάλη ευκαιρία. 
      Η ελληνική νεολαία, η ελληνική οικογένεια, μετά την ψήφιση αυτού του νομοσχεδίου δεν μπορεί να είναι καθόλου αισιόδοξη για την παρέμβαση, διότι το Υπουργείο κάνει δύο πράγματα. Αφενός υποχρηματοδοτεί και υποβαθμίζει το χώρο της δημόσιας παιδείας και αφετέρου επιτρέπει σε επιχειρήσεις κατωτάτου επιπέδου, όσον αφορά και τα οργανωτικά και τα αντικειμενικά και τις υποδομές και το προσωπικό, να εμφανιστούν στην ελληνική κοινωνία αναβαθμισμένες με τον όρο: «κολέγια». 
      Εννοείται ότι καταψηφίζουμε και όλα τα άρθρα του νομοσχεδίου. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη.
      Κύριε Υπουργέ, έχετε το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Θα ήθελα πρώτα απ’ όλα να υιοθετήσουμε την πρόταση του κ. Μπόλαρη, για το άρθρο 17 παράγραφος 1, εκεί που αναφέρεται ο όρος: «τίτλοι» και να εναρμονίσουμε τον όρο αυτό με τον όρο: «βεβαίωση», όπως ακριβώς κάναμε και στα άλλα άρθρα.
      Κάνει μια αντίστοιχη επισήμανση και η Επιστημονική Επιτροπή της Βουλής, οπότε σε λίγο θα σας καταθέσω και μια πρόσθετη νομοθετική διόρθωση, κύριε Πρόεδρε, που αφορά την τελευταία ή την τρίτη από το τέλος σειρά του άρθρου 17 παράγραφος 1, για να μην χρησιμοποιείται ο όρος: «τίτλος».
      Δεύτερον, θα ήθελα να πω ότι σαφώς προβλέπεται και αστική, αλλά και ποινική ευθύνη σε όσους παραβιάζουν την κείμενη, αλλά και την υπό θέσπιση νομοθέτηση για παραπλανητική διαφήμιση, βάσει του νόμου 146/1914 και σε αυτό το ζήτημα της ευθύνης αυτών που παραπλανητικά εμφανίζονται ως πανεπιστήμια αναφέρεται και το άρθρο 22, το οποίο μάλιστα επιβάλλει στον ιδιοκτήτη ή κατά νόμον υπεύθυνο την ποινή των 50.000-60.000 ευρώ, όταν παραπλανά με τη διαφήμιση, και όταν υποτροπιάζει, βάσει του 22.5 μπορεί να οδηγηθεί και σε απόφαση κλεισίματος του σχετικού κολεγίου. Άρα, αυτή είναι η απάντηση στο ζήτημα που μας έθεσε ο κ. Μπόλαρης.
      Να πω δε το εξής, για να μην δημιουργούνται εσφαλμένες εντυπώσεις στην Αίθουσα, ότι εμείς έχουμε λάβει πολύ σοβαρά υπ’ όψιν την πρόταση που έχει υποβληθεί στην επιτροπή από το Τ.Ε.Ε.. Σε αυτή την πρόταση επισυνάπτεται μια σύσταση που είχε γίνει από τον Συνήγορο του Καταναλωτή, τον κ. Αδαμόπουλο, πέρσι.
      Θέλω να υπενθυμίσω στο Τμήμα ότι μετά από όχληση δική μας είχε γίνει αυτή η σύσταση και έγινε για πρώτη φορά για τις παραπλανητικές διαφημίσεις οι οποίες εμφανίζονταν και συνεχίζουν να εμφανίζονται μέχρι σήμερα. Και μέχρι τώρα δεν επεβλήθησαν ποινές, διότι δεν υπήρχε επαρκές θεσμικό πλαίσιο, το οποίο όμως διασφαλίζεται τώρα με το άρθρο 22 αυτού του νόμου. Και γι’ αυτό ισχυριζόμαστε ότι μπαίνει τάξη στο χάος.
      (Στο σημείο αυτό ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης καταθέτει για τα Πρακτικά την προαναφερθείσα διόρθωση, η οποία έχει ως εξής:
      «ΝΟΜΟΤΕΧΝΙΚΗ ΔΙΟΡΘΩΣΗ
      - Στο τελευταίο εδάφιο της παρ. 1 του άρθρου 17 η φράση «στο χορηγούμενο τίτλο,» αντικαθίσταται με τη φράση «στη χορηγούμενη»)..
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Κατ’ αρχάς, αν ο Υπουργός έκανε τον κόπο να διαβάσει την έκθεση του Επιστημονικού Συμβουλίου της Βουλής, θα έβλεπε ότι υπάρχει η επαρκής νομοθεσία, για να κατασταλούν οι παραπλανητικές διαφημίσεις και άρα υπάρχει αδράνεια της διοίκησης, εδώ και πάρα πολλά χρόνια, όχι μόνο τα τελευταία πέντε χρόνια. Πάντως, αυτή έχει οξυνθεί τα τελευταία πέντε χρόνια, γιατί έχει οξυνθεί και το φαινόμενο αυτής της παραπανεπιστημιακής εκπαίδευσης εδώ στην Ελλάδα.
      Επίσης, θέλω να τονίσω ότι θα ήθελα να ακούω στον Υπουργό πώς αντιλαμβάνεται μια νόμιμη προβολή από τα Μέσα Ενημέρωσης αυτών των οντοτήτων που διαμορφώνει με το όνομα δήθεν κολέγια εδώ στην Ελλάδα. Για πείτε μας, κύριε Υπουργέ, τι θα θεωρούσατε νόμιμη προβολή και πώς θα ήταν νόμιμη η παρουσίαση της συνεργασίας των δήθεν κολεγίων με τα πανεπιστήμια του εξωτερικού; Για πείτε πώς το φαντάζεστε, ώστε τα παιδιά να μην παραπλανούνται;
      Με ενδιαφέρει πολύ να ακούσω την άποψή σας, γιατί εδώ στήνεται το οικοδόμημα του κερδοσκοπικού, ιδιωτικού, επιχειρηματικού, δήθεν πανεπιστημίου της χειρίστης ποιότητας.
      ΠΡΟΕΔΡΕΥΩΝ (Γεώργιος Σούρλας): Θα σας απαντήσει, κύριε Βενιζέλο.
      Κύριε Υπουργέ, θέλετε να απαντήσετε;
    ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, μια κουβέντα θέλω.
    Κατ’ αρχήν το ίδιο το νομικό κείμενο προσδιορίζει με σαφείς λεπτομέρειες τι πρέπει να αναγράφεται στην πινακίδα του συγκεκριμένου κολεγίου. Όπως προσδιορίζει το σχετικό άρθρο, θα πρέπει να γίνεται σαφές ότι πρόκειται περί κολεγίου, ώστε να διαχωρίζεται από τα εργαστήρια ή από τα Ι.Ε.Κ..
    Και βεβαίως, όπως θα είδατε στις νομοτεχνικές διορθώσεις που κάναμε, απαραίτητη προϋπόθεση για την έναρξη ισχύος αυτού του νόμου είναι η υπουργική απόφαση, όπως είχαν ζητήσει στην επιτροπή δύο συνάδελφοι, και ο κ. Μπόλαρης και η κ. Μπενάκη.
    Έχουμε υιοθετήσει την πρότασή τους και η υπουργική απόφαση με πολύ μεγαλύτερη εξειδίκευση και αυστηρότητα θα προσδιορίζει και τους όρους προβολής. Δεν θα μπορούν να εμφανίζονται ως πανεπιστήμια, επειδή έχουν συμβάσεις franchising και validation με ξένα εκπαιδευτικά ιδρύματα. Παραμένουν κολέγια.
    Έχουν τη δυνατότητα να λένε με ποιους συνεργάζονται, αλλά η ιδιότητά τους δεν αλλάζει. Είναι πάροχοι μεταλυκειακής εκπαίδευσης και κατάρτισης και ανήκουν στο χώρο της μη τυπικής εκπαίδευσης. Και ο όρος αυτός δεν είναι ελληνικός νεολογισμός. Είναι ευρωπαϊκός όρος, ο οποίος είναι ενσωματωμένος σε όλα τα κείμενα του Συμβουλίου Υπουργών και της Επιτροπής και διαφοροποιεί το χώρο της μη τυπικής από την τυπική και την άτυπη εκπαίδευση.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αυτή η υπουργική απόφαση έχει διατυπωθεί πλήρως; 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Όχι, η υπουργική απόφαση είναι υπό διαμόρφωση, κύριε Πρόεδρε, και έχουμε δεσμευθεί ότι μέχρι την έναρξη του ακαδημαϊκού έτους θα δοθεί προς διαβούλευση και στους συναδέλφους.
      ΠΡΟΕΔΡΕΥΩΝ (Γεώργιος Σούρλας): Πριν υπογραφεί.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μια λέξη μόνο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μια λέξη θα πω.
      Κύριε Υπουργέ, θέλω να δεσμευθείτε και να πείτε πώς θα αντιδράσετε, όταν δείτε καταχωρήσεις ή πινακίδες που θα λένε με μικρά γράμματα: «κολέγιο “η ειλικρίνεια”, συνεργαζόμενο με» και από κάτω: «Πανεπιστήμιο του Sheffield ή του Greenwech» και παρακάτω με τεράστια γράμματα: «Χορηγούνται βεβαιώσεις σπουδών για να συνεχίσετε, προκειμένου να πάρετε από τη Μεγάλη Βρετανία το πτυχίο και να γίνετε πολιτικός μηχανικός, δικηγόρος, ναυπηγός». Πείτε μου πώς θα νιώσετε και πώς θα αντιδράσετε εσείς, ο προστάτης του δημοσίου πανεπιστημίου και της ποιότητας της Τριτοβάθμιας Εκπαίδευσης. Γιατί εδώ η Βουλή ή με την Πλειοψηφία της παραπλανά την κοινωνία και τους πολίτες ή αυταπατάται με το μηχανισμό που στήνεται εδώ μέσα.
      ΠΡΟΕΔΡΕΥΩΝ (Γεώργιος Σούρλας): Πριν μιλήσει ο Υπουργός, θα ήθελα να πω κάτι, κύριε Υπουργέ. Όπως ενδεχομένως αντιδρούμε, κύριε Βενιζέλο, όταν βλέπουμε ότι: «το κάπνισμα βλάπτει σοβαρά την υγεία, προκαλεί καρκίνο» και πάνω γράφει τη φίρμα! Και εμείς όλοι είμαστε θεατές από την άλλη μεριά. Αφού βλάπτει και σκοτώνει, αρκούν τα μικρά γράμματα, τα οποία πολλές φορές επικαλύπτονται με έντεχνο τρόπο. 
      ΕΥΑΓΓΕΛΟΣ ΒΕΝΙΖΕΛΟΣ: Απευθύνεστε σε μη καπνιστή, πάντως.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Εθνικής Παιδείας και Θρησκευμάτων κ. Στυλιανίδης.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε Βενιζέλο, θα σας πω ότι θα αντιδράσουμε σίγουρα διαφορετικά από τον τρόπο με τον οποίο αντέδρασε η δική σας Κυβέρνηση όλα τα προηγούμενα είκοσι χρόνια, που είχε θεσμικό πλαίσιο, όπως ισχυρίζεστε, επικαλούμενος την επιστημονική έκθεση της Βουλής, αλλά δεν το χρησιμοποίησε.
      ΕΥΑΓΓΕΛΟΣ ΒΕΝΙΖΕΛΟΣ: Είδα τι κάνατε στα πέντε χρόνια τώρα.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Εμείς, τουλάχιστον, είχαμε την ευθιξία ως Υπουργείο Παιδείας να κινητοποιήσουμε το μηχανισμό που μπορούσαμε, το Συνήγορο του Καταναλωτή, και να προβούμε στις προκαταρκτικές ενέργειες, για να μπορούμε  στη συνέχεια, όταν θα αυστηροποιήσουμε περαιτέρω το θεσμικό πλαίσιο, να δράσουμε. 
      Η αυστηροποίηση αυτή, η οποία αποτρέπει στην πράξη με σαφή τρόπο αυτό το ενδεχόμενο που περιγράψατε, νομίζω ότι περιγράφεται στο άρθρο 17 περί επωνυμίας και προβολής και εκεί ξεκαθαρίζονται όλα. Υποχρέωση της πολιτείας την επόμενη μέρα για τους παραβάτες είναι να επιβάλει πρόστιμα και κυρώσεις. Η υποτροπή σε τέτοιου είδους έκνομες συμπεριφορές θα οδηγήσει μετά βεβαιότητος σε απόφαση της διοικήσεως για κλείσιμο του συγκεκριμένου κολλεγίου ή του εργαστηρίου που παραβαίνει την κείμενη νομοθεσία.
      ΕΥΑΓΓΕΛΟΣ ΒΕΝΙΖΕΛΟΣ: Και είναι σύμφωνες αυτές οι απαγορεύσεις με το Κοινοτικό Δίκαιο;
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Αυτές οι απαγορεύσεις του άρθρου 17, κατά τη γνώμη σας, συνάδουν με το Κοινοτικό Δίκαιο, με το δικαίωμα της ελεύθερης εγκατάστασης; 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, τελειώνει εδώ ο διάλογος. Ήταν πολύ χρήσιμος, πολύ εποικοδομητικός. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Επειδή θέτετε ένα ζήτημα πολύ σοβαρό…
      ΕΥΑΓΓΕΛΟΣ ΒΕΝΙΖΕΛΟΣ: Συνάδουν, όπως συνάδει και η πλήρης απαγόρευση της δικαιόχρησης.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ να μην αγνοείτε και οι δύο το Προεδρείο!
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Η πλήρης απαγόρευση της δικαιόχρησης, που κάποιοι χρησιμοποίησαν ως επιχείρημα στο παρελθόν, είναι βέβαιο ότι προσκρούει και σε διατάξεις του Συντάγματος και σε διατάξεις του Κοινοτικού Δικαίου, αλλά...
      ΕΥΑΓΓΕΛΟΣ ΒΕΝΙΖΕΛΟΣ: Θα τα πούμε τώρα.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Αλλά ο περιορισμός και η θέσπιση όρων και προϋποθέσεων, για να μπορεί κάποιος να κάνει χρήση του δικαιώματος του franchising, είναι δικαίωμα της πολιτείας. Δένουν, λοιπόν, αυτοί οι κανόνες και οι προϋποθέσεις και όποιος τους παραβεί θα βρεθεί αντιμέτωπος με τις αποφάσεις. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε.
      Κατ’ αρχήν, θα ήθελα να κάνω κάποιες παρατηρήσεις εν είδει δευτερολογίας. Ενώ κάποιοι περιμένουν να έρθει το φθινόπωρο, για να διαμαρτυρηθούν, η Κομμουνιστική Νεολαία Ελλάδας ήδη πραγματοποίησε χθες παράσταση διαμαρτυρίας στη Βουλή για το νομοσχέδιο που συζητάμε σήμερα.
      Τι θα μείνει, λοιπόν, αφού καταλαγιάσει ο κουρνιαχτός μετά και από τις θεατρικού τύπου παραστάσεις που παρακολουθήσαμε χθες σ’ αυτήν την Αίθουσα; Κατά τη γνώμη μας, άμεσα μένει από τη μια μεριά το δώρο προς τους επιχειρηματίες, στο οποίο αναφέρθηκα εισηγητικά, και προς τους νέους ανθρώπους το αναβαθμισμένο «εμπόριο» ελπίδων. 
    Αναβαθμισμένο ομολογουμένως γιατί μιλάμε για κολέγια, αναβαθμισμένο γιατί μιλάμε για κάποιας μορφής κρατικό έλεγχο, αλλά δεν παύει να είναι εμπόριο ελπίδων. 
    Τα πιο σημαντικά όμως είναι τα μεσοπρόθεσμα και τα μακροπρόθεσμα. Μεσοπρόθεσμα θα περιμένουμε την ενσωμάτωση στο εθνικό δίκαιο της οδηγίας 36/2005 με όλες τις συνέπειες που έχουμε αναλύσει και δεν χρειάζεται να επαναλάβουμε και μακροπρόθεσμα θα δούμε την πλήρη υποταγή της χώρας μας στο ευρωενωσιακό μοντέλο όπου ένα μεγάλο μέρος της εκπαίδευσης βγαίνει έξω από το εκπαιδευτικό σύστημα, μέσα από τη διαδικασία της άτυπης εκπαίδευσης, ενώ η συνολικά η εκπαίδευση μπαίνει κάτω από τον έλεγχο της αγοράς. Η αγορά δηλαδή γίνεται πιστοποιητής των επαγγελματικών δυνατοτήτων των εκπαιδευομένων.
    Έτσι συνολικά η εκπαίδευση μετατρέπεται από υποχρέωση της πολιτείας προς τους νέους ανθρώπους σε μηχανισμό κερδοφορίας επιχειρήσεων και μηχανισμό παραγωγής φθηνού και ευάλωτου εργατικού δυναμικού.
    Ποια είναι η πρόταση του Κομμουνιστικού Κόμματος Ελλάδας; Το  Κομμουνιστικό Κόμμα Ελλάδας δεν βλέπει κάποια εκπαιδευτική διαδικασία έξω από το εκπαιδευτικό σύστημα, Πρωτοβάθμια, Δευτεροβάθμια, Τριτοβάθμια ή Επαγγελματική Εκπαίδευση και ό,τι αφορά την επαγγελματική εκπαίδευση γιατί κατατάσσονται οι δραστηριότητες με τις οποίες ασχολείται το τωρινό νομοσχέδιο, πρέπει να παρέχεται από το κράτος δωρεάν.
    Ορισμένες άλλες παρατηρήσεις τώρα. Εμείς δεν μπαίνουμε σε παιχνίδια εντυπωσιασμού και το ξέρετε και θα το καταλάβατε φαντάζομαι και από τη χθεσινή μας στάση σε όλο αυτό που έγινε εδώ. Εν τούτοις και με την ομιλία του κ. Αλαβάνου δημιουργούνται κάποια ερωτηματικά για το πώς ακριβώς τοποθετείται ο ΣΥ.ΡΙΖ.Α. πάνω στο ζήτημα της αναγνώρισης επαγγελματικών δικαιωμάτων.
    Ο κ. Αλαβάνος εξέφρασε την αγωνία του για δύο χιλιάδες πεντακόσιους περίπου νέους ανθρώπους που έχουν αποφοιτήσει από τέτοια ιδρύματα. Και άφησε να εννοηθεί ότι κάποια ρύθμιση πρέπει να γίνει σε σχέση με τα επαγγελματικά τους δικαιώματα, σε συμφωνία με τις παλιότερες τοποθετήσεις του για την ενσωμάτωση της προηγούμενης οδηγίας για τα επαγγελματικά δικαιώματα. Κάτι τέτοιο όμως δεν άκουσα, μια αντίστοιχη πρόταση από τον κ. Κουράκη. Και θα ήθελα να ρωτήσω τον κ. Κουράκη να μας πει ευθέως, αυτά που είπε ο κ. Αλαβάνος συμπίπτουν με την άποψη του ίδιου του κ. Κουράκη ως εισηγητή, αλλά ακόμα καλύτερα, με την επίσημη άποψη του ΣΥ.ΡΙΖ.Α. γι’ αυτούς τους δύο χιλιάδες πεντακόσιους αποφοίτους; 
    Βέβαια ο κ. Αλαβάνος χθες προτίμησε να μην απαντήσει σε αυτά που είχε πει μέσω εμού, ως εισηγητού του Κ.Κ.Ε. για τη θέση του ΣΥ.ΡΙΖ.Α. Προτίμησε ακόμα να μην τοποθετηθεί σ’ αυτά που είχε πει ο κ. Γεωργιάδης εκ μέρους του ΛΑ.Ο.Σ. αλλά προτίμησε να τοποθετηθεί σε αυτά που είπε η Κυβέρνηση, για να ενισχύσει αυτό που είπε στη συνέχεια, ότι η αντιπαράθεση είναι ανάμεσα στο ΣΥ.ΡΙΖ.Α. και στην Κυβέρνηση, κάτι το οποίο σχολίασα χθες, δεν θα το ξανασχολιάσω σήμερα.
    Επιτρέψτε μου και ένα σχόλιο για το Ψήφισμα του Ευρωπαϊκού Κοινοβουλίου στο οποίο αναφέρθηκε χθες ο Υπουργός. 
    Κύριε Υπουργέ, υπάρχει ένα ψήφισμα που μάλιστα μοιράστηκε στο Τμήμα, πρόκειται για την έκθεση της κ. Γκουτιέρες Κορτίνες, στην οποία φέρεται ότι ήταν παρών στην  ψηφοφορία και υπερψήφισε, εφόσον ομόφωνα ψηφίστηκε και ο κ. Αλαβάνος. Βεβαίως δεν τελειώνει στην Επιτροπή η διαδικασία, στο Ευρωκοινοβούλιο, όπως δεν τελειώνει και στο Ελληνικό Κοινοβούλιο. 
    Να συμπληρώσω με το τι έγινε στην Ολομέλεια. Το ψήφισμα ήλθε στις 5 Σεπτεμβρίου νομίζω του 2002 και έγινε ονομαστική ψηφοφορία στο σύνολο του ψηφίσματος. Κοιτάζοντας τον κατάλογο, ποιοι ψήφισαν ναι, ποιοι ψήφισαν όχι δεν υπάρχει το όνομα του κ. Αλαβάνου. Ο κ. Αλαβάνος, λοιπόν, δεν ήταν παρών στην ψηφοφορία στην Ολομέλεια. Εν τούτοις υπάρχουν μερικά άλλα ενδιαφέροντα ονόματα, στο Ψήφισμα το οποίο στην παράγραφο 23 λέει ότι πιστεύει ότι τα ιδιωτικά πανεπιστήμια ή Ανώτατα Εκπαιδευτικά Ιδρύματα αποτελούν μέρος του ευρωπαϊκού εκπαιδευτικού συστήματος και συμβάλλουν στην ανάπτυξή του. Ήταν εκεί όλοι οι παρόντες Ευρωβουλευτές του ΠΑ.ΣΟ.Κ., το οποίο ΠΑ.ΣΟ.Κ. φέρεται κατά των ιδιωτικών, υπέρ όμως των μη κρατικών. 
    Όλοι οι παρόντες Ευρωβουλευτές της Νέας Δημοκρατίας -καθόλου περίεργο- και ο δεύτερος Ευρωβουλευτής του Συνασπισμού ο κ. Παπαγιαννάκης φέρεται να ψήφισε υπέρ αυτού του ψηφίσματος. Οι μόνοι Έλληνες Βουλευτές που ψήφισαν κατά ήταν ο Στρατής Κόρακας και εγώ. Έλειπε ο κ. Παττάκης από την ψηφοφορία. 
    Τώρα πάμε επί τροχάδην στα άρθρα. 
    Κύριε Υπουργέ, με τη νομοτεχνική –υποτίθεται- προσθήκη-διόρθωση που κάνατε στο άρθρο 1, βάζετε βόμβα σ’ αυτό που θέλετε να φτιάξετε. Λέτε ότι οι βεβαιώσεις δεν είναι ισότιμες με τίτλους που χορηγούνται στο πλαίσιο του ελληνικού συστήματος τυπικής εκπαίδευσης. Δηλαδή οι βεβαιώσεις μπορεί θαυμάσια να είναι ισότιμες με τίτλους που χορηγούνται στο πλαίσιο του μη ελληνικού συστήματος εκπαίδευσης. Αυτό επιπλέον σε όσα είχα πει για το ότι προσπαθείτε να υποκαταστήσετε πανεπιστήμια με αυτήν την αναγνώριση των κολεγίων, συν το δώρο που κάνετε στους επιχειρηματίες.
    Για τον έλεγχο λειτουργίας δεν έχω κάτι να προσθέσω σ’ αυτά που είπε ο κ. Μπόλαρης πέραν του ότι «ου παντός πλειν τες Κόρινθον», διότι όπως είχα επισημάνει και στην επιτροπή με το άρθρο 3 παράγραφος ζ΄ απαιτείται εγγυητική επιστολή 500.000 ευρώ. Και είναι προφανές ότι το νομοσχέδιο αυτό επιχειρεί να βάλει και μία άλλου είδους τάξη σ’ αυτόν το χώρο, δηλαδή να ξεκαθαρίσει την ήρα από το στάρι που λέμε και να πετύχει συγκέντρωση του κεφαλαίου, να περάσουν δηλαδή αυτές οι δραστηριότητες στα χέρια μεγάλων επιχειρήσεων.
    Το διαβόητο άρθρο 10, όπου φτιάχνει επίσημα και με νομοθεσία του Υπουργείου Παιδείας εκπαιδευτήρια Μακ Ντόνατς, έχει σχολιαστεί και από μας και από άλλους συναδέλφους εκτεταμένα δεν χρειάζεται νομίζω περισσότερο. Να υπενθυμίσω πέραν των Μακ Ντόνατς ότι ο έλεγχος στην ουσία επαφίεται στα μητρικά ιδρύματα-επιχειρήσεις. 
    Μια απορία ίσως νομοτεχνική, κύριε Υπουργέ, στο άρθρο 11 παράγραφος 1 που λέτε ότι τα εργαστήρια ελευθέρων σπουδών «εφόσον δεν εντάσσονται στις διατάξεις του παρόντος νόμου». Μήπως θα έπρεπε να είναι, «εφόσον δεν εντάσσονται στις διατάξεις των προηγουμένων άρθρων»; Γιατί ο νόμος περιλαμβάνει και το άρθρο 11.
    Στο άρθρο 13 ήδη ειπώθηκε ότι η περίφημη Επιτροπή Αξιολόγησης είναι κάτω από τον απόλυτο έλεγχο του Υπουργείου Παιδείας με ό,τι επιπτώσεις θα έχει αυτό.
    Στο άρθρο 17 με τίτλο επωνυμία και προβολή γίνεται λόγος για επωνυμία του κολεγίου. Δεν είδα, κύριε Υπουργέ, σε προηγούμενα άρθρα πώς προσδιορίζεται η επωνυμία του κολεγίου. Γιατί το άρθρο που αναφέρεται στην ίδρυση ή την άδεια λειτουργίας, δεν αναφέρεται σε κατοχύρωση επωνυμίας. Και αυτό είναι ένα νομοτεχνικό σημείο, υποθέτω, αλλά πιστεύω ότι θέλει διευκρίνιση.
    Το άρθρο 21 αφορά σπουδαστές από το εξωτερικό. Προφανώς θέλει να επεκτείνει το δώρο στους επιχειρηματίες και στην εκπαιδευτική αγορά της Μέσης Ανατολής.
    Τέλος, πάλι μία απορία. Στο άρθρο 23 τα εργαστήρια ελευθέρων σπουδών έχουν προθεσμία μέχρι 31 Αυγούστου του 2009 που μπορεί να παραταθεί σύμφωνα με τη διόρθωση που κάνατε. 
      Η προθεσμία αυτή αφορά και τη διαφήμιση; Δηλαδή μέχρι τον Αύγουστο του 2009 θα μπορούν να διαφημίζονται αυτά τα καταστήματα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Αλυσανδράκη.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Τελειώνω, κύριε Πρόεδρε.
      ….χωρίς να έχουν φόβο να εφαρμοστούν το άρθρο 17 και το άρθρο 22 για τις κυρώσεις παραπλανητικής διαφήμισης;
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλυσανδράκη.
      Ο ειδικός αγορητής του ΣΥ.ΡΙΖ.Α. κ. Κουράκης έχει το λόγο.
      ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θέλω να αναφερθώ σε ορισμένα ζητήματα τα οποία ειπώθηκαν για το κόμμα μας μέσα σ’ αυτήν εδώ την Αίθουσα. Φαίνεται ότι παρεξηγήθηκε η προειδοποίηση που κάναμε ότι θα έχουμε ένα πολύ θερμό φθινόπωρο εξαιτίας των φοιτητικών κινητοποιήσεων. Μάλιστα αυτό θεωρήθηκε και ως απρέπεια ή υπέρβαση του ρόλου μας. 
      Νομίζω ότι έχουμε παρεξηγήσει ορισμένα πράγματα. Ο ρόλος κάθε κόμματος -όλων των κομμάτων, όχι μόνο του δικού μας κόμματος- είναι να εξαντλεί τη λειτουργία του όχι μόνο στο Κοινοβούλιο, αλλά και μέσα στην κοινωνία, στους κοινωνικούς αγώνες. Σεβόμαστε απολύτως την αυτονομία του φοιτητικού  κινήματος και των συνδικαλιστικών χώρων, αλλά αυτό δεν μας εμποδίζει –μάλιστα θα έλεγα ότι επιδιώκουμε, όπως επιδιώκετε και εσείς όλες οι πτέρυγες- να περάσουμε τις θέσεις μας, να ασκήσουμε ιδεολογική ηγεμονία και να επηρεάσουμε τα πράγματα προς την κατεύθυνση και τη φιλοσοφία που πρεσβεύουμε. 
      Θα έλεγα ότι παρέμβαση άτυπη και η οποία δεν νομιμοποιείται στους μαζικούς χώρους είναι να μεταφέρουμε άλλες κοινωνικές ομάδες σε άλλους χώρους, ώστε να συμμετέχουν σε διαδηλώσεις κ.λπ., να καταργήσουμε δηλαδή με αυτόν τον τρόπο την αυτονομία των μαζικών συλλογικοτήτων.
      Εμείς εξακολουθούμε να επαναλαμβάνουμε ότι όπως ακριβώς η τροποποίηση που πέρασε για τις Δ.Ε.Κ.Ο. θα βρει –αρχίζοντας από τη Διεθνή Έκθεση Θεσσαλονίκης- πάρα πολύ κόσμο να διαμαρτύρεται στο δρόμο. Και άλλες αντεργατικές νομοθεσίες έχουν ξεσηκώσει τον κόσμο και πολλές μάλιστα κινητοποιήσεις έχουν ακυρώσει νόμους που επρόκειτο να ψηφιστούν, όπως είναι ο νόμος Γιαννίτση. Το ίδιο πράγμα θεωρούμε ότι θα γίνει, ότι θα καταργηθούν στην πράξη -με ό,τι σημαίνει αυτό- πάρα πολλές διατάξεις του νόμου που θα περάσει μέσα στο Θερινό Τμήμα από τη Βουλή.
      Επαναλαμβάνω ότι εμείς θα επιδιώξουμε να επηρεάσουμε τα πράγματα στο φοιτητικό κίνημα, σεβόμενοι απολύτως την αυτονομία των χώρων. Δεν μπορώ να φανταστώ κάτι. Εμείς δεν είμαστε παθητικοί θεατές αυτών που γίνονται στην κοινωνία. Εμείς παρεμβαίνουμε στην κοινωνία. 
      Το δεύτερο έχει σχέση με την όλη φιλολογία που έγινε χθες, όσον αφορά τη διγλωσσία του κόμματός μας. Νομίζω, κύριε Υπουργέ, ότι το είχαμε πει πάρα πολύ καθαρά πως αναγνωρίζουμε πλήρως πως είστε υποχρεωμένοι, από τη νομοθεσία της Ευρωπαϊκής Ένωσης, να αναγνωρίσετε τα επαγγελματικά δικαιώματα.
      Εμείς δεν πρεσβεύουμε, όπως πρεσβεύει το Κομμουνιστικό Κόμμα, ότι οι λύσεις στην αντίφαση που αντιμετωπίζουμε είναι να βγούμε από την Ευρωπαϊκή Ένωση. Εμείς είμαστε σταθερά προσηλωμένοι στην αλλαγή του κοινωνικού συστήματος και στην έλευση του σοσιαλισμού, αλλά δεν εκτιμούμε ότι αυτό μπορεί να γίνει μόνο σε μία χώρα. Θεωρούμε ότι είναι μια υπόθεση πλανητικού επιπέδου. Ο χώρος της Ευρώπης είναι ένα καταπληκτικό πεδίο δράσης για τις δραστηριότητες των διαφόρων κινημάτων και συλλογικοτήτων. 
      Δεν είμαστε καθόλου ευχαριστημένοι βέβαια από τη στάση που τηρεί μέχρι στιγμής η Ευρωπαϊκή Ένωση, που κυριαρχείται από τις μεγάλες δυνάμεις του κεφαλαίου, με ιμπεριαλιστικούς πολέμους και περιστολή ατομικών και κοινωνικών δικαιωμάτων, αλλά νομίζουμε ότι η θέση μας είναι εκεί και θα επιμείνουμε μέχρι τέλους σ’ αυτόν τον προσανατολισμό. 
      Αυτό όμως το οποίο συζητούμε είναι όχι αν η χώρα μας είναι υποχρεωμένη να εναρμονιστεί, γιατί σε αντίθετη περίπτωση κινδυνεύει, όπως είπατε κι εσείς πολύ σωστά, να τιμωρηθεί με πρόστιμο, το οποίο αναγκαστικά θα περικοπεί από άλλες ουσιαστικές δαπάνες, αλλά έχει την απόλυτη ευχέρεια, εφαρμόζοντας το άρθρο 149 και 150 της συνθήκης για την ίδρυση της Ευρωπαϊκής Ένωσης, να καθορίζει τα της εκπαιδευτικής πολιτικής της χώρας της και στο σημείο αυτό δεν υπάρχει καμμία αντίφαση. Αυτό που έκαναν οι Ευρωβουλευτές μας είναι να ζητήσουν την εναρμόνιση όσο καιρό λειτουργούν αυτά τα ιδρύματα στη χώρα μας, ταυτόχρονα όμως με τη θέση ότι αυτά τα ιδρύματα, καθώς ανήκουν στο χώρο της τριτοβάθμιας εκπαίδευσης, πρέπει να κλείσουν, έτσι ώστε η τριτοβάθμια εκπαίδευση να αντιστοιχεί με την επιταγή του Συντάγματος, που είναι υποχρέωση της πολιτείας για δωρεάν τριτοβάθμια εκπαίδευση. 
      Επίσης, να απαντήσω και στον κ. Αλυσανδράκη. Όσον αφορά για τους αποφοίτους, εμείς κατανοούμε ότι οι είκοσι πέντε χιλιάδες απόφοιτοι αυτών των κολεγίων δεν είναι παιδιά δεύτερης κατηγορίας για πέταμα, είναι παιδιά τα οποία κακώς επιτράπηκε από την πολιτεία να επενδύσουν ελπίδες τριτοβάθμιας εκπαίδευσης στα κολέγια αυτά, παρ’ όλα αυτά όμως, η πολιτεία θα πρέπει να αντιμετωπίσει με κάποιον τρόπο –μπορούμε να συζητήσουμε διάφορους τρόπους- τι θα γίνει με τους αποφοίτους αυτών των κολεγίων. Αυτό είπαμε και εξακολουθούμε να πιστεύουμε ότι θα πρέπει να ασχοληθούμε και με αυτήν την κατηγορία των αποφοίτων.
      Όσον αφορά τα άρθρα, θα έλεγα ότι στα άρθρα του νομοσχεδίου, ειδικά με το άρθρο 1, δεν ορίζεται σαφώς στο κείμενο του νομοσχεδίου ότι τα κολέγια ανήκουν στην άτυπη μεταλυκειακή εκπαίδευση, όπως έστω ελλιπώς ορίζεται στην εισηγητική έκθεση. Θεωρούμε ότι με αυτόν τον τρόπο, κύριε Υπουργέ, αφήνετε περιθώρια για σύγχυση με τη μεταλυκειακή τυπική εκπαίδευση, στην οποία ανήκουν τα Τ.Ε.Ι. και τα πανεπιστήμια. Δεν ξέρω αν με το διορθωμένο κείμενο το έχετε συμπεριλάβει. Ορίζεται μόνο ότι οι τίτλοι σπουδών δεν είναι ισότιμοι, θα λέγαμε όμως σύμφωνα με την εκτίμησή μας ότι αυτό δεν αρκεί, καθώς η ουσιαστική ισοτιμία, δηλαδή τα επαγγελματικά δικαιώματα, γιατί αυτός είναι ο πυρήνας του νομοσχεδίου, θα καλυφθούν με την οδηγία 36/2005, όπως έχετε ήδη πει.
      Όσον αφορά την άδεια ίδρυσης από φυσικά πρόσωπα, διερωτώμεθα σε τι διαφέρουν οι προϋποθέσεις για την άδεια ίδρυσης κολεγίων από εκείνες για την άδεια ίδρυσης ενός συνοικιακού καταστήματος. Να θυμίσουμε ότι για να ιδρύσει κάποιος ιδιωτικό εκπαιδευτήριο πρέπει να έχει τίτλους σπουδών που παρέχουν το δικαίωμα διορισμού στη δημόσια εκπαίδευση και να μην είναι δημόσιος υπάλληλος ή ιδιοκτήτης φροντιστηρίου. Αυτά είναι απαιτήσεις για ένα οποιοδήποτε ιδιωτικό εκπαιδευτήριο που εδώ δεν υπάρχουν.
      Όσον αφορά το άρθρο 6, που αφορά την πληρότητα του προγράμματος σπουδών, όπως έχουν πει και άλλοι ομιλητές σ’ αυτήν εδώ την Αίθουσα, το ζήτημα είναι ποιος θα ελέγξει και με ποια κριτήρια αυτήν την πληρότητα. Θεωρούμε ότι η Επιτροπή Αξιολόγησης Ελέγχου Κολεγίων, του άρθρου 13, είναι ανεπαρκέστατη στη σύνθεσή της. Ενώ για τα κολέγια που συμπράττουν με ξένα ιδρύματα, δηλαδή όλα, το πρόγραμμα, όπως γνωρίζουμε, καθορίζεται από το μητρικό ίδρυμα. Εδώ έχει ενδιαφέρον η τοποθέτησή σας ότι, αν είχαμε αναθεωρήσει το άρθρο 16, θα είχαμε την ευχέρεια να έχουμε ιδιωτικά πανεπιστήμια που το Υπουργείο Παιδείας θα μπορεί να ελέγχει το εκπαιδευτικό τους πρόγραμμα, ενώ τώρα αναγκαζόμαστε –«αναγκαζόμαστε» σημαίνει βρισκόμαστε στην πολύ δυσάρεστη θέση, φαντάζομαι- να υπάρχουν ιδρύματα με πρόγραμμα που καθορίζεται από άλλα πανεπιστημιακά ιδρύματα, με ό,τι σημαίνει αυτό, στο οποίο δεν έχουμε καμμία πρόσβαση. Πραγματικά, αυτό είναι μία πολύ ενδιαφέρουσα ομολογία ότι: «Τι να κάνουμε; Αφού δεν στέρξατε στο να έχουμε την αναθεώρηση του άρθρου 16, αναγκαζόμαστε και πάμε σε μία έκπτωση της εκπαιδευτικής διαδικασίας με την έννοια ότι αυτά καθορίζονται ανεξέλεγκτα από ένα ίδρυμα στο οποίο δεν έχουμε καμμία πρόσβαση». Πολύ ενδιαφέρουσα παρατήρηση. 
      Πολύ ενδιαφέρουσα ήταν και η παρατήρηση του κ. Μπόλαρη με τη θετική έννοια ότι βάζετε όντως το Δ.Ο.Α.Τ.Α.Π., έστω και να εκφράσει τη γνώμη και αυτό σημαίνει ότι εισάγετε μηχανισμό, τον οποίο δανείζεστε από το Υπουργείο, για να συμμετάσχει στη διαδικασία έστω μερικής αξιολόγησης ή συμβολής στην ίδρυση αυτών των κολεγίων. Δηλαδή ουσιαστικά το Υπουργείο, πέρα από το να έχει την εποπτεία, παρέχει ένα μηχανισμό, που σημαίνει ότι αυτοί έχουν κάθε λόγο να αισθάνονται ότι αναβαθμίζονται, άρα να αυξάνουν τις απαιτήσεις τους ή την όρεξή τους, αν θέλετε, για την πελατεία τους, διότι περί αυτού πρόκειται. 
      Βέβαια στο άρθρο 10 χαίρομαι που αντικαταστήσατε εκείνη την αδόκιμη έκφραση «πάσης φύσεως» με το «αναγνωρισμένα», αλλά εξακολουθούμε να λέμε ότι η συμμετοχή του Δ.Ο.Α.Τ.Α.Π. στο ποια είναι αναγνωρισμένα θα έπρεπε να είναι αποφασιστική και όχι συμβουλευτική, όπως φαίνεται να είναι. 
      Όσον αφορά τον εσωτερικό κανονισμό, όπου αναφέρεστε, κύριε Υπουργέ, θα έλεγα ότι είναι ενδιαφέρον να συγκρίνει κανένας τον εσωτερικό κανονισμό των κολεγίων με εκείνον των πανεπιστημίων. Η σύγκριση θα δείξει ότι τα κολέγια έχουν περισσότερη αυτονομία από ότι τα Α.Ε.Ι. και αυτό βέβαια είναι παράδοξο αλλά όχι ανεξήγητο, με την έννοια ότι δίνεται μια ανεξήγητη αυτονομία στους επιχειρηματίες ενώ το πλαίσιο σε ό,τι αφορά τα Α.Ε.Ι. είναι αρκετά περιοριστικό.
      Όσον αφορά το άρθρο 21, έχουμε να σχολιάσουμε το εξής. Εκεί θα υπάρχει δυνατότητα και θα καθοριστεί ανάλογη πολιτική για την προσέλκυση σπουδαστών από το εξωτερικό για φοίτηση στα κολέγια. Η εκτίμησή μας είναι ότι αυτό γίνεται όχι γιατί πιστεύουμε ότι στην πραγματικότητα θα γίνει κάτι τέτοιο, δηλαδή ότι όντως θα έρθουν σπουδαστές στα κολέγια αυτά από το εξωτερικό, αλλά θα έλεγα ότι επιβεβαιώνουμε τις προθέσεις, που έχουμε επισημάνει και εμείς και άλλοι αγορητές, να χρησιμοποιηθεί το παράθυρο των κολεγίων, για να μπουν οι Έλληνες επενδυτές στην παγκόσμια αγορά της παροχής εκπαιδευτικών υπηρεσιών κατά ανάλογο τρόπο και κυρίως στα Βαλκάνια και στη Μέση Ανατολή.
      Για τις κυρώσεις δεν θα αναφερθώ περισσότερο. Νομίζω ότι και άλλοι ανέφεραν για τις κυρώσεις αυτές  ότι στο παρελθόν με τον προηγούμενο νόμο του 1966 στο άρθρο 16 υπήρχαν πολύ αυστηρές κυρώσεις, οι οποίες δεν εφαρμόστηκαν ποτέ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΑΝΑΣΤΑΣΙΟΣ ΚΟΥΡΑΚΗΣ: Ολοκληρώνω, κύριε Πρόεδρε.
      Θα έλεγα, λοιπόν, κλείνοντας, ότι με το συγκεκριμένο νομοσχέδιο γίνεται ένα πολύ αποφασιστικό βήμα στο να μην αυξηθούν οι δημόσιες δαπάνες για την εκπαίδευση. Βρισκόμαστε μπροστά σε μια χιονοστιβάδα, θα έλεγα, εκχώρησης δημοσίου χώρου και υπηρεσιών στον ιδιωτικό τομέα. Έχουμε την ενέργεια, έχουμε τη μεταφορά. Χθες πέρασε η μεταφορά της ασφάλειας στον ιδιωτικό τομέα με τις εταιρείες security και τώρα έχουμε ένα αποφασιστικό βήμα για την εκχώρηση του τμήματος της εκπαίδευσης και της γνώσης στον ιδιωτικό τομέα.
      ΠΡΟΕΔΡΕΥΩΝ (Γεώργιος Σούρλας): Παρακαλώ, μην επεκτείνεστε.
      ΑΝΑΣΤΑΣΙΟΣ ΚΟΥΡΑΚΗΣ: Έτσι απαλλάσσεται η πολιτεία από την ευθύνη της να μην αυξήσει τις δημόσιες δαπάνες, ώστε οι γονείς να βάζουν  βαθιά το χέρι στην τσέπη και επιπλέον να αναπαράγεται φθηνό εργατικό δυναμικό, έτσι ώστε να υπάρχει μεγαλύτερη ευελιξία, που είναι ο καινούργιος όρος, στις επιχειρήσεις. 
      (Στο σημείο αυτό κτυπάει επανειλημμένως το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε.
      Θα έλεγα, όπως είπα και στην αρχή, να είναι σίγουρη η κοινωνία και όλοι οι συνάδελφοι ότι το σπουδαστικό κίνημα, οι διδάσκοντες και εμείς από τη μεριά μας θα κάνουμε ότι μπορούμε, ώστε τα πανεπιστήμια να μπουν σε μια διαδικασία μεγάλων αγώνων, ανατροπών και συγκρούσεων, ώστε αυτή η λογική, δηλαδή το να αντιμετωπίζεται η παιδεία ως εμπόρευμα, να μην περάσει. Και αυτό είναι μια υπόσχεση προς όλους.
      Σας ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουράκη.
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
      Μια πολύ μικρή αναφορά σε αυτά που είπε προηγουμένως ο κ.  Κουράκης για τη διαφωνία του με τις ενστάσεις του Κ.Κ.Ε.. Μια παλιά διαφωνία που κρατά από την εποχή του Στάλιν και του Τρότσκι αναβίωσε στην Αίθουσα, αν ο σοσιαλισμός πρέπει να μείνει σε μια χώρα ή αν πρέπει να διαδοθεί γενικώς και παγκοσμίως. Προφανώς οι συνάδελφοι του ΣΥ.ΡΙΖ.Α. είναι με τον Τρότσκι και οι συνάδελφοι του Κ.Κ.Ε. έχουν παραμείνει στην εποχή του Στάλιν. Ευτυχώς ο κόσμος προχώρησε. Φύγαμε και από τον Τρότσκι, φύγαμε -ακόμα πιο ευτυχώς- και από τον Στάλιν. Και εύχομαι να μην επανέλθει κανένα μέρος του κόσμου, κύριοι συνάδελφοι του Κ.Κ.Ε, ποτέ σε εποχές τυραννίας, όπως αυτές που ευαγγελίζεσθε.
      Πάμε λίγο στην προκειμένη περίπτωση του νομοσχεδίου. Πριν πάω στα κατά τόπους άρθρα και στις βελτιώσεις, που θέλω οπωσδήποτε να επισημάνω, θέλω να αναφερθώ ίσως στη μόνη άξια λόγου αντίρρηση που ακούστηκε στο Κοινοβούλιο σε σχέση με αυτό το νομοσχέδιο. 
      Νομίζω ότι σε αυτήν την Αίθουσα υπάρχουν οι συνάδελφοι του ΣΥ.ΡΙΖ.Α., οι οποίοι, βεβαίως, είναι τρομοκρατημένοι μετά από το χθεσινό Βατερλό. Είναι προφανές ότι ο κ. Αλαβάνος όχι απλώς δεν έδωσε εξηγήσεις, αλλά συνελήφθη ψευδόμενος κατά έναν απίστευτο τρόπο.
      Θέλω να υπενθυμίσω, για να μην ξεφύγει από την προσοχή μας, ότι ο κ. Αλαβάνος δεν έλεγε απλώς τότε να αναγνωριστούν τα επαγγελματικά δικαιώματα αυτών που είχαν ήδη φοιτήσει, αλλά απειλούσε την Ελλάδα με προσφυγές στο Ευρωπαϊκό Δικαστήριο και με πρόστιμα, αν η Κυβέρνηση δεν προχωρούσε άμεσα εις τη θεσμοθέτηση αυτού που έχετε σήμερα.
      Και πρέπει να προειδοποιήσουμε τους συναδέλφους του ΣΥ.ΡΙΖ.Α., αφού είχαν την ευγενή καλοσύνη χθες να μας προειδοποιήσουν για την από τον Οκτώβριο επέλαση των κουκουλοφόρων, ότι εγώ προσωπικά έχω σκοπό, εάν πράγματι ο κ. Αλαβάνος κατεβάσει τον κόσμο στους δρόμους για το θέμα των ιδιωτικών κολεγίων, να τυπώσω εκατομμύρια φυλλάδια από το δελτίο Tύπου του και να τα μοιράζουμε φεϊγβολάν στην Αθήνα και στα διόδια, για να μάθει ο κόσμος τι θα πει πολιτική απάτη. Διότι περί αυτού πρόκειται.
      Από τη μια, λοιπόν, είναι ο ΣΥ.ΡΙΖ.Α., ο οποίος έχει τρομοκρατηθεί. Το καταλαβαίνουμε. Θα ήθελα να πω ότι η πρόταση του κ. Αλαβάνου χθες να αναγνωριστούν τα επαγγελματικά δικαιώματα όσων έχουν ήδη πάρει πτυχίο είναι πολύ σωστή πρόταση. Να την φέρετε όσο μπορείτε γρηγορότερα, γιατί είναι σωστό, πράγματι, για όσους έχουν ήδη πάρει πτυχίο από τα Κ.Ε.Σ..
      ΑΝΑΣΤΑΣΙΟΣ ΚΟΥΡΑΚΗΣ: Να λυθεί, είπε.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Αυτό είπε, να λυθεί το πρόβλημα αυτών που έχουν πάρει πτυχίο.
      ΑΝΑΣΤΑΣΙΟΣ ΚΟΥΡΑΚΗΣ: Να λυθεί, είπε.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Ε, να λυθεί. Πώς να λυθεί; Να τους δώσουμε έναν καφέ; Να μπορούν να δουλέψουν.
      ΑΝΑΣΤΑΣΙΟΣ ΚΟΥΡΑΚΗΣ: Μπορεί να συνεχίσουν να σπουδάζουν.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Εντάξει, ας έρθει πάλι ο κ. Αλαβάνος να εξηγήσει τι εννοούσε κατά τον τρόπο που εξήγησε χθες, τρέμοντας και παρακαλώντας να ασχολούμαστε μαζί του.
      Πάμε, λοιπόν, παρακάτω. Υπάρχει το Κ.Κ.Ε. συνεπές στη θέση του. Δεν θα το σχολιάσουμε. Το Κ.Κ.Ε. είναι Κ.Κ.Ε.. Πάντα στην τούρτα μπαίνει και ένα κερασάκι.
      Η πραγματική αντίρρηση που έχει ουσία έγινε από τον κ. Βενιζέλο. Εγώ με τον κ. Βενιζέλο είναι προφανές ότι έχουμε πλήρη διαφωνία σε αυτό το θέμα. Οφείλω, όμως, να αναγνωρίσω ότι έθεσε ορισμένες δόκιμες ενστάσεις και ορισμένα δόκιμα επιχειρήματα, τα οποία χρήζουν απαντήσεως.
      Και θα κρατήσω απ’ όσα είπατε, κύριε Υπουργέ, την εξής φράση. Είπατε κάποια στιγμή στη δευτερολογία ή την τριτολογία σας -δεν θυμάμαι- ότι, εν πάση περιπτώσει, αφού αναπτύξατε τη διαφωνία σας στο franchising, ας έρθουν τα ξένα πανεπιστήμια εδώ, ας φτιάξουν εδώ campus, ας πάμε τα ελληνικά πανεπιστήμια να φτιάξουν campus έξω και να προχωρήσουμε δι’ αυτού του τρόπου. Έτσι το κατάλαβα εγώ. Αν κάνω λάθος, διορθώστε με.
      Πρέπει να σας πω ότι ίσως δεν το γνωρίζετε. Πριν από περίπου δύο μήνες ο Σύνδεσμος των Κέντρων Ελευθέρων Σπουδών, των ιδιωτικών κολεγίων, είχε καλέσει στην Ελλάδα τον Βρετανό Υπουργό Παιδείας. Μας είχε καλέσει όλους τους Βουλευτές. Εγώ πήγα. Δυστυχώς ήμουν ο μόνος που ήταν παρών από τους τριακόσιους. Δεν υπήρχε ούτε ένας άλλος Βουλευτής. Μόνο ο ΛΑ.Ο.Σ. εκπροσωπήθηκε εκεί, για λόγους που δεν τους ξέρω.
      Εν πάση περιπτώσει, ο κύριος Υπουργός της Παιδείας της Μεγάλης Βρετανίας, στην ενημέρωση που μας έκανε, είπε την εξής φράση, την οποία θα σας μεταφέρω: «Για μας, ως Μεγάλη Βρετανία, αυτά τα κολέγια τα οποία έχουν υπογράψει αυτές τις συμφωνίες με τα βρετανικά πανεπιστήμια, είναι τα campus των κολεγίων μας στην Ελλάδα. Τα ελέγχουμε διεξοδικότατα, κάνουμε αιφνιδιαστικούς ελέγχους συνεχώς, ελέγχουμε τα πτυχία των καθηγητών τους, ελέγχουμε πόσοι είναι οι φοιτητές μέσα στις αίθουσες και εμείς, ως Μεγάλη Βρετανία, τα θεωρούμε campus των πανεπιστημίων μας, των πανεπιστημίων της Μεγάλης Βρετανίας».
      Τώρα, το πώς θα αποφασίσουμε να μοιράζουμε το επιχειρηματικό μας δίσκο, αυτός είναι δικός μας λογαριασμός. Άρα, λοιπόν, πρέπει να σας πω ότι ίσως δεν το έχετε καταλάβει ότι αυτά είναι τα campus των ξένων πανεπιστημίων. Τουλάχιστον, έτσι τα αναγνωρίζει η Μεγάλη Βρετανία. Αν θεωρούμε τώρα ότι η Μεγάλη Βρετανία είναι κάποιο γελοίο κράτος, ανάξιο λόγου, του οποίου ο Υπουργός λέει κάτι το οποίο δεν έχει καμμία αξία, εντάξει είναι ένα θέμα το οποίο πρέπει να συνεκτιμήσουμε.
      Εγώ θεωρώ το Βρετανό Υπουργό Παιδείας σοβαρό πρόσωπο. Ανήκει, αν θυμάμαι καλά και στο Εργατικό Κόμμα και νομίζω ότι ήταν πρόσφατα και στο Λαγονήσι, εκεί στη Σοσιαλιστική Διεθνή, που κάνατε τις ωραίες διακοπές.
      Εν πάση περιπτώσει, λοιπόν…
      ΕΥΑΓΓΕΛΟΣ ΒΕΝΙΖΕΛΟΣ: Στο Λαγονήσι έγινε η συνάντηση;
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Όχι στο Λαγονήσι. Λέω ότι ήταν και στο Λαγονήσι ο ίδιος, γιατί είναι της Σοσιαλιστικής Ομάδας. Άρα λέω ότι θα είχατε την ευκαιρία να τον ρωτήσετε και στο Λαγονήσι τι εννοούσε, αλλά δεν ξέρατε ότι είχε δεσμευθεί ο ίδιος ότι αυτά είναι τα campus των βρετανικών πανεπιστημίων. Αυτό λέω, για να σας λυθεί η απορία.
      Πάμε, λοιπόν, τώρα στο νομοσχέδιο για να μη χάσω χρόνο.
      ΕΥΑΓΓΕΛΟΣ ΒΕΝΙΖΕΛΟΣ: Εκεί ήσασταν επί βρετανικού ή ελληνικού εδάφους;
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Ήμασταν, βεβαίως, επί ελληνικού εδάφους, σε μια επιχείρηση, όμως, της οποίας τον έλεγχο και την ποιότητα εγγυάται η Μεγάλη Βρετανία. Τόσο απλά είναι τα πράγματα.
      ΕΥΑΓΓΕΛΟΣ ΒΕΝΙΖΕΛΟΣ: Τόσο απλά.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Και επαναλαμβάνω ότι η Μεγάλη Βρετανία, όσο και αν η πολιτική των Βρετανών μού είναι απεχθής για ιστορικούς λόγους, οφείλω να ομολογήσω ότι είναι ένα πολύ σοβαρό κράτος.
      ΕΥΑΓΓΕΛΟΣ ΒΕΝΙΖΕΛΟΣ: Μου επιτρέπετε να σας κάνω μια διακοπή;
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Βεβαίως. Από εσάς επιτρέπω να μου κάνετε πολλές διακοπές.
      ΠΡΟΕΔΡΕΥΩΝ (Γεώργιος Σούρλας): Δεν είστε οι δυο σας. Υπάρχει Προεδρείο εδώ.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Συγγνώμη, κύριε Πρόεδρε.
      ΕΥΑΓΓΕΛΟΣ ΒΕΝΙΖΕΛΟΣ: Συγγνώμη, κύριε Πρόεδρε. Μπορώ να κάνω μια διακοπή στον κ. Γεωργιάδη;
      ΠΡΟΕΔΡΕΥΩΝ (Γεώργιος Σούρλας): Βεβαίως, αλλά ο χρόνος δεν κρατείται.
      ΕΥΑΓΓΕΛΟΣ ΒΕΝΙΖΕΛΟΣ: Θα χρειαστώ λίγα δευτερόλεπτα μόνο.
      Παρακολουθήσατε την τελευταία μου αποστροφή χθες, τον τελευταίο διάλογο που είχα με τον κ. Στυλιανίδη;
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Βεβαίως.
      ΕΥΑΓΓΕΛΟΣ ΒΕΝΙΖΕΛΟΣ: Είπα ότι η Ελλάδα έρχεται οικειοθελώς και εφαρμόζει με αυτό το νομοσχέδιο την πιο ακραία εκδοχή του προσχεδίου της οδηγίας Μπολκενστάιν για την ελεύθερη παροχή υπηρεσιών, που βασιζόταν στη λογική ότι μπορείς να παρέχεις ελεύθερα υπηρεσίες σε άλλο κράτος μέλος, ακολουθώντας τη νομοθεσία και τις προδιαγραφές της χώρας προέλευσης.
      Αυτή η οδηγία πέρασε από σαράντα κύματα και στο τελικό και ισχύον κείμενό της εξαιρούνται οι εκπαιδευτικές υπηρεσίες. Δηλαδή, η θεωρία που λέει ότι μπορεί να έρθει εδώ ένα βρετανικό πανεπιστήμιο ή ένα βρετανικό κολέγιο ή μια βρετανική εκπαιδευτική επιχείρηση και να λειτουργήσει με τους όρους που ισχύουν στη Βρετανία ή στη Φινλανδία ή στη Ρουμανία δεν ισχύει, δεν προβλέπεται αυτό από την οδηγία.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Ωραία.
      ΕΥΑΓΓΕΛΟΣ ΒΕΝΙΖΕΛΟΣ: Οι δε διατάξεις του πρωτογενούς κοινοτικού δικαίου του άρθρου 43 της συνθήκης για την Ευρωπαϊκή Κοινότητα, για την ελευθερία εγκατάστασης και παροχής υπηρεσιών…
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Μου παίρνετε το χρόνο, γι’ αυτό βιάζομαι.
      ΠΡΟΕΔΡΕΥΩΝ (Γεώργιος Σούρλας): Τι να κάνουμε;
      ΕΥΑΓΓΕΛΟΣ ΒΕΝΙΖΕΛΟΣ: …πάντα προϋποθέτουν ότι ισχύουν οι κανόνες της χώρας υποδοχής.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, για να μη χάνουμε χρόνο, το είπαμε από χθες, από την πρώτη στιγμή ότι είναι ιδεολογικό θέμα. Στην πραγματικότητα λέτε, λοιπόν, ότι υιοθετεί την ακραία εκδοχή. Σας απαντώ: Πολύ καλά κάνει και την υιοθετεί. Είναι πολύ σαφής η θέση μου. Εσείς λέτε την ακραία. Εγώ λέω την ακραία. Όμως, εσείς λέτε ότι κακώς την υιοθετεί. Εγώ σας λέω ότι καλώς την υιοθετεί. Γιατί καλώς; Να σας το ξαναπώ, γιατί εκεί είναι η μεγάλη διαφωνία. Διότι, αν δεν βρούμε τρόπο να ξεκολλήσουμε τα δημόσια ελληνικά πανεπιστήμια από το χάος και από το τέλμα, δεν θα μπορέσουμε ποτέ να έχουμε μορφωμένους ανθρώπους σ’ αυτήν τη χώρα.
      Πάμε στο νομοσχέδιο στο άρθρο 6 παράγραφος 3 η οποία λέει για τη χορήγηση άδειας λειτουργίας κολεγίου μέχρι την 31η Δεκεμβρίου. Νομίζω ότι ειδικά για φέτος πρέπει να υπάρχει μια παράταση εδώ, διότι πότε θα προλάβουν;
      ΕΥΑΓΓΕΛΟΣ ΒΕΝΙΖΕΛΟΣ: Α, πολύ ωραία.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Πάμε τώρα, λοιπόν, στο άρθρο 7 στην παράγραφο 3, το (γ) λέει: «Εάν συντρέξει παραβίαση διάταξης του παρόντος νόμου ή των ορίων της άδειας λειτουργίας», για το πώς γίνεται η ανάκληση της άδειας λειτουργίας του κολεγίου. Εδώ πρέπει να γίνει μια διαφοροποίηση, να μπει τουλάχιστον η φράση «ουσιώδης παραβίαση». Διότι, αν το αφήσετε γενικώς «παραβίαση», μπορεί να έρθει αύριο μια επιτροπή εχθρική και να πει για παράδειγμα, ότι βάλατε ένα κατάστημα μέσα και σας κλείνω, λοιπόν, γι’ αυτό.
      Πάμε λίγο παρακάτω. Στο άρθρο 13, επιτροπή αξιολόγησης και ελέγχου κολεγίων. Στην επιτροπή ελέγχου και αξιολόγησης κολεγίων πιστεύουμε ότι πρέπει οπωσδήποτε να υπάρχει ρητώς πρόβλεψη να υπάρχει μέσα στην επιτροπή και εκπρόσωπος του συνδέσμου των κολεγίων. Διότι εδώ κάνατε μια επιτροπή, η οποία είναι μάλλον η μοναδική στην Ελλάδα και όπου οι ενδιαφερόμενοι δεν εκπροσωπούνται.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Όχι του Συνδέσμου Κολεγίων, όμως.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Ωραία, δεν το πρόλαβα. Αν το βάλατε, καλώς το βάλατε.
      Πιστεύουμε, επίσης, ότι και ένας δικηγόρος θα ήταν χρήσιμος. Επειδή έγινε μεγάλη κουβέντα για το Δ.Ο.Α.Τ.Α.Π. και ακούστηκε από τον κ. Κουράκη, εγώ δράττομαι της ευκαιρίας να σας πω, κύριε Υπουργέ, ότι έτσι όπως λειτουργεί ο Δ.Ο.Α.Τ.Α.Π. και να τον κλείσετε, καλά θα κάνετε. Νομίζω ότι δεν έχει υπάρξει πιο δραματικά αποτυχημένη δημόσια υπηρεσία από τον Δ.Ο.Α.Τ.Α.Π.. Έχω προσωπική αντίληψη. Ή οι άνθρωποι δεν έχουν υπαλλήλους και δεν προλαβαίνουν, οπότε η ευθύνη είναι δική σας, ή εκεί έχετε βάλει σοβιετικούς γραφειοκράτες οι οποίοι έχουν σκοπό να μην αναγνωρίσουν το πτυχίο κανενός. Τέλος πάντων, δεν είναι θέμα της παρούσης, αλλά στον Δ.Ο.Α.Τ.Α.Π. έχω πολλές επιφυλάξεις.
      Πάμε λίγο στο άρθρο 18 παράγραφος 2, όπου θέλω να σταθούμε και το αφιερώνω αυτό στον κ. Βενιζέλο. Λέει: «Σε πίνακα ανακοινώσεων στην είσοδο της εγκατάστασης αναρτάται πίνακας, υπογεγραμμένος από το διευθυντή του κολεγίου, στον οποίο αναγράφεται το εβδομαδιαίο πρόγραμμα λειτουργίας και το ονοματεπώνυμο των διδασκόντων, καθώς επίσης και οι άδειες ίδρυσης και λειτουργίας».
      Εάν το βάλετε εδώ, θέλω να σας παρακαλέσω να το προβλέπετε και για τα δημόσια πανεπιστήμια. Να μπαίνουμε σε ένα δημόσιο πανεπιστήμιο και όπως μπαίνει ο πολίτης που πληρώνει τα χρήματά του, κύριε Υπουργέ, να βλέπει το εβδομαδιαίο πρόγραμμα λειτουργίας και να ξέρει. Για παράδειγμα, Δευτέρα έχουμε μάθημα τις τάδε ώρες, Τρίτη έχουμε κατάληψη, Τετάρτη φύγαμε γιατί δεν μπορούσαμε να κάνουμε μάθημα, Πέμπτη δείραμε τον καθηγητή, Παρασκευή ξανακάνουμε μάθημα. Θέλω να πω με αυτό ότι είναι μία υπερβολή, υπό την έννοια ότι δεν τηρείται πουθενά αλλού.
      Πάμε στο άρθρο 22, όπου τα πρόστιμα μου φαίνονται πολύ μεγάλα. Εν πάση περιπτώσει, αυτό ίσως να έχει τη χρεία του στην Ελλάδα. Στο άρθρο 22 στο (δ) λέτε το εξής: «Στο προσωπικό του κολεγίου για την παράβαση από το προσωπικό των διατάξεων του παρόντος νόμου επιβάλλεται αυστηρό πρόστιμο 3.000 ευρώ».
    Νομίζω ότι στο προσωπικό δεν πρέπει να επιβάλλεται πρόστιμο. Αντιλαμβάνομαι γιατί θα επιβάλλατε πρόστιμο στον ιδιοκτήτη ή στο διευθύνοντα σύμβουλο –εν πάση περιπτώσει, σ’ αυτόν που παίρνει τις αποφάσεις- αλλά δεν είμαι βέβαιος ότι μπορεί το προσωπικό σε κάθε περίπτωση να γνωρίζει εάν ο ιδιοκτήτης τηρεί όλη τη νομοθεσία ή όχι.
    Θα ήθελα να πω, επίσης, κάτι ακόμα στο άρθρο 6, το οποίο το ξέχασα. Βλέπω ότι έχετε βάλει τώρα το κυλικείο ως επιχείρηση. Δεν θέλω να εκληφθεί ότι το λέω για λόγους επαγγελματικού συμφέροντος –το εννοώ- αλλά πιστεύω ότι πρέπει να υπάρχει πρόβλεψη και για βιβλιοπωλείο. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Και στη Φιλοσοφική Σχολή Αθηνών, όπου ήμουν εγώ, οι δύο επιχειρήσεις που υπήρχαν ήταν το κυλικείο και το βιβλιοπωλείο γιατί εκεί βγάζεις φωτοτυπίες, εκεί παίρνεις κάποιο βιβλίο που χρειάζεσαι κ.λπ. Δεν είναι, δηλαδή, εμπορική επιχείρηση με την έννοια ότι εκμεταλλεύεσαι. Είναι κάτι το οποίο το χρειάζεται για τη λειτουργία του ένα τέτοιο ίδρυμα. Άρα να μη φτάνουμε στις ακρότητες τις οποίες έχουμε επισημάνει.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Γεώργιος Σούρλας): Κύριε Γεωργιάδη, ολοκληρώστε σας παρακαλώ.
    ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Ολοκληρώνω αμέσως, κύριε Πρόεδρε, και ευχαριστώ πάρα πολύ για το χρόνο.
    Θέλω κλείνοντας να πω ότι σ’ αυτό το νομοσχέδιο, το οποίο εμείς προφανώς υπερψηφίζουμε και το υπερψηφίζουμε για ιδεολογικούς λόγους, όντες συνεπείς με τη στάση που κρατήσαμε στην αναθεώρηση του άρθρου 16, ερχόμαστε με την ίδια συνέπεια και λέμε να γίνει και αυτό. 
    Όμως, για να ολοκληρώσουμε τη συνέπειά μας, κύριε Υπουργέ, σας κάνουμε μια πρόταση. Όπως σας λέγαμε να υπάρχει στα ιδιωτικά πανεπιστήμια μια πρόβλεψη θέσεων που θα δίνεται με υποτροφίες για ανθρώπους που δεν έχουν τα χρήματα να πληρώσουν, πιστεύουμε ότι θα ήταν πάρα πολύ χρήσιμο να γίνει μια τέτοια πρόβλεψη της τάξεως του 10%-15% μέσα από το νόμο για να υπάρχουν οι αντίστοιχες θέσεις για ανθρώπους που δεν έχουν τα ανάλογα χρήματα, εάν έχουν βεβαίως τους κατάλληλους βαθμούς και την κατάλληλη επίδοση με ένα σύστημα υποτροφιών. 
    Αυτό θα ήταν ένα μέτρο για να λάβουμε υπ’ όψιν μας και τους κοινωνικά αδυνάτους. 
    Ευχαριστώ πολύ.
    (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη.
    Κυρίες και κύριοι συνάδελφοι, πριν εισέλθουμε στον κατάλογο των ομιλητών Βουλευτών, θα ήθελα να αποφασίσουμε την ώρα λήξης της σημερινής συνεδρίασης. Και μια ώρα τέτοια θα ήταν στις 15.00΄ το απόγευμα, γιατί είναι και Παρασκευή. 
    Όμως, για να καταστεί εφικτό να μιλήσουν όλοι οι Βουλευτές που είναι εγγεγραμμένοι –και είναι αρκετοί- αυτό δεν μπορεί να γίνει παρά αφού περιοριστεί ο χρόνος. Και η πρότασή μου είναι η εξής: Οι συνάδελφοι που ήταν εγγεγραμμένοι επί της αρχής και δεν μίλησαν χθες –και είναι εννέα στον αριθμό- να μιλήσουν αντί οκτώ λεπτών, επτά λεπτά και όσοι γράφτηκαν σήμερα επί των άρθρων να μιλήσουν για πέντε λεπτά.
    Αν δεχθείτε αυτούς τους περιορισμούς, μπορούν να μιλήσουν και όλοι και να τελειώσει η συνεδρίαση στις 15.00΄ το απόγευμα. 
    Συμφωνεί το Τμήμα μ’ αυτήν τη διαδικασία; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Γεώργιος Σούρλας): Ομόφωνα, λοιπόν, το Τμήμα αποφασίζει για να περιορίσουμε το χρόνο αγόρευσης των συναδέλφων. 
    Ο πρώτος ομιλητής που έχει το λόγο είναι ο κ. Παντούλας. 
    Κύριε καθηγητά, περιμένουμε να είστε συνεπής στο επτάλεπτο. Πιστεύω ότι θα τα καταφέρετε.
    ΜΙΧΑΗΛ ΠΑΝΤΟΥΛΑΣ: Πάντως, θα προσπαθήσω, κύριε Πρόεδρε.
    Κυρίες και κύριοι Βουλευτές, συζητούμε σήμερα ένα κρίσιμο νομοσχέδιο και μάλιστα τη στιγμή που ο Υπουργός Παιδείας έχει προαναγγείλει την υπογραφή προεδρικού διατάγματος για ενσωμάτωση στην εθνική νομοθεσία της ευρωπαϊκής οδηγίας σχετικά με την αναγνώριση των επαγγελματικών δικαιωμάτων. Όμως, στην πραγματικότητα, ο κ. Στυλιανίδης επιχειρεί διά της πλαγίας οδού την αναγνώριση κερδοσκοπικών επιχειρηματικών ιδιωτικών πανεπιστημίων και μάλιστα χείριστης, όπως φαίνεται, ακαδημαϊκής ποιότητας. 
    Η συγκεκριμένη νομοθετική πρωτοβουλία, αλλά και το σύνολο των πεπραγμένων της Νέας Δημοκρατίας στον εκπαιδευτικό χώρο, επαρκούν ως αποδεικτικό υλικό για να αντιληφθεί κανείς τον πραγματικό στόχο της Κυβέρνησης Καραμανλή για συνεχή υποβάθμιση και απαξίωση της δημόσιας εκπαίδευσης προς όφελος του ιδιωτικού τομέα.
    Το υπό συζήτηση νομοσχέδιο αποτελεί προφανώς θεσμική παρέμβαση στο χώρο της εκπαίδευσης και ως εκ τούτου δεν στερείται ιδεολογικού προσανατολισμού. Πάντως δεν είναι καθόλου δύσκολο να διαπιστώσει κανείς ότι το συγκεκριμένο νομοθέτημα επιχειρεί συνειδητά τη μεταβολή της παιδείας από αξία σε εμπορικό αγαθό.
      Κυρίες και κύριοι Βουλευτές, για την οικονομία του χρόνου επιλέγω κατά την τοποθέτησή μου να επιμείνω μόνο σε μια παράμετρο του νομοσχεδίου ιδιαιτέρως αποκαλυπτική των κυβερνητικών προθέσεων. Αφορά τη βάση του δέκα (10). Το Σεπτέμβριο του 2005, η τότε πολιτική ηγεσία του Υπουργείου Παιδείας, υπηρετώντας προφανώς επικοινωνιακές σκοπιμότητες, καθιέρωσε τη βάση του δέκα (10) ως ελάχιστη προϋπόθεση εισαγωγής στα πανεπιστήμια και στα Τ.Ε.Ι. της χώρας. 
      Τρία χρόνια μετά την εκπαιδευτική, παιδαγωγική και επιστημονική αυτή αυθαιρεσία, που καταγράφεται ως χειροπιαστό αποτέλεσμα, είναι ο αποκλεισμός σαράντα χιλιάδων και πλέον υποψηφίων από τα δημόσια Α.Ε.Ι.. 
      Το περιεχόμενο του νομοσχεδίου για τα κολέγια έκανε αυτόν τον κυβερνητικό στόχο περισσότερο από εμφανή. Οι ακατάλληλοι για το Υπουργείο Παιδείας να φοιτήσουν στη δημόσια τριτοβάθμια εκπαίδευση κρίνονται κατάλληλοι ως πελάτες της ιδιωτικής μεταλυκειακής εκπαίδευσης. 
      Ο Υπουργός Παιδείας σε μια  πρόσφατη συνέντευξή του στις 20.7.2008 με αποκλειστικό θέμα τα κολέγια, απαντώντας στο ερώτημα σχετικά με την αλλαγή του τρόπου εισαγωγής στην τριτοβάθμια εκπαίδευση, είπε επί λέξει τα εξής: «Αυτό είναι το ζήτημα που θα ανακινήσουμε εντός του έτους ως κεντρικό θέμα του δημοσίου διαλόγου. Η συζήτηση θα έχει διάρκεια μιας κυβερνητικής θητείας και θα μορφοποιηθεί σε νομοθετική πρωτοβουλία στην επόμενη κυβερνητική θητεία». 
      Σε απλά ελληνικά, ο κύριος Υπουργός προσδιορίζει ως ελάχιστο χρονικό ορίζοντα αυτής της επιλογής τα τέσσερα έτη και ως απώτατο τα οκτώ έτη. Ζήσε Μάη, να φας τριφύλλι, όπως λέει και ο λαός μας!
      Όμως, ο κ. Στυλιανίδης συχνά-πυκνά, στο δημόσιο λόγο του επικαλείται το σύστημα του International Baccalaureate. Δεν έχει παρά να υιοθετήσει τώρα τα προβλεπόμενα σ’ αυτό το σύστημα που έχει εφαρμογή διεθνώς. Και αυτό πρακτικά για να γίνει στη χώρα μας είναι απολύτως εφικτό, καθώς η βάση εισαγωγής στην ανώτατη εκπαίδευση δεν είναι σταθερή, όπως αυτή του δέκα (10), αλλά σταθμιζόμενη μέσω της εφαρμογής ενός μαθηματικού τύπου, ο οποίος λαμβάνει πάντοτε υπ’ όψιν του το βαθμό δυσκολίας των θεμάτων, προσαρμόζοντας αναλόγως τις απαιτήσεις σε ό,τι αφορά το ανώτερο και κατώτερο επίπεδο βαθμολογίας.
      Η αποδοχή του συγκεκριμένου συστήματος εισαγωγής στα πανεπιστήμια και στα Τ.Ε.Ι. από το Υπουργείο Παιδείας θα είχε ως πρώτο σημαντικό επακόλουθο από φέτος κιόλας την κάλυψη όλων σχεδόν των κενών θέσεων που υπολογίζονται σε δεκατρείς χιλιάδες και αφορούν κυρίως τα Τ.Ε.Ι. της περιφέρειας. 
      Η δεύτερη συνέπεια, εξίσου ενδιαφέρουσα, έχει να κάνει με τη στέρηση μεγάλου αριθμού «πελατών» -εντός εισαγωγικών- από τα υπό ίδρυση κολέγια. Και οι αριθμοί εδώ είναι αποκαλυπτικοί. Στην Επιτροπή Μορφωτικών Υποθέσεων ο εκπρόσωπος των κολεγίων είπε ότι προσδοκούν νέες εγγραφές σπουδαστών φέτος, που θα ξεπεράσουν τις δέκα χιλιάδες με δώδεκα χιλιάδες. Ο πρόεδρος της συνόδου των προέδρων των Τ.Ε.Ι. προσδιόρισε αυτόν τον αριθμό περίπου στις είκοσι πέντε χιλιάδες. 
      Αν η αλήθεια βρίσκεται κάπου στη μέση, τότε οι κατ’ έτος νέες εγγραφές σπουδαστών στα κολέγια θα κυμαίνονται περίπου στις είκοσι χιλιάδες. Με ομολογημένο το ύψος των διδάκτρων που σήμερα ανέρχονται στα 6.500 ευρώ ανά σπουδαστή κατ’ έτος, τότε ο ετήσιος τζίρος ενός μόνο έτους σπουδών θα ανέρχεται στα 130.000.000 ευρώ, δηλαδή στα 45.000.000.000 δραχμές. 
      Εφόσον η αλλαγή του συστήματος εισαγωγής γίνει στο συντομότερο κατά τον κύριο Υπουργό χρονικό ορίζοντα των τεσσάρων ετών, τότε το δώρο το οποίο κάνει η Κυβέρνηση Καραμανλή στους επιχειρηματίες ανέρχεται στα 500.000.000 ευρώ και πλέον και θα ξεπεράσει το 1.000.000.000 ευρώ, δηλαδή τα 350.000.000.000 δραχμές περίπου, εφόσον τεθεί σε εφαρμογή το δεύτερο και το πλέον πιθανό σενάριο του κ. Στυλιανίδη.
      Μεγάλο φαγοπότι, κυρίες και κύριοι συνάδελφοι της κυβερνητικής Πλειοψηφίας, που αδυνατώ να φανταστώ ότι θα το νομιμοποιήσετε με την ψήφο σας!
      Τα ποσά είναι αστρονομικά. Πρόκειται ουσιαστικά περί ενός σκανδάλου τεραστίου μεγέθους, ενώπιον του οποίου ωχριά το προηγηθέν σκάνδαλο του Ο.Τ.Ε.! Είναι τέσσερις φορές μεγαλύτερο!
      Κυρίες και κύριοι Βουλευτές, η Κυβέρνηση έχει την αποκλειστική ευθύνη να προσδιορίσει τις προτεραιότητές της. Θα επιλέξει να υπηρετήσει την απληστία των είκοσι, τριάντα περίπου επώνυμων κομματικών της φίλων που νέμονται ήδη το χώρο των κολεγίων και των Κ.Ε.Σ. και που χρόνια τώρα ανέμεναν τη συγκεκριμένη νομοθετική ρύθμιση ή θα ενισχύσει το δημόσιο εκπαιδευτικό σύστημα, ώστε αυτό να εξασφαλίζει επαγγελματικές προοπτικές και κοινωνική πρόοδο σε όλους τους νέους ανθρώπους; 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Η εμπειρία των τεσσάρων και πλέον χρόνων έδειξε ότι η Νέα Δημοκρατία είναι απολύτως ταυτισμένη με αυτά τα συμφέροντα. Η ιδεολογία της δεν της επιτρέπει κάτι διαφορετικό. Γι’ αυτό και η καταψήφιση του παρόντος νομοσχεδίου αποτελεί συνειδητή πράξη αντίστασης στην επιχειρούμενη μετατροπή της χώρας μας σε χωματερή εκπαιδευτικών αποβλήτων ξένων εκπαιδευτικών ιδρυμάτων κακής ποιότητας και ταυτοχρόνως χρέος απέναντι στις χιλιάδες των μαθητών και των οικογενειών τους. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παντούλα που ήταν στο πλαίσιο του χρόνου και όχι μόνο γι’ αυτό, αλλά επειδή έδωσε περιθώριο χρόνου και στους άλλους συναδέλφους.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, η γενικότερη πολιτική της Κυβέρνησης στο χώρο της παιδείας έχει σαφή πολιτικά και ιδεολογικά χαρακτηριστικά και με συνέπεια η Κυβέρνηση ακόμα και μέσα από το συγκεκριμένο νομοσχέδιο υπηρετεί αυτήν την πολιτική.
    Τα βασικά της χαρακτηριστικά είναι η διαρκής υποβάθμιση του δημόσιου σχολείου, οι συνεχείς παραχωρήσεις στην ιδιωτική εκπαίδευση και στην επιχειρηματικότητα και οι επιβαρύνσεις στον οικογενειακό προϋπολογισμό.
    Η Κυβέρνηση, λοιπόν, σε σχέση με το πρώτο, με τη σταδιακή και συνεχή υποβάθμιση του δημόσιου σχολείου, ξεκίνησε από όλες τις πολιτικές της όπως ακριβώς εκφράστηκαν και όπως σήμερα υλοποιούνται στο χώρο κυρίως της τριτοβάθμιας εκπαίδευσης. Για αξιοκρατία και αξιολόγηση μίλησε η Κυβέρνηση. Και τα δύο είναι ζητήματα, τα οποία ούτε καν συζητιούνται σήμερα στο χώρο των πανεπιστήμιων. Δηλαδή έφερε ένα νόμο - πλαίσιο που δεν εφαρμόζεται. Και γνωρίζει η ίδια ότι δεν πρόκειται ποτέ να εφαρμοστεί.
    Η πολιτική της στην έρευνα, στην καινοτομία, στη χρηματοδότηση, ακριβώς υπηρετεί το στόχο της υποβάθμισης του δημόσιου σχολείου.
    Σε ό,τι αφορά την πολιτική της στην παραχώρηση στον ιδιωτικό τομέα, κύριοι Υπουργοί, κάνατε τρεις ρυθμίσεις. Η μία αφορούσε τη δήθεν μεταρρύθμιση στην τεχνική και επαγγελματική εκπαίδευση, όπου αυτή τη στιγμή έχουν μειωθεί κατά 30% οι σπουδαστές στις τεχνικές σχολές του λυκείου και όλο το άλλο κομμάτι έχει μεταφερθεί στην ιδιωτική εκπαίδευση.
    Όσον αφορά την πολιτική σας για την καθιέρωση της υποχρεωτικής φοίτησης στα νηπιαγωγεία, είναι εντελώς απροετοίμαστο το δημόσιο σε εκπαιδευτικούς, σε υποδομές, σε πολιτική.
    Με την καθιέρωση της βάσης του «10», ένα ζήτημα που αγγίζει επικοινωνιακά την κοινωνία, η οποία λέει «μα, μπορεί να σπουδάσει κάποιος που δεν έχει τις δυνατότητες;», στέλνετε το μαθητή και την οικογένειά του στην ιδιωτική εκπαίδευση, στην ιδιωτική εκμετάλλευση.
    Η συνέπειά σας είναι χαρακτηριστική. Σήμερα έρχεστε να ολοκληρώσετε αυτό το σχέδιό σας μέσα από την πολιτική σας στα κολέγια. Χρησιμοποιείτε έναν τίτλο και φέρνετε λαθραία την αναβάθμιση τριάντα ιδιωτικών επιχειρήσεων που αναπτύσσονται στα κολέγια, στα εργαστήρια ελευθέρων σπουδών, σε ανώτατη εκπαίδευση.
    Κύριοι της Κυβέρνησης, γνωρίζετε ότι αυτή τη στιγμή τα συγκεκριμένα κέντρα ελευθέρων σπουδών είναι στην άτυπη εκπαίδευση. Γιατί αν ήταν μέσα στις βασικές δομές της εκπαίδευσης, θα είχαν τη δυνατότητα θεσμικά να έχουν και περιεχόμενο λειτουργίας και πλαίσιο και όλα τα υπόλοιπα. Δυστυχώς, όμως, εσείς θέλετε να εκμεταλλευτείτε τη συγκυρία του καλοκαιριού, θέλετε να εξυπηρετήσετε τους επιχειρηματίες που αναπτύσσονται στο χώρο της ιδιωτικής εκπαίδευσης και φέρνετε ένα νομοσχέδιο χωρίς διαβούλευση, χωρίς διάλογο, ούτε με τους επιστημονικούς ούτε με τους πολιτικούς φορείς, αλλά και με τους κοινωνικούς φορείς, μια και τους αφορά όλους.
    Εμείς δεν μπορούμε να συμφωνήσουμε σε ένα νομοσχέδιο που πραγματικά εξυπηρετεί τον ιδιωτικό τομέα, που εμπορευματοποιεί περαιτέρω την εκπαίδευση και που λαθραία αναβαθμίζει με τον έξυπνο τίτλο των κολεγίων, ιδιωτικούς φορείς σε ανώτατα εκπαιδευτικά ιδρύματα. Έχουμε τη γνώση και την εμπειρία τού τι γίνεται σήμερα στον άναρχο χώρο της μεταλυκειακής εκπαίδευσης. Και θεωρούμε ότι χρειάζεται μια άλλη πολιτική, μια άλλη προσέγγιση, που να ρυθμίζει πραγματικά αυτόν το χώρο, να αναβαθμίζει την εκπαίδευση, να προετοιμάζει καλύτερα τα παιδιά στο συγκεκριμένο χώρο. Αλλά αυτό υπηρετείται με μια άλλη πολιτική.
    Οι προτάσεις μας ήταν πάρα πολύ σαφείς και ξεκαθαρισμένες. Δυστυχώς δεν τις ακούσατε ούτε στην επιτροπή ούτε στο Τμήμα της Βουλής. Σας μιλήσαμε πολύ συγκεκριμένα για την εποπτεία και τον έλεγχο όλων των επιχειρήσεων, πέντε χιλιάδες περίπου, που αναπτύσσονται στο χώρο της μεταλυκειακής εκπαίδευσης, κάτω από μία ανεξάρτητη αρχή πιστοποίησης και ελέγχου. Σε καμμία περίπτωση, όμως, δεν θα είχε στόχο την αναβάθμιση αυτών των σχολών σε φορείς τριτοβάθμιας εκπαίδευσης.
    Μιλήσαμε για σαφή προσδιορισμό των προϋποθέσεων σε υποδομές, διδακτικό προσωπικό, διοικητικό προσωπικό, που πρέπει να έχουν τα κέντρα ελευθέρων σπουδών. Και, βεβαίως, σας μιλήσαμε για την πιστοποίηση των παρεχόμενων γνώσεων και δεξιοτήτων.
    Πάνω απ’ όλα εμείς θεωρούμε ότι σήμερα χρειάζεται μια άλλη πολιτική στην παιδεία. Μια πολιτική που θα κάνει πραγματικά επένδυση στον άνθρωπο, επένδυση στο νέο, γιατί αυτό έχει ανάγκη η χώρα μας σε εθνικό επίπεδο. Γι’ αυτό ζητάμε να ανοίξει μια άλλη συζήτηση στην ελληνική κοινωνία. Μια συζήτηση που θα βασίζεται στο πώς βλέπουμε την πρόσβαση των νέων στα πανεπιστήμια και στην τριτοβάθμια εκπαίδευση. Εδώ είναι το μεγάλο κουμπί. Είναι αυτό το ζήτημα που μπορούμε να αντιμετωπίσουμε και την παραπαιδεία, αλλά μπορούμε να δώσουμε και προϋποθέσεις ένταξης του νέου στην τριτοβάθμια εκπαίδευση. 
    Το άλλο ζήτημα αφορά το νέο λύκειο, που πρέπει να το προσδιορίσουμε σε όλα τα επίπεδά του ακριβώς για να το αναβαθμίσουμε και να το εντάξουμε στη σύγχρονη εκπαίδευση και στις σύγχρονες ανάγκες για να μπορεί εύκολα να υπηρετεί τον πρώτο στόχο, τον τρόπο πρόσβασης στα πανεπιστήμια.
    Είναι ντροπή, κύριε Υπουργέ και κύριε Πρόεδρε, να μην υπάρχουν επαγγελματικά δικαιώματα αποφοίτων μας από τα Α.Ε.Ι. και τα Τ.Ε.Ι. της χώρας μας σε πάνω από πενήντα σχολές σήμερα. Πάτε να ρυθμίσετε από την πίσω πόρτα και να αναβαθμίσετε επιχειρηματικά τα κολέγια, ενώ πρέπει πρώτα να προηγηθούν τα επαγγελματικά δικαιώματα αποφοίτων από τα ελληνικά Α.Ε.Ι. και Τ.Ε.Ι..
    Αυτή την πολιτική δεν την έχετε. Αυτή την πολιτική δεν μπορείτε να την ενστερνιστείτε. Χρειάζεται, λοιπόν, μια άλλη αντίληψη για τα πράγματα, την οποία εμείς θα την υπηρετήσουμε πιστά και την καταθέτουμε με τον πιο ευθύ τρόπο στην κοινωνία.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα.
    Ο κ. Θαλασσινός έχει το λόγο.
    ΘΑΛΑΣΣΙΝΟΣ ΘΑΛΑΣΣΙΝΟΣ: Κύριε Πρόεδρε, κυρίες και κύριοι συνάδελφοι, δεν υπάρχει καμμία αμφιβολία ότι το νομοσχέδιο το οποίο συζητάμε σήμερα είναι, κατά την άποψή μου, πολύ σημαντικό. Και είναι σημαντικό γιατί έρχεται να δώσει λύσεις και να αντιμετωπίσει μια χαοτική πραγματικότητα στο χώρο της μεταλυκειακής εκπαίδευσης.
    Και είναι απόλυτα θετικό το γεγονός ότι η Κυβέρνηση και η παράταξή μας, κοιτάμε την πραγματικότητα κατάματα, επιδιώκουμε να δώσουμε λύσεις σε χρονίζοντα προβλήματα. Είναι αρχή μας να απευθυνόμαστε με ειλικρίνεια και με σεβασμό στους πολίτες. Κατανοούμε τις ανάγκες τους. Αντιλαμβανόμαστε τις αγωνίες τους και ειδικότερα τις αγωνίες των νέων και των γονιών για το μέλλον των παιδιών τους.
    Πού οφείλεται αυτή η χαώδης πραγματικότητα; Οφείλεται ασφαλώς στην αδικαιολόγητη αναβλητικότητα και επιτρέψετε να πω και στο λαϊκισμό των κυβερνήσεων του ΠΑ.ΣΟ.Κ.. Και το επισημαίνω αυτό, γιατί η κατάσταση στο χώρο της μη τυπικής μεταλυκειακής εκπαίδευσης είναι γνωστή εδώ και δεκαετίες.
    Με την ανοχή των προηγούμενων κυβερνήσεων είχε δημιουργηθεί ένα άναρχο τοπίο, μέσα στο οποίο οι γονείς ουσιαστικά έμεναν απροστάτευτοι και αμφέβαλλαν για τις επιλογές που έκαναν τα παιδιά τους, έμεναν απροστάτευτοι οι  ίδιοι οι νέοι που ήθελαν να σπουδάσουν. Και φθάσαμε στο οξύμωρο σχήμα, η μη τυπική εκπαίδευση και κατάρτιση να είναι αρμοδιότητα του Υπουργείου Εμπορίου. Και με περισσή υποκρισία και λαϊκίζοντας η Αντιπολίτευση, από τη μια μεριά μιλάει για εμπορευματοποίηση της εκπαίδευσης και από την άλλη με την ανοχή της μέχρι σήμερα, με ευθύνη της κυρίως, η λειτουργία των φορέων εκπαίδευσης και κατάρτισης ήταν αρμοδιότητα του Υπουργείου Εμπορίου. Δηλαδή εάν αυτό δεν είναι φαρισαϊσμός, τότε τι είναι; 
    Κυρίες και κύριοι συνάδελφοι, το παρόν σχέδιο προβλέπει το αυτονόητο, αυτό που έπρεπε να είχε γίνει εδώ και πολλά χρόνια. ‘Ολες οι κατηγορίες εκπαίδευσης τυπικές και μη, υπάγονται στη ρυθμιστική και ελεγκτική αρμοδιότητα του Υπουργείου Εθνικής Παιδείας και Θρησκευμάτων. 
    Εδώ οφείλω να κάνω τρεις επισημάνσεις: Πρώτον, ότι με αυτό το νομοσχέδιο δεν ρυθμίζονται ζητήματα αναγνώρισης ακαδημαϊκών ή επαγγελματικών προσόντων. Δεύτερον, το σχέδιο νόμου είναι απολύτως συμβατό με το άρθρο 16 του Συντάγματος αφού ρητά προβλέπει ότι η μεταλυκειακή δομή των κολεγίων δεν αποτελεί πανεπιστημιακή εκπαίδευση και δεν οδηγεί σε πανεπιστημιακό τίτλο. Και τρίτον, το σχέδιο νόμου είναι συμβατό με το Κοινοτικό Δίκαιο και ασκούμε το δικαίωμά μας να εξασφαλίζουμε στους Ελληνες πολίτες ποιότητα στην παρεχόμενη εκπαίδευση. Η ποιότητα στην παρεχόμενη εκπαίδευση, ειδικά στην συγκεκριμένη κατηγορία των κολεγίων και των κέντρων ελευθέρων σπουδών, μπορεί να προκύψει μόνον όταν υπάρχουν σαφείς κανόνες για την ίδρυση και λειτουργία τους, την αξιολόγησή τους, τον τρόπο με τον οποίο λειτουργούν, τις προδιαγραφές των κτηριακών υποδομών και φυσικά, τα προσόντα διδακτικού προσωπικού των κολεγίων, για το οποίο καταρτίζεται ειδικό μητρώο. 
    Ουσιαστικά μπαίνει τάξη λοιπόν σε έναν άναρχο χώρο, όπου ο καθένας δήλωνε, όπως δυστυχώς συμβαίνει πάρα πολλές φορές, ό,τι ήθελε. 
    Τώρα, με την καθιέρωση των απαραίτητων μητρώων, κολεγίων και εργαστηρίων ελευθέρων σπουδών, όπως προβλέπουν τα άρθρα 14 και 15 του νομοσχεδίου, σε συνδυασμό με τους πολύ αυστηρούς κανόνες που θα διέπουν τη λειτουργία τους και με προβλεπόμενες κυρώσεις, η Κυβέρνηση και η ηγεσία του Υπουργείου Παιδείας, δίνει μία βιώσιμη λύση στο καθεστώς των γκρίζων ζωνών και στη μεταλυκειακή εκπαίδευση. Συνεπώς, ο έλεγχος των κολεγίων και το ξεκαθάρισμα του τοπίου, μόνο ως θετική εξέλιξη μπορεί να χαρακτηριστεί. 
    Παράλληλα θα ήθελα να τονίσω ότι η προσπάθεια για την εξασφάλιση της ποιότητας στην εκπαίδευση, δεν μπορεί ούτε και πρέπει να περιοριστεί στα κολέγια και στα κέντρα ελευθέρων σπουδών. Η ποιότητα πρέπει να είναι ο στόχος μας σε όλες τις βαθμίδες και σε όλες τις κατηγορίες της παρεχόμενης εκπαίδευσης. Και η Κυβέρνηση της Νέας Δημοκρατίας και η ηγεσία του Υπουργείου Παιδείας πιστοί στις δεσμεύσεις μας έχουμε κάνει σημαντικές τομές στην παιδεία και όλες οι νομοθετικές πρωτοβουλίες οι οποίες έχουν αναληφθεί μέχρι τώρα από την Κυβέρνηση και το Υπουργείο Παιδείας, αναμφίβολα κατατείνουν στην αναβάθμιση της λειτουργίας των εκπαιδευτικών μας ιδρυμάτων και της παρεχόμενης εκπαίδευσης. Είναι αλήθεια ότι χρειάζονται και άλλες παρεμβάσεις με στρατηγικό σχεδιασμό που θα συντελέσουν στην αναβάθμιση της έρευνας και της εκπαίδευσης στη χώρα μας.
    Κυρίες και κύριοι συνάδελφοι, πιστεύω ότι το νομοσχέδιο αυτό δίνει σημαντικές λύσεις και δημιουργεί τις προϋποθέσεις για την εξυγίανση στο χώρο της μη τυπικής μεταλυκειακής εκπαίδευσης, με γνώμονα την ποιότητα, τη διαφάνεια, σε έναν κλάδο που αφορά χιλιάδες οικογένειες, χιλιάδες νέους, γι’ αυτό και το υπερψηφίζω.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Θαλασσινό.
      Η συνάδελφος κ. Περλεπέ-Σηφουνάκη, έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ:  Ευχαριστώ, κύριε Πρόεδρε.
      Κυρίες και κύριοι συνάδελφοι, όταν η παιδεία γίνεται «φρανσάϊζ», δικαιόχρηση η νομική του μετάφραση, λες και είναι «ταχυφαγείο», «φαστφούντ» δηλαδή, κάτι πολύ σοβαρό συμβαίνει. Και κάτι συμβαίνει αυτήν την περίοδο και για τη χώρα μας. Με ένα κόμμα στην Κυβέρνηση που αποθεώνει την ανταγωνιστικότητα και την εμπορευματοποίηση των πάντων, χωρίς κανέναν φραγμό, χωρίς κανένα μέτρο, χωρίς κανένα ενδοιασμό, όλα μπορούν να εμπορευθούν, όλα μπορούν να αποτιμηθούν με στόχο το ιδιωτικό κέρδος εμπορευματοποιείται ακόμα και η υγεία, ακόμα και η παιδεία και δυστυχώς, ακόμα και η ελπίδα, η ελπίδα των νέων ανθρώπων και των οικογενειών τους, με ένα πιστοποιητικό σπουδών σήμερα και με ένα σαφή υπαινιγμό ότι αύριο αυτό το χαρτί μπορεί να γίνει πτυχίο και επαγγελματικό δικαίωμα πανεπιστημιακού επιπέδου.
      Κύριοι συνάδελφοι, το νομοσχέδιο που συζητάμε σήμερα δυστυχώς οδηγεί την εκπαίδευση από ακαδημαϊκή αξία σε εμπορικό προϊόν. Ειδικότερα, με το 10ο άρθρο του νομοσχεδίου, επιβραβεύονται λογικές όπως του γνωστού Επιτρόπου της Ευρωπαϊκής Ένωσης Μπολκενστάιν και η αυτονομία των κρατών-μελών στα ζητήματα παιδείας πάει περίπατο. Βέβαια, αυτά δεν αναφέρονται ρητά στο συζητούμενο σχέδιο νόμου, αλλά προς τα εκεί οδηγεί η λογική του. 
      Διατείνονται οι συντάκτες του νομοσχεδίου ότι με τις ρυθμίσεις που προβλέπονται θα μπει τάξη στο χώρο της μεταλυκειακής εκπαίδευσης, όπως υποτίθεται ότι θα έμπαινε τάξη και σε άλλους τομείς της εκπαίδευσης, με νόμους που ψήφισε το σημερινό κυβερνόν κόμμα.
      Γνωρίζουμε και γνωρίζουν καλύτερα οι πολίτες αυτής της χώρας και ιδιαίτερα η νεολαία, ότι όταν η Κυβέρνηση της Νέας Δημοκρατίας μιλάει για τάξη πράττει ακριβώς το αντίθετο. Τάξη έπρεπε να μπει στον κρατικό προϋπολογισμό για την παιδεία και να αυξηθεί το ποσοστό δημοσίων δαπανών στον τομέα αυτό. Οι δημόσιες δαπάνες όμως μειώθηκαν τα τελευταία τέσσερα χρόνια. 
      Τάξη έπρεπε να μπει στην αγορά εργασίας για την απορρόφηση των πτυχιούχων, όμως οι νέοι που τελειώνουν τις σπουδές στα Α.Ε.Ι. και τα Τ.Ε.Ι., αντιμετωπίζουν την ανεργία και τους μισθούς των επτακοσίων ευρώ και χωρίς επαγγελματικά δικαιώματα σε πολλές περιπτώσεις.
      Η νεολαία τη μόνη τάξη που γνωρίζει αυτήν την περίοδο όταν διεκδικεί το δικαίωμα στη μόρφωση μέσα από το δημόσιο εκπαιδευτικό σύστημα είναι η τάξη της «ζαρντινιέρας» και της κατασυκοφάντησης των αγώνων της. Σ’ αυτήν την τάξη οι νέοι μας λένε: «Όχι, ευχαριστώ.». 
      Τώρα επιχειρείτε μία νέα, ίσως πιο επικίνδυνη από ποτέ επίθεση στο δημόσιο χαρακτήρα της παιδείας μας, αφού η Κυβέρνηση αρνείται να στηρίξει το εκπαιδευτικό μας σύστημα με τις αξίες που αυτό διέπεται και αντιπροσωπεύει, αφού προτείνει και προωθεί μία άλλη λογική, τα κολέγια. «Πληρώστε για να πιστοποιηθείτε καταρτισμένοι», λέει το νομοσχέδιο. Το Υπουργείο Παιδείας σας εξασφαλίζει μητρώα εγκεκριμένων κολεγίων και σας δίνει εγγύηση για όποια από αυτά είναι συνδεδεμένα με «φρανσάϊζ» από ξένα πανεπιστήμια. Θα είναι λίγο ακριβά, αλλά οι προοπτικές είναι ανοικτές. Τέρμα πια στα θολά νερά στη μεταλυκειακή ιδιωτική κατάρτιση. Καθιερώνεται με τη βούλα της Κυβέρνησης η «κρυστάλλινη κολεγιακή εποχή». Αυτά ψιθυρίζει η Κυβέρνηση δια του νομοσχεδίου, αυτή είναι η ουσία της λογικής των συντακτών του.
      Κυρίες και κύριοι συνάδελφοι, η νομοθετική αυτή πρωτοβουλία της Κυβέρνησης δεν προέκυψε ξαφνικά και χωρίς προετοιμασία. Ανέφερα πριν για την υποχρηματοδότηση του συστήματος τα τελευταία τέσσερα χρόνια. Δεν έχω χρόνο από αυτό το Βήμα να παραθέσω όλες τις ελλείψεις και τα κενά που σημειώθηκαν στα σχολεία και τα πανεπιστημιακά ιδρύματα της χώρας από πράξεις και παραλήψεις των αρμόδιων της κυβερνήσεων της Νέας Δημοκρατίας.
      Η ελληνική κοινωνία όμως ξέρει πολύ καλά την κατάσταση της παιδείας και τις ευθύνες που βαρύνουν το Κόμμα που κυβερνά, όπως ξέρει και τη γενικότερη αντίληψή του και την επιθυμία του για τη λειτουργία ιδιωτικής εκπαίδευσης. Πρόκειται για αντίληψη που υπακούει σε συγκεκριμένες πιέσεις ιδιωτών στο χώρο αυτό. 
      Θα ήθελα να παραθέσω εδώ και την ίδια εκτίμηση του προέδρου των διδασκόντων στα Α.Ε.Ι. όπως τη διατύπωσε στη Διαρκή Επιτροπή. Διαβάζω από τα πρακτικά: «Προωθείται ένας νόμος για τα συμφέροντα κάποιων επιχειρήσεων και κάτω από την πίεση ορισμένων χωρών της Ευρωπαϊκής Ένωσης και των Η.Π.Α. που αναπτύσσουν εξαιρετικά κερδοφόρα εξαγωγική δραστηριότητα σε υπηρεσίες εκπαίδευσης. Επιβάλλονται έτσι ρυθμίσεις που παρακάμπτουν το ίδιο το Σύνταγμα». Άλλωστε, κύριοι συνάδελφοι, το ίδιο συμβαίνει και στο χώρο της δημόσιας υγείας; Η πορεία του Ε.Σ.Υ. με την πορεία της δημόσιας εκπαίδευσης συμπίπτουν όσον αφορά τον προσανατολισμό τους προς τα κάτω και προς το χειρότερο, γιατί έτσι ωφελούνται η αγορά και οι ιδιώτες στους δύο αυτούς καίριους τομείς, σε βάρος όμως της κοινωνικής μας συνοχής, των αξιών και των αναγκών των πολιτών.
      Για να μην υπάρχει καμμία αμφιβολία, όσον αφορά τη διάθεση της Κυβέρνησης να υπηρετήσει τα κολέγια που θα δημιουργηθούν, δεν μένει μέσα από το νομοσχέδιο κανένα ζήτημα που να μην ελέγχεται από την ίδια και σχεδόν πάντα με αόριστο και γενικόλογο τρόπο. Οι όροι λειτουργίας τους παραπέμπονται σε υπουργικές αποφάσεις. Οι άνθρωποι που θα αδειοδοτούν την ίδρυσή τους και τη λειτουργία τους θα είναι της απόλυτης επιλογής του Υπουργείου Παιδείας. 
      Ασάφειες και αδιαφάνεια είναι  τα χαρακτηριστικά και αυτού του νομοσχεδίου. Κυρίως όμως και πιο επικίνδυνο είναι η αντίληψη που εκπέμπεται προς την κοινωνία, το μήνυμα προς την νεολαία: «Μη διεκδικείτε καλύτερο λύκειο, μην προσπαθείτε να μπείτε στο πανεπιστήμιο και μη ζητάτε τη βελτίωσή του. Υπάρχουν και τα κολέγια. Και δεν είναι μόνο αυτά που βλέπετε σήμερα, θα ξεφυτρώσουν  και άλλα πολλά δίπλα μας αύριο, είτε στα αστικά κέντρα, είτε στην επαρχία». Τέτοιο μήνυμα στέλνετε, κύριοι συνάδελφοι της Νέας Δημοκρατίας. 
      Δεν μπαίνει καν στο νομοσχέδιο όριο για τον αριθμό των κολεγίων που θα αδειοθετηθούν. Βρισκόμαστε «γαρ» σε ελεύθερη οικονομία, έχουμε νεοφιλελεύθερη Κυβέρνηση και όλα επιτρέπονται, ακόμα και αυταπάτες. Όμως, λεφτά δεν έχουμε για τη δημόσια παιδεία, λέει η Κυβέρνηση, ούτε θέσεις εργασίας για τους νέους που επιμένουν, ευτυχώς, να σκέφτονται διαφορετικά, που διεκδικούν δημόσια, δωρεάν και αναβαθμισμένη παιδεία, που αντιστέκονται στην εμπορευματοποίηση της εκπαίδευσης, που δεν θέλουν να εκχωρήσουμε «δικαιόχρηση» τα δικαιώματά τους και το μέλλον τους. 
      Είναι προφανές ότι καταψηφίζω το νομοσχέδιο. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Και εγώ ευχαριστώ την κ. Περλεπέ- Σηφουνάκη. 
      Η κ. Ράγιου έχει το λόγο. 
      ΝΑΤΑΣΑ ΡΑΓΙΟΥ – ΜΕΝΤΖΕΛΟΠΟΥΛΟΥ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, όπως έχει πει και ο Σωκράτης «μια ζωή χωρίς έρευνα, δεν αξίζει να λέγεται ζωή». Θέλω να πιστεύω ότι τα νιάτα της πατρίδας μας θέλουν και οφείλουν να σκέφτονται, να προβληματίζονται, να ερευνούν τα πάντα και να μην παίρνουν «έτοιμη μασημένη τροφή». 
      Η Κυβέρνηση προτείνει λύσεις στα πραγματικά προβλήματα και ερωτήματα που χρόνια ταλανίζουν τα ζητήματα λειτουργίας των κολεγίων, όπως όλοι από χθες έχουν παραδεχθεί σ’ αυτήν την Αίθουσα. Γι’ αυτό και δεν μπορώ να καταλάβω τις αντιπολιτευτικές «κορώνες» περί αδικιών, περί εξισώσεων προς τα κάτω και όλα αυτά που ακούστηκαν. Είναι σαφές ότι ο στόχος της Κυβέρνησης της Νέας Δημοκρατίας είναι να αποσαφηνίσει ξεκάθαρα το πλαίσιο λειτουργίας των κέντρων ελευθέρων σπουδών. Η νεολαία και αντιλαμβάνεται και συγκρίνει και μπορεί να κρίνει μόνη της. Έχει -και πρέπει να έχει- συμμετοχή στα κοινά και οφείλει πάνω από όλα να αντισταθεί στα φοβικά σύνδρομα και στα ψευτοδιλήμματα που κάποιοι προσπαθούν να της επιβάλλουν. 
      Το Υπουργείο Παιδείας προχωρά σε μία πολύ μεγάλη τομή και θα ψηφίσει ένα νομοσχέδιο που αφορά το μέλλον της πατρίδας και των παιδιών μας, επικεντρώνοντας σε μία νέα εκπαιδευτική βαθμίδα, η οποία εντάσσεται στο υφιστάμενο σύστημα μεταλυκειακής εκπαίδευσης. Κατοχυρώνει απλά ότι οι βεβαιώσεις, οι τίτλοι, τα πιστοποιητικά σπουδών και γενικά χαρτιά που δίνονται γενικώς από κολέγια δεν είναι ισότιμα με αυτά που δίνονται από πανεπιστήμια, Τ.Ε.Ι., Ι.Ε.Κ.. Δεν θέλω να πιστεύω ότι υπάρχει από κανέναν κακή πρόθεση στο να στηλιτεύσει το μέλλον της νεολαίας  μας. Άρα, μόνο κομματικοί είναι οι  λόγοι που επιτάσσουν τέτοιου είδους αντιδράσεις. Όμως, όλη αυτή η παλινδρόμηση και όλη αυτή η διαστρέβλωση δεν μπορεί, παρά να οδηγεί τον κόσμο σε λάθος δρόμους και ειδικά τους νέους που επηρεάζονται. 
      Εγώ δεν θα πω για εκείνους που άλλα έλεγαν χθες και άλλα σήμερα,  όπως πολύς λόγος έχει γίνει σε αυτήν την Αίθουσα, γιατί πιστεύω ότι είναι δείγμα σοφίας να αλλάζει κάποιος γνώμη και να τη στηρίζει με όλες του τις δυνάμεις. Όμως, σε εκείνο που θα ήθελα να σταθώ είναι αυτό που ακούστηκε και χθες πάρα πολύ, νομίζω από τον κ. Καρτάλη,  ότι η ηθική στην πολιτική επιτάσσει να μην συζητιούνται τέτοια θέματα στις συνεδριάσεις του καλοκαιριού. Και δεν έχω καταλάβει, τι ακριβώς κάνουμε εμείς εδώ; Γιατί υπάρχει τέτοια απαξίωση των Θερινών Τμημάτων της Βουλής και απαξίωση προς τον ίδιο τον ομιλούντα Βουλευτή, εκείνον που συμμετέχει σ’ αυτήν τη διαδικασία; Όπως επίσης δεν μπορώ να καταλάβω αυτό το φοβικό σύνδρομο εναντίον της προόδου και κυρίως εναντίον του κέρδους, ένα φοβικό σύνδρομο που έχουν κάποιοι εδώ μέσα μην πάει και  κερδίσει κάποιος. Δηλαδή, κάποιοι θέλουν σε αυτή τη χώρα το κέρδος και η κερδοφορία να απαγορευτούν δια νόμου. 
      Δεν μπορώ επίσης να μη σημειώσω ότι ο Πρόεδρος του Συνασπισμού προανήγγειλε από το Βήμα της Βουλής τις αυθόρμητες αντιδράσεις των φοιτητών το Σεπτέμβριο. Όμως, όπως είπα και πριν, οι νέοι είναι οι πρώτοι που ξέρουν ποια είναι η κατάσταση στην παιδεία και αντιλαμβάνονται τι πρέπει να γίνει και πώς πρέπει να γίνει. 
      Επίσης, δεν έχω καταλάβει τι υποστηρίζουν ακριβώς οι προλαλήσαντες  συνάδελφοι. Ότι υποβαθμίζονται εκατοντάδες χιλιάδες απόφοιτοι των Α.Ε.Ι. και των Τ.Ε.Ι. με το να λέμε ότι δεν μπορεί να υπάρχει εξίσωση των κολεγίων με τα Α.Ε.Ι.; Αυτό μου κάνει «διαφωνία για τη διαφωνία», να διαφωνήσουμε οπωσδήποτε για κάτι. Το σκοτάδι που επικρατεί στο χώρο των μεταλυκεακών σπουδών, στο χώρο των κέντρων ελευθέρων σπουδών και των κολεγίων δεν είναι  ορατό για όλους; Δεν είναι σαφές ότι κάτι πρέπει να γίνει; Λέτε ότι δεν πρέπει να γίνει αυτό που εισηγείται το Υπουργείο Παιδείας. Ωραία, τι πρέπει να γίνει ακριβώς; Να περιμένουμε -πόσο ακόμα- για να δούμε πώς θα ξεκαθαρίσει το τοπίο; Στο νομοσχέδιο του Υπουργείου Παιδείας ορίζεται ρητά ότι η μεταλυκειακή δομή των κολεγίων δεν αποτελεί πανεπιστημιακή εκπαίδευση και δεν οδηγείται σε πανεπιστημιακό τίτλο. Γίνεται συστηματική προσπάθεια να μπει μία τάξη στην εκπαίδευση, χωρίς βερμπαλισμούς απλά και ξεκάθαρα. Έχουμε επισημάνει επανειλημμένως την ανάγκη ελέγχου και αυστηρής εποπτείας των εκπαιδευτικών ιδρυμάτων του εξωτερικού, που θα συμβληθούν με τα κολέγια και βεβαίως, κάποια στιγμή έρχεται η ώρα, η θεωρία να γίνει πράξη. 
      Δεν θέλω να σας πω περισσότερα, νομίζω ότι είναι πάρα πολύ σαφές και αντιληπτό και δεν χρειάζονται επεξηγήσεις σε αυτό που πάει να γίνει στα κέντρα ελευθέρων σπουδών, απλά θα θυμίσω μία ρήση. Διερωτάται ο Χένρι Ντέιβιντ Θορό: «Έχετε ακούσει ποτέ για κάποιον που προσπάθησε σε όλη τη ζωή για ένα σκοπό με πίστη και επιμονή και δεν τα κατάφερε σε κάποιο βαθμό; Δεν τον ανυψώνει αυτή η συνεχής προσπάθεια»; Εμείς θεωρούμε ότι εμμένοντας σε αυτό το σκοπό και σε αυτήν την προσπάθεια με το νομοσχέδιο του Υπουργείου Παιδείας, διαχωρίζοντας τις εκπαιδευτικές βαθμίδες, δείχνουμε στη νεολαία ότι τα αγαθά με τον έναν ή με τον άλλο τρόπο «κόποις κτώνται» και με αυτόν τον τρόπο απευθύνεται η σημερινή Κυβέρνηση στη νεολαία και με αυτόν τον τρόπο τη σέβεται. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, την κ. Ράγιου. 
      Ο κ. Δρίτσας έχει το λόγο. 
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε. 
      Δυστυχώς, χθες και σήμερα, με αφορμή αυτό το νομοσχέδιο, δεν μιλάμε για παιδεία. Μιλάμε για μία άτυπη παιδεία. Στην πραγματικότητα μιλάμε για επιχειρήσεις, «μπίζνες as usual», κατά το Υπουργείο. Και επειδή ακούσαμε πολλές φορές αυτήν την περίφημη επιχειρηματολογία ότι αυτά τα κολέγια ανήκαν μέχρι τώρα στο Υπουργείο Εμπορίου και πρέπει να ενταχθούν στο Υπουργείο Παιδείας, επισημαίνω ότι αυτό που συμβαίνει -έχουμε μία ραγδαία εξέλιξη προς αυτήν την κατεύθυνση και είναι ο μέγας κίνδυνος- είναι ότι θα έχουμε μια άλλη μετατροπή, το Υπουργείο Παιδείας να γίνει βαθμιαία «οίκος εμπορίου». Και αυτό είναι το ανησυχητικό. Και αυτό είναι μια εξέλιξη απέναντι στην οποία ο ΣΥ.ΡΙΖ.Α., όχι μόνο δεν συναινεί, αλλά καταβάλλει πολύ μεγάλες προσπάθειες  να σταματήσει αυτήν την εξέλιξη και να θέσει το θέμα μιας πραγματικά αναγεννησιακής συνολικής, δημοκρατικής εκπαιδευτικής μεταρρύθμισης, που έχει ανάγκη η ελληνική παιδεία. Για να σχεδιαστεί κυρίως ο δημόσιος χώρος σε όλες τις βαθμίδες, αλλά και να δει κάποιος εκεί πώς λύνονται και πώς θεραπεύονται όλα αυτά τα καρκινώματα που έχουν διαμορφωθεί εξαιτίας των πολιτικών που έχουν ακολουθηθεί όλα αυτά τα χρόνια. 
      Αυτά τα περίφημα κολέγια, που ρυθμίζει αυτό το νομοσχέδιο, όπως οι ίδιοι λένε, οι ιδιοκτήτες τους, άρχισαν να εμφανίζονται από το 1998 και μετά και από το 2001- 2002 είναι που συγκροτήθηκαν και έκαναν την ομοσπονδία τους και το συνδικαλιστικό τους όργανο. Δεν έχουν πέσει από τον ουρανό, είναι προϊόν πολιτικών επιλογών, πολιτικών απαξιώσεων και πολιτικών που δεν έσπευσαν να οργανώσουν τη δημόσια παιδεία και αυτό βαρύνει, προφανώς, πολιτικές δυνάμεις που κυβέρνησαν αυτές τις περιόδους. 
      Τι σημαίνει «άτυπη» παιδεία: Κυρίες και κύριοι συνάδελφοι, στο Πέραμα  που έγινε την περασμένη εβδομάδα αυτό το εγκληματικό ατύχημα και μετά τη χθεσινή σύσκεψη που έγινε στο Υπουργείο Απασχόλησης με την Υφυπουργό κ. Καλαντζάκου με τους συνδικαλιστές, αποκαλύφθηκε -και ήμουν εκεί- ότι οι περίφημοι τεχνικοί ασφαλείας είναι ιδιώτες επιστήμονες διαπιστευμένοι, εξουσιοδοτημένοι, πιστοποιημένοι μέσα από τη λογική που και αυτό το ίδιο, το σημερινό, νομοσχέδιο προωθεί ως μοντέλο, τους οποίους πληρώνουν ιδιώτες επιχειρηματίες ή εφοπλιστές. Ξέρετε τι ειδικότητα έχουν αυτοί; 
Την ειδικότητα Χημικού Οινολόγου! Με την ιδιότητα αυτή λειτουργεί το σύστημα του ελέγχου σε ένα χώρο εργασίας που δημιουργεί πραγματικά πολύ μεγάλους κινδύνους. Αυτό είναι το μέλλον της ιδιωτικοποίησης της παιδείας, αυτό είναι το μέλλον της αξιοπρέπειας και της αξιοπιστίας των πτυχίων τέτοιου είδους, για να μειωθούν οι δημόσιες κοινωνικές δαπάνες για να απαξιωθεί το κοινωνικό κράτος και η δημόσια λειτουργία και για να ανατεθούν όλα στην αγορά. 
      Αλλά πρόκειται και για παραπλάνηση σε σχέση με όλη την επιχειρηματολογία του Υπουργείου που συνοδεύει αυτό το νομοσχέδιο και που ακούστηκε κατά κόρον εδώ, για το τι θα γίνει με τους είκοσι πέντε χιλιάδες που εκκρεμεί το μέλλον τους και έχουν φοιτήσει σε αυτού του είδους τα κολέγια. Μα, δεν το ρυθμίζει αυτό. Στην πραγματικότητα δεν το ρυθμίζει, διότι αυτοί δεν είναι απόφοιτοι κολεγίων κατά τις επιταγές αυτού του νομοσχεδίου, είναι απόφοιτοι της μη ρυθμισμένης παιδείας, άρα εσείς πρέπει να έχετε την ειλικρίνεια να δηλώσετε ότι δεν τους κατοχυρώνετε  με αυτόν τον τρόπο. Θα τους κατοχυρώνατε, εάν μπαίνατε στη συζήτηση των προτάσεων του Συνασπισμού Ριζοσπαστικής Αριστεράς, για παράδειγμα, για την ανοιχτή πρόσβαση στα ελληνικά  ανώτατα εκπαιδευτικά ιδρύματα και για τη συνολική μεταρρύθμιση και θα βλέπαμε πώς εντάσσονται αυτές οι κατηγορίες των ανθρώπων σ’ αυτήν την κατεύθυνση. Ούτε συζήτηση δεν θέλετε γι’ αυτή την πρόταση.
      Επίσης, δεν κατοχυρώνετε τους φοιτητές και τους αποφοίτους των ελληνικών Α.Ε.Ι., που τους βάζετε σε έναν ανταγωνισμό και σε μία υποβάθμιση πτυχίων, κάτι που είναι εντελώς καινούργιο γι’ αυτούς και δεν το είχαν καθόλου συνυπολογίσει, όταν ξόδευαν πάρα πολλά χρήματα και πολύ μεγάλο κόπο για να πετύχουν όλη αυτή τη διαδρομή τους, τη μορφωτική και την εκπαιδευτική. 
      Δεν μπορείτε, λοιπόν, να υποκρίνεστε και να λέτε ότι ο ΣΥ.ΡΙΖ.Α. έχει ευθύνη γι’ αυτά που λέει μέσα στη Βουλή για τα όσα θα γίνουν τα φθινόπωρο. Μα, η οργή που γεννιέται στα κοινωνικά στρώματα -και στους είκοσι πέντε χιλιάδες αποφοίτους των κολλεγίων- απάνω σας θα πέσει, γιατί η πολιτική σας τους οδηγεί σε απόγνωση. Δεν θα το οργανώσει ο Συνασπισμός Ριζοσπαστικής Αριστεράς. Είναι μία πολιτική εκτίμηση, για την οποία ο καιρός θα δείξει εάν θα επιβεβαιωθούμε ή όχι. Εμείς προειδοποιούμε και φυσικά δεν μπορούμε να είμαστε ανεύθυνοι και να στεκόμαστε απέναντι σε δικαιώματα ανθρώπων, σε ζωές νέων ανθρώπων  με ένα τρόπο τέτοιο που να τους λέμε ότι αυτό το νομοσχέδιο είναι για τη μεταλυκειακή άτυπη παιδεία και δεν είναι για την ανώτατη εκπαίδευση.
      Κύριε Πρόεδρε, αυτά έχουν τις αιτίες τους. Στο ασφαλιστικό η Κυβέρνηση τα τρία «δεν», τα έκανε τρία «ναι». Τώρα δια του άρθρου 10 ενταγμένου στο σύνολο του νομοσχεδίου αυτού, αυτό που κάνει η Κυβέρνηση, είναι την περίφημη διακήρυξη της στη συζήτηση για το άρθρο 16 ότι είναι υπέρ των «μη κρατικών μη κερδοσκοπικών πανεπιστημίων», αλλά όχι υπέρ των ιδιωτικών, να αποκαλύπτει ότι εννοούσε πως είναι υπέρ των ιδιωτικών, υποβαθμισμένων και κερδοσκοπικών Α.Ε.Ι.. 
      Και επειδή δεν τολμά να το πει, έχει ανάγκη τη συμμαχία του ΛΑ.Ο.Σ., ο οποίος έγινε «λαγός». Προσέθεσε δηλαδή και ένα «γάμα» στον τίτλο του χθες και σήμερα, για να προτρέχει και να στηρίζει την κυβερνητική επιλογή και σαφώς να δηλώνει, όπως το δηλώνει και ο κ. Καρκανιάς, ο εκπρόσωπος των κολεγίων, ότι δεν μιλάμε για άτυπη μεταλυκειακή εκπαίδευση, αλλά για τη διαδρομή εκείνη που συμπληρωμένη και από τις επόμενες νομοθετικές ρυθμίσεις που πρόκειται να γίνουν, θα οδηγήσει στα ιδιωτικά πτυχία, στα πτυχία της ιδιωτικής ανώτατης εκπαίδευσης. Περί αυτού πρόκειται.
      Δεν έχω το χρόνο να αναλύσω περισσότερο το θέμα. Να πω μόνο ότι ακριβώς γι’ αυτό το λόγο είχαμε χθες και σήμερα την περίφημη συμμαχία, αυτά τα περίφημα συνδυασμένα πυρά των «συμμαχικών δυνάμεων» Νέας Δημοκρατίας και ΛΑ.Ο.Σ. εναντίον του ΣΥ.ΡΙΖ.Α. Τα είδαμε να ανοίγουν με τα αναγνωριστικά -τροχιοδεικτικά πυρά του κ. Τζαμτζή για τα χρήματα των βουλευτικών αποζημιώσεων που τα πήραμε δήθεν από το Ταμείο Παρακαταθηκών και Δανείων για να συνεχιστούν με τις «βολές κατά ριπάς» από τον κ. Στυλιανίδη, τον κ. Καρατζαφέρη, τον κ. Παναγιωτόπουλο, τον κ. Βορίδη και δεν συμμαζεύεται.
      Κυρίες και κύριοι συνάδελφοι, κύριε Πρόεδρε, πρέπει η Κυβέρνηση αυτό το νομοσχέδιο να το αποσύρει έστω την ύστατη στιγμή. Η παιδεία στο σύνολό της, αλλά  και η ανώτατη παιδεία ειδικά δεν είναι για τέτοιου είδους χειρισμούς. Εάν θέλει ιδιωτική παιδεία, να το πει ευθαρσώς, να κάνουμε μία συζήτηση επ’ αυτού και να συγκρίνουμε το ένα με το άλλο. Όχι υποκρισίες. Η κοινωνία δεν αντέχει άλλο αυτή την πολιτική.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δρίτσα. 
      Ο κ. Τσιρώνης έχει το λόγο.
      ΔΗΜΗΤΡΙΟΣ ΤΣΙΡΩΝΗΣ: 	Κυρίες και κύριοι συνάδελφοι, κύριε Πρόεδρε, ένα μήνα περίπου μετά τις εθνικές εκλογές του Σεπτεμβρίου, επισκέφθηκε την Ήπειρο και την εκλογική μου περιφέρεια, την Άρτα, τόσο ο Υπουργός Παιδείας ο κ. Στυλιανίδης όσο και ο Υφυπουργός κ. Ταλιαδούρος. Στο πλαίσιο αυτών των επισκέψεων είχαν τη δυνατότητα να επισκεφθούν την Άρτα, που είναι η έδρα του Τ.Ε.Ι. Ηπείρου. Ο ίδιος ο Υπουργός τότε χαρακτηριστικά στην τοποθέτησή του εξήρε το επίπεδο, την οργάνωση και τη λειτουργία του Τ.Ε.Ι. Ηπείρου. Τόνισε, μάλιστα, ότι ήταν εντυπωσιασμένος από το Τ.Ε.Ι. Ηπείρου, από το επίπεδο, τη λειτουργία και από το επίπεδο σπουδών. Πραγματικά τότε, πιστέψαμε στον κ. Υπουργό -νέος άνθρωπος ήταν, νέος Υπουργός, μόλις ένα μήνα είχε στο Υπουργείο- αυτός ο χώρος των περιφερειακών σχολών, είτε είναι πανεπιστημιακές είτε είναι των Τ.Ε.Ι., θα ρυθμιζόταν με ένα καλύτερο τρόπο.
      Του τονίσαμε τότε δύο ζητήματα. Το πρώτο ζήτημα ήταν το θέμα της βάσης, το τρόπος που θεσπίστηκε η βάση, ο τρόπος που λειτούργησε. Χωρίς να λαμβάνει υπ’ όψιν ορισμένα βασικά μαθήματα και ορισμένες δυνατότητες και δεξιότητες των ίδιων των υποψηφίων, απέκλειε μία μεγάλη μερίδα νέων από την εισαγωγή τους στα ανώτατα εκπαιδευτικά ιδρύματα της χώρας. Αυτό είχε τεράστιες συνέπειες, ειδικότερα στα περιφερειακά Τ.Ε.Ι. Πάρα πολλές σχολές έμειναν με ελάχιστους φοιτητές,  με το 10% και το 20% του αριθμού των θέσεων που έπρεπε να καλύψουν και ουσιαστικά δεν μπορούσαν να λειτουργήσουν. 
      Επίσης, αυτό είχε τεράστιες συνέπειες στις τοπικές κοινωνίες, στην οικονομική, στην κοινωνική και κυρίως στην πολιτισμική ζωή των περιφερειακών πόλεων της χώρας, οι οποίες στηρίζονταν πολύ σ’ αυτήν την «αιμοδοσία» της νέας γενιάς, στις νέες ιδέες των νέων παιδιών που πήγαιναν και εγκαθίσταντο σ’ αυτές τις περιοχές, γιατί ξέρουμε ότι υπάρχει μεγάλη αιμορραγία της νέας γενιάς προς τα μεγάλα αστικά κέντρα. 
      Είχαμε πιστέψει τότε ότι ο Υπουργός θα επιφύλασσε μια καλύτερη τύχη, ότι θα είχε μία καλύτερη αντιμετώπιση ο χώρος της ανώτατης εκπαίδευσης απ’ ό,τι είχε από την προκάτοχό του κ. Γιαννάκου. Δυστυχώς, ο Υπουργός μας διέψευσε. Παρά το γεγονός ότι είχαμε πιστέψει πως θα μπορούσε να δώσει κάποιες καλύτερες λύσεις από την κ. Γιαννάκου, δυστυχώς, επαναλαμβάνω, μας διέψευσε, όπως μας διαψεύδει και σήμερα με αυτό το νομοσχέδιο, που πίσω από το πρόσχημα ότι θέλει να λύσει ουσιαστικά τα επαγγελματικά τους δικαιώματα –γιατί γι’ αυτό πρόκειται, για τα επαγγελματικά τους δικαιώματα- κάνει μία ρύθμιση και μία υποτίθεται «μεταρρύθμιση» σε αυτό το ευαίσθητο χώρο της τριτοβάθμιας εκπαίδευσης και έρχεται να βάλει από το «παράθυρο», να ανωτατικοποιήσει από το «παράθυρο» αυτά τα κολλέγια. 
      Για τι πρόκειται; Για τριάντα, σαράντα επιχειρήσεις οι οποίες λειτουργούν σε σύνολο πέντε χιλιάδων επιχειρήσεων που υπάρχουν στη χώρα στη μεταλυκειακή εκπαίδευση (Ι.Ε.Κ., Κ.Ε.Κ., Κ.Ε.Π., εργαστήρια ελευθέρων σπουδών) και έρχεται μόνο σ’ αυτές ειδικά που υποτίθεται ότι έχουν  μία σύμβαση δικαιόχρησης, μία σύμβαση συνεργασίας με ξένα πανεπιστήμια να ρυθμίσει μόνο αυτό. 
      Και μάλιστα ενώ η σωστή γραφή στα ελληνικά του «κολέγια» είναι με ένα λάμδα, στο ίδιο το νομοσχέδιο μεταφέρθηκε με δύο λάμδα, από το αγγλικό «college», για να παραπέμπει πολύ παραπλανητικά και με τρόπο που προσβάλλει τη νοημοσύνη των πολιτών, των νέων και των οικογενειών τους, με τρόπο που δεν μπορεί να δεχθεί κανείς και κάνει μια μεταρρύθμιση πολύ παραπλανητική και για πρώτη φορά εισάγει τον όρο «κολλέγιο» στην Ελλάδα, που στο εξωτερικό είναι ένας τριτοβάθμιος, ουσιαστικά πανεπιστημιακός τίτλος και προσπαθεί έμμεσα να περάσει αυτή την ιστορία.
      Αυτή είναι η δεύτερη πράξη, η οποία συντελείται σε αυτήν την προσπάθεια. Η πρώτη πράξη είχε προηγηθεί με τη θέσπιση της βάσης του 10. Έπρεπε να βρεθεί πελατεία γι’ αυτά κολέγια. Αφού θεσπίστηκε η βάση και έφυγαν κάποιοι σπουδαστές από κει, έπρεπε να βρεθεί πελατεία για τα κολέγια. Δηλαδή κάποιος που δεν πιάνει τη βάση του «10» να μπει στα ανώτατα εκπαιδευτικά ιδρύματα της χώρας, πηγαίνει στα κολέγια αυτά και θα έρθει αύριο η Κυβέρνηση –γιατί γι’ αυτό πρόκειται και αυτό αφήνει να εννοηθεί– να τους ρυθμίσει αυτά τα δικαιώματα.
      Δηλαδή, κάποιος που έχει να πληρώσει και πηγαίνει σε ένα κολέγιο, αύριο θα έχει ενδεχομένως –γιατί αυτή είναι η μεθόδευση– τα ίδια επαγγελματικά δικαιώματα με τους αποφοίτους των Α.Ε.Ι. Και θα είναι και βαθιά αντισυνταγματικό και θα το χάσετε στα δικαστήρια, κύριε Υπουργέ, αυτό το ζήτημα. Να ξέρετε ότι αν επιχειρήσετε να δώσετε επαγγελματικά δικαιώματα, κάποιος που σήμερα μπαίνει χωρίς τη βάση του λυκείου σε αυτά τα κολέγια, θα δημιουργήσει πρόβλημα.
      Γι’ αυτό το λόγο σας έκανα και μία τροπολογία με γενικό αριθμό 270 και ειδικό 13 για την πλήρωση των κενών θέσεων σε περιφερειακά Τ.Ε.Ι. της χώρας. Δείτε την, μελετήστε την, κάντε την αποδεκτή, ώστε να μπορέσουμε να λύσουμε το πρόβλημα.
      Μέσα στο καλοκαίρι, κλείνοντας, κύριοι συνάδελφοι, η Κυβέρνηση επιχειρεί σε αυτήν την τελευταία βδομάδα του Ιουλίου και την 1η Αυγούστου, σήμερα, να περάσει σημαντικές ρυθμίσεις και σημαντικές μεταρρυθμίσεις, όπως ήταν τις προηγούμενες μέρες για το «μαύρο χρήμα» και η τροπολογία για τις Δ.Ε.Κ.Ο. και όπως είναι σήμερα αυτό το νομοσχέδιο για την παιδεία.
      Σε αυτό το νομοσχέδιο επιχειρείται μία ομηρία των οικογενειών και των νέων παιδιών της πατρίδας μας, μία ομηρία μέχρι τις εκλογές, έτσι ώστε να εννοηθεί ότι μετά τις εκλογές η Νέα Δημοκρατία θα ρυθμίσει το ζήτημα των επαγγελματικών τους δικαιωμάτων και να τους σέρνει σε μία ομηρία μέχρι τις εκλογές.
      Γι’ αυτό εμείς αυτό το νομοσχέδιο, κυρίες και κύριοι συνάδελφοι, δεν μπορούμε να το ψηφίσουμε, το καταψηφίζουμε, γιατί πιστεύουμε σε μία διαφορετική λογική της παιδείας, μία παιδεία, η οποία θα λειτουργεί με όρους όχι της αγοράς, όπως γίνεται αυτή ή ρύθμιση, αλλά με όρους γνώσης, δεξιοτήτων, αξιοκρατίας και ισότητας. Με αυτούς τους όρους θέλουμε να λειτουργήσει η παιδεία και σε αυτήν την κατεύθυνση κινούμαστε. Και όταν θα έρθουμε αύριο στην εξουσία, αυτό το χώρο της μεταλυκειακής εκπαίδευσης θα τον ρυθμίσουμε με όρους παιδείας και όχι με όρους αγοράς.
      Σας ευχαριστώ πολύ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιρώνη.
      Ο κ. Κατρίνης έχει το λόγο.
      ΜΙΧΑΛΗΣ ΚΑΤΡΙΝΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μέσα στην καρδιά του καλοκαιριού και μέσα σε ένα ιδιαίτερα φορτισμένο πολιτικό κλίμα, ο κύριος Υπουργός φέρνει προς συζήτηση και προς ψήφιση με διαδικασίες «εξπρές» ένα τόσο σημαντικό νομοσχέδιο.
      Και παρά τη συντονισμένη προσπάθεια κάποιων να εμφανιστεί ένα τόσο σημαντικό ζήτημα ως αντιπαράθεση κομμάτων, παρά την προσπάθεια να οικειοποιηθούν κάποιοι τις αγωνίες της νέας γενιάς και τη σκληρή πραγματικότητα που οι νέοι άνθρωποι βιώνουν σήμερα στη χώρα μας, νομίζω ότι θα πρέπει να μείνουμε στην ουσία του νομοσχεδίου και να μιλήσουμε πάνω σε ζητήματα τα οποία θίγουν τα επαγγελματικά δικαιώματα και το μέλλον των νέων ανθρώπων.
      Παρά τις εκκλήσεις σύσσωμης της Αντιπολίτευσης και παρά το γεγονός ότι, κύριε Υπουργέ, έχετε δεχθεί ομαδικά πυρά από επιστημονικούς συλλόγους, από το φοιτητικό κίνημα, ακόμα και από πανεπιστημιακά ιδρύματα, που με πρωτοφανή τρόπο έχετε καταφέρει εσείς προσωπικά να τους εξοργίσετε συνολικά, έρχεστε σήμερα με διαδικασίες «εξπρές» να ψηφίσετε τούτο εδώ το σημαντικό νομοσχέδιο.
      Ο στόχος σας είναι προφανής. Πρώτα να παίξετε με την αγωνία χιλιάδων υποψηφίων και των γονέων τους, οι οποίοι περιμένουν τις βάσεις εισαγωγής στα πανεπιστήμια και τα Τ.Ε.Ι. και στους οποίους κλείνετε το μάτι οδηγώντας τους στο να φοιτήσουν στα υπό ίδρυση κολέγια.
      Και βιάζεστε βεβαίως να ψηφίσετε, ώστε οι λίγοι και εκλεκτοί ιδιοκτήτες κολεγίων να πάρουν όσο το δυνατόν μεγαλύτερο κομμάτι από την πίτα που ανοίγεται. Αυτό βεβαίως, κύριε Υπουργέ, θα φανεί και από τον καταιγισμό των διαφημίσεων των οποίων θα γίνουμε δέκτες στα τέλη του μηνός, αμέσως μετά την ανακοίνωση των βάσεων εισαγωγής.
      Και είστε προκλητικά βιαστικοί, κύριε Υπουργέ – και θα μου επιτρέψτε αυτή την έκφραση – όταν εσείς οι ίδιοι πριν από λίγο χρονικό διάστημα στη λεγόμενη συνταγματική αναθεώρηση λέγατε ότι σε θέματα παιδείας απαιτείται εθνική συναίνεση, ότι απαιτείται διάλογος πέρα και πάνω από μικροκομματικές αντιπαραθέσεις. Αυτή λοιπόν η σπουδή σας πριν από δύο μήνες σήμερα εγκαταλείπεται, γιατί είστε όμηρος συμφερόντων.
      Ένας επιπλέον λόγος για τον οποίον εσείς μέσα στο καλοκαίρι βιάζεστε να ψηφίσετε το παρόν νομοσχέδιο είναι γιατί δεν θέλετε να πυροδοτήσετε αντιδράσεις από όλους τους κοινωνικούς εταίρους, τους φοιτητές και επιστημονικούς συλλόγους. Και δυστυχώς για την ποιότητα της δημοκρατίας και του πολιτεύματός μας, έχουμε φτάσει σήμερα όλες αυτές οι αντιδράσεις, όλες αυτές οι διαφορετικές απόψεις να χαρακτηρίζονται ως υποκινούμενες, ως συντεχνιακές και να μη λαμβάνονται υπ’ όψη επί της ουσίας, αλλά το μόνο το οποίο μετράει είναι το πώς θα εξυπηρετηθούν τα συμφέροντα συγκεκριμένων ομάδων που βρίσκονται κοντά σας.
      Και είναι σαφές ότι οι επιστημονικές αυτές ομάδες αντιδρούν, γιατί βλέπουν μία κατευθυνόμενη και αποσπασματική διευθέτηση του χώρου της μεταλυκειακής εκπαίδευσης προς όφελος συγκεκριμένων ομάδων, την ίδια ώρα που με δική σας ευθύνη παραμένει θολό το τοπίο της κατοχύρωσης των επαγγελματικών δικαιωμάτων των αποφοίτων των τριτοβάθμιων σχολών της χώρας μας.
      Και είστε εσείς οι ηθικοί αυτουργοί και πυροδοτείτε νέες συγκρούσεις, όταν οι σύλλογοι θα αρνούνται να εγγράψουν τους αποφοίτους των κολεγίων στα μητρώα τους και θα έχουμε πλέον τη γνωστή σας τακτική, κοινωνικές ομάδες να έρχονται σε σύγκρουση, γιατί πολύ απλά αυτό είναι η συγκεκριμένη τακτική και λογική σας.
      Και βέβαια, κύριε Υπουργέ, το συγκεκριμένο νομοσχέδιο έρχεται σε μία σειρά νομοσχεδίων που ναρκοθετούν συνολικά το μέλλον της νέας γενιάς και αφορούν τόσο την εκπαίδευση, τόσο την κατάρτιση, όσο και την απασχόληση των νέων ανθρώπων στη χώρα μας.
      Και αυτός είναι ο βασικός πυρήνας της διαφωνίας και με τον κύριο Υπουργό προσωπικά. Και το λέω αυτό, γιατί ο κύριος Υπουργός είχε υπηρετήσει ως φοιτητής στο φοιτητικό κίνημα, είχε ηγηθεί πολιτικής νεολαίας και τότε εξέφραζε την αγωνία του σε σχέση με τα δικαιώματα της νέας γενιάς, των αποφοίτων των πανεπιστημίων. Και αλήθεια, αναρωτιέμαι αν μπορεί σήμερα τους ανθρώπους της γενιάς του ή και των νεότερων γενεών να τους κοιτάξει στα μάτια και να τους πει ότι σαν Υπουργός σήμερα υπερασπίζεται τις ίδιες αντιλήψεις που υπερασπιζόταν ως επικεφαλής πολιτικής νεολαίας.
      Την ίδια ώρα, κύριοι συνάδελφοι, που πολλά τμήματα πανεπιστημίων και Τ.Ε.Ι. – και αυτό είναι πρωτοφανές – δεν έχουν κατοχυρωμένα επαγγελματικά δικαιώματα, την ίδια ώρα που η αξιολόγηση των τριτοβάθμιων ιδρυμάτων παραμένει μία ανεκπλήρωτη εξαγγελία, συμβάλλοντας συνειδητά στη διεθνή απαξίωση των ιδρυμάτων μας, την ίδια ώρα που πάρα πολλά τμήματα Τ.Ε.Ι. της περιφέρειας φυτοζωούν λόγω της προσχηματικής αναβάθμισης-μεταρρύθμισης, όπως το βαφτίσατε, της βάσης του «10» και παρέχουν αμφιβόλου αξίας τίτλους και ολοένα και λιγότερους φοιτητές –και κύριε Υπουργέ, το ξέρετε κι εσείς ότι πάρα πολλοί φοιτητές, ειδικά σε τμήματα Τ.Ε.Ι., εγκαταλείπουν τα τμήματα και οδηγούνται προς την ιδιωτική παιδεία, με όρους εργασίας– την ίδια ώρα που η έρευνα και η μεταπτυχιακή εκπαίδευση βρίσκονται σε νηπιακό στάδιο, εσείς έρχεστε και κλείνετε το μάτι σε συγκεκριμένο αριθμό ιδιοκτητών κολεγίων και παίζετε με όρους αγοράς.
      Απαξιώνετε το σύστημα εισαγωγής στην τριτοβάθμια εκπαίδευση, το οποίο παραμένει ένας από τους λίγους κοινά αποδεκτούς θεσμούς στη χώρα μας και νομιμοποιείτε τη λειτουργία χαμηλής ποιότητας πανεπιστημίων «αλά καρτ», που θα λειτουργούν πλέον με όρους αγοράς και χωρίς να κατοχυρώνετε την ίδια στιγμή επαγγελματικά δικαιώματα.
      Μειώνετε με αυτό τον τρόπο ακόμα περισσότερο τη δυνατότητα στους αποφοίτους των πανεπιστημίων και των Τ.Ε.Ι. να βρουν μία θέση στην αγορά εργασίας. Κάθε επιχείρηση πλέον θα έχει το δικό της φυτώριο στελεχών και κάθε θέση στον ιδιωτικό τομέα θα πρέπει να πληρώνεται αδρά για να κατοχυρωθεί.
      Κανένας από μας δεν μπορεί να αισθάνεται υπερήφανος, όταν χιλιάδες οικογένειες συμπολιτών μας εναποθέτουν το υστέρημα και τις ελπίδες τους για το μέλλον των παιδιών τους σε αμφιβόλου αποτελεσματικότητας επαγγελματικές ειδικότητες που χορηγούνται από αμφιβόλου ποιότητας εκπαιδευτικά κέντρα.
      Κανένας δεν μπορεί να επιχαίρεται, όταν χιλιάδες νέοι άνθρωποι διαπιστώνουν ότι οι κόποι και η προσπάθειές τους να βρουν μία θέση στον ήλιο είναι χωρίς αντίκρισμα, λόγω της αδράνειας και της αναποτελεσματικότητας της πολιτείας.
      Τα επαγγελματικά δικαιώματα θα πρέπει επιτέλους να προσδιοριστούν σαφώς για όλους, για να γνωρίζουν όλοι το δρόμο που ακολουθούν. Πρώτα και πάνω απ’ όλα, όμως, κύριε Υπουργέ, θα πρέπει να δώσετε ένα ιδιαίτερο ενδιαφέρον σε σχέση με τους αποφοίτους των τριτοβάθμιων ιδρυμάτων, από τη στιγμή που έλληνες φορολογούμενοι καλούνται να χρηματοδοτήσουν ή να υποστηρίξουν τη λειτουργία αυτών των ιδρυμάτων.
    Αυτό, λοιπόν, το αξιακό σύστημα που κρατά το δημόσιο πανεπιστήμιο ψηλά στην εκτίμηση των πολιτών οφείλει να το σεβαστεί η πολιτεία και η Κυβέρνηση, προχωρώντας επιτέλους σε μία συνολική αξιολόγηση, αποτίμηση και κατοχύρωση των τριτοβάθμιων ιδρυμάτων της χώρας μας. Η πολιτεία οφείλει να ενισχύσει τις δομές του δημόσιου πανεπιστημίου και όχι να οδηγεί σε μία συστηματική απαξίωση του εκπαιδευτικού συστήματος, αφού αυτό που πλέον μετρά, θα είναι το ποιο κολέγιο έχει καλύτερη διασύνδεση με συγκεκριμένες επιχειρήσεις και όχι ποιο εκπαιδευτικό ίδρυμα παρέχει καλύτερης ποιότητας εκπαίδευση.
    Το σχέδιο νόμου που φέρνετε προς ψήφιση, κύριε Υπουργέ, είναι ασαφές, γενικόλογο και ενδεικτικό της αντίληψής σας ότι η εκπαίδευση είναι εμπορικό προϊόν και όχι ακαδημαϊκή αξία. Οδηγείτε συνειδητά χιλιάδες νέα παιδιά σε ένα αβέβαιο επαγγελματικό μέλλον, ενώ ταυτόχρονα διασφαλίζετε με όρους σιγουριάς το επαγγελματικό μέλλον μιας μικρής κατηγορίας ιδιοκτητών. Σας καλούμε, με αίσθημα ευθύνης απέναντι στους υποψηφίους και στις οικογένειες που με αγωνία περιμένουν την ανακοίνωση των βάσεων για το μέλλον των παιδιών τους και με ένδειξη σεβασμού απέναντι στην ελληνική τριτοβάθμια δημόσια εκπαίδευση, να αποσύρετε αυτό το νομοσχέδιο, το οποίο βεβαίως καταψηφίζουμε.
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατρίνη.
    Το λόγο έχει ο κ. Βαρβαρίγος.
    ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
    Κύριε Υπουργέ, σήμερα ομολογούμε όλοι ότι η γνώση είναι ένα κυρίαρχο μέσο για την ανάπτυξη των κοινωνιών και την πορεία τους στο μέλλον. Και το υποκείμενο αυτής της γνώσης, κυρίως, είναι η νεολαία κάθε χώρας. Εκεί πρέπει -για να το πούμε απλά- να «δώσουμε» τα ρέστα μας σαν κράτος, σαν κοινωνία, ώστε αυτοί οι νέοι να αποτελέσουν την ασπίδα της κοινωνίας και της χώρας μας. Αυτό ομολογούμε δημόσια, δεν το αρνείσθε και εσείς. 
    Θα έπρεπε να είναι ένας «εθνικός στρατηγικός στόχος» αυτός και να τον υπηρετήσουμε όλοι με συνέπεια. Η δική σας λογική, όμως, και ο δικός σας «στρατηγικός στόχος» κινείται εντελώς στην αντίθετη κατεύθυνση. Και το νομοσχέδιο τούτο είναι ένα ακόμη «βήμα» και ένα «λιθαράκι» στο στόχο πλήρους απαξίωσης του δημόσιου εκπαιδευτικού συστήματος. Μία σειρά μέτρων και ρυθμίσεων, στη διάρκεια των τεσσάρων περίπου χρόνων που κυβερνάτε, το αποδεικνύει. 
    Διαλύσατε την τεχνική εκπαίδευση. Η τεχνική εκπαίδευση θα έπρεπε να αποτελεί μία διέξοδο για το μεγαλύτερο μέρος της νεολαίας. Θα σας πω ένα παράδειγμα. Στη Γερμανία, που είναι μια από τις πιο ισχυρές και ανεπτυγμένες οικονομικά και κοινωνικά χώρες, οι νέοι της κατευθύνονται κατά 79% στην τεχνική εκπαίδευση. Ποια είναι τα δικά μας ποσοστά; Εμείς έχουμε ένα κοινωνικό ιστορικό φαινόμενο από ιδρύσεως του σύγχρονου ελληνικού κράτους. Όλοι στρέφονται στην ανώτατη εκπαίδευση, γιατί θεωρούν ότι θα πάρουν ένα εισιτήριο κοινωνικής και οικονομικής ανόδου. Θεμιτός στόχος. Δεν υπήρχαν άλλες διέξοδοι και δεν τις δημιουργήσαμε.
    Βέβαια, η οικονομική «ελίτ», την οποία εκπροσωπείτε, δεν έχει ανάγκη το δημόσιο εκπαιδευτικό σύστημα. Οι γόνοι της σπουδάζουν στα διάφορα cities της υφηλίου. Είναι πολύ γνωστό –η μνήμη μας είναι ακόμη νωπή- από το city του Λονδίνου και τα πεπραγμένα αυτών των ανθρώπων, που τους δώσατε εξουσία και ήρθαν εδώ και διαχειρίστηκαν δημόσιες υποθέσεις.
    Έτσι, λοιπόν, οι γόνοι της «ελίτ» εκπαιδεύονται στα διάφορα cities. Είναι οι «τεχνικοί» της εξουσίας, που θα γυρίσουν εδώ για να στελεχώσουν το κράτος, τα κομματικά επιτελεία, που το πρωί δίνουν οδηγίες και δουλεύουν στα επιτελεία και το βράδυ διασκεδάζουν μαζί. Αυτό είναι, δυστυχώς, το πολιτικό σύστημα της χώρας μας και αυτή είναι η δημοκρατία μας, η οποία έχει τεράστιες αδυναμίες και ελλείψεις. Είναι και ένα στοιχείο, εάν θέλετε, της κρίσης του πολιτικού συστήματος, το οποίο βιώνουμε όλοι σήμερα.
    Στόχος σας, λοιπόν, είναι η απαξίωση του δημόσιου εκπαιδευτικού συστήματος. Διαλύσατε την τεχνική εκπαίδευση. 
    Έρχεσθε και θεσμοθετείτε την υποχρεωτική φοίτηση στα νηπιαγωγεία χωρίς υποδομές και οδηγείτε τους γονείς να πληρώνουν, για να πάνε τα παιδιά τους σε ένα ιδιωτικό νηπιαγωγείο.
    Μετά, βάζετε τη βάση του «δέκα», αφήνετε έξω από το δημόσιο εκπαιδευτικό σύστημα χιλιάδες παιδιά, παρά το γεγονός ότι υπάρχουν θέσεις, και δημιουργείτε πελατεία σε αυτά ακριβώς τα ιδρύματα, τα μορφώματα, για τα οποία έρχεσθε σήμερα να κάνετε την περιβόητη ρύθμιση.
    Όμως, δεν είναι μόνον αυτές οι νομοθετικές επιλογές σας, οι οποίες σταθερά και μόνιμα δημιουργούν μία πελατεία την οποία σπρώχνουν προς τον ιδιωτικό τομέα των διαφόρων μορφών εκπαίδευσης και κατάρτισης, αλλά είναι και η σταθερή και μόνιμη υποβάθμιση του δημόσιου εκπαιδευτικού συστήματος. Υπάρχουν δεκάδες, εκατοντάδες τμήματα Τ.Ε.Ι. και Α.Ε.Ι. διασπαρμένα μέσα στη χώρα, όπου η ποιότητα σπουδών σε μερικά από αυτά είναι πιο χαμηλή από τα κέντρα ελευθέρων σπουδών και τα εργαστήρια που πάτε να ρυθμίσετε. Αυτό τι σημαίνει; Σημαίνει ότι πολλά παιδιά τα οποία μπαίνουν σε τέτοιες σχολές, τελικά δεν τις επιλέγουν και αναζητούν άλλες λύσεις. 
    Είναι μόνιμος ο στόχος της απαξίωσης, το φόρτωμα των βαρών της εκπαίδευσης στους Έλληνες πολίτες. Οι στατιστικές λένε ότι πάνω από 4.000.000.000 ευρώ πληρώνουν οι Έλληνες πολίτες, για να σπουδάσουν τα παιδιά τους. Εσείς βέβαια με συνέπεια υπηρετείτε τα συμφέροντα της οικονομικής ολιγαρχίας του τόπου, την οποία κάθε στιγμή εκφράζετε και έρχεσθε εδώ μέσα να κάνετε ρυθμίσεις προς την κατεύθυνση της εξυπηρέτησης αυτών των συμφερόντων. 
    Με το παρόν νομοσχέδιο ονομάζετε «κολέγια» τα κέντρα ελευθέρων σπουδών ή όσα, όπως λέτε, θα έχουν τις προϋποθέσεις που βάζει ο νόμος. Όμως, ποιες προϋποθέσεις βάζει ο νόμος, για να ονομαστεί ένα μόρφωμα «κολέγιο»; Για να πάρει άδεια λειτουργίας, λέτε, ότι πρέπει να έχει κατάλληλες εγκαταστάσεις, να είναι κατάλληλο το πρόγραμμα σπουδών, κατάλληλο το ένα, κατάλληλο το άλλο. Με ποια κριτήρια, όμως; Με πλήρη ασάφεια και αδυναμία να μπορεί κάποιος να δει με ευκρίνεια ποια ακριβώς χαρακτηριστικά πρέπει να έχουν αυτά τα μορφώματα, για να επιτελέσουν το στόχο που εσείς θέλετε να τους δώσετε.
    Εμείς θεωρούμε αναγκαία τη ρύθμιση της λειτουργίας αυτών των επιχειρήσεων. Γιατί επιχειρήσεις είναι. Κακώς που δεν το κάναμε και εμείς τόσα χρόνια που είμαστε στην εξουσία. Είναι, αν θέλετε, αυτό ένα στοιχείο αυτοκριτικής. Έπρεπε να το έχουμε κάνει εμείς, για να το κάνουμε σωστά. Έμεινε να το κάνετε εσείς, για να το φέρετε στα μέτρα σας. Πρέπει να υπάρξει ρύθμιση στο επίπεδο της ποιότητας εκπαίδευσης, κατάρτισης, που παρέχουν. Εσείς από την πίσω πόρτα τα κάνετε ιδιωτικά πανεπιστήμια και μέσω της δικαιόχρησης και πιστοποίησης θα πηγαίνουν τα παιδιά εκεί, θα σπουδάζουν στην Αθήνα ή σε όποιες άλλες πόλεις δημιουργηθούν και θα παίρνουν ένα πτυχίο αγγλικού πανεπιστημίου, που με την οδηγία 36, την οποία θα ενσωματώσετε, θα αποκτήσουν επαγγελματικά δικαιώματα. Στο μέλλον πιθανόν να αποκτήσουν και ακαδημαϊκά δικαιώματα, ενώ παράλληλα υπάρχουν δεκάδες τμήματα, 44 Τ.Ε.Ι. και 31 Α.Ε.Ι. δημόσια, από τα οποία τα παιδιά που αποφοιτούν από εκεί δεν έχουν επαγγελματικά δικαιώματα.
    (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
    Κύριε Υφυπουργέ, είσαστε πιστοί και συνεπείς στην πολιτική σας, της απαξίωσης δηλαδή του δημόσιου εκπαιδευτικού συστήματος. Θέλω να κάνω μία ακόμη αναφορά, από τις χίλιες φορές, που έχω αναφερθεί εδώ σε ένα πρόβλημα. Το τεχνικό συγκρότημα εκπαίδευσης της Ζακύνθου, το οποίο υπέστη καταστροφικές συνέπειες από τους σεισμούς το 2006, σε ένα μήνα θα ανοίξει και για τρίτη χρονιά είναι κατεστραμμένο. Ουδείς ενδιαφέρθηκε. Το Υπουργείο Παιδείας επιδεικνύει ευαισθησία «κατεψυγμένου καρχαρία». Χίλιες φορές το έχω θέσει εδώ μέσα και τη μία φταίει ο νομάρχης, την άλλη ο δήμαρχος και το Υπουργείο Παιδείας δεν έχει καμμιά ευθύνη.
    Μίλησαν συνάδελφοι για προφανείς αντιδράσεις από την πλευρά της νεολαίας σε αυτά που ψηφίζετε εδώ μέσα. Σε αυτά τα παιδιά, που κάθε χρόνο κάνουν καταλήψεις και αντιδρούν, τι θα πουν; Εγώ λέω εδώ μέσα, στη Βουλή, ότι και τα «τουφέκια» να πάρουν αυτά τα παιδιά θα έχουν δίκιο, κύριε Υπουργέ. Κάλεσα τον Υφυπουργό κ. Λυκουρέντζο και πήγαμε μαζί. Ομολόγησε ότι τέτοια κατάσταση δεν έχει αντιμετωπίσει στη χώρα. Δεν έχει δει παρόμοιο πρόβλημα πουθενά. Και όμως, δεν κάνετε τίποτα. Το πρόβλημα συνεχίζεται, το αγνοείτε και επιδεικνύετε μία παροιμιώδη αναισθησία. 
    Κλείνοντας, θα σας πω ότι μία παροιμία λέει ότι: «Μια εικόνα είναι χίλιες λέξεις». Θα ήθελα να δωρίσω στον Υπουργό Παιδείας ένα σκίτσο που δημοσιεύτηκε στα «ΝΕΑ» στις 12 Ιουλίου και είναι του Τάσου Αναστασίου. Έχει, λοιπόν, τον κ. Στυλιανίδη στο γραφείο του να μουρμουρίζει ότι «επιτέλους δεν θα υπάγονται τα κολέγια στο Υπουργείο Εμπορίου, θα υπάγεται το Υπουργείο Παιδείας στο Υπουργείο Εμπορίου».
      Αυτό είναι το νομοσχέδιό σας. Η πλήρης εμπορευματοποίηση της εκπαίδευσης και μέσω εμπορικών αντιπροσώπων και μέσω «μάνατζερ» προσπαθείτε να δώσετε ποιότητα στο εκπαιδευτικό σύστημα, που βέβαια δεν την πιστεύετε –αυτό λέτε- αφού ο στόχος σας είναι η διαρκής υποβάθμιση και το διαρκές φόρτωμα του βάρους της εκπαίδευσης στους Έλληνες πολίτες. 
      Καταψηφίζουμε βεβαίως το νομοσχέδιο. 
      Το σκίτσο το καταθέτω στα Πρακτικά.
      (Στο σημείο αυτό ο Βουλευτής κ. Δημήτριος Βαρβαρίγος                       καταθέτει για τα Πρακτικά το προαναφερθέν σκίτσο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε συνάδελφε.
      Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος.
      Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ:  Κυρία Πρόεδρε, συνηθίζεται εδώ η Κυβέρνηση με έπαρση να αγνοεί τις επισημάνσεις της Αντιπολίτευσης για τις επιπτώσεις ενός νομοσχεδίου που ψηφίζεται και καθίσταται νόμος του κράτους με τη δύναμη της οριακής πλειοψηφίας της Νέας Δημοκρατίας. Πριν από λίγες μέρες και σήμερα μόλις στο σύνολο ψηφίστηκε για παράδειγμα το νομοσχέδιο του Υπουργείου Οικονομίας και Οικονομικών για το ξέπλυμα βρώμικου χρήματος, δηλαδή ουσιαστικά για την «εκπαραθύρωση» του κ. Ζορμπά. Είχαμε προβλέψει ότι ο κ. Ζορμπάς επειδή προσεβλήθη και ταπεινώθηκε από τον κ. Αλογοσκούφη και συνολικά από την Κυβέρνηση, θα αντιδράσει, θα εκδικηθεί, θα υπονοήσει πράγματα που αφορούν σημαντικές ανοικτές υποθέσεις, όπως αυτή της «SIEMENS» και αυτή της εταιρείας «ΓΕΡΜΑΝΟΣ». 
      Ήδη τα μέσα ενημέρωσης μεταδίδουν -και οι δημοσιογραφικές πληροφορίες πυκνώνουν γύρω από το θέμα αυτό- ότι ο κ. Ζορμπάς απέστειλε μία πολύ σημαντική, αποκαλυπτική ενδεχομένως επιστολή στον Πρωθυπουργό κ. Καραμανλή. Άνοιξε, λοιπόν, το μέτωπο αυτό. Και είμαι βέβαιος ότι σε λίγο θα έχουμε πολύ περισσότερες πληροφορίες γύρω από το ζήτημα. Είναι υποχρέωση της Κυβέρνησης να δώσει αμέσως στη δημοσιότητα αυτή την επιστολή, εφόσον έχει περιέλθει στα χέρια του Πρωθυπουργού και είναι απολύτως αναγκαίο και θεσμικά αναγκαίο να κατατεθεί στη Βουλή προκειμένου να ενημερωθεί και η Βουλή και η κοινή γνώμη γύρω από τα λεγόμενα ενός εκλεκτού της Κυβέρνησης και της Νέας Δημοκρατίας πάνω στην προσωπικότητα του οποίου οικοδομήθηκε μία βάναυση και βάρβαρη επίθεση ηθικής αμφισβήτησης των κυβερνήσεων του ΠΑ.ΣΟ.Κ. πριν από μερικά χρόνια. Όπως είχα πει και κατά τη συζήτηση του νομοσχεδίου αυτού, όλα εδώ πληρώνονται και ήδη άρχισε η διαδικασία της καταβολής και του χρεολυσίου και των τόκων εκ μέρους της Κυβέρνησης, της «σεμνότητας και της ταπεινότητας» του κ. Καραμανλή και του κ. Αλογοσκούφη.
      Το ίδιο θα συμβεί και με το συζητούμενο τώρα νομοσχέδιο, που ουσιαστικά διαλύει και απαξιώνει το δημόσιο πανεπιστήμιο, όλο το δημόσιο σύστημα τριτοβάθμιας εκπαίδευσης στη χώρα. Με το νομοσχέδιο αυτό αποκαλύπτεται μία μακροχρόνια παραπλάνηση της κοινής γνώμης εκ μέρους της Νέας Δημοκρατίας. Η Νέα Δημοκρατία με αφορμή την ευτυχώς ατελέσφορη διαδικασία αναθεώρησης του άρθρου 16 του Συντάγματος έλεγε σε όλους τους τόνους ότι στόχος της είναι το μη κρατικό μεν, αλλά πάντως μη κερδοσκοπικό πανεπιστήμιο, ένα πανεπιστήμιο το οποίο θα χρηματοδοτούσαν εθνικοί ευεργέτες και δωρητές, μεγάλοι χορηγοί, οι οποίοι είναι έτοιμοι να διαθέσουν τα κεφάλαιά τους για το κοινό καλό, ένα μη κρατικό, μη κερδοσκοπικό πανεπιστήμιο εντεταγμένο σε ένα ενιαίο σύστημα τριτοβάθμιας εκπαίδευσης, άρα με ίδιους κανόνες εισαγωγής φοιτητών με τα δημόσια πανεπιστήμια και αυστηρούς κανόνες επιλογής διδακτικού προσωπικού, προφανώς αυστηρότερους απ’ αυτούς που ισχύουν στο ελληνικό δημόσιο πανεπιστήμιο, γιατί από την ποιότητα του προσωπικού ενός πανεπιστημίου και από το ερευνητικό έργο του προσωπικού αυτού προέρχεται και η κατάταξη του πανεπιστημίου σε μία επετηρίδα που συγκροτείται με τον ένα ή τον άλλο τρόπο διεθνώς.
      Μιλούσαν, λοιπόν, για μη κρατικό και μη κερδοσκοπικό πανεπιστήμιο και ανέπτυσσαν ο κ. Καραμανλής και άλλα στελέχη της Νέας Δημοκρατίας το επιχείρημα ότι αν το Σύνταγμα τροποποιηθεί και προβλεφθεί αυτό το μη κρατικό και μη κερδοσκοπικό πανεπιστήμιο και προσελκύσουμε τους ευεργέτες, θα μπορέσουμε να θέσουμε φραγμό στην κερδοσκοπική δραστηριότητα στο χώρο της τριτοβάθμιας εκπαίδευσης. Και παρ’ ότι το Σύνταγμα έχει μείνει αλώβητο και παρ’ ότι, όπως εξήγησα κατ’ επανάληψη στην Αίθουσα αυτή, οι εκπαιδευτικές υπηρεσίες εξαιρούνται από την οδηγία Μπολκενστάιν για την ελεύθερη παροχή υπηρεσιών και άρα το κράτος υποδοχής, στην αρμοδιότητα του οποίου ανήκει ούτως ή άλλως η εκπαίδευση είναι υπεύθυνο και αρμόδιο να θεσπίσει τους όρους και τους κανόνες άσκησης οποιασδήποτε εκπαιδευτικής δραστηριότητας, έρχεται η Κυβέρνηση και σήμερα εγκαθιδρύει με το νομοσχέδιο αυτό το ιδιωτικό πανεπιστήμιο, το κερδοσκοπικό, το επιχειρηματικό, το ανεξέλεγκτο από τις εθνικές εκπαιδευτικές αρχές. 
      Αυτό ουσιαστικά ανατρέπει κάθε ρητορεία της Κυβέρνησης. Την διαψεύδει και την επιστρέφει κατά πρόσωπο στον Πρωθυπουργό και την Κυβέρνηση, οι οποίοι «συλλαμβάνονται» ψευδόμενοι να παραπλανούν τις ελληνικές οικογένειες εδώ και χρόνια. Γιατί το λέω αυτό; Γιατί δεν υπάρχει καμμία οικογένεια, δεν υπάρχει κανένα παιδί που να έχει ως πρώτη επιλογή τη λύση ενός κολεγίου. Η πρώτη επιλογή των παιδιών είναι να φοιτήσουν σε ένα καλό πανεπιστήμιο, να μπουν στο τμήμα της πρώτης τους επιλογής. Αυτό που θέλουν τα παιδιά είναι να φοιτήσουν στα ελληνικά πανεπιστήμια τα οποία να γίνουν όσο γίνεται καλύτερα και εν πάση περιπτώσει, κάποια παιδιά που έχουν τις δυνατότητες, τις οικονομικές πρωτίστως, ή είναι ιδιοφυή και καταφέρνουν να πάρουν μεγάλες υποτροφίες από την πρώτη στιγμή, αποφοιτώντας από το Λύκειο, να πάνε σε ένα πάρα πολύ καλό πανεπιστήμιο του εξωτερικού στις Ηνωμένες Πολιτείες πρωτίστως, προκειμένου να κάνουν υψηλού επιπέδου σπουδές σε ένα περιβάλλον ακαδημαϊκό, ερευνητικό, να βρεθούν κοντά σε καθηγητές που έχουν τιμηθεί με βραβεία Νόμπελ, που έχουν πολλές δημοσιεύσεις, που είναι σημαντικά ονόματα στον κλάδο τους. 
      Ποιος κάνει πρώτη επιλογή να μεταναστεύσει στο εξωτερικό για να πάει σε ένα αμφίβολης ποιότητας πανεπιστήμιο; Αυτός που δεν μπόρεσε να μπει στην Ελλάδα, που δεν του δώσαμε την ευκαιρία εδώ. Ποιος κάνει την επιλογή να αναζητήσει τη λύση του κολεγίου; Αυτός που δεν μπορεί να πάει στο ελληνικό πανεπιστήμιο εκεί που θέλει και δεν μπορεί να πάει και σε ένα πραγματικό καλό ξένο πανεπιστήμιο στη χώρα που λειτουργεί το πανεπιστήμιο αυτό με τις ακαδημαϊκές του προδιαγραφές. Ενθαρρύνοντας αυτή τη νέα αγορά των κολεγίων τώρα, δηλαδή των ιδιωτικών χαμηλής ποιότητας, εμπορευματοποιημένων δήθεν πανεπιστημίων, τι απάντηση δίνουμε στα παιδιά; 
      Ο κύριος Υπουργός δεν έχει απαντήσει από χθες στα όσα είπα για την οδηγία Μπολκενστάιν, την οποία επεκτείνει μόνος του και υιοθετεί στο χώρο της τριτοβάθμιας εκπαίδευσης. Δεν απάντησε στο πώς τοποθετείται η Κυβέρνηση απέναντι στην αγωνία των παιδιών και των οικογενειών. Πρέπει να φτιάξουμε παραπάνω θέσεις στα ελληνικά δημόσια πανεπιστήμια και στα ελληνικά Τ.Ε.Ι., για να απορροφήσουμε την αναγκαστική φοιτητική μετανάστευση και αυτούς που οδηγούνται στα κολέγια μέσα από τεχνάσματα όπως η βάση του «10»; Ποια είναι η πρώτη μας προσπάθεια και η πρώτη μας επιλογή; 
      Είναι δυνατόν να θέτουμε ως προτεραιότητα το ζήτημα των κολεγίων; Είναι δυνατόν να κλείνουμε το μάτι και να λέμε «Μην πάτε στα Τ.Ε.Ι. στα οποία εισάγεστε, μην κάνετε χρήση αυτής της δυνατότητας που σας δίνει ο ελληνικός νόμος και η ελληνική πολιτεία, αλλά περιμένετε να δούμε τι μπορεί να γίνει με τα κολέγια, τα οποία μπορούν να προσφέρουν φυσικά και μαθήματα σε ελληνική γλώσσα, γιατί τίποτα στο νομοσχέδιο δεν παρεμποδίζει να γίνονται και τα μαθήματα αυτά σε ελληνική γλώσσα»; 
      Εδώ έχουμε ένα πολλαπλό κοινωνικό, εκπαιδευτικό και θεσμικό σκάνδαλο. Έχουμε μία Κυβέρνηση που εμφανίζεται ως «οσφυοκάμπτης» ενώπιον της Ευρωπαϊκής Ένωσης και προτρέχει. Δεν έχουμε καμμία υποχρέωση συμμόρφωσης με αυτόν τον τρόπο. Δεν υπάρχει τίποτα που μας επιβάλλει αυτή τη λύση.  Μπορεί η Ελλάδα να διαμορφώσει τις προϋποθέσεις συνεργασίας με πανεπιστήμια του εξωτερικού θέτοντας προδιαγραφές και οι προδιαγραφές είναι να ισχύει ό,τι ισχύει στη χώρα καταγωγής του πανεπιστημίου και ό,τι ισχύει στην Ελλάδα ως χώρα υποδοχής αυτού τούτου του πανεπιστημίου και όχι του ενδιάμεσου μεταπράτη. 
      Κυρία Πρόεδρε, ίσως δεν έχει αποκτήσει η Πλειοψηφία της Βουλής, οι εκατόν πενήντα δύο Βουλευτές της Νέας Δημοκρατίας, πλήρη συνείδηση του τι συντελείται με το νομοσχέδιο αυτό. Ορισμένοι κρύβονται πίσω από το επιχείρημα της διεθνούς κινητικότητας, της ευελιξίας, της συνεργασίας. Μα, εγώ πιστεύω πολύ περισσότερο από τους συναδέλφους αυτούς στην κινητικότητα, στην ευελιξία, στη συνεργασία, αλλά με ακαδημαϊκούς όρους, με τα πανεπιστήμια και όχι μέσα από μεταπράτες, οι οποίοι διαμορφώνουν τη δική τους αγοραία κατάσταση στη δήθεν τριτοβάθμια εκπαίδευση. Πρέπει να προστατεύσουμε τα παιδιά. Πρέπει να τα οδηγήσουμε σε αξιόπιστα ιδρύματα. Πρέπει να διαμορφώσουμε θέσεις στα ελληνικά πανεπιστήμια για τα παιδιά αυτά και όχι να διαμορφώνουμε τις προϋποθέσεις της πελατείας των δήθεν κολλεγίων. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κύριος Υπουργός για τρία λεπτά. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Η παραπλανητική για ακόμα μία φορά τοποθέτηση του κ. Βενιζέλου που εγκλώβισε το κόμμα του σε μία αδιέξοδη θέση, όταν γινόταν η αναθεώρηση του άρθρου 16 του Συντάγματος, δεν θα εγκλωβίσει ούτε τη Βουλή ούτε την Κυβέρνηση σ’ αυτήν την αδιέξοδη θέση. 
      Κατ’ αρχάς, κάνετε μονίμως ένα σφάλμα σκόπιμο, δεν αναφέρεστε στην οδηγία Παπανδρέου αλλά στην οδηγία Μπολκενστάιν. Η οδηγία Μπολκενστάιν είναι η μετεξέλιξη της οδηγίας της κ. Βάσως Παπανδρέου. Πώς είναι δυνατόν το στέλεχός σας και τότε Επίτροπος να υπογράφει μία οδηγία την ώρα που ο τότε Υπουργός Παιδείας την αντιμάχεται, οι μισοί μέσα στο κόμμα έχουν τη μια θέση και οι άλλοι μισοί την άλλη, ο Πρόεδρός σας στην πρώτη φάση να υποστηρίζει άλλα και τώρα εσείς να υποστηρίζετε άλλα, αυτό πρέπει να το εξηγήσετε εσείς στους ψηφοφόρους σας, είναι δικό σας ζήτημα. 
      Εγώ έχω να πω το εξής, ότι η κυβέρνησή σας, μια που αναφέρεστε κατ’ επανάληψη στα επαγγελματικά δικαιώματα και στις προοπτικές των νέων ανθρώπων, χωρίς να κάνει έρευνα αγοράς στην Ελλάδα, τα τελευταία χρόνια δημιούργησε σαράντα έξι τμήματα με χρηματοδότηση από το Ε.Π.Ε.Α.Κ., δηλαδή, από το Γ’ Κοινοτικό Πλαίσιο Στήριξης, χωρίς να έχει καν την ευθιξία να αναγνωρίσει σ΄ αυτά επαγγελματικά δικαιώματα. Επί είκοσι χρόνια εγκλωβίσατε τριακόσιες πενήντα χιλιάδες νέους σε εργασιακό αδιέξοδο, είτε στην ετεροαπασχόληση είτε στην ανεργία, γιατί δεν τους κατοχυρώσατε επαγγελματικά δικαιώματα, ενώ αποφοιτούσαν πραγματικά από δημόσια πανεπιστήμια και Τ.Ε.Ι. και τώρα μέμφεστε εμάς που προσπαθούμε να τακτοποιήσουμε αυτό το ζήτημα και που έχουμε δεσμευθεί ότι καμμία νέα σχολή ή τμήμα δεν θα δημιουργηθεί χωρίς την παράλληλη κατοχύρωση των επαγγελματικών δικαιωμάτων. Ήδη απ’ αυτά τα  τριακόσιες πενήντα χιλιάδες άτομα, με πρόσφατες αποφάσεις μας και προεδρικά διατάγματα, τα εκατόν δέκα χιλιάδες έχουν τακτοποιηθεί και έχω δεσμευθεί μαζί με τους συνεργάτες μου εδώ ότι μέχρι το τέλος του έτους θα φροντίσουμε να τακτοποιηθούν και όλα τα υπόλοιπα, διορθώνοντας τις δικές σας παραλείψεις και λάθη. 
      Δεν έχετε ξεκάθαρη θέση ακόμα και για το άρθρο 16. Τη μία φορά τοποθετείστε εναντίον της μεταρρύθμισης τότε, την άλλη φορά λέτε ότι είστε υπέρ του μη κρατικού, μη κερδοσκοπικού. Το υποστηρίζατε επιστημονικά, το καταψηφίσατε πολιτικά. Δεν έχουμε καταλάβει τελικά τι θέλετε. Εμείς δεν μπαίνουμε στη λογική την παρελκυστική την οποία χρησιμοποιείτε να αντιμετωπίσουμε το συγκεκριμένο χώρο της μεταλυκειακής εκπαίδευσης και κατάρτισης, το χώρο, δηλαδή, της μη τυπικής εκπαίδευσης, ως ανώτατη, τυπική εκπαίδευση. Εσείς το κάνετε αυτό. Εμείς τακτοποιούμε αυτήν τη στιγμή τα κολέγια και τα εργαστήρια ελευθέρων σπουδών και αποσαφηνίζουμε ότι αυτά αποτελούν χώρο μη τυπικής εκπαίδευσης, χώρο μεταλυκειακής εκπαίδευσης και κατάρτισης και δίνουν μία εναλλακτική, αν θέλετε, διέξοδο στα παιδιά αυτά προς την αγορά εργασίας. Τα μεν εργαστήρια επιμένουν σε νέες δεξιότητες, τα δε κολέγια στην εκπαίδευση και την κατάρτιση. Νομίζω ότι είναι πολύ σαφής η τοποθέτησή μας και θα ήταν λάθος πολιτικά να επιδιώκετε να στρεβλώνετε τη δική μας επιχειρηματολογία για να μπορέσετε να κατασκευάσετε εσείς επιχειρήματα και να σταθείτε ενώπιον της κοινωνίας, η οποία ανησυχεί. Αυτοί που προχωρούν λύσεις και που δεν εμπορεύονται ελπίδες είμαστε εμείς σ’ αυτήν την Αίθουσα. Αυτοί που υποκριτικά μεταβάλλουν θέσεις καθημερινά για να κατοχυρώσουν το μικροκομματικό τους συμφέρον είστε εσείς σ’ αυτήν την Αίθουσα. 
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, μισό λεπτό. 
      ΠΡΟΕΔΡΕΥΟΥΣΑ (Έλσα Παπαδημητρίου): Ναι, κύριε Βενιζέλο, μισό λεπτό. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, με το άθλιο πραγματικά και αντισυνταγματικό άρθρο 10 του συζητούμενου νομοσχεδίου η Κυβέρνηση επιτρέπει σε ιδιωτικές επιχειρήσεις να συνεργάζονται με πανεπιστήμια αμφίβολης ποιότητας όχι από τη Μεγάλη Βρετανία αλλά από άλλες χώρες της Ευρωπαϊκής Ένωσης των είκοσι επτά, χώρες της ευρύτερης περιοχής μας και να χορηγούν μέχρι και διδακτορικό δίπλωμα χωρίς κανένα φραγμό, εδώ επί ελληνικού εδάφους και ενδεχομένως με μαθήματα που διεξάγονται στην ελληνική γλώσσα. Δεν υπάρχει κανένας φραγμός. Εξευτελίζεται με το άρθρο 10 του νομοσχεδίου αυτού η έννοια του πανεπιστημίου, η έννοια του πτυχίου, η έννοια του μεταπτυχιακού διπλώματος και η έννοια του διδακτορικού. Και ο κύριος Υπουργός Παιδείας με την έγκριση του κ. Καραμανλή ανοίγει αυτήν τη στιγμή την πόρτα στη διάλυση του πανεπιστημίου και στον ευτελισμό των σπουδών και στην πλήρη εμπορευματοποίηση προπτυχιακών και μεταπτυχιακών τίτλων. Εδώ πια η Κυβέρνηση διακηρύσσει την έναρξη του παραεμπορίου των πανεπιστημιακών τίτλων και το κάνει αυτό ελαφρά τη καρδία, χωρίς επίγνωση του τι επιπτώσεις θα έχει αυτό στην κοινωνία της γνώσης, στην ανταγωνιστικότητα της χώρας, στο επιχείρημά μας ότι είμαστε μια χώρα που επενδύει στη γνώση και στην ποιότητα. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ένα λεπτό, κυρία Πρόεδρε, και θα τελειώσουμε. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν θα τελειώσουμε ποτέ με τον κ. Βενιζέλο. 
      Παρακαλώ.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Και με την ιδεολογική και με την πολιτική τοποθετήσή σας, κύριε Βενιζέλο, εκφράζετε  στην Αίθουσα τη φιλοδοξία σας να ηγηθείτε του ΣΥ.ΡΙΖ.Α.. 
      (Θόρυβος στην Αίθουσα)
      ΓΡΗΓΟΡΙΟΣ ΨΑΡΙΑΝΟΣ: Κυρία Πρόεδρε!
      ΠΡΟΕΔΡΕΥΟΥΣΑ (Έλσα Παπαδημητρίου): Το ΣΥ.ΡΙΖ.Α. δεν έχει προσωπικό λόγο!
      ΓΡΗΓΟΡΙΟΣ ΨΑΡΙΑΝΟΣ: Κυρία Πρόεδρε,  ζητώ το λόγο! 
      ΠΡΟΕΔΡΕΥΟΥΣΑ (Έλσα Παπαδημητρίου): Μετά τον κ. Βορίδη, κύριε Ψαριανέ. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, δεν ζητώ το λόγο επί προσωπικού, διότι πράγματι δεν έχω προσβληθεί εγώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ποιος σας έδωσε το λόγο τώρα, κύριε Βενιζέλο; 
      ΕΥΑΓΓΕΛΟΣ ΒΕΝΙΖΕΛΟΣ: Αλλά θα έπρεπε να ζητήσει το λόγο επί προσωπικού ο κ. Στυλιανίδης, γιατί προσέβαλε τον εαυτό του μ’ αυτά που είπε. 
      ΠΡΟΕΔΡΕΥΟΥΣΑ (Έλσα Παπαδημητρίου): Αυτό θα το κρίνει η Αίθουσα.
      Κύριε Βορίδη, παρακαλώ, πάρτε γρήγορα το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, νομίζω ότι σε ορισμένα σημεία η συζήτηση ξεστρατίζει και ξεστρατίζει γιατί δημιουργείται μία παράλληλη σύγχυση. Και πέρα από το ιδεολογικό -εγώ θα φύγω από την ιδεολογική συζήτηση, θεωρώ ότι έχει τελειώσει αυτό το θέμα και ο καθένας τοποθετήθηκε σ’ αυτό- ανοίγει μια συζήτηση, κύριε Υπουργέ, την οποία τώρα –ας το πω- περισσότερο πρέπει να την κάνουμε αυτοί που συμφωνούμε σ’ αυτήν την κατεύθυνση, παρά με αυτούς που διαφωνούν.
      Θέλω εδώ να πω το εξής. Η σύγχυση δημιουργείται, γιατί δεν αποσαφηνίζεται το ζήτημα των επαγγελματικών δικαιωμάτων σε σχέση με τη λειτουργία των συγκεκριμένων κολεγίων. Όσο συνδέουμε τη συζήτηση για τα επαγγελματικά δικαιώματα με τη συζήτηση για τη δημιουργία των ακαδημαϊκών ιδρυμάτων οιασδήποτε μορφής, μεταλυκειακής εκπαίδευσης, πανεπιστημιακής εκπαίδευσης, μεταπανεπιστημιακής εκπαίδευσης υπό την έννοια μεταπτυχιακών σπουδών, αυτή η συζήτηση θα παραμένει συσκοτισμένη και εγώ το ξεκαθαρίζω για να είναι απολύτως σαφής η θέση μας. Το κρίσιμο εδώ σε ό,τι αφορά την επαγγελματική αποκατάσταση -εγώ δεν θα πω τα επαγγελματικά δικαιώματα-  είναι τι θα αποφασίσει η αγορά. Η αγορά είναι που θα κρίνει εάν το οποιοδήποτε χαρτί από το οποιοδήποτε σχολείο οιασδήποτε κατηγορίας έχει αξία ή δεν έχει αξία. Μπορεί το πτυχίο του Πανεπιστημίου Αθηνών, εάν παρέχει κατώτερο επίπεδο εκπαιδεύσεως, να καταλήξει να είναι λιγότερο χρηστικό στην κατεύθυνση της επαγγελματικής αποκαταστάσεως από οποιοδήποτε πτυχίο οποιουδήποτε άλλου σχολείου, είτε μεταλυκειακής είτε οποιασδήποτε άλλης εκπαίδευσης. Για ποιο λόγο; Γιατί η αγορά ζητά να κάνει τη δουλειά της. Εάν, λοιπόν, τελικώς η πιστοποίηση που δίνεται από ένα χαρτί, όχι η τυπική αλλά η ουσιαστική, είναι ότι εκεί υπάρχει υψηλό επίπεδο σπουδών, άρα υψηλό επίπεδο ακαδημαϊκής γνώσης, άρα διασφαλίζει αυτό η αγορά με τη συγκεκριμένη πιστοποίηση, δεν θα μείνει η συζήτηση στα επαγγελματικά δικαιώματα, παρά μόνο υπό την έννοια μίας προστασίας κλειστών επαγγελμάτων, τίποτα περισσότερο. 
      Εδώ τώρα, λοιπόν, κάποιος πρέπει να αποφασίσει. Τι είναι εκείνο το οποίο θέλει να ενισχύσει; Θέλει να ενισχύσει τις δυνατότητες της αγοράς να βρίσκει αυτό το οποίο ζητάει, δηλαδή, στελέχη υψηλής ποιότητας και υψηλής γνώσεως, ή θέλει απλώς πάλι να μπούμε σε μια λογική προστασίας κεκτημένων; Η θέση μας είναι και πάλι σαφής. Μας ενδιαφέρει να ικανοποιηθούν οι ανάγκες της αγοράς. 
      Πάμε τώρα στο δεύτερο. Εγώ επειδή ακριβώς λέω αυτό, κύριε Υπουργέ, θα συμμεριστώ εν μέρει μια επιφύλαξη, η οποία ακούγεται από την πλευρά του ΠΑ.ΣΟ.Κ.. Αυτή είναι η εξής: Ειδικά στο θέμα της δικαιοχρήσεως, θα σας πω ότι κατά τη γνώμη μου και η όλη έννοια είναι άστοχη, γιατί η δικαιόχρηση είναι σύνολο δικαιωμάτων τα οποία παραχωρεί ο δικαιούχος τους -το σήμα, την πνευματική ιδιοκτησία, το πρότυπο οργανώσεως, άλλες μορφές οργανωτικής γνώσεως- προς αυτόν που πρόκειται να τα χρησιμοποιήσει, προς το χρήστη τους, μέσα από μια εμπορική σχέση.
      Δεν ξέρω αν αυτό το σχήμα είναι κατάλληλο και είμαι εξαιρετικά επιφυλακτικός για μια συνεργασία ακαδημαϊκών ιδρυμάτων, έστω υπό τη μορφή που το θέτουμε εδώ, τη μορφή των κολεγίων. Εκφράζω την επιφύλαξή μου εξ αρχής. Ποια είναι; Ας υποτεθεί ότι έρχεται ένα μεγάλο και γνωστό όνομα, έρχεται το Χάρβαρντ και θέλει να συνεργαστεί μ’ έναν εκπαιδευτικό οργανισμό εδώ. Δεν πρέπει να υπάρχουν ασφαλιστικές δικλίδες, ότι αυτός που θέλει να αγοράσει Χάρβαρντ, πράγματι θα αγοράζει αυτό; 
      Αν η απάντηση είναι ότι αυτό θα το φροντίσει το Χάρβαρντ, τότε ουσιαστικά το Υπουργείο Παιδείας βγαίνει τελείως από τη μέση, η πολιτεία βγαίνει τελείως από τη μέση και δεν έχουμε κανένα τρόπο να το ελέγξουμε αυτό. Δεν λέω ότι στο άρθρο 10 δεν γίνεται μια τέτοια προσπάθεια. Είναι προφανές ότι βάζετε έξι προϋποθέσεις με τις οποίες προσπαθείτε να ελέγξετε αυτήν τη σχέση.
      Να πω, όμως, κάτι, για να μιλάμε συγκεκριμένα. Όταν λέμε ότι θα έρθει το Χάρβαρντ στην Ελλάδα μέσα από μια σύμβαση δικαιόχρησης, δεν έπρεπε να υπάρχουν προϋποθέσεις; Λόγου χάρη, θα γίνει μια εταιρεία. Δεν πρέπει να έχει ένα ελάχιστο κεφάλαιο; Αυτός, δηλαδή, θα φτιάξει ένα υποκατάστημα αυτού του εξαιρετικού πανεπιστημίου χωρίς πραγματικές επενδύσεις; 
      ΕΥΑΓΓΕΛΟΣ ΒΕΝΙΖΕΛΟΣ: Μα, το Χάρβαρντ είναι non profit. Έχει τελείως άλλη μορφή.
      ΜΑΥΡΟΥΔΗΣ ΒΟΡΙΔΗΣ: Εγώ, κύριε Βενιζέλο, δεν μπαίνω στη νομική μορφή. Μπορεί να κάνει, λοιπόν, ένα σωματείο μη κερδοσκοπικό και να το οργανώσει έτσι. Μπορεί να κάνει μια μη κερδοσκοπική ένωση προσώπων. Μπορεί να κάνει μια εταιρεία.
      Εγώ, όμως, λέω η πολιτεία δεν πρέπει να έχει προϋποθέσεις προκειμένου να επιτρέψει αυτήν τη συγκεκριμένη λειτουργία, αυτήν τη συγκεκριμένη σχέση; Προϋποθέσεις ύψους επενδύσεως, προϋποθέσεις επιχειρησιακού προγράμματος, τι πρόκειται να κάνουν. Ουσιαστικά η διασφάλιση για την οποία μιλάτε εδώ, είναι ότι τις αξιολογήσεις τις αφήνετε στο ίδρυμα της αλλοδαπής, άρα σ’ αυτόν που πρόκειται να συνεργαστεί και βέβαια στο Υπουργείο Εθνικής Παιδείας και Θρησκευμάτων, στο πεδίο της αρμοδιότητάς του, αλλά χωρίς περαιτέρω εξειδίκευση.
      Εγώ θεωρώ ότι για ένα τέτοιο ζήτημα θα έπρεπε, αν θέλετε, η όλη προσέγγιση εδώ -αν δεν μπορεί να περιγραφεί στο νόμο- τουλάχιστον να υπάρχει μια νομοθετική εξουσιοδότηση ώστε να υπάρξουν αναλυτικότερες υπουργικές αποφάσεις, προκειμένου να γίνει μια τέτοια πιο βαθιά –κατά τη γνώμη μου- και πιο διασφαλισμένη προσέγγιση, ώστε να είναι σίγουρο ότι έτσι θα λειτουργήσει. 
      Αλλιώς υπάρχει πράγματι ο κίνδυνος του να διαμορφωθούν τέτοιου είδους κολέγια τα οποία όντως θα είναι bon pour l’ orient και όντως εκεί θα εκμεταλλεύονται την αγωνία ενός κοινού που δεν κατόρθωσε να μπει στα δημόσια πανεπιστήμια, που ενδεχομένως δεν έχει τα χρήματα να πάει σε πολύ καλά σχολεία ή πανεπιστήμια του εξωτερικού. 
      Είναι μια δήθεν προσέγγιση και ένα, αν θέλετε, εμπόριο ελπίδας ότι μ’ αυτό, το όποιο χαρτί θα παρθεί από το όποιο κολέγιο, κάποιος θα μπορεί να εξασφαλίσει μια καλύτερη πρόσβαση στην αγορά και επομένως ένα καλύτερο μέλλον για τον εαυτό του. Εγώ νομίζω ότι εδώ πρέπει να ειπωθούν περισσότερα πράγματα.
      Επειδή ο κ. Βενιζέλος επιμένει πάρα πολύ στο ζήτημα του αν αυτό αποτελεί εφαρμογή κοινοτικής οδηγίας ή όχι και αν τελικώς η συγκεκριμένη παροχή υπηρεσιών στον εκπαιδευτικό τομέα εξαιρείται ή δεν εξαιρείται από τη συγκεκριμένη οδηγία, εγώ θα πω ότι κατά τη δική μας γνώμη αυτό δεν είναι το μείζον. Έστω ότι έχει δίκιο ο κ. Βενιζέλος, υπό την έννοια ότι εξαιρείται. Αυτό στη χειρότερη περίπτωση θα άφηνε την Κυβέρνηση να μην εφαρμόζει, να μην είναι εις εκτέλεσιν οδηγίας ο συγκεκριμένος νόμος, αλλά να είναι μια πολιτική της επιλογή. 
      Εμείς δεν έχουμε πρόβλημα μ’ αυτήν την πολιτική επιλογή, το έχουμε ξεκαθαρίσει. Θεωρούμε ότι είναι στη σωστή κατεύθυνση. Όμως, προσωπικά θεωρώ ότι θα χρειάζονταν ειδικά γι’ αυτό το ζήτημα πρόσθετες εγγυήσεις και πρόσθετες εξασφαλίσεις ότι το συγκεκριμένο επίπεδο της παρεχομένης εκπαιδεύσεως, αυτής της μεταλυκειακής, θα είναι υψηλό. 
      Υπάρχει μια απάντηση από την πλευρά της Κυβερνήσεως που θα μπορούσε να δοθεί και θέλω λίγο να την προφτάσω, ότι σε τελευταία ανάλυση επειδή αυτό δεν είναι πτυχίο, επειδή δεν είναι πανεπιστημιακός τίτλος, επειδή δεν έχει αυτά τα χαρακτηριστικά, δεν χρειάζονται αυτές οι πρόσθετες προϋποθέσεις.
      Παρά ταύτα επειδή είναι μεταλυκειακή εκπαίδευση, όπως τη λέτε και επειδή είναι σοβαρό το αντικείμενο και επειδή υπάρχει ο κίνδυνος να γίνει εμπόριο ελπίδας, νομίζω ότι εκεί θα έπρεπε το Υπουργείο να απαιτήσει περισσότερα πράγματα.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, θα ήθελα το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παναγιωτόπουλε, έχει ζητήσει το λόγο ο κ. Ψαριανός.
      Ορίστε, κύριε Ψαριανέ.
      ΓΡΗΓΟΡΙΟΣ ΨΑΡΙΑΝΟΣ: Ευχαριστώ πολύ, κυρία Πρόεδρε.
      Σήμερα 1η Αυγούστου, κλείνει η Βουλή και είμαστε εδώ δυο -τρεις Βουλευτές από το Κ.Κ.Ε., δυο- τρεις Βουλευτές από το ΣΥ.ΡΙΖ.Α., λίγοι από το ΛΑ.Ο.Σ., τέσσερις -πέντε από το ΠΑ.ΣΟ.Κ. και τέσσερις- πέντε από τη Νέα Δημοκρατία και συζητάμε για το τεράστιο ζήτημα της παιδείας. 
      Για το ζήτημα αυτό θα μπορούσαμε να κάνουμε μια πολύ μεγάλη συζήτηση σε πολλαπλές συνεδριάσεις στην Ολομέλεια και των τριακοσίων παρόντων για να συζητήσουμε για τα τεράστια κενά, για το τι σημαίνει παιδεία και τι εκπαίδευση –άλλο το ένα, άλλο το άλλο- να μιλήσουμε για πρωτοβάθμια, δευτεροβάθμια, τριτοβάθμια και για τα ενδιάμεσα στάδια. Να συζητήσουμε για τη δημόσια δωρεάν και ελεύθερη παιδεία και για την πρόσβαση που ευαγγελίζεται το κράτος και το Σύνταγμα ότι, δηλαδή, είναι ελεύθερη σε όλους εφ’ όρου ζωής αυτό όμως δεν υπάρχει. 
      Θα μπορούσαμε αφού εξασφαλίσουμε αυτό και το διασφαλίσουμε –το λέω δυο φορές, να το εξασφαλίσουμε και να το διασφαλίσουμε- τότε να συζητήσουμε για ιδιωτικά πανεπιστήμια, ιδιωτικά εκπαιδευτικά ιδρύματα στο μέλλον, αφού έχουμε εξασφαλίσει και διασφαλίσει τη δημόσια δωρεάν παιδεία. 
      Να κάνουμε μια ανοικτή κουβέντα για όλα αυτά, ναι, στην Ολομέλεια και των τριακοσίων παρόντων. Όμως, τον Αύγουστο που καίγεται πάλι όλη η Ελλάδα, το τμήμα της Ηλείας που δεν κάηκε πέρυσι, τα νησιά, η μισή Αττική, ο Μαραθώνας, η Παλλήνη, η Κερατέα. Βλέπουμε κάθε μέρα στα κανάλια και διαβάζουμε στις εφημερίδες σαράντα με πενήντα φωτιές. 
      Θα περιμέναμε να είναι εδώ ο Υπουργός Εσωτερικών να συζητάμε για τις φωτιές και πώς θα τις…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε περάσει το 25% του χρόνου σας. Δεν κάνουν «stage» οι Βουλευτές στη Βουλή. 
      ΓΡΗΓΟΡΙΟΣ ΨΑΡΙΑΝΟΣ: Θα έπρεπε να μιλάμε εδώ για τα καρτέλ της ακτοπλοΐας, όταν ο κόσμος στοιβάζεται μέσα στα καράβια για να πάει στα νησιά ή να γυρίσει. Θα έπρεπε να έχει δραστηριοποιηθεί ο Υπουργός Ναυτιλίας και να συζητάμε γι’ αυτά τα πολύ σοβαρά θέματα. 
      Θα έπρεπε να έχει δραστηριοποιηθεί ο Υπουργός Οικονομίας και Οικονομικών και να συζητάμε για τις τράπεζες, τα θαλασσοδάνεια, τα διακοποδάνεια και τα κατασχεσοδάνεια. 
      Αφήνουμε, λοιπόν, τις φωτιές εν εξελίξει, δεν μιλάμε καθόλου γι’ αυτό και «ανάβουμε φωτιές» για το ζήτημα της μεταλυκειακής ιδιωτικής εκπαίδευσης και πώς θα την περάσουμε, από ποια τρύπα; Είναι εντελώς παράλογο! 
      Είμαστε εντελώς εκτός θέματος και η Κυβέρνηση μέσα στον Αύγουστο, την ώρα που κλείνει η Βουλή, δραστηριοποιείται για θέματα εκτός θέματος αντί να πιάσει αυτά που καίνε, τα οποία διαβάζουμε και τα βλέπουμε από το πρωί μέχρι το βράδυ. Όλος ο κόσμος απορεί γι’ αυτό. Γι’ αυτό πήρα το λόγο να τοποθετηθώ ως Κοινοβουλευτικός Εκπρόσωπος του ΣΥ.ΡΙΖ.Α..
      Επί της ουσίας μιλήσαμε…
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε οριστεί Κοινοβουλευτικός γι’ αυτό το νομοσχέδιο, όχι spokesman.
      ΓΡΗΓΟΡΙΟΣ ΨΑΡΙΑΝΟΣ: Επί της ουσίας μιλήσαμε για τα θέματα αυτά χθες. Δεν θέλω να επανέλθω. Όμως, είναι απαράδεκτο αυτό που γίνεται. Μας ακούει ο κόσμος. Κάθε μέρα έχουμε σαράντα με πενήντα φωτιές και δεν μιλάμε καθόλου γι’ αυτό. Έχουμε όλα αυτά τα θέματα και συζητάμε για το τι θα γίνει με τα μεταλυκειακά ιδιωτικά κολέγια. Είναι απαράδεκτο!
      Ευχαριστώ.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Προτείνω να πάμε να σβήσουμε τις φωτιές.
      ΓΡΗΓΟΡΙΟΣ ΨΑΡΙΑΝΟΣ: Να πάμε.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Παναγιωτόπουλος έχει το λόγο.
    ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
    Ακούγοντας πριν από λίγο τον εκπρόσωπο του ΠΑ.ΣΟ.Κ. να ασκεί κριτική στην Κυβέρνηση, νομίζω ότι έχουμε αντιληφθεί όλοι για μια ακόμη φορά και έχουμε εμπεδώσει, γιατί οι επιδόσεις του ΠΑ.ΣΟ.Κ. ακολουθούν την κατιούσα, όπως καταγράφονται στις έρευνες της κοινής γνώμης, γεγονός πρωτοφανές για κόμμα Αξιωματικής Αντιπολίτευσης, διότι είναι σύνηθες παγκοσμίως, στην Ευρώπη, αλλά και στην Ελλάδα, το κόμμα το οποίο κυβερνά να έχει μια λελογισμένη φθορά και απ’ αυτή συνήθως να επωφελείται το κόμμα που φέρει το κύριο βάρος της ασκήσεως της αντιπολιτεύσεως, εν προκειμένω το εκάστοτε κόμμα της Αξιωματικής Αντιπολίτευσης. 
    Αυτή, λοιπόν, η παρά φύση κατιούσα πορεία του ΠΑ.ΣΟ.Κ., η κατ’ εξαίρεση κατιούσα πορεία του ΠΑ.ΣΟ.Κ., μπορεί να γίνει αντιληπτή ως προς τα αίτιά της και ως προς τις διαδικασίες της, αν παρακολουθήσει κανείς –επιτρέψτε μου να πω- την αντιφατική και εν πολλοίς πολιτικά σχιζοφρενή λογική που παρακολουθεί το λόγο και τις τοποθετήσεις του κόμματος της Αξιωματικής Αντιπολίτευσης. Ήξεις αφήξεις, απόψεις ατάκτως ερριμμένες, με κοινό παρανομαστή τον πλήρη αρνητισμό. Υποδείξεις εκ των υστέρων απ’ αυτούς που έλαμψαν, όταν κυβερνούσαν τη χώρα επί μια πλήρη σχεδόν εικοσαετία, διά της απουσίας τους και διά της πλήρους ανεπαρκείας τους και στο συγκεκριμένο μεγάλο θέμα. 
    Και επειδή ακούγονται βαριές εκφράσεις ότι η Κυβέρνηση, το Υπουργείο Παιδείας, η πολιτική ηγεσία του Υπουργείου δέχθηκε και εξακολουθεί να δέχεται πιέσεις από τους οικονομικά ισχυρούς επιχειρηματίες –έτσι είπε το ΠΑ.ΣΟ.Κ.- οι οποίοι δραστηριοποιούνται στο χώρο των κέντρων ελευθέρων σπουδών, θα πρέπει να ξεκαθαρίσουμε, κυρίες και κύριοι συνάδελφοι, ότι καλά τα λόγια, οι εύκολοι αφορισμοί, οι αναθεματισμοί. Η πράξη είναι αυτή που αναδεικνύει την αλήθεια. 
    Εάν, λοιπόν, δούμε τι έγινε επί είκοσι χρόνια, θα διαπιστώσουμε πρώτον, ότι σ’ αυτά τα είκοσι χρόνια της διακυβέρνησης του τόπου από το ΠΑ.ΣΟ.Κ. ήταν η περίοδος στην οποία γιγαντώθηκαν οι επιχειρήσεις αυτού του είδους. Ένα το κρατούμενο.
    Δεύτερον, σ’ αυτά τα χρόνια οι επιχειρήσεις που γιγαντώθηκαν, όχι μόνο δεν είχαν κανένα πλαίσιο λειτουργίας, καμμία νομική και νομοθετική οριοθέτηση των αρμοδιοτήτων τους, δικαιωμάτων και υποχρεώσεων, απέναντι στο κοινωνικό σύνολο και ιδίως στους μαθητές τους, αλλά είχαν αφεθεί πλήρως ελεύθερες. Υπήγοντο στις διαδικασίες ελέγχου του Υπουργείου Εμπορίου. Δηλαδή μαζί με τα φασόλια και τα λάχανα ήταν και η παροχή εκπαιδευτικών υπηρεσιών από τέτοιου είδους παρά φύση μετεωρούμενες, ως προς τη νομική τους υπόσταση και τη νομιμότητα, επιχειρήσεις. 
    Κατά συνέπεια, σ’ αυτόν το χώρο δεν υπάρχουν μόνο αεριτζήδες. Υπάρχουν και σοβαροί επιχειρηματίες, για να μη τους βάζουμε όλους στο ίδιο καλάθι. Αλλά αν πλειοψηφούν οι αεριτζήδες, σύμφωνα με τη λογική των αγορητών του ΠΑ.ΣΟ.Κ., ποιοι είναι οι καλύτεροι σύμμαχοι εν τοις πράγμασι των αεριτζήδων αυτών; Ποιοι είναι οι καλύτεροι σύμμαχοι αυτών των επιχειρηματιών που πουλούσαν ελπίδες και ψεύτικα όνειρα σε εκατοντάδες χιλιάδες παιδιά τα οποία περιήγοντο έτσι σε μια ιδιότυπη προσωπική και εκπαιδευτική ομηρία αυτά και οι γονείς τους; 
    Νομίζω ότι ο ορθολογισμός παρέχει την απάντηση. Οι καλύτεροι σύμμαχοι αυτών των αεριτζήδων επιχειρηματιών είναι οι κυβερνήσεις του ΠΑ.ΣΟ.Κ.. Περισσή, λοιπόν, υποκρισία να ελέγχουν σήμερα την Κυβέρνηση, γιατί επιχειρεί να κάνει αυτό που δεν έκαναν οι κυβερνήσεις αυτές στην εικοσαετή διακυβέρνηση της χώρας, αυτό που παρέλειψαν συστηματικά, παρά τα μεγάλα λόγια, να θεσμοθετήσουν.
    Και να κάνω και μια παρατήρηση ακόμη. Αν ο Γεώργιος Παπανδρέου, ο σημερινός Αρχηγός του ΠΑ.ΣΟ.Κ. και Αρχηγός της Αξιωματικής Αντιπολίτευσης, συνέδεσε με κάτι πολύ θετικό –κατά την κρίση μου, με σεβασμό στο πρόσωπο και στο αξίωμα- τη διαδρομή του στην πολιτική ζωή του τόπου, κατά την ταπεινή μου γνώμη ήταν το γεγονός ότι σε μια κρίσιμη περίοδο πήρε πραγματικά προχωρημένες θέσεις, πιο προωθημένες θέσεις από τη Νέα Δημοκρατία, για το θέμα της ανάγκης να σπάσει ο ασφυκτικός, ο αποπνικτικός κρατικός εναγκαλισμός του χώρου της τριτοβάθμιας εκπαίδευσης. 
    Προς τι, λοιπόν, αυτή η τούμπα; Αυτή η αλλαγή των εκατόν ογδόντα μοιρών, ποιον εξυπηρετεί; Δεν έχει κουραστεί το ΠΑ.ΣΟ.Κ. να ασκεί πολιτική και την ίδια στιγμή να αλληθωρίζει προς τα εσωτερικά του και προς τις εσωκομματικές του σκοπιμότητες; Και εν πάση περιπτώσει, διά του τρόπου αυτού, δεν ξέρω αν επιλύει το δικό του πρόβλημα εσωτερικών ισορροπιών, είναι βέβαιο όμως ότι βοηθάει να αναδειχθούν οι προτάσεις και τα έργα της Κυβέρνησης ως η μόνη υπαρκτή λύση.
    Δεν λέμε, κυρίες και κύριοι συνάδελφοι, ότι η Κυβέρνηση της Νέας Δημοκρατίας έχει το αλάθητο. Όποιος πράττει, όποιος δημιουργεί, όποιος παράγει έργο, θα κάνει και λάθη. Και επιχειρούμε σε πάρα πολλές περιπτώσεις και επιτυγχάνουμε να τα διορθώσουμε. Λέμε, όμως, ότι από τη στάση του ΠΑ.ΣΟ.Κ. αποδεικνύεται ότι η μόνη πραγματική, υπαρκτή πρόταση διακυβέρνησης του τόπου, με τα ψεγάδια της, με τα λάθη της, με τις αδυναμίες της, είναι η πρόταση Καραμανλή, είναι η πρόταση της Νέας Δημοκρατίας.
    Σε ό,τι αφορά το Κομμουνιστικό Κόμμα Ελλάδος, με πολύ σεβασμό, έχει μια συνέπεια σε μια λογική άλλης εποχής. Εγώ θα αναγνωρίσω ότι η πορεία και η συλλογιστική του είναι συνεπής, αλλά εν πάση περιπτώσει θεωρώ ότι δεν ανταποκρίνεται στα μεγάλα ζητούμενα και στις μεγάλες απαιτήσεις του 21ου αιώνα.
    Έρχομαι τώρα στη στάση του ΣΥ.ΡΙΖ.Α., ο οποίος έχει κάνει φαίνεται μια επιλογή τακτικής και στρατηγικής στο χώρο της εκπαίδευσης. Απεκαλύφθη αυτό και από τα στοιχεία που προσκόμισε ο Υπουργός Παιδείας και όχι μόνο. Και ήταν καθήκον του να τα προσκομίσει. Είναι καθήκον η μια πολιτική δύναμη να ελέγχει την άλλη στα ζητήματα της αξιοπιστίας. Όπως είπα και χθες το μέτρο της αξιοπιστίας του σήμερα είναι η συνέπεια στα λόγια και τις πράξεις που παρακολουθεί διαχρονικά τη διαδρομή του καθενός και της καθεμιάς, αλλά και τη διαδρομή του κάθε πολιτικού σχηματισμού, εντός και εκτός της Αιθούσης του Κοινοβουλίου. Αυτήν τη χαμένη αξιοπιστία του ΠΑ.ΣΟ.Κ., του ΣΥ.ΡΙΖ.Α. και των υπολοίπων κομμάτων ήθελε να αναδείξει ο κύριος Υπουργός.
    Αλλά άκουσα σήμερα να προσκομίζει και εξαιρετικά σημαντικά και ενδιαφέροντα στοιχεία, από τα όσα ψήφιζε ή δεν ψήφιζε ο ΣΥ.ΡΙΖ.Α. στο Ευρωπαϊκό Κοινοβούλιο τότε και ο αγορητής του Κ.Κ.Ε., ο κ. Αλυσανδράκης και συγκεκριμένα, για το τι ψήφισε ο κ. Παπαγιαννάκης, κύριε Ψαριανέ. 
    Αποδεικνύεται, λοιπόν, ότι ο ΣΥ.ΡΙΖ.Α. έχει δυο εκφορές του πολιτικού του λόγου, έχει δυο κουστούμια. Το ένα είναι το ευρωπαϊκό και το ενδύεται στις Βρυξέλλες. Εκεί ζητούσε να ρυθμιστεί το θέμα των κέντρων ελευθέρων σπουδών, να κατοχυρωθούν τα δικαιώματα και σωστά το ζητούσε. Είχε όμως μια άλλη εκδοχή, ένα άλλο κουστούμι, βαλκανικής εμπνεύσεως. Προς εμάς τους Βαλκανίους, προς το εσωτερικό της χώρας, λέει ότι πρέπει να καταργηθούν, ότι αποτελούν ορμητήρια κερδοσκοπίας σε βάρος των παιδιών και πρέπει να κλείσουν.
    Η αλήθεια είναι άλλη. Η αλήθεια είναι ότι ο ΣΥ.ΡΙΖ.Α. δεν έχει θέση ούτε για την ανώτατη εκπαίδευση. Έχει αναγάγει το χώρο σε προνομιακό πεδίο για το δικό του κομματικό, πολιτικό παίγνιο. Αυτή είναι η αλήθεια. Από τη μια μιλάτε για την παιδεία και από την άλλη αλληθωρίζετε προς τις δημοσκοπήσεις και θεωρείτε ότι εκεί μπορείτε να διαγκωνιστείτε με μεγαλύτερες δυνατότητες, για να καλύψετε το ΠΑ.ΣΟ.Κ. ή να διεκδικήσετε ρόλο Αξιωματικής Αντιπολίτευσης.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κυρία Πρόεδρε.
    Καλό είναι, λοιπόν, να γνωρίζουμε όλοι ότι η στάση μας στα δημόσια πράγματα, παιδαγωγεί κιόλας. Θα επαναλάβω, λοιπόν, ότι όποιοι υποθάλπουν ή προαναγγέλλουν φαινόμενα βίας με τη στάση τους σ’ αυτό το μείζον θέμα, αναλαμβάνουν βαρύτατες ευθύνες ενώπιον του ελληνικού λαού. 
    Δεν λέω ότι δεν μπορούν να διαμαρτυρηθούν, κύριε Ψαριανέ, οι φοιτητές. Βεβαίως είναι δικαίωμά τους να τους αρέσει ή να μην τους αρέσει. Και η Κυβέρνηση και η κάθε κυβέρνηση πρέπει να τους ακούσει. Μιλάω για τα φαινόμενα βίας στα πανεπιστήμια, τα οποία είναι απαράδεκτα και μιλάω για την εικόνα ενός κλειστού πανεπιστημίου. Ένα κλειστό πανεπιστήμιο είναι ένα μη προοδευτικό πανεπιστήμιο, γιατί εκεί δεν παράγεται εξ ορισμού γνώση. Γιατί η παραγωγή γνώσεως είναι εξ ορισμού μια προοδευτική διαδικασία, ιδίως όταν είναι ανοικτές οι προσβάσεις και προς τα παιδιά των χαμηλοτέρων εισοδηματικά και ασθενεστέρων κοινωνικά τάξεων.
    Κατά συνέπεια, περιμένω να δω τι θα πράξει ο ΣΥ.ΡΙΖ.Α. και τα υπόλοιπα κόμματα. Αλλά επιμένω στο ΣΥ.ΡΙΖ.Α., γιατί όλα δείχνουν ότι έχει κάνει μια επιλογή. Θεωρεί το χώρο της παιδείας ως προνομιακό χώρο για να ασκήσει πολιτικά και κομματικά παίγνια. Περιμένω να δω τι θα κάνει ο ΣΥ.ΡΙΖ.Α. το Σεπτέμβριο. Και τότε θα μετρήσουμε όλοι τη στάση μας και την προσωπική μας ευθύνη απέναντι στα παιδιά και στους γονείς τους. Γιατί εκατοντάδες χιλιάδες οικογένειες στερούνται για να πάνε τα παιδιά τους να διεκδικήσουν ένα καλύτερο μέλλον μέσα στο ελληνικό πανεπιστήμιο. 
    ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Παναγιωτόπουλε, ολοκληρώστε.
    ΠΑΝΟΣ ΠΑΝΑΓΙΩΤΟΠΟΥΛΟΣ: Κλείνω, κυρία Πρόεδρε.
    Δίνουν το αίμα τους και τον ιδρώτα τους. Αυτό, λοιπόν, το υστέρημα δεν πρέπει να επενδύεται. Δεν έχει το δικαίωμα καμμία πολιτική δύναμη και κανένα πολιτικό πρόσωπο να το επενδύει σε κοντόφθαλμες, βραχυπρόθεσμες, κομματικές και προσωπικές σκοπιμότητες και στρατηγικές. 
    Ο Σεπτέμβριος είναι κοντά. Όλοι θα μετρήσουμε την ευθύνη μας. Και ελπίζω αυτά που ακούστηκαν σ’ αυτήν την Αίθουσα να μην επαληθευτούν, διότι όπως σας είπα, ο ελληνικός λαός βλέπει και σταθμίζει τι λέει και τι πράττει ο καθένας μας. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ.
    ΓΡΗΓΟΡΙΟΣ ΨΑΡΙΑΝΟΣ: Κυρία Πρόεδρε, θα μπορούσα να έχω το λόγο; 
    ΠΡΟΕΔΡΕΥΟΥΣΑ (Έλσα Παπαδημητρίου): Τι ακριβώς θέλετε, κύριε Ψαριανέ; 
    ΓΡΗΓΟΡΙΟΣ ΨΑΡΙΑΝΟΣ: Πολύ σύντομα, κυρία Πρόεδρε, θέλω να αναφερθώ …
    ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Ψαριανέ, καθόλου σύντομα. Έχετε  προσωπικό θέμα; 
    ΓΡΗΓΟΡΙΟΣ ΨΑΡΙΑΝΟΣ: Επειδή ειπώθηκε για το ΣΥ.ΡΙΖ.Α. …
    ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Ψαριανέ, αυτό δεν προβλέπεται. 
    Μήπως έχει και ο κ. Βενιζέλος προσωπικό θέμα με το ΣΥ.ΡΙΖ.Α.; 
    ΕΥΑΓΓΕΛΟΣ ΒΕΝΙΖΕΛΟΣ: Όχι, κυρία Πρόεδρε.
    ΓΡΗΓΟΡΙΟΣ ΨΑΡΙΑΝΟΣ: Θέλω να απαντήσω στον κ. Παναγιωτόπουλο γι’ αυτό που είπε για το ΣΥ.ΡΙΖ.Α. και θα χρειαστώ μόνο ένα λεπτό.
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, μπορείτε να μιλήσετε για ένα λεπτό.
      ΓΡΗΓΟΡΙΟΣ ΨΑΡΙΑΝΟΣ: Δεν είναι ο ΣΥ.ΡΙΖ.Α. που θεσμοθετεί ζητήματα παιδείας και κάνει άνω-κάτω την παιδεία στην Ελλάδα. Δεν είναι ο ΣΥ.ΡΙΖ.Α. κυβέρνηση, είναι η Νέα Δημοκρατία Κυβέρνηση και αυτή είναι που βάζει τις φωτιές, αντί να σβήνει αυτές που καίνε ολόκληρη τη χώρα. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, θα μπορούσα να έχω το λόγο; 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παναγιωτόπουλε, υπάρχουν ακόμα δώδεκα Βουλευτές. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Για μισό λεπτό μόνο θα ήθελα το λόγο, κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, έχετε το λόγο για μισό λεπτό.
      ΠΑΝΟΣ ΠΑΝΑΓΙΩΤΟΠΟΥΛΟΣ: Θέλω απλώς να παρατηρήσω το αυτονόητο. Η Νέα Δημοκρατία έχει πρόσφατη λαϊκή εντολή. Το τεκμήριο, λοιπόν, της δημοκρατικής νομιμότητας το ασκεί σύμφωνα με το πρόγραμμά της, φέρνοντας νομοθετήματα και ψηφίζοντάς τα με τη διαδικασία της πλειοψηφίας. Αυτό σημαίνει αστική κοινοβουλευτική αντιπροσωπευτική δημοκρατία.
      Τα υπόλοιπα περί πολέμου, περί ανατροπών και περί ασκήσεως βίας η οποία νομιμοποιείται όταν η Κυβέρνηση κάνει πόλεμο, είναι εκτός του πλαισίου των δημοκρατικών αντιλήψεων. Και κάποια στιγμή, όταν μιλάμε για δημοκρατική νομιμότητα, πρέπει να την εννοούμε.
      Η παράταξη, κύριε Ψαριανέ, στην οποία ανήκω, έχει κάνει βαθιά και βασανιστική αυτοκριτική και για τα ιστορικά της λάθη. 
    ΓΡΗΓΟΡΙΟΣ ΨΑΡΙΑΝΟΣ: Έχει καταργήσει τη δωρεάν παιδεία!
    ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, κύριε συνάδελφε.
    ΠΑΝΟΣ ΠΑΝΑΓΙΩΤΟΠΟΥΛΟΣ: Είναι καιρός στην ίδια οδό της αυτοκριτικής, της εγκράτειας και της σωφροσύνης να πορευτείτε και εσείς. 
    ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κυρία Πρόεδρε, θα ήθελα και εγώ το λόγο.
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Αλυσανδράκη, γιατί θέλετε και εσείς το λόγο;
    ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κυρία Πρόεδρε, θα ήθελα το λόγο για ένα λεπτό.
    ΠΡΟΕΔΡΕΥΟΥΣΑ (Έλσα Παπαδημητρίου): Εισηγητής είστε, κύριε Αλυσανδράκη. Με συγχωρείτε, αλλά λειτουργείτε ως εισηγητής. 
    ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Είμαι και Κοινοβουλευτικός Εκπρόσωπος. 
    ΠΡΟΕΔΡΕΥΟΥΣΑ (Έλσα Παπαδημητρίου): Μα, συγγνώμη, αλλά δεν υπάρχουν δυο «καπέλα» μέσα στη Βουλή. 
    ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Μα, θα είχα τελειώσει τώρα, κυρία Πρόεδρε, αν μου είχατε δώσει το λόγο.
    Απλώς, επειδή ο κ. Παναγιωτόπουλος αναφέρθηκε στο παρωχημένο των απόψεων του κόμματος που εκπροσωπώ, θα ήθελα να πω ότι το να ζητάει κανείς η πρόοδος …
    ΠΡΟΕΔΡΕΥΟΥΣΑ (Έλσα Παπαδημητρίου): Για το ΣΥ.ΡΙΖ.Α. δεν μιλήσατε, κύριε συνάδελφε; 
    ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: … να μεταφραστεί ως πρόοδος στο επίπεδο διαβίωσης, στην κατανομή του παραγόμενου πλούτου, αυτό δεν είναι παρωχημένο. Παρωχημένο είναι το να παίρνει κανείς πίσω τις κατακτήσεις από τους εργαζόμενους, κάτι που κάνει συστηματικά η Νέα Δημοκρατία και η προηγηθείσα κυβέρνηση του ΠΑ.ΣΟ.Κ. και μας επαναφέρει στο Μεσαίωνα.
    Ευχαριστώ πολύ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Αλυσανδράκη.
    Κύριοι συνάδελφοι, θα ήθελα, εάν μπορώ, να πω κάτι προς όλους και στον κ. Ψαριανό. Δεν είναι ωραίο στους Έλληνες που μας βλέπουν να δίνουμε μια κακή εικόνα. Δηλαδή, ακυρώνουν την παρουσία Βουλευτών. Επί ένα διήμερο, από τους εκατό Βουλευτές μέλη του Θερινού Τμήματος, έχουν μιλήσει περίπου πενήντα Βουλευτές. Έχουμε ψηφίσει και συζητάμε ένα δεδομένο νομοσχέδιο που έφερε η Κυβέρνηση στο Τμήμα, για να συζητήσει και να ψηφίσει κατά συνείδηση ο καθένας μας. 
    Δεν είναι ωραίο να δίνουμε την εικόνα σε όσους μας βλέπουν ότι είναι πέντε, έξι εδώ, που είναι είκοσι την τελευταία στιγμή. Υπάρχουν άλλοι δέκα συνάδελφοι που είναι εγγεγραμμένοι να μιλήσουν. Δεν είναι ωραίο να δίνουμε μια εικόνα που δεν ανταποκρίνεται στην πολύ σημαντική μας προσπάθεια. 
    Ευχαριστώ πολύ. 
    Προχωρούμε στον κατάλογο των Βουλευτών και δεν μιλάει κανένας αξιωματούχος από εδώ και πέρα, μέχρι να τελειώσουν όλοι οι Βουλευτές. 
    Ο κ. Καλλιώρας έχει το λόγο. Από εδώ και πέρα, όλοι ομιλούμε για πέντε λεπτά, κύριοι συνάδελφοι. Είναι και οι Πρόεδροι Βουλευτές και πρέπει να πάμε και εμείς στα γραφεία μας. 
      ΗΛΙΑΣ ΚΑΛΛΙΩΡΑΣ: Αγαπητοί συνάδελφοι, νομίζω ότι αν παίρναμε όσα έχουν γράψει εκτός Αιθούσης κυρίως οι Αρχηγοί των κομμάτων πλην του Κ.Κ.Ε. για το θέμα που συζητούμε στην Αίθουσα σήμερα και διαβάζαμε τις ομιλίες, τα άρθρα ή τα επιχειρήματά τους, δεν θα χρειαζόταν κανένας Βουλευτής από τη δική μας παράταξη, τη Νέα Δημοκρατία, να πει κάτι παραπάνω. 
      Βέβαια, σέβομαι το Κ.Κ.Ε. –για να το ξεχωρίσω- το οποίο πιστά λέει τα ίδια πράγματα όλα τα χρόνια. Βέβαια, τιμώ και το γεγονός ότι ενώ η γραμμή παραγωγής, το εργοστάσιο έχει κλείσει, εδώ οι ίδιοι κρατούν την αντιπροσωπεία. Και αυτό το σέβομαι. 
      Όμως, πρέπει να σας πω τι μ’ ενοχλεί περισσότερο ως Έλληνα Βουλευτή. Μ’ ενοχλεί που και οι Αρχηγοί κομμάτων, οι οποίοι εκτός Αιθούσης γράφουν, επιχειρηματολογούν και λένε χιλιάδες επιχειρήματα για τα κολέγια, για το άρθρο 16 και για το θέμα που συζητάμε σήμερα, όταν παίρνουν το δρόμο για να μπουν στην Αίθουσα, τα ξεχνάνε όλα.
      Όμως, δεν είναι έτσι. Και ο Υπουργός χθες τους εξέθεσε και θα προσπαθήσω και εγώ στο λίγο χρόνο που έχω να κάνω το ίδιο. 
      Τι έλεγε, λοιπόν, πριν από δέκα χρόνια ο κ. Παπανδρέου; Καλά έκανε ο κ. Βενιζέλος και τον έσυρε. Έχασε βέβαια η Ελλάδα –για την Αναθεώρηση του Συντάγματος εννοώ- που μετά το πολιτικό παράγγελμα του κ. Παπανδρέου έφυγαν όλοι οι Βουλευτές του ΠΑ.ΣΟ.Κ. από την Αίθουσα, εκθέτοντας ένα κόμμα εξουσίας. 
      Έτσι, λοιπόν, τι λέει ο Παπανδρέου, ο Πρόεδρος του ΠΑ.ΣΟ.Κ., που τον τιμώ ιδιαιτέρως; Λέει για το άρθρο 16 ότι η ευελιξία του ελληνικού συστήματος της τριτοβάθμιας εκπαίδευσης έχει σοβαρά περιοριστεί με το άρθρο 16 και ότι εκθέτει τη χώρα μας. Και πάει λέγοντας. Δηλαδή, με δυο λόγια, φοβάται ο κ. Παπανδρέου μην εκτεθεί η χώρα μας που δεν κάνουμε τα βήματα που πρέπει.
      Επίσης, πάλι πριν από δέκα χρόνια ο κ. Παπανδρέου λέει ότι ζήτησε για την τριτοβάθμια εκπαίδευση –δεν ρυθμίστηκε από την πολιτεία και λυπάται, φαίνεται, γι’ αυτό και γι’ αυτό το γράφει- με αποτέλεσμα να έχουμε πάρα πολλά προβλήματα. Δηλαδή ο κ. Παπανδρέου πιέζει από το 1998 –επαναλαμβάνω- την εκάστοτε κυβέρνηση και τις δικές του κυβερνήσεις, γιατί ήταν Υπουργός τότε, για να προχωρήσουμε και να τακτοποιήσουμε, όπως αναφέρει συγκεκριμένα, τα κέντρα ελευθέρων σπουδών, για τα οποία έχει αγωνία ως προς τον ποιοτικό έλεγχο, όπως λέει, για την κερδοσκοπία τους και για το ότι είναι εξαρτημένα ακόμα και για θέματα αξιολογήσεων. 
      Έχει αγωνία ο κ. Παπανδρέου και τα καταγράφει. Και εγώ έχω αγωνία για το πότε έλεγε την αλήθεια. Τότε ή σήμερα; 
      Επίσης, ο κ. Παπανδρέου λέει ότι είμαστε «κορόιδα» -εντός εισαγωγικών και να μου επιτραπεί η έκφραση- που όλοι εμείς, οι μη Ευρωπαίοι και οι Έλληνες πληρώνουμε 2,5 δισεκατομμύρια ευρώ το χρόνο και στέλνουμε περίπου εξήντα πέντε χιλιάδες φοιτητές στην Αγγλία.
      Και θέλω να πω και στο Κ.Κ.Ε. εδώ ότι προτιμά να μείνουν άνεργοι οι κομμουνιστές, οι αριστεροί καθηγητές και να δουλεύουν οι φασίστες στην Αγγλία. Αυτό κάνετε, αυτή είναι η πραγματικότητα. Και αυτό με λυπεί ιδιαίτερα γιατί δεν παίρνετε τη σωστή λογική, για να τιμήσουμε την πατρίδα και τα παιδιά μας και να βάλουμε ένα νομοσχέδιο, όπως είναι το σημερινό, να λειτουργήσει σ’ ένα θεσμικό πλαίσιο.
      Επίσης, ο κ. Παπανδρέου πριν από δέκα χρόνια ζητούσε διακαώς δημιουργικές αλλαγές για όφελος –λέει- της ελληνικής κοινωνίας, της νέας γενιάς κ.λπ.. Το ίδιο έκανε και ο κ. Τσίπρας, μια που αναφέρθηκα σε Αρχηγούς κομμάτων. Ο κ. Τσίπρας άλλα είπε στην Κύπρο –κοιτάξτε τα χθεσινά Πρακτικά από τον κύριο Υπουργό- και άλλα λέει εδώ. Εδώ έχουμε σχίσμα. 
      Επίσης, θέλω να πω ότι ο κ. Αλαβάνος είχε ιδιαίτερη αγωνία για το ότι στη χώρα μας τα κέντρα ελευθέρων σπουδών δεν αναγνωρίζουν τους τίτλους και είναι δήθεν κάτι το οποίο όχι μόνο δεν τιμά τη χώρα, αλλά κι αυτά τα σχολεία εκμεταλλεύονται τα παιδιά τα οποία φοιτούν εκεί. 
      Ο κ. Αλαβάνος πήρε την απάντησή του για τη γενιά του άρθρου 16, όπως λέει, όταν έγιναν οι τελευταίες εκλογές και είδε ότι δεν του βγήκαν τα χαρτιά και δεν πήρε τις ψήφους. Και τώρα έχει την αγωνία του μήπως δεν του βγουν στη Θεσσαλονίκη, μήπως δεν μαζευτεί αρκετός κόσμος για πράγματα που ο ίδιος διαφορετικά εννοούσε. 
      Είναι δικά του λόγια. Υπάρχουν στα Πρακτικά πάρα πολλά στοιχεία, τα οποία δεν μπορούν να κοροϊδέψουν ούτε και τους φοιτητές. 
      Θα τελειώσω λέγοντας το εξής: Φοβάμαι –και το λέω χαριτολογώντας αυτό- ότι αν χάσει το ΠΑ.ΣΟ.Κ. τις εκλογές, θα τα ρίξει στο ΣΥ.ΡΙΖ.Α. λέγοντας ότι δεν ήρθε για να συνεργαστούμε, δεν τα βρήκαμε και ως εκ τούτου δεν φταίμε εμείς, αλλά φταίει ο Αλαβάνος με τον Τσίπρα. Έτσι μου βγαίνουν εμένα στη λογική.
      Αγαπητοί συνάδελφοι, κλείνω με το εξής από την εφημερίδα «ΤΟ ΠΑΡΟΝ» της Κυριακής 1ης Ιουνίου 2008. Αυτό θα το αναφέρω για να καταλάβουν εδώ οι κύριοι της Αριστεράς κυρίως –και τελειώνω σε τριάντα δευτερόλεπτα- τι σημαίνει έκρηξη ενός φοιτητή ο οποίος ήταν γραμματέας της ΠΑΣΠ-Τ.Ε.Ι. στη Λαμία. 
	Αυτός στην εφημερίδα «ΠΑΡΟΝ» λέει τα εξής: «Σιχάθηκα τον εαυτό μου. Ντρέπομαι για όσα έκανα. Πήγα «βλαχάκι» και με κάνανε «εξουσία». Δεν πλήρωνα σε κανένα μαγαζί. Για να περνάνε οι δικοί μας τα μαθήματα, πάσαρα από πριν λίστα στους καθηγητές.»
	(Στο σημείο αυτό ο Βουλευτής κ. Ηλίας Καλλιώρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Για ποιον κτυπά η καμπάνα; Θέλω, λοιπόν, να σας πω με πολύ σεβασμό ότι, δυστυχώς, τα παιχνίδια εξουσίας που κάνει ο κάθε Αρχηγός από το μεγάλο κόμμα, με το να λέει άλλα εκτός και άλλα εντός της Αιθούσης, ακριβώς αντικατοπτρίζουν μια πραγματικότητα που δεν τιμά κανένα ίδρυμα στη χώρα μας. Γι’ αυτό και πολύ καλά κάνει η Κυβέρνηση…
    	ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε Καλλιώρα. 
    	ΗΛΙΑΣ ΚΑΛΛΙΩΡΑΣ: …για να προχωρήσει η Ελλάδα μπροστά. 
    	Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΟΥΣΑ (Έλσα Παπαδημητρίου): Το λόγο τώρα έχει ο κ. Κουτσούκος. 
    Κύριοι συνάδελφοι, σας παρακαλώ να σέβεστε το πεντάλεπτο.
    ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
    Για τα κολέγια συζητάμε, κύριε Υπουργέ και αγαπητοί συνάδελφοι, αλλά η ουσία της συζήτησης είναι για τη μεγάλη κολεγιά, γιατί περί κολεγιάς πρόκειται, μια κολεγιά της Κυβέρνησης με ορισμένα συμφέροντα. Κατά τούτο μπορεί κανένας να πει ότι η Κυβέρνηση είναι συνεπής με τον εαυτό της, διότι η όλη της θητεία, αυτή η πενταετής θητεία είναι μια μεγάλη κολεγιά με μεγάλα συμφέροντα, ιδίως στο χώρο των δημόσιων και κοινωνικών αγαθών. 
    Όπου και να πιάσεις την κυβερνητική πολιτική, θα δεις ότι επιβαρύνει τα λαϊκά συμφέροντα, παίρνει από τους πολλούς και δίνει στους λίγους. Στη συγκεκριμένη περίπτωση έχει ακολουθήσει μια σαφέστατη στρατηγική: υπονομεύει τα δημόσια και κοινωνικά αγαθά, συνεπής με μια νεοφιλελεύθερη αντίληψη και ενισχύει, πριμοδοτεί με συγκεκριμένες πολιτικές ενέργειες τον ιδιωτικό τομέα να μπει στη σφαίρα των δημόσιων αγαθών. 
    Δεν είναι μόνο η συζήτηση για την τροποποίηση του άρθρου 16 και τα επιχειρήματα που ανέπτυξαν τότε αρκετά κυβερνητικά στελέχη και τι έκρυβε αυτή η συζήτηση. Είναι και τι ακριβώς έρχεται σήμερα να κάνει πράξη αυτό το νομοσχέδιο. 
    Μια κυβέρνηση όφειλε, σύμφωνα με το Σύνταγμα αλλά και τις δεσμεύσεις που έχει αναλάβει απέναντι στον ελληνικό λαό, πρώτα-πρώτα να διασφαλίσει την προσβασιμότητα των παιδιών του ελληνικού λαού στην τριτοβάθμια εκπαίδευση. Παρέλαβε ένα υψηλό ποσοστό προσβασιμότητας, από τα υψηλότερα στην Ευρώπη, και το έριξε με δική της ευθύνη. Δεν ήταν σκόπιμη αυτή η πολιτική; 
    Αυτή η Κυβέρνηση δεν έβαλε την τεχνική βάση του «δέκα», ώστε να αφήσει έξω παιδιά από τα τριτοβάθμια ιδρύματα, ιδιαίτερα τα Τ.Ε.Ι. της περιφέρειας, που αυτήν τη στιγμή οδηγούνται σε κλείσιμο, προκειμένου να τους στρέψει σε άλλες κατευθύνσεις; 
    Αυτή η Κυβέρνηση δεν είναι που έχει υποχρηματοδοτήσει τη δημόσια εκπαίδευση, σε αντίθεση με τις διακηρύξεις της, σε αντίθεση μ’ αυτά που έλεγε προεκλογικά ο Πρωθυπουργός, αλλά και με τις προγραμματικές δηλώσεις της Κυβέρνησης, ότι θα είμαστε κυβέρνηση της παιδείας και του πολιτισμού; Από πού αποδεικνύεται αυτό; 
    Το πρώτο που αποδεικνύεται είναι από τη χρηματοδότηση. Δυστυχώς, αγαπητοί συνάδελφοι, καταντήσαμε να είμαστε η χώρα που αυξάνονται διαρκώς οι ιδιωτικές δαπάνες για την παιδεία. Τι δείχνει αυτό; Δείχνει ότι ο κόσμος, ο λαός, οι γονείς προσπαθούν να βρουν διέξοδο στην ιδιωτική εκπαίδευση, μια και το δημόσιο σύστημα δεν ανταποκρίνεται. 
    Αυτή η Κυβέρνηση δεν έπρεπε να προετοιμάσει τη δημόσια εκπαίδευση της χώρας μας σε όλα τα επίπεδά της, για να δεχθεί τις αλλαγές που μας έρχονται απ’ έξω; Δεν το έχει πράξη. 
    Τέλος, αυτή η Κυβέρνηση δεν είναι που έπρεπε να διασφαλίσει ένα κλίμα ηρεμίας, συνεργασίας και συζήτησης, για να γίνουν οι μεγάλες αλλαγές στο χώρο της τριτοβάθμιας εκπαίδευσης; Όχι απλώς δεν το έκανε, αλλά το Υπουργείο Παιδείας, αδυνατώντας να αντιμετωπίσει το φοιτητικό κίνημα, παρέπεμψε τη λύση του προβλήματος στο Υπουργείο Δημόσιας Τάξης και στα Μ.Α.Τ.. Καιγόταν η Αθήνα και εύχομαι να μην ξανακαεί, διότι αυτή η Κυβέρνηση δεν μπορεί να διασφαλίσει αυτό το κλίμα συνεργασίας και διαλόγου στο χώρο της τριτοβάθμιας εκπαίδευσης. 
    Έρχεται, λοιπόν, σήμερα εδώ μ’ αυτό το νομοθέτημα, όχι απλώς να βάλει μια τάξη, όπως μας λέει, που ενδεχόμενα χρειάζεται να μπει μια τάξη. Όλοι το αναγνωρίζουν αυτό. Γι’ αυτό και πάρα πολλοί συνάδελφοι από τη δική μας την πλευρά έχουν κάνει και την αυτοκριτική τους γι’ αυτό. Δεν έρχεται να βάλει μια τάξη στα εργαστήρια ελευθέρων σπουδών. Έρχεται να ιδρύσει ουσιαστικά μια τριτοβάθμια υποβαθμισμένου χαρακτήρα εκπαίδευση, δημιουργώντας τα κολέγια.
     Την υποχρεώνει κανένας να ονοματίσει «κολέγια» αυτά τα «μορφώματα»; Όχι, βεβαίως. Το κάνει, για να τους δώσει το κύρος ενός τριτοβάθμιου εκπαιδευτικού ιδρύματος. Ανεξάρτητα που μας λέει ότι αυτά είναι στη μη τυπική εκπαίδευση και κατάρτιση, ουσιαστικά ο τίτλος τους σ’ αυτό παραπέμπει. Δεν χρειαζόταν. Μπορούσε να βρει έναν άλλο τίτλο. Και έρχεται –και εδώ πιστεύω πως είναι το μεγάλο έγκλημα που κάνει- να δώσει τη δυνατότητα μέσω της δικαιόχρησης, του δικαιώματος franchising αυτά τα κολέγια να συμβάλλονται με αμφιβόλου ποιότητας εκπαιδευτικά ιδρύματα. Γιατί δεν πιστεύω ότι κανένα σοβαρό εκπαιδευτικό ίδρυμα του εξωτερικού θα δώσει τον τίτλο του σ’ ένα κολέγιο, το οποίο θα ανήκει σε έναν ιδιοκτήτη έμπορο της παιδείας, ο οποίος προφανώς αποσκοπεί να δημιουργήσει κέρδη. 
    Με αυτόν τον τρόπο υποβαθμίζει το επίπεδο της τριτοβάθμιας εκπαίδευσης, που παρέχεται στη χώρα μας. Δημιουργεί όρους άνισου ανταγωνισμού με τα πανεπιστήμια. Καλλιεργεί τη λογική της ήσσονος προσπάθειας στα παιδιά. Δίνει ένα αρνητικό μήνυμα στα παιδιά μας, στα παιδιά των ελληνικών οικογενειών που πάνε στη δευτεροβάθμια εκπαίδευση, ότι δεν χρειάζεται να πασχίσεις, δεν είναι ανάγκη να μάθεις, αρκεί να έχεις την οικονομική δυνατότητα να πας σ’ αυτά τα κολλέγια. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κυρία Πρόεδρε. Είναι βέβαιο ότι αυτή η επιλογή θα αυξήσει τις ταξικές ανισότητες στο χώρο της εκπαίδευσης. Και βεβαίως, η εκπαίδευση εκχωρεί και μια εθνική αρμοδιότητα, μια και, ακόμη και με την ιδρυτική σύμβαση των Ευρωπαϊκών Κοινοτήτων, το δικαίωμα να οργανώνει την εκπαίδευση το έχει η ίδια η Κυβέρνηση, η οποία μ’ αυτό το νομοθέτημα την παραχωρεί. 
    Νομίζω ότι σπέρνει ανέμους και θα θερίσει θύελλες η Κυβέρνηση και ας μην αναζητεί άλλοθι γι’ αυτά που θα ακολουθήσουν. 
    Ευχαριστώ, κυρία Πρόεδρε. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
    Το λόγο έχει ο κ. Αμοιρίδης. 
    ΙΩΑΝΝΗΣ ΑΜΟΙΡΙΔΗΣ: Ευχαριστώ, κυρία Πρόεδρε. 
    Αγαπητοί συνάδελφοι, διαβάζουμε στις εφημερίδες ότι ιδρύθηκαν καινούργια τμήματα πανεπιστημίων στην Καστοριά, στη Χίο, στα Γιάννενα, στο Αγρίνιο, στη Λαμία και δύο νέα τμήματα στην Κομοτηνή, στη γενέτειρα του κυρίου Υπουργού. Συγχαρητήρια, κύριε Υπουργέ. Φαίνεται ότι οι πολιτικές ικανότητες κάποιων πολιτικών είναι πολύ μεγαλύτερες απ’ αυτές κάποιων άλλων σε διαφορετικές πολιτικές. 
    Ακόμη δημιουργήθηκαν δύο τμήματα Τ.Ε.Ι. στις Σέρρες, στην Καβάλα και στη Δράμα πανηγυρίζουν, διότι αποκτούν αυτόνομα Τ.Ε.Ι.. Όμως, πέρα από τα συγχαρητήρια για τους τοπικούς πολιτικούς που τα καταφέρνουν, υπάρχει και η τοποθέτηση συναδέλφων της Νέας Δημοκρατίας, που μιλούν για κόστος σπουδών, για φοιτητές που φεύγουν στο εξωτερικό και, βέβαια, για φοιτητές που φεύγουν στην περιφέρεια. Για όλους αυτούς που μένουν στα μεγάλα αστικά κέντρα θεωρούν ότι η ελληνική περιφέρεια δεν θα πρέπει να έχει ανάπτυξη, ότι είναι έξω από τα σύνορα της Ελλάδας. 
    Τολμήστε, λοιπόν, να χωροθετήσετε, διότι σ’ ένα χωροταξικό σχεδιασμό πρέπει να προβλέπονται όλες οι δράσεις, ότι τα κέντρα ελευθέρων σπουδών θα ιδρύονται εκτός των Νομών Αττικής και Θεσσαλονίκης. Τολμάτε; Όπως και τα ιδιωτικά πανεπιστήμια. Να μη γίνει κανένα στο Νομό Θεσσαλονίκης και κανένα στο Νομό Αττικής. Θα γίνει άραγε κανένα; Θα δούμε αν η ελληνική περιφέρεια μπορεί να λειτουργήσει έτσι; Νομίζω ότι κανένας δεν θα τολμήσει να ιδρύσει τέτοια σχολή, γιατί στόχος είναι το πλήθος και το οικονομικό όφελος. 
    Ακόμη στον πολεοδομικό σχεδιασμό προβλέπονται τα οικοδομικά τετράγωνα σε κάθε πόλη, στον αστικό ιστό, όπου θα γίνουν τα σχολεία, είτε είναι νηπιαγωγεία είτε δημοτικά είτε γυμνάσια είτε λύκεια είτε πανεπιστήμια. Και βέβαια, θα σας καταθέσω και στα Πρακτικά τη γνωμοδότηση του Υπουργείου Μεταφορών που λέει ότι ως κτήρια με χρήση εκπαιδευτηρίων, σύμφωνα με την υπ’ αριθμόν 209/2004 γνωμοδότηση του Νομικού Συμβουλίου του Κράτους που έγινε αποδεκτή από τον Υπουργό Μεταφορών, νοούνται τα νηπιαγωγεία, τα δημοτικά, τα γυμνάσια, τα λύκεια –δημόσια ή ιδιωτικά- τα τεχνικά εκπαιδευτήρια, τα Τ.Ε.Ι., τα Α.Ε.Ι., ενώ δεν θεωρούνται εκπαιδευτήρια δημόσια ή ιδιωτικά κέντρα επαγγελματικής κατάρτισης, τα Ι.Ε.Κ., κάθε είδους φροντιστήρια, τα εργαστήρια ελευθέρων σπουδών και τα επονομαζόμενα κολέγια. 
    Αυτό πάει να πει πως όλα αυτά δεν θα πρέπει να έχουν άδεια λειτουργίας. Πώς μέσα στον αστικό ιστό της Αθήνας λειτουργούν όλα αυτά τα κέντρα, όταν δεν θεωρούνται εκπαιδευτήρια και στα αντίστοιχα οικοδομικά τετράγωνα δεν έχει προβλεφθεί ο χώρος ως εκπαιδευτήρια; Άρα, κανένα δεν θα πρέπει να έχει άδεια λειτουργίας. Ορίστε, ένα πεδίο δόξης λαμπρό! Να αφαιρέσετε αυτές τις άδειες και να μην προχωρήσουν. 
    Σχετικά με τη βάση του «δέκα», πιστεύετε εσείς ότι υπάρχει ένας σπουδαστής, ένας φοιτητής, που έγραψε κάτω από το «δέκα», δηλαδή «εννιά» ή «οκτώ», που δεν θα μπορεί να έχει στο μέλλον εξέλιξη, να γίνει ένας σπουδαίος επιστήμονας και ένας πολύ καλός επαγγελματίας με τις γνώσεις που θα αποκτήσει; Πώς θα αποκλείσετε όλους αυτούς τους ανθρώπους που τους στέλνετε απευθείας στα κέντρα ελευθέρων σπουδών, που θα πάρουν πλέον και πτυχία και θα είναι μέσα στα μεγάλα αστικά κέντρα, ενώ αποκλείσατε όλα τα Τ.Ε.Ι. –κυρίως της περιφέρειας- που αδειάζουν; 
    Και σας λέω ότι πέρα από την οικονομική ανάπτυξη είχε δημιουργηθεί και ένα πολύ καλό ακαδημαϊκό περιβάλλον. Υπήρχε η σύνδεση του τεχνολογικού ιδρύματος με την τοπική αγορά εργασίας. 
    Όλα αυτά τα έχετε μηδενίσει και επαναφέρετε όλο αυτόν τον κόσμο στα μεγάλα αστικά κέντρα, αδειάζοντας όλα τα κτήρια.
    Στην Κατερίνη έχουμε ένα Τ.Ε.Ι., κύριε Υπουργέ -είναι παράρτημα του Τμήματος logistics Θεσσαλονίκης- με διακόσια παιδιά και έρχονταν εκατόν ενενήντα συνεχώς. Η βάση του είναι στο 8,5 και όμως, πέρυσι ήρθαν λιγότεροι και κάθε χρόνο θα έρχονται λιγότεροι. Εμείς ζητήσαμε και επέκταση και δεύτερο τμήμα, αλλά η κ. Γιαννάκου μας είπε: «βρείτε σπόνσορες». Είχε στο μυαλό της, ήξερε ότι θα πρέπει να βρούμε ιδιώτες, δηλαδή να κάνουμε Τ.Ε.Ι. της «coca-cola», κάπως έτσι. Έτσι αντιλαμβάνεστε την παιδεία. 
    Θα δείτε και τις επόμενες μέρες, που θα βγουν οι βάσεις -24 με 25 Αυγούστου υπολογίζεται- το ίδιο βράδυ θα πλημμυρίσουν οι τηλεοράσεις, οι εφημερίδες και τα ραδιόφωνα με διαφημίσεις των κέντρων ελευθέρων σπουδών, αυτών που θα δίνουν πλασματικά όνειρα στα παιδιά. Εδώ θα είμαστε και θα το δείτε.
    Χάθηκαν, κύριε Υπουργέ, τρεις εξεταστικές περίοδοι. Δύο χρόνια έχασαν τα παιδιά στα πανεπιστήμια. Εάν δίνατε τη χρηματοδότηση του 5%, αυτό που υποσχεθήκατε, δεν θα είχαμε αντιδράσεις. Και δεν είναι μόνο το οικονομικό κόστος των οικογενειών, δεν είναι το ψυχολογικό των παιδιών, αλλά είναι κυρίως ότι οι συνάδελφοί τους από τα πανεπιστήμια της Ευρώπης προηγούνται κατά δύο χρόνια σε μια κοινή ευρωπαϊκή αγορά εργασίας. Είναι δύο χρόνια πιο μπροστά. Και τι ζήτησε ο εισηγητής της Νέας Δημοκρατίας; Να μην αντιδρούν, να μη βγουν στους δρόμους και είπε ότι όλα είναι υποκινούμενα. Δηλαδή οι νέοι μας σήμερα δεν έχουν πρωτοβουλία, δεν έχουν αυτογνωσία; Και τι μέλλον περιμένουμε για την Ελλάδα, όταν τους νέους θέλουμε να τους καθοδηγούμε; Πιστεύετε ότι καθοδηγούνται οι νέοι; Δώστε τους αυτά που ζητάνε και κανένας δεν θα αντιδράσει.
    Πάμε, λοιπόν, να στηρίξουμε τα όνειρα των νέων παιδιών. Πάμε να δημιουργήσουμε σε μια νέα γενιά την ελπίδα ότι αυτή η γενιά θα περάσει πολύ καλύτερα τα επόμενα χρόνια από τη δική μας γενιά σήμερα. Όταν αυτή την ελπίδα την αφαιρούμε με τέτοια νομοσχέδια, μην περιμένετε να είναι κανένας κοντά σας. Η ιστορία γράφεται και γράφει την ιστορία του καθένα. Και σ’ αυτήν την Αίθουσα πρέπει να είμαστε πολύ υπεύθυνοι, γιατί το περιεχόμενο του νομοσχεδίου που συζητάμε έχει μεγάλη σπουδαιότητα για το αυριανό μέλλον των νέων της Ελλάδας.
    Ευχαριστώ πολύ.
    (Στο σημείο αυτό ο Βουλευτής κ. Ιωάννης Αμοιρίδης  καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
    ΠΡΟΕΔΡΕΥΟΥΣΑ (΄Ελσα Παπαδημητρίου):  Ο κ. Χαρακόπουλος έχει το λόγο.
    ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, η παιδεία δικαίως έχει χαρακτηριστεί ως ο νέος πλούτος των εθνών. Η δύναμη ενός έθνους δεν μετριέται πια με τους παραδοσιακούς τρόπους του μεγέθους του πληθυσμού ή της έκτασης. Το μορφωτικό επίπεδο των πολιτών, που το συγκροτούν είναι το μέτρο της δύναμης στη νέα εποχή. 
    Η παιδεία είναι αναμφίβολα όχημα για μια καλύτερη ζωή. Είναι μέσο κοινωνικής ανόδου, καταξίωσης και βελτίωσης της ποιότητας ζωής παιδιών από φτωχότερα οικονομικά στρώματα, από αγροτικές και εργατικές οικογένειες. Η παιδεία δίνει τη δυνατότητα ανοικτών οριζόντων στον άνθρωπο, γι’ αυτό και όνειρο κάθε οικογένειας είναι να σπουδάσουν τα παιδιά της, να μάθουν γράμματα.
    Το όνειρο αυτό όμως κάποτε γίνεται εφιάλτης όταν συνειδητοποιούν ότι το πτυχίο από αποκαλούμενα κολλέγια ή εργαστήρια ελευθέρων σπουδών που εμφανίζονται ως παραρτήματα πανεπιστημίων του εξωτερικού, είναι χαρτί χωρίς αντίκρισμα. «Πληρώνουν αδρά τα φύκια για μεταξωτές κορδέλες». Και αυτό, γιατί στο καθεστώς αναρχίας και ασυδοσίας που υπήρχε στη μεταλυκειακή εκπαίδευση στη χώρα μας εδώ και δεκαετίες, βρήκαν χώρο δράσης, εκτός από σοβαρούς παρόχους εκπαίδευσης και διάφοροι άλλοι, που στοχεύουν στο εύκολο χρήμα. 
    Κοντά σε παραρτήματα σοβαρών πανεπιστημίων των Η.Π.Α. και της Ευρώπης, φύτρωσαν και διάφορα ινστιτούτα με βαρύγδουπους τίτλους, με εντυπωσιακές τελετές αποφοίτησης, με τηβέννους και πτυχία χωρίς περιεχόμενο.
    Επιτέλους έπρεπε να μπει ένα τέλος σε αυτή την απαράδεκτη κατάσταση που εξέθετε τη χώρα διεθνώς. Να μπουν κανόνες, να υπάρξει διαφάνεια, να πάψει το εμπόριο ελπίδας στις οικογένειες που αγωνιούν για το μέλλον των παιδιών τους.
    Κυρίες και κύριοι συνάδελφοι, ποιο είναι το δίλλημα που καλούνται να απαντήσουν τα παιδιά που αποτυγχάνουν στις πανελλήνιες εξετάσεις; Ή θα πρέπει να ξενιτευτούν στα πανεπιστήμια του εξωτερικού, ή εάν δεν έχουν την οικονομική δυνατότητα, θα επιλέξουν τη μεταλυκειακή εκπαίδευση στη χώρα μας. Δυστυχώς, στον τόπο μας πληρώνουμε τις ιδεολογικές αγκυλώσεις της Αξιωματικής Αντιπολίτευσης και των ανταρτοπόλεμων των εσωκομματικών της φατριών. 
    Χάθηκε η ευκαιρία της συνταγματικής αναθεώρησης του άρθρου 16 που θα απελευθέρωνε την τριτοβάθμια εκπαίδευση από το κρατικό μονοπώλιο. Η διαχρονική άρνηση του ΠΑ.ΣΟ.Κ. να αντιμετωπίσει ρεαλιστικά αυτό το πρόβλημα είχε ως συνέπεια την έκρηξη στο χώρο της μεταλυκειακής εκπαίδευσης με την εμφάνιση σε κάθε γωνιά της χώρας κολλεγίων εντός και εκτός εισαγωγικών. Δυστυχώς, τα ζητήματα παιδείας στην πατρίδα μας συχνά γίνονται αντικείμενο κομματικής αντιπαράθεσης και ακραίας κομματικής εκμετάλλευσης. Με τη συμπεριφορά τους όμως όσοι κόπτονται από αυτό το Βήμα για τη δημόσια παιδεία, πλειοδοτώντας σε κορώνες εντυπωσιασμού, είναι εκείνοι που ουσιαστικά την υπονομεύουν και την απαξιώνουν. Αυτή είναι η οδυνηρή αλήθεια.
    Μπορεί κάποιοι να ακούγονται ευχάριστοι και να αποκομίζουν πρόσκαιρα κομματικά οφέλη, προωθώντας στην εκπαίδευση τη λογική της ήσσονος προσπάθειας, αλλά όλοι κάποια στιγμή αντιλαμβάνονται ότι «τα αγαθά κόποις κτώνται». 
    Κυρίες και κύριοι συνάδελφοι, είναι απορίας άξιο πώς κάποιοι αντιδρούν σε μια πρωτοβουλία που βάζει τάξη σε κάτι που πανθομολογουμένως λειτουργεί άναρχα, αν όχι ύποπτα. Στόχος του νομοσχεδίου είναι η λειτουργική και η εκπαιδευτική αναβάθμιση των κολλεγίων, έτσι ώστε οι τίτλοι σπουδών που χορηγούν να είναι ανταγωνιστικοί.
    Τα κριτήρια που θα λαμβάνονται υπόψη για τη λειτουργία των εργαστηρίων ελευθέρων σπουδών και των κολλεγίων αγγίζουν τη λογική του αυτονόητου. Οι κυβερνήσεις όμως του ΠΑ.ΣΟ.Κ. ούτε στο επίπεδο του αυτονόητου δεν λειτούργησαν, τουλάχιστον στον τομέα της εκπαίδευσης. Γιατί αυτονόητη αρχή είναι, το Υπουργείο Παιδείας να ελέγχει τα προγράμματα σπουδών, τη διοικητική στελέχωση, το επίπεδο των διδασκόντων και εν γένει, την αξιοπιστία των κολλεγίων. Το περίεργο είναι ότι τίποτε από όλα αυτά δεν είχε γίνει ως τώρα. 
    Ο αυστηρός έλεγχος σε όλα τα επίπεδα διασφαλίζει και τα δικαιώματα των κολλεγίων που ήδη πληρούν τις απαραίτητες προδιαγραφές και δεν αφήνει ανοικτό το έδαφος για να εξομοιωθούν με άλλα που λειτουργούν σε ενοικιαζόμενα μικρά γραφεία στο κέντρο μεγαλουπόλεων, χωρίς υποδομές και άρτιο εκπαιδευτικό προσωπικό, διαφημίζοντας πως παρέχουν πανεπιστημιακή εκπαίδευση. 
    Είναι αντιληπτό, κυρίες και κύριοι συνάδελφοι, πως πολλοί θιγόμενοι μπορεί να ενοχληθούν. Αυτή όμως η Κυβέρνηση, παρακάμπτοντας το όποιο πολιτικό κόστος, προτίμησε και προτιμά να αντιμετωπίζει τις αμαρτίες του παρελθόντος, παθογένειες που κληρονόμησε, παρά να τις προσπερνά. Δυστυχώς, στο πρόσφατο παρελθόν στα ζητήματα παιδείας περίσσεψε ο λαϊκισμός και έγινε καπηλεία της αγωνίας και της ανασφάλειας των φοιτητών.
    Ολοκληρώνω, κυρία Πρόεδρε, λέγοντας τα εξής. Όσο δεν λέμε στους νέους την αλήθεια για τις πραγματικές αιτίες των επιστημονικών και εργασιακών προβλημάτων τους, όσο τους χρησιμοποιούμε ως προμετωπίδα για εύκολους αφορισμούς, τόσο θα βάζουμε εμπόδια στην παροχή παιδείας τέτοιας, που θα τα εφοδιάζει με τα απαραίτητα εφόδια για να σταθούν στον απαιτητικό ανταγωνιστικό κόσμο της παγκόσμιας αγοράς εργασίας.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ευχαριστώ, κύριε Χαρακόπουλε.
      Το λόγο έχει ο κ. Κουτμερίδης, Βουλευτής του ΠΑ.ΣΟ.Κ..
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, νιώθω πραγματικά την ανάγκη να καλωσορίσω στην Αίθουσα τον αγαπητό συνάδελφο τον κ. Μανώλη, που μετά την ολιγόωρη απουσία του ήρθε. Είναι μάλιστα, στην κατάσταση μετά από εμένα ομιλητής. Δείτε αν θέλετε την κατάσταση. 
      Φαίνεται ότι μετά την ολιγόωρη άδεια που πήρε από την Κυβέρνηση, έως ότου ψηφιστεί η τροπολογία για τις Δ.Ε.Κ.Ο., σήμερα ήρθε για να στηρίξει και πάλι τις νομοθετικές πρωτοβουλίες της Κυβέρνησης. Εμείς, πάντως, τον καλωσορίζουμε.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Δεν καταλαβαίνω, πάντως, την ειρωνεία σας. Δεν είναι και ευπρεπές.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε, αν δείτε στην κατάσταση μετά τη δική μου αγόρευση, είναι ο κ. Μανώλης.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Δικαιούται να είναι ομιλητής.
      ΕΥΣΤΑΘΙΟΣ ΚΟΥΤΜΕΡΙΔΗΣ: Αυτό ακριβώς είπα κι εγώ. Καλωσορίζουμε τον κ. Μανώλη, τον αγαπητό συνάδελφο στην Αίθουσα. 
      ΦΕΒΡΩΝΙΑ ΠΑΤΡΙΑΝΑΚΟΥ: Στο Τμήμα χθες πόσοι δικοί σας ψήφισαν με αντικατάσταση; 
      ΠΡΟΕΔΡΕΥΟΥΣΑ (΄Ελσα Παπαδημητρίου):  Παρακαλώ, όχι διάλογος. Δεν πειράζει, κρίνεται το χιούμορ του. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, νομίζω ότι στην ολοκλήρωση της διαδικασίας αυτής της συζήτησης όλα τα στελέχη και οι Βουλευτές του ΠΑ.ΣΟ.Κ. τοποθετήθηκαν με τον πιο εμφατικό τρόπο για τη θέση του ΠΑ.ΣΟ.Κ., όσον αφορά αυτήν τη νομοθετική πρωτοβουλία της Κυβέρνησης. Νομοθετική πρωτοβουλία, η οποία στόχο έχει την ανωτατοποίηση των Κ.Ε.Σ. σε κολέγια και τα κολέγια σε πανεπιστήμια. 
    Όλοι οι Βουλευτές τονίσαμε πως είναι γνωστά σε όλους μας τα προβλήματα στο χώρο της παιδείας. Προβλήματα τα οποία είναι πραγματικά και δομικά και διαχρονικά. Προβλήματα που γνωρίζουμε τόσο εμείς, αλλά πολύ καλύτερα οι νέοι,  οι φοιτητές και κυρίως τα ελληνικά νοικοκυριά με την πολύ μεγάλη οικονομική επιβάρυνση που υφίστανται. 
    Και ενώ γνωρίζουμε όλοι τα προβλήματα αυτά, αντί η Κυβέρνηση να προσπαθήσει να λύσει κάποια απ’ αυτά, αντί να προχωρήσει κατ’ αρχάς στην κατοχύρωση των επαγγελματικών δικαιωμάτων στα Α.Ε.Ι. και Τ.Ε.Ι., αντί να βάλει πραγματικά μια τάξη σ’ αυτή τη μεταλυκειακή αναρχία που υπάρχει με τα Κ.Ε.Σ., έρχεται σήμερα μέσα στα θερινά Τμήματα της Βουλής να δημιουργήσει περισσότερα προβλήματα απ’ αυτά που φιλοδοξεί και πιστεύει ότι μπορεί να λύσει με αυτή τη νομοθετική της πρωτοβουλία.
    Στο άρθρο 6 οι παρατηρήσεις μας είναι ότι περιέχονται πολλές ασάφειες, αοριστολογίες και θεωρούμε ότι θα δημιουργηθούν πολλά προβλήματα όσον αφορά τη λειτουργία των κολεγίων.
    Στο άρθρο 10 νομίζω ότι εστιάζεται ο πυρήνας της κεντρικής μας και της αντιπολιτευτικής μας κριτικής, γιατί όλοι γνωρίζουμε πως η συνεργασία των ελληνικών κολεγίων με ξένα ιδρύματα θα δημιουργήσει την αυτόματη και αναγκαστική αναγνώριση των πτυχίων αυτών ως πανεπιστημιακά. Άλλωστε, όλοι γνωρίζουμε ότι και η συμμετοχή του ΔΟΑΤΑΠ, όπου ελέγχει πανεπιστημιακά θέματα, έχει αυτό ακριβώς το ρόλο, να αναβαθμίσει αυτά τα κολλέγια και να αναγνωρίσει τα πτυχία αυτά ως πανεπιστημιακά.
    Άρθρο 13. Πραγματικά, κι εδώ υπάρχει μια ασάφεια και μία αοριστολογία όσον αφορά τη σύσταση της επιτροπής, αλλά όσον αφορά και τον επικεφαλής της επιτροπής.
    Εμείς, κύριοι Υπουργοί, στο ΠΑ.ΣΟ.Κ. προτείναμε τη δημιουργία μιας Ανεξάρτητης Αρχής, η οποία θα ρυθμίζει και θα ελέγχει τη μεταλυκειακή εκπαίδευση στη χώρα μας, αλλά κυρίως τα Κέντρα Ελευθέρων Σπουδών.
    Η Κυβέρνηση δυστυχώς παραπλανά τους νέους και παραπλανά και την ελληνική οικογένεια. Καμμία ρύθμιση δεν γίνεται στη μεταλυκειακή εκπαίδευση. Καμμία τάξη δεν μπαίνει στην αταξία των κέντρων ελευθέρων σπουδών. Γιατί θα ρυθμιστούν κάποια θέματα που αφορούν τριάντα ή σαράντα κολλέγια και η υπόλοιπη κατάσταση θα μείνει ως έχει για τα δυόμισι περίπου χιλιάδες υπόλοιπα κέντρα ελευθέρων σπουδών.
    Κύριοι Υπουργοί, είναι γεγονός πως η Κυβέρνηση μέσα από μία ευφορία που διακατέχεται από τις δημοσκοπήσεις, οι οποίες δείχνουν ένα προβάδισμα, πολλές φορές αποθρασύνεται. Και αποθρασύνεται γιατί πιστεύει ότι όποια νομοθετική πρωτοβουλία κι αν πάρει, η κοινωνία μας δεν αντιδρά. 
    Πραγματικά, είναι απορίας άξιον, αφού βλέπουμε ότι ξεπουλιέται ελληνικός δημόσιος πλούτος…
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα μου δώσετε λίγο χρόνο, κυρία Πρόεδρε, γιατί καθυστερήσαμε…
     ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε συνάδελφε, δεν θα σας δώσω.
    ΕΥΣΤΑΘΙΟΣ ΚΟΥΤΜΕΡΙΔΗΣ: Μισό λεπτό.
     ΠΡΟΕΔΡΕΥΟΥΣΑ (Έλσα Παπαδημητρίου): Λυπάμαι, αλλά δεν έδωσα σε κανέναν.
    ΕΥΣΤΑΘΙΟΣ ΚΟΥΤΜΕΡΙΔΗΣ: Δώσατε, κυρία Πρόεδρε και είχαμε μία συζήτηση μεταξύ μας…
     ΠΡΟΕΔΡΕΥΟΥΣΑ (Έλσα Παπαδημητρίου): Κοιτάξτε, για να μην περνάει ο χρόνος, μέχρι τα έξι λεπτά θα πρέπει να έχετε κλείσει.
    ΕΥΣΤΑΘΙΟΣ ΚΟΥΤΜΕΡΙΔΗΣ: Είναι πραγματικά απορίας άξιον το πώς συμβαίνει, ενώ ξεπουλιέται δημόσιος πλούτος στη χώρα μας, ενώ απεμπολούνται κυριαρχικά δικαιώματα του εργατικού κινήματος στη χώρα μας, ενώ οι εργάτες βρίσκονται πραγματικά σε εξαθλίωση, ενώ τα ελληνικά νοικοκυριά…
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, επέκταση χρόνου για εκτός θέματος τοποθέτηση, δεν δύναμαι από τον Κανονισμό να σας δώσω. Ολοκληρώστε επί του θέματος για μισό λεπτό παρακαλώ.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε…
     ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε συνάδελφε.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά τη γνώμη σας είναι εκτός θέματος.
     ΠΡΟΕΔΡΕΥΟΥΣΑ (Έλσα Παπαδημητρίου): Είναι απόλυτα εκτός θέματος και πρέπει να ταχθείτε με τη γνώμη μου.
    ΕΥΣΤΑΘΙΟΣ ΚΟΥΤΜΕΡΙΔΗΣ: Ενώ τα ελληνικά νοικοκυριά συνεχίζουν να υπερχρεώνονται περισσότερο, η Κυβέρνηση πιστεύει πως η κοινωνία δεν θα αντιδράσει. Ας γνωρίζει καλά η Κυβέρνηση, όμως, ότι οι μεγάλες αλλαγές και οι μεγάλες ανατροπές που έχουν γίνει στην κοινωνία μας, έχουν γίνει από τους νέους ανθρώπους, από τους φοιτητές και από το φοιτητικό κίνημα.
    Δεν είμαι μάντης κακών μηνυμάτων, αλλά πρέπει να γνωρίζουμε ότι το μέλλον ανήκει στους νέους και δεν τους το χαρίζουμε εμείς. Και για το μέλλον αυτό πρέπει να αποφασίσουν και να το σχεδιάσουν οι ίδιοι και όχι να το σχεδιάζετε εσείς, κύριοι της Κυβέρνησης, γι’ αυτούς αλλά χωρίς αυτούς.
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Κουτμερίδη.
     Ο κ. Γιάννης Μανώλης έχει το λόγο.
     ΙΩΑΝΝΗΣ ΜΑΝΩΛΗΣ: Κύριοι συνάδελφοι και συναδέλφισσες, αναρωτιόμαστε, παρακολουθώντας τι γίνεται γύρω μας, για την απαξίωση του πολιτικού κόσμου, για την απαξίωση της πολιτικής, για την απαξίωση των κομμάτων και κάνουμε πως δεν καταλαβαίνουμε. Δεν καταλαβαίνουμε ότι εμείς συμβάλλουμε σ’ αυτή την απαξίωση. Και συμβάλλουμε με το να έχουμε δύο γλώσσες, να λέμε διαφορετικά πράγματα σήμερα, διαφορετικά πράγματα αύριο. Βγαίνουμε έξω λέμε άλλα, ερχόμαστε εδώ λέμε άλλα. Και μετά διερωτόμαστε γιατί απαξιώνεται ο πολιτικός κόσμος.
     Ο κύριος Υπουργός με στοιχεία…
     ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε, είναι εντός θέματος; Πείτε μας. 
     ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ.
     ΙΩΑΝΝΗΣ ΜΑΝΩΛΗΣ: Στο χρόνο μου είμαι.
     Λοιπόν, ο κύριος Υπουργός χθες με στοιχεία που παρουσίασε, απέδειξε πράγματα τα οποία έπρεπε να τα ξέρει ο ελληνικός λαός. Ότι άλλα έλεγε ο Πρόεδρος του ΠΑ.ΣΟ.Κ. για τα κολλέγια και για τα ιδιωτικά πανεπιστήμια, άλλα έλεγε για το άρθρο 16 και άλλα λέει σήμερα. Ακόμη και ο Πρόεδρος του ΣΥ.ΡΙΖ.Α. άλλα έλεγε. Υπήρχαν οδηγίες, υπήρχαν ερωτήσεις, υπήρχαν άρθρα. Και σήμερα ως εκ θαύματος, επειδή πρέπει να κάνουμε εντυπώσεις και να κάνουμε αντιπολίτευση, ερχόμαστε εδώ και λέμε άλλα πράγματα. Παράδειγμα πρόσφατο, προχθεσινό, για το θέμα των Δ.Ε.Κ.Ο.: Βγήκε η κυρία Λούκα Κατσέλη, τομεάρχης δική σας, υπεύθυνη δηλαδή, που αν πάρετε ποτέ την εξουσία θα είναι Υπουργός, και είπε «να κλείσουν οι προβληματικές Δ.Ε.Κ.Ο.»…
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     Ξέρετε τι λέτε; Λέτε, λοιπόν, να απολυθούν οι εργαζόμενοι στις Δ.Ε.Κ.Ο. σήμερα, αφού θα κλείσουν…
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     ΓΡΗΓΟΡΙΟΣ ΝΙΩΤΗΣ: …(Δεν ακούστηκε)
     ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Νιώτη! Είστε παλιός, ευπρεπής συνάδελφος.
     ΕΥΣΤΑΘΙΟΣ ΚΟΥΤΜΕΡΙΔΗΣ: Μεροληπτείτε, κυρία Πρόεδρε.
     ΙΩΑΝΝΗΣ ΜΑΝΩΛΗΣ: Στο χρόνο μου μιλάω. Αφήστε με!
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Εντός χρόνου είστε. Πρέπει να είστε και εντός θέματος, κύριε Μανώλη.
     ΙΩΑΝΝΗΣ ΜΑΝΩΛΗΣ: Δεν είμαι εκτός θέματος. Είμαι στο θέμα. Είμαι στην αναξιοπιστία μας, που άλλα λέμε και άλλα κάνουμε. Εκεί οφείλεται κι αυτό που γίνεται σήμερα με τα κέντρα ελευθέρων σπουδών. Αυτό θέλω να αποδείξω.
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     Θα τα ακούσετε. Σας πονάει. Αύριο θα πάτε με τους συνδικαλιστές να κάνετε αγώνες, θα πάτε στις απεργίες, θα πάτε στα πεζοδρόμια και την ίδια ώρα τους λέτε να κλείσουν οι Δ.Ε.Κ.Ο.. Πρέπει να ντρέπεστε. Και το λέει ο εκπρόσωπός σας, η κ. Κατσέλη, η αυριανή Υπουργός.
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας παρακαλώ πολύ!
     ΙΩΑΝΝΗΣ ΜΑΝΩΛΗΣ: Θα με κάνετε να σας πω…
     ΧΡΥΣΑ ΑΡΑΠΟΓΛΟΥ: Γιατί δεν ήρθατε προχθές να τα πείτε;
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     ΙΩΑΝΝΗΣ ΜΑΝΩΛΗΣ: Θα με κάνετε να σας πω…
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μανώλη, μπορείτε να μιλάτε πιο ήρεμα;
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     Κύριε Νιώτη, κυρία Αράπογλου, ντροπή!
     ΙΩΑΝΝΗΣ ΜΑΝΩΛΗΣ: Θα με κάνετε να σας πω ότι ο κ. Αλογοσκούφης φαντάζει αρσακειάδα μπροστά σ’ αυτά που κάνετε και λέτε εσείς!
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     ΓΡΗΓΟΡΙΟΣ ΝΙΩΤΗΣ: Τι κάνει; Show για την τηλεόραση;
     ΙΩΑΝΝΗΣ ΜΑΝΩΛΗΣ: Σας πονάει…
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μανώλη, μπορείτε να μην απαντάτε και να συνεχίσετε;
     ΙΩΑΝΝΗΣ ΜΑΝΩΛΗΣ: Τους πονάει, κυρία Πρόεδρε. Ακούστε με, εγώ τους καταλαβαίνω. Τους πονάει γιατί φάνηκε η αλήθεια. Είπαν ότι θέλουν να κλείσουν τις Δ.Ε.Κ.Ο. Το είπατε ή δεν το είπατε;
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     ΧΡΥΣΑ ΑΡΑΠΟΓΛΟΥ: Πλησιάζει η ώρα της τηλεόρασης!
     ΙΩΑΝΝΗΣ ΜΑΝΩΛΗΣ: Καλώ τον Πρόεδρο του ΠΑ.ΣΟ.Κ. αν δεν υιοθετεί τις απόψεις της κυρίας Κατσέλη, που είναι η υπεύθυνη για τον τομέα αυτό, μέχρι σήμερα το βράδυ να την έχει παραιτήσει. 
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     Αλλιώς δεν θα πάει στα συνδικάτα αύριο το πρωί να μιλάει με τις Δ.Ε.Κ.Ο..
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μανώλη, αφήστε τις συμβουλές προς το ΠΑ.ΣΟ.Κ.
     ΙΩΑΝΝΗΣ ΜΑΝΩΛΗΣ: Γιατί αν ο Αλογοσκούφης δεν αφήνει να δοθούν αυξήσεις στις Δ.Ε.Κ.Ο., εσείς θέλετε να τις κλείσετε.
     (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
     Αυτό έχετε στο μυαλό σας, αυτό θέλετε να κάνετε. Γι’ αυτό κοροϊδεύετε τον κόσμο και θα είστε αύριο στις απεργίες. Γι’ αυτό είστε αναξιόπιστοι και γι’ αυτό ο κόσμος, παρά τα λάθη που κάνουμε εμείς, παρά τη συγκυρία, σας έχει πίσω πολλές μονάδες. Δεν αναρωτηθήκατε ποτέ; Και με το μυαλό που κουβαλάτε, με συγχωρείτε γι’ αυτό…
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μανώλη, παράκληση, επί του νομοσχεδίου.
     ΙΩΑΝΝΗΣ ΜΑΝΩΛΗΣ: Κυρία Πρόεδρε, τελείωσα.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε, το λόγο.
     ΠΡΟΕΔΡΕΥΟΥΣΑ (Έλσα Παπαδημητρίου): Δεν έχετε το λόγο.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε, το λόγο επί προσωπικού.
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Χρήστος Σταϊκούρας έχει το λόγο.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε, το λόγο.
     ΠΡΟΕΔΡΕΥΟΥΣΑ (Έλσα Παπαδημητρίου): Δεν έχετε το λόγο.
     ΕΥΣΤΑΘΙΟΣ ΚΟΥΤΜΕΡΙΔΗΣ: Λυπάμαι πάρα πολύ. Δεν είστε Πρόεδρος της Νέας Δημοκρατίας, κυρία. Είστε Πρόεδρος της Βουλής, προεδρεύουσα. Λυπάμαι.
      ΠΡΟΕΔΡΕΥΟΥΣΑ (Έλσα Παπαδημητρίου): Θεωρώ ότι λειτούργησα…
      ΕΥΣΤΑΘΙΟΣ ΚΟΥΤΜΕΡΙΔΗΣ: Είναι απαράδεκτο! Έξι λεπτά βάλατε στον κ. Μανώλη!
      ΠΡΟΕΔΡΕΥΟΥΣΑ (Έλσα Παπαδημητρίου): Τέσσερα λεπτά μίλησε ο κ. Μανώλης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Και μίλησε για Δ.Ε.Κ.Ο. και για μια από τις Δ.Ε.Κ.Ο.; Αυτό είναι το θέμα μας;
      ΙΩΑΝΝΗΣ ΜΑΝΩΛΗΣ: Τέσσερα λεπτά μίλησα…
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Μανώλης μίλησε τέσσερα λεπτά, εσείς έξι και κάτι.
      (Θόρυβος στην Αίθουσα)
      Κύριοι του ΠΑ.ΣΟ.Κ., κύριε Μανώλη οι φωνές όχι μέσα στην Αίθουσα, παρακαλώ!
      Κύριε Σταϊκούρα, έχετε το λόγο, παρακαλώ.
      ΧΡΗΣΤΟΣ ΣΤΑΪΚΟΥΡΑΣ: Σας ευχαριστώ, κυρία Πρόεδρε.
      Κύριοι συνάδελφοι, θα μου επιτρέψετε, επειδή οι συνάδελφοι κ. Βενιζέλος και ο κ. Κουτμερίδης σήμερα και η κ. Διαμαντοπούλου χθες ξεκίνησαν την τοποθέτησή τους κατά τη διάρκεια της συζήτησης νομοσχεδίου του Υπουργείου Εθνικής Παιδείας και Θρησκευμάτων με τοποθέτηση και αναφορές στο νόμο για το ξέπλυμα χρήματος και τις τροπολογίες για τις εργασιακές σχέσεις και με εφαλτήριο την τοποθέτηση του κ. Μανώλη, απλά να καταθέσω τις σχετικές δηλώσεις της κας Κατσέλη. Καθαρές κουβέντες, διαυγείς θέσεις.
      (Στο σημείο αυτό ο Βουλευτής κ. Χρήστος Σταϊκούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, σε μια κοινωνία που επενδύει στη γνώση, το ανθρώπινο κεφάλαιο αναδεικνύεται στον πιο πολύτιμο πόρο, στον πιο καθοριστικό παράγοντα ενίσχυσης της ανάπτυξης, τόνωσης της απασχόλησης και της κοινωνικής συνοχής.
      Με δεδομένο ότι η εκπαίδευση αποτελεί το βασικό μηχανισμό παραγωγής, συσσώρευσης, αλλά και διάχυσης του ανθρώπινου κεφαλαίου, η Κυβέρνηση έχει αποδώσει υψηλή προτεραιότητα στην ανασυγκρότηση και τον εκσυγχρονισμό του συστήματος της τυπικής εκπαίδευσης και στη δημιουργία ενός αξιόπιστου συστήματος κατάρτισης και δια βίου μάθησης.
      Σε αυτή την κατεύθυνση πολιτικής δράσης, καίριας σημασίας κρίνεται η παρούσα νομοθετική παρέμβαση για την ίδρυση και λειτουργία των εκπαιδευτηρίων μεταλυκειακής εκπαίδευσης στη χώρα μας. Σήμερα, αρκετά χρόνια μετά τη δημιουργία και λειτουργία των πρώτων κέντρων ή εργαστηρίων ελευθέρων σπουδών, οφείλουμε να κάνουμε μια αποτίμηση της κατάστασης που διαμορφώνεται στο χώρο της μη τυπικής εκπαίδευσης και κατάρτισης και να καταλήξουμε σε κάποιες διαπιστώσεις.
      Πρώτη διαπίστωση: τα τελευταία χρόνια παρατηρείται μια σημαντική ποσοτική διεύρυνση της παρεχόμενης μη τυπικής εκπαίδευσης στη χώρα. Έτσι σήμερα λειτουργούν περίπου 2,5 χιλιάδες κέντρα ελευθέρων σπουδών.
      Δεύτερη διαπίστωση: στο υπάρχον σύστημα εγκολπώνονται αρκετές διεθνείς πρωτοτυπίες, οι οποίες συμβάλλουν στην υποβάθμιση των παρεχόμενων σπουδών. Ενδεικτικά αναφέρεται ότι τα λειτουργούντα κέντρα ή εργαστήρια επαγγελματικής κατάρτισης δεν εποπτεύονται από το αρμόδιο Υπουργείο.
      Τρίτη διαπίστωση: η κρατούσα κατάσταση είναι σε μεγάλο βαθμό άναρχη. Απουσιάζουν οι ουσιαστικές προδιαγραφές ίδρυσης, λειτουργίας και αξιολόγησης αυτών των ιδρυμάτων. Έτσι εξομοιώνονται ικανά ιδρύματα με άλλα χαμηλής ποιότητας και αμφιβόλου προέλευσης, με ανύπαρκτες υποδομές, στοιχειώδη εκπαιδευτική μεθοδολογία, περιορισμένων ικανοτήτων διδάσκοντες.
      Όπως χαρακτηριστικά αναφέρει και ο καθηγητής, τέως Βουλευτής, κ. Ψαχαρόπουλος στο βιβλίο του με τίτλο «Ελληνική παιδεία, μια σύγχρονη τραγωδία», οι ελεύθερες σπουδές παρέχονται σε μορφή αλά καρτ.
      Κυρίες και κύριοι συνάδελφοι, από τα ανωτέρω καθίσταται, εκτιμώ, σαφές ότι ο θεσμός της μη τυπικής εκπαίδευσης και κατάρτισης στην Ελλάδα βρίσκεται αντιμέτωπος με προκλήσεις. Απαιτούνται απαντήσεις και προσαρμογές. Απαιτούνται παρεμβάσεις στο πλαίσιο λειτουργίας του θεσμού, ώστε να διορθωθεί η αταξία που ταλανίζει το χώρο, να προστατευθεί το κύρος και η ποιότητα των εκπαιδευτικών δομών, να εισαχθεί ένα αξιόπιστο σύστημα αξιολόγησης και κοινωνικής λογοδοσίας, να προετοιμαστεί το έδαφος για τις επικείμενες εξελίξεις, που προσδιορίζονται από την ενσωμάτωση ευρωπαϊκών οδηγιών ή δικαστικών αποφάσεων.
      Έτσι, με το φερόμενο προς ψήφιση νομοσχέδιο καθορίζεται το θεσμικό πλαίσιο που αφορά τις δομές στο χώρο της μη τυπικής εκπαίδευσης και κατάρτισης και ρυθμίζονται ζητήματα ίδρυσης και λειτουργίας των κολλεγίων.
      Κυρίες και κύριοι συνάδελφοι, το σύγχρονο περιβάλλον – επικαλούμενος σκέψεις του συναδέλφου κ. Χρυσοχοΐδη, διατυπωμένες σε άρθρο του με τίτλο «Αναχρονισμός του κρατικού μονοπωλίου της γνώσης» – δημιουργεί μια πιεστική κοινωνική ζήτηση για αύξηση της προσφερόμενης πανεπιστημιακής γνώσης και διεύρυνση των παρεχομένων σπουδών, εντός όμως ενός πλαισίου που θα διέπεται από σαφείς κανόνες, από ουσιαστική εποπτεία.
      Το Υπουργείο Εθνικής Παιδείας και Θρησκευμάτων, αναλογιζόμενο τις ευθύνες του έναντι της νέας γενιάς, αλλά και όλων των μελλοντικών γενιών, προτείνει ένα σύγχρονο, αλλά και αυστηρό ρυθμιστικό πλαίσιο για την ίδρυση, τη λειτουργία, τον έλεγχο των δομών της μη τυπικής εκπαίδευσης και κατάρτισης στη χώρα μας, ένα πλαίσιο απολύτως συμβατό με το Σύνταγμα, το κοινοτικό δίκαιο, την εθνική νομοθεσία…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      … ένα πλαίσιο που ανταποκρίνεται στις προκλήσεις και συμβαδίζει με τις απαιτήσεις που θέτει η κοινωνία της γνώσης, που ανταποκρίνεται σε βασικές, πραγματικές ανάγκες της εποχής, σε καθολικά αιτήματα της κοινωνίας.
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ.
      ΧΡΗΣΤΟΣ ΣΤΑΪΚΟΥΡΑΣ: Πρόκειται συνεπώς για μια πραγματικά προοδευτική πρωτοβουλία. Όσοι συναινούν ή διαδηλώνουν υπέρ της αδράνειας, με την πεποίθηση ότι έτσι επιδίδονται σε έργο προόδου, ας το ξανασκεφτούν.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Κόλλια έχει το λόγο.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κυρία Πρόεδρε, κυρίες και κύριοι συνάδελφοι, το παρόν νομοσχέδιο συζητήθηκε διεξοδικά στην Επιτροπή Μορφωτικών Υποθέσεων και έπειτα από παρατηρήσεις και σχόλια συναδέλφων και με κάποιες διορθώσεις έρχεται προς συζήτηση στη Βουλή σήμερα.
      Πρέπει να τονιστεί ότι το νομοσχέδιο που συζητούμε είναι μέρος μιας γενικότερης μεταρρύθμισης, που έχει προγραμματίσει και προωθεί η Κυβέρνηση της Νέας Δημοκρατίας και ταυτόχρονα ο ίδιος ο Πρωθυπουργός, ο οποίος σε δημόσιες δηλώσεις του ανέφερε την πρόθεση της Κυβέρνησής μας να ρυθμίσει τη λειτουργία της μεταλυκειακής εκπαίδευσης στη χώρα. Συνεπώς, σε καμμιά περίπτωση η συγκεκριμένη κίνησή της δεν μπορεί να χαρακτηριστεί αιφνιδιαστική.
      Και φυσικά, οι ισχυρισμοί που ακούστηκαν από την Αντιπολίτευση ότι δήθεν το νομοσχέδιο κατατέθηκε τους καλοκαιρινούς μήνες, για να περάσει εν κρυπτώ, προσβάλλουν κατά κύριο λόγο τον ίδιο το θεσμό του Κοινοβουλίου, η λειτουργία του οποίου είναι σοβαρή και συνεπής όλες τις εποχές του χρόνου.
      Πρέπει επιπλέον, να αποσαφηνιστεί ότι το εν λόγω σχέδιο νόμου δεν σχετίζεται με την αναγνώριση των επαγγελματικών δικαιωμάτων. Αυτό πιστεύω ότι έγινε – και πρέπει να γίνει – κατανοητό. Το ζήτημα αυτό θα μας απασχολήσει οπωσδήποτε στο μέλλον και σύντομα και πάντως μετά την απόφαση του Δικαστηρίου των Ευρωπαϊκών Κοινοτήτων, το περιεχόμενο της οποίας θα επηρεάσει τις μελλοντικές μας ενέργειες, έχοντας πάντα στο επίκεντρο των δράσεών μας τη διασφάλιση της ποιότητας της εκπαίδευσης, τυπικής και μη.
      Ο στόχος του νομοσχεδίου είναι η κάλυψη των ελλείψεων που υπάρχουν στο χώρο αυτό της μη τυπικής μεταλυκειακής εκπαίδευσης και η θέσπιση συγκεκριμένων κανόνων, ώστε να εξασφαλίζουν την εύρυθμη λειτουργία του συστήματος.
      Η κατάσταση που επικρατεί σήμερα – και αναφέρθηκε πάλι από πολλούς συναδέλφους και από τους τελευταίους ομιλητές – είναι γνωστή στον τομέα αυτό και δεν είναι δυνατόν να εξακολουθήσει να υπάρχει, αφού στο χώρο δραστηριοποιούνται πάσης φύσεως ιδρύματα, ανεξέλεγκτα, χωρίς κανόνες, προσφέροντας αμφιβόλου ποιότητας σπουδές, χωρίς κάποιο συγκεκριμένο αντίκρισμα.
      Ως αποτέλεσμα, δεν λείπουν δε και περιπτώσεις όπου τέτοια ιδρύματα πλάθουν φρούδες ελπίδες για τους σπουδαστές και τις οικογένειές τους και τους εξαπατούν υποσχόμενα πολλές φορές την απόκτηση ενός πανεπιστημιακού τίτλου.
      Έρχεται, λοιπόν, αυτό το νομοσχέδιο να θεσμοθετήσει το πλαίσιο λειτουργίας αυτών των ιδρυμάτων. Έτσι πραγματεύεται την μη τυπική εκπαίδευση και κατάρτιση, τομέα που αφορά τη λειτουργία των κολλεγίων και των εργαστηρίων ελευθέρων σπουδών. Γίνεται σαφές οπωσδήποτε ότι καμμία απ’ αυτές τις δομές δεν αποτελεί πανεπιστήμιο, ενώ οι βεβαιώσεις που χορηγούν τα κολλέγια και τα κέντρα αυτά δεν είναι ισότιμες με τους τίτλους των πανεπιστημίων, των Τ.Ε.Ι. και των Ι.Ε.Κ..
      Επίσης, τίθενται αυστηρές προϋποθέσεις, ώστε να χορηγηθούν οι άδειες ίδρυσης και λειτουργίας των κολεγίων, καθώς ορίζονται με σαφήνεια οι υποχρεώσεις αυτών.
      Ορίζεται συγκεκριμένος φορέας για τη λειτουργία των κολεγίων και των κέντρων ελευθέρων σπουδών στο Υπουργείο Παιδείας, όπως επίσης συγκροτείται για καλύτερο έλεγχο η Επιτροπή Αξιολόγησης και Ελέγχου των κολεγίων. Επιπλέον, στο Υπουργείο Παιδείας δημιουργείται Κέντρο Κολεγίων και διατηρούνται τρία μητρώα, το μητρώο κολλεγίων, το μητρώο εργαστηρίων ελευθέρων σπουδών και το μητρώο διδασκόντων.
      Θα ήθελα να σημειώσω, κυρία Πρόεδρε, κάτι για το περιβόητο άρθρο 10, για το οποίο έγινε πολλή συζήτηση και στην Επιτροπή και στο Τμήμα Διακοπής εδώ: σύμφωνα με αυτό, αποκλειστικά τα κολέγια έχουν το δικαίωμα να συνάπτουν συμβάσεις δικαιόχρησης ή πιστοποίησης με αναγνωρισμένα εκπαιδευτικά ιδρύματα της αλλοδαπής, η αξιοπιστία των οποίων θα ελέγχεται από το Δ.Ο.Α.Τ.Α.Π..
      Τελειώνοντας, το συγκεκριμένο νομοσχέδιο θεωρώ ότι αποτελεί διέξοδο στην υπάρχουσα κατάσταση, που κατά γενική ομολογία είναι προβληματική – το παραδέχθηκαν όλοι οι συνάδελφοι, όλων των πτερύγων. Ταυτόχρονα, οι διατάξεις του σχεδίου νόμου βρίσκονται σε συμφωνία τόσο με το Σύνταγμα της χώρας, όσο και με την κοινοτική νομοθεσία, την οποία η Ελλάδα, αν μη τι άλλο, σέβεται και πρέπει να σέβεται.
      Το εκπαιδευτικό μας, λοιπόν, σύστημα πρέπει να ξεφύγει από τη στασιμότητα τόσων δεκαετιών και να εκσυγχρονιστεί. Το συγκεκριμένο νομοσχέδιο έχει σαφή προσανατολισμό προς αυτή την κατεύθυνση και για το λόγο αυτό θεωρώ πως η ψήφισή του είναι δεδομένη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε την κ. Κόλλια. 
      Ο κ. Καρτάλης έχει το λόγο. 
      ΚΩΣΤΑΣ ΚΑΡΤΑΛΗΣ: Κύριε Υπουργέ, πριν από λίγο καιρό μιλήσαμε στη Βουλή και ψηφίστηκε από τη Νέα Δημοκρατία νομοσχέδιο για τις μεταπτυχιακές σπουδές και στο τέλος της συνεδρίασης, χωρίς πρακτικά, μας εξηγήσετε πώς προκύπτει, δεχθήκατε μια τροπολογία, με την οποία: όταν είναι διευθυντής πανεπιστημιακής κλινικής ένας αναπληρωτής καθηγητής και προκύψει τακτικός καθηγητής, αυτοδίκαια καταργεί τη θητεία του αναπληρωτή καθηγητή και αναλαμβάνει ο τακτικός καθηγητής. Μετά από λίγο καιρό διαβάσαμε στην εφημερίδα ότι ο συνάδελφός σας κ. Γιαννόπουλος θέλει να γίνει τακτικός καθηγητής  -δεν τα κατάφερε από ό,τι φαίνεται δυστυχώς- και σήμερα βλέπουμε μια νέα τροπολογία, η οποία λέει: «Για να γίνεις διευθυντής σε πανεπιστημιακή κλινική, δεν αρκεί η απόφαση της συνέλευσης τομέα, πρέπει να είναι συνέλευση του τμήματος». Προφανώς δεν βγαίνουν οι αριθμοί στον τομέα και πρέπει να είναι το τμήμα. Γιατί αλλάζετε αυτά τα πράγματα; Τι θα κάνετε; Θα δεχθείτε αυτήν την τροπολογία; 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Όχι. 
      ΚΩΣΤΑΣ ΚΑΡΤΑΛΗΣ: Δεν θα τη δεχθείτε. Πολύ ωραία! Άρα, λοιπόν, και εσείς αποδοκιμάζετε αυτές τις πρακτικές, οι οποίες έχουν σκοπό να τροποποιήσουν…, αν και στο προηγούμενο νομοσχέδιο δεχθήκατε την τροπολογία που καταργεί τον αναπληρωτή καθηγητή, όταν προκύψει ο τακτικός. 
      Κύριε Υπουργέ, όλη η συζήτηση που έγινε αυτές τις δύο μέρες στη Βουλή, μου θυμίζει αυτό που ακούσαμε σήμερα στο ραδιόφωνο, στην τηλεόραση –δεν ξέρω αν το ακούσατε και εσείς- ότι βρέθηκε νερό στο Άρη. Ο κόσμος προοδεύει, αλλάζουν τα πράγματα κι εμείς εδώ συζητάμε για την παιδεία στη χώρα μας, λες και ακόμα είμαστε στην εποχή που ο κόσμος πίστευε ότι είναι επίπεδη η γη και κάποιοι έτρεχαν στα βουνά και στα λαγκάδια να βρουν το τέλος της γης και να κοιτάξουν κάτω. Έτσι συζητάμε για την παιδεία στη χώρα μας, μ’ έναν παλαιομοδίτικο τρόπο, μ’ έναν τρόπο που δεν αντιλαμβάνεται τις προτεραιότητες της παιδείας και δεν αντιλαμβάνεται και τη διεθνή πρακτική, γιατί προσαρμόζονται τα πάντα σε ιδεολογικές προσηλώσεις. Και η προσήλωσή σας –σάς το είπα και την προηγούμενη φορά και χθες- είναι η εμπορευματοποίηση της ανώτατης παιδείας. Και έρχεται ένα νομοσχέδιο, το οποίο – με συγχωρείτε, κύριε Υπουργέ- μυρίζει μούχλα, όχι γιατί ήταν πολλά χρόνια στο συρτάρι ενός Υπουργείου -γιατί κανένας δεν θα διεκδικήσει την πατρότητα αυτού του νομοσχεδίου, εκτός από εσάς, έχετε το DNA επάνω του- αλλά γιατί είναι ένα νομοσχέδιο που δεν αντιλαμβάνεται ότι μέσα από εργαστήρια ελευθέρων σπουδών και κολέγια μπορείς πραγματικά να παρέχεις ποιοτική ανώτατη εκπαίδευση στη χώρα μας. Αντιθέτως, βάζει μια σειρά από κανόνες που δεν χρειάζονται και κάποιοι που χρειάζονται είναι ελλιπείς, για να τακτοποιήσει αυτό που λέει ότι είναι η μεγάλη αταξία σε δύο μεγάλες ενότητες: αυτά  που συνεργάζονται με ξένα πανεπιστήμια και αυτά τα οποία λειτουργούν αυτοτελώς και καλώς υπάρχουν και λειτουργούν και βεβαίως, πρέπει να διορθωθεί ο τρόπος λειτουργίας τους. 
      Μου είπατε εχθές στη Βουλή, κύριε Υπουργέ, ότι όσοι ανακαλούν μνήμες του παρελθόντος, σημαίνει ότι έχουν γεράσει. Και άκουσα μέσα σε αυτήν την Αίθουσα πολλούς να νοσταλγούν το ν. 4000 «περί τεντιμποϊσμού». Εγώ τότε δεν είχα γεννηθεί, ούτε είχα γεννηθεί όταν δολοφονήθηκε ο Λαμπράκης, όταν δολοφονήθηκε ο Πέτρουλας. Μάλλον, μόλις είχα γεννηθεί, αλλά παρ’ όλα αυτά έχω τις μνήμες. Και όταν θα γεράσουμε κι εσείς και εγώ με το καλό, κύριε Υπουργέ, εγώ σίγουρα δεν θα καταγραφώ στην ιστορία ως ο Ηρώδης της δημόσιας παιδείας. Είναι σίγουρο αυτό. Άρα, καλό είναι να έχουμε τις μνήμες και καλό είναι αυτές τις μνήμες να τις κτίζουμε πάνω στην πολιτική μας πρακτική και στην πολιτική μας διαδρομή. Ο καθένας κρίνεται από αυτό. 
      Χθες μίλησα για τις ψηφίδες της εμπορευματοποίησης της ανώτατης παιδείας και ξέχασα δύο, γιατί τις έχετε στο πρόγραμμα. Η μία είναι η ειδική αγωγή. Φέρατε το νομοσχέδιο στη Βουλή -δεν το συζητήσαμε- που θέλει υποχρεωτική την ειδική αγωγή και ορθά. Όμως, δεν έχετε δρομολογήσει τις υποδομές για να μπορέσουν όλα τα παιδιά με αναπηρίες να πάνε στα σχολεία, τα οποία θα τα κρατήσουν. Μόλις το 10% των μαθητών που έχουν αναπηρίες μπορούν να πάνε σ’ ένα σχολείο. 
      Η επόμενη ψηφίδα την οποία  έχετε κρατήσει –το επισημαίνει το  Τ.Ε.Ε.- είναι το επόμενο νομοσχέδιο για τα επαγγελματικά δικαιώματα αυτών που θα βγουν από αυτά τα κολέγια, τα οποία δημιουργείτε με το άρθρο 10.
      Σε ό,τι αφορά στο άρθρο 10, να επισημάνω ότι κάνετε μια προσπάθεια να είστε συνεπής με την κοινή γνώμη, ότι ελέγχετε αυτά τα κολέγια, ενώ ξέρετε ότι οι κανόνες είναι του μητρικού πανεπιστημίου, ασχέτως αν πολλά από αυτά τα μητρικά πανεπιστήμια δεν αναγνωρίζονται από πολλούς έγκριτους διεπιστημονικούς φορείς της χώρας μας. Και όμως, μέσα στο άρθρο 10 δεν λέτε τίποτα για τη διοικητική μέριμνα των σπουδαστών, για το γεγονός ότι θα πρέπει να έχουν ιατροφαρμακευτική περίθαλψη αν σπουδάζουν σε κάτι το οποίο έλκει την ύπαρξή του από το μητρικό πανεπιστήμιο, παραδείγματος χάρη, της Βρετανίας, δεν λέτε τίποτα για τις βιβλιοθήκες, δεν λέτε τίποτα για τα εργαστήρια υπολογιστών, αφήνετε τα πάντα σε άλλο νομοσχέδιο. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Σε άλλο άρθρο. 
      ΚΩΣΤΑΣ ΚΑΡΤΑΛΗΣ: Δεν λέτε «σε άλλο άρθρο». Στο άρθρο 10 βάζετε κανόνες, τους οποίους ελέγχετε. Κανένας από αυτούς τους κανόνες που ανάφερα δεν είναι ελέγξιμος στο άρθρο 10 και αυτοί είναι οι όροι με τους οποίους λειτουργείτε αυτά τα κολλέγια που συμπράττουν ή πιστοποιούνται ή είναι δικαιόχρηση. 
      Άρα, λοιπόν, και στην προσπάθειά σας αυτή έχετε πάρα πολλά κενά. Και ο λόγος που έχετε τα κενά αυτά είναι γιατί έτσι φαντάζεστε να λειτουργεί ένα πανεπιστήμιο. Ευτυχώς, τα πανεπιστήμια λειτουργούν με τελείως διαφορετικούς τρόπους. Έστω και την τελευταία στιγμή δεν πιστεύω ότι θα σας πείσω. Νομίζω ότι πρέπει να σταματήσετε αυτό το νομοσχέδιο, δεν συμπράττετε με την επικείμενη απόφαση του Ευρωπαϊκού Δικαστηρίου. Γιατί αν η απόφαση είναι θετική, παρέλκει το νομοσχέδιο, δεν θα υπάρχει διάκριση μεταξύ κολεγίων και εργαστηρίων ελευθέρων σπουδών. Αν είναι αρνητική η απόφαση επί του προδικαστικού ερωτήματος στο Συμβούλιο της Επικρατείας, τότε παρέλκει το νομοσχέδιο. Γι’ αυτό και το φέρνετε, για να είστε κατοχυρωμένοι. 
      Κύριε Υπουργέ, το νομοσχέδιο είναι αντικοινωνικό –το είπαμε και χθες- δεν προάγει την δημόσια παιδεία στη χώρα μας και δυστυχώς θα υπάρξουν πολλά προβλήματα στο επόμενο διάστημα ως προς την εφαρμογή του. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, θα ήθελα να ανακοινώσω στο Τμήμα, ότι: με επιστολή του ο κ. Γιάννης Τραγάκης, Γενικός Γραμματέας της Κοινοβουλευτικής Ομάδας της Νέας Δημοκρατίας, ζητεί από τον Πρόεδρο της Βουλής έγκριση για ολιγοήμερη άδεια απουσίας του, από 17 έως 27 του τρέχοντος μηνός. 
      Το Τμήμα εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, το Τμήμα ενέκρινε τη ζητηθείσα άδεια. 
      Επίσης, οι Υπουργοί Εθνικής Παιδείας και Θρησκευμάτων, Εσωτερικών, Υγείας και Κοινωνικής Αλληλεγγύης και Οικονομίας και Οικονομικών κατέθεσαν σχέδιο  νόμου: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες». 
      Παραπέμπεται στην Αρμόδια Ειδική Επιτροπή. 	
      Ο κ. Τζαβάρας έχει το λόγο. 
      ΚΩΝΣΤΑΝΤΙΝΟΣ ΤΖΑΒΑΡΑΣ: Νομίζω, κυρία Πρόεδρε, μετά από αυτή τη μακρά συζήτηση και την ανταλλαγή των απόψεων από τους Βουλευτών όλων των πτερύγων της Βουλής ότι είμαστε, περαιώνοντας, σε θέση να αντιληφθούμε πως σε αυτή τη σημερινή και χθεσινή διαδικασία, ανακεφαλαιώνοντας, έχουν υποστεί τη δοκιμασία του διαλόγου δύο βασικά αντιλήψεις: Αυτές οι αντιλήψεις που  πολώνουν την πολιτική σκέψη και ιδεολογία μετά την Μεταπολίτευση δεν είναι τίποτα άλλο από αυτή τη συνεχιζόμενη διαμάχη μεταξύ του δημόσιου και του ιδιωτικού. Αυτή η διαμάχη που δίνει το δικαίωμα, ή τουλάχιστον έδινε το δικαίωμα στην Αριστερά να επιχειρηματολογεί υπέρ του ό,τι είναι κρατικό είναι και άγιο, είναι και επιθυμητό, είναι και προοδευτικό, είναι και ωφέλιμο για την κοινωνία  και ό,τι είναι ιδιωτικό, είναι η προσωποποίηση του δαίμονα, είναι αυτό που θα πρέπει να το εξορκίσουμε, γιατί μέσα και μέσω αυτού έρχονται στη ζωή της κοινωνίας όλα τα δεινά του κόσμου, ε, αυτό, επιτέλους, ήδη τώρα έχει ξεφτίσει, αυτό το πνεύμα έχει τελειώσει και ήδη έχει γίνει αρκούντως κατανοητό σε αυτή τη διαμάχη, σχετικά με το συγκεκριμένο νομοσχέδιο, που όλοι αναγνωρίζουν και αποδέχονται, ιδίως οι εκπρόσωποι της πολιτικής παράταξης του ΣΥ.ΡΙΖ.Α., το πολύ μεγάλο καθήκον που έχει η ελληνική πολιτεία να αναγνωρίσει επαγγελματικά δικαιώματα σε αυτούς οι οποίοι βγαίνουν από τα κολέγια. Όταν ο κ. Αλαβάνος ήταν εκπρόσωπος της ελληνικής πολιτείας στο Ευρωπαϊκό Κοινοβούλιο και επιχειρηματολογούσε με πολύ μεγάλους αγώνες  υπέρ αυτής της άποψης, χθες  υποκριτικά δεν κατόρθωσε να ψελλίσει ένα τουλάχιστον επαρκές επιχείρημα, για να είμαστε κι εμείς σε θέση να αντιληφθούμε πώς είναι δυνατόν, τόσο μεγάλης  αξίας πολιτικοί  άνδρες που διεκδικούν μια μεγαλειώδη πορεία στις προσεχείς εκλογές, όποτε και να γίνουν, είναι εκείνοι οι οποίοι πρώτοι δηλητηριάζουν την πολιτική ζωή με παραδείγματα, τα οποία δεν μπορεί να ανεχθεί ο λαός, αλλά ούτε και η λογική. 
      Αυτό που κυρίως θεωρώ ότι θα πρέπει να αποτελεί το καταστάλαγμα όλων αυτών των συζητήσεων που έγιναν σήμερα, είναι το γεγονός ότι κάποιοι επιτέλους θα πρέπει να κάνουν μια προσπάθεια για να γίνουν δημοκράτες, γιατί η παρουσία κάποιων μέσα στη Βουλή, δεν σημαίνει απαραιτήτως ότι έχουν και την απαιτούμενη επάρκεια δημοκρατικής συνείδησης για να συμμετέχουν καλόπιστα και δημιουργικά σ’ αυτήν την πολύ μεγάλη στιγμή, που η πολιτική περνάει στην ιστορία. Γιατί εδώ, στο Κοινοβούλιο, δεν γίνεται τίποτε άλλο, από το να μπορεί, να επιτρέπεται και να επιβάλλεται η πολιτική σύλληψη και η πολιτική προώθηση λύσεων σε προβλήματα να περνά μέσω αυτής της κοινοβουλευτικής διαδικασίας και να γίνεται ιστορικό μέγεθος. 
      Αυτή τη σχέση της πολιτικής με την ιστορία φαίνεται ότι πρωτίστως την αγνοεί ο ΣΥ.ΡΙΖ.Α., ο οποίος προσπαθεί με συνταγές πολιτικού μάρκετινγκ να δημιουργήσει την εντύπωση ότι μπορεί κάποιος με προφάνειες να δημιουργεί και ιστορικές πραγματικότητες. Κάτι τέτοιο ασφαλώς δεν γίνεται και δεν πρόκειται να γίνει. Κάτι τέτοιο ασφαλώς η δημοκρατία θα πρέπει να δώσει ένα μήνυμα ότι δεν είναι από εκείνα τα μαθήματα που πρέπει να παίρνουν οι νέοι μας, οι οποίοι θα πρέπει να αντιληφθούν ότι ο νόμος ή τουλάχιστον το πνεύμα των νόμων, όπως έλεγε ο Μοντεσκιέ, δεν είναι η εντολή της Κυβέρνησης προς τους υπηκόους, αλλά είναι οι σχέσεις που μπορεί και αποκαθιστά η πραγματική κοινωνική ζωή στις αναφορές που έχουν σχέση με τη δημιουργία καλύτερων προϋποθέσεων, στις αναφορές που έχουν σχέση με τη σύλληψη ενός μέλλοντος ικανού να χωρέσει όλες τις ελπίδες των νέων, αλλά και των μεγαλυτέρων για την ευημερία και την πρόοδο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Έχω κάποιο πρόβλημα με το μικρόφωνο, γιατί πάει δεξιά! 
      ΕΥΑΓΓΕΛΟΣ ΒΕΝΙΖΕΛΟΣ: Εσείς θα μιλήσετε από τη θέση του κέντρου, κανονικά!
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ είμαι κεντρώος, ως γνωστόν, γι’ αυτό και βάλλω με απόλυτη, νομίζω, συνέπεια εναντίον αυτού του ιδεολογήματος που ονομάζει τη Νέα Δημοκρατία «κεντροδεξιά». Δεν κατάλαβα ποτέ πώς μπορεί κανείς σε μια καρδάρα γάλα να ρίξει ένα μπουκάλι ξύδι ή να στύψει ένα λεμόνι. Καταλαβαίνετε τι προϊόν κατασκευάζεται με μια τέτοια διαδικασία; Αλλά, βέβαια, δεν φταίτε εσείς. 
      ΠΡΟΕΔΡΕΥΟΥΣΑ (Έλσα Παπαδημητρίου): Καλά, τι ανάλυση είναι αυτή, κύριε Πρόεδρε; Με συγχωρείτε.
      ΑΠΟΣΤΟΛΟΣ ΚΑΚΛΑΜΑΝΗΣ: Φταίνε εκείνοι που έχουν υιοθετήσει τον όρο «κεντροαριστερά». Το ΠΑ.ΣΟ.Κ. από το 1974, με πρώτο τον ιδρυτή του Ανδρέα Παπανδρέου, σε συνθήκες όχι και τόσο ομαλές, μετά τις εκλογές βίας και νοθείας, μετά την αποστασία στο δεύτερο ανένδοτο αγώνα, όταν συμπορεύοτο η Αριστερά με το χώρο του Δημοκρατικού Κέντρου, είχε πει ότι είχε νόημα τότε ο όρος «κεντροαριστερά». 
      Μετά τη Μεταπολίτευση, με την ίδρυση του ΠΑ.ΣΟ.Κ., ουδέποτε σε καμία ομιλία του, σε κανένα κείμενό του ο Ανδρέας Παπανδρέου δεν χρησιμοποίησε τον όρο «κεντροαριστερά». Μιλούσε για τη μεγάλη αυτή προοδευτική δημοκρατική παράταξη, που ο κορμός της είναι το Πανελλήνιο Σοσιαλιστικό Κίνημα, χωρίς να αρνείται ούτε την προοδευτικότητα ούτε τη δημοκρατικότητα σε κανέναν άλλο πολιτικό σχηματισμό.
      Κυρία Πρόεδρε, όταν πηγαίνει κανείς στο Υπουργείο Παιδείας –είμαι βέβαιος ότι έτσι αισθάνεται και ο παρών Υπουργός κ. Στυλιανίδης- θα πρέπει να νιώθει πολύ μεγάλη συγκίνηση. Θα πρέπει να είναι συγκλονιστική η εντύπωση και το όραμά του, γιατί πιστεύω ότι ειδικά ο χώρος αυτός προσφέρεται για να δώσει κανείς κυριολεκτικά την ψυχή του.
      Έτσι ένιωθα εγώ πριν από είκοσι έξι συναπτά έτη, κύριε Υπουργέ. Πρέπει να σκέφτεται, όμως, τι θα αφήσει πίσω του, φεύγοντας. Δεν ξέρω, εσείς πώς σκέφτεστε, αλλά η μέχρι τώρα εργώδης προσπάθειά σας δεν νομίζω ότι θα αφήσει πράγματα για τα οποία θα νιώθετε αργότερα ικανοποίηση. Οφείλατε σ’ αυτό το χώρο που έχει τόσα προβλήματα, τα οποία έχουν συσσωρευτεί με ευθύνες – εγώ θα το αποδεχθώ- όχι μόνο της δικής σας Κυβέρνησης -η παιδεία είναι μια δυναμική υπόθεση, προβλήματα λύνονται, αλλά προβλήματα έρχονται και έρχονται από το μέλλον- εγκαίρως κανείς να θέτει τις προϋποθέσεις για την αντιμετώπισή τους. 
      Η Κυβέρνησή σας, και πριν με την καθόλα αξιότιμη και σεβαστή, πλην ατυχήσασα στις προσπάθειές της κ. Γιαννάκου και με εσάς, αντί να λύνει προβλήματα, προσθέτει. Και ισχυρίζεστε ότι λύνετε προβλήματα. Σας άκουσα και πριν να ισχυρίζεστε ότι λύνετε τα προβλήματα των επαγγελματικών δικαιωμάτων των αποφοίτων των Τ.Ε.Ι., ενώ γνωρίζετε ότι κάνετε λάθος. Σας πληροφορώ ότι από τότε που ιδρύθηκαν τα Τ.Ε.Ι. -και είμαι εγώ ο εισηγητής της ίδρυσης των Τ.Ε.Ι.- μέχρι και επί της προκατόχου σας, κ. Γιαννάκου, το Υπουργείο Παιδείας ετοίμαζε πάντοτε τα διατάγματα για τα επαγγελματικά τους δικαιώματα, αλλά έπρεπε να συνυπογραφούν και από το Υπουργείο Περιβάλλοντος, Χωροταξίας και Δημοσίων Έργων, ένα Υπουργείο στο οποίο -σας το λέω χαρακτηριστικά για να ξέρετε την τύχη των διαταγμάτων των σχεδίων που έχετε στείλει- ο σημερινός Υπουργός κ. Σουφλιάς –το έχω πει ευθέως στον ίδιο, το έχω αναφέρει εδώ και μπορώ να το επαναλάβω- μπορεί να είναι κάθε μέρα με την ηγεσία του Τεχνικού Επιμελητηρίου, να συναποφασίζουν, όμως, την εκπροσώπηση των αποφοίτων των Ανώτατων Τεχνολογικών Εκπαιδευτικών Ιδρυμάτων επί δύο χρόνια τώρα αρνείται να τη δεχθεί.
      Εάν θέλουμε να είμαστε ειλικρινείς και αν θέλουμε πραγματικά να αντιμετωπίσουμε τις ισχυρές συντεχνίες και τα μεγάλα συμφέροντα που υπονομεύουν και κάθε θετική και θεμιτή προσπάθεια οποιασδήποτε κυβέρνησης, θα πρέπει να βάλουμε το δάχτυλο επί τον τύπον των ήλων. Η τεχνική εκπαίδευση και η τεχνολογική εκπαίδευση δυστυχώς στην Ελλάδα έχουν απέναντί τους τη συντεχνία που λέγεται Τεχνικό Επιμελητήριο της Ελλάδας. 
      Έτσι εξηγείται, κύριε Υπουργέ, γιατί στη δευτεροβάθμια εκπαίδευση έχουμε 30% μείωση των μαθητών. Σε καμμία άλλη χώρα της Ευρώπης δεν παρουσιάζεται το φαινόμενο, η δευτεροβάθμια εκπαίδευση να είναι 70% γενική εκπαίδευση, δηλαδή πανεπιστήμια, πτυχία χωρίς πρόσβαση στην αγορά εργασίας, χωρίς ουσιαστικό αντίκρισμα και 30% και κάτω η τεχνική και επαγγελματική εκπαίδευση. Αυτή είναι η Ελλάδα και εκεί έπρεπε να στραφείτε. 
Αντιθέτως, αυτά που έχετε κάνει μέχρι τώρα, οδηγούν στο αποτέλεσμα που ανέφερα.
    Γιατί ονομάζετε κολέγια τα εργαστήρια ελευθέρων σπουδών; Στο κάτω-κάτω, γιατί τα βάζετε στο ίδιο τσουβάλι, εάν είναι πέντε ή δέκα απ’ αυτά τα κέντρα ελευθέρων σπουδών που έχουν μια συνεργασία με κάποια γνωστά αμερικανικά πανεπιστήμια; Γιατί τους τσουβαλιάζετε όλους; Γιατί δεν δέχεστε αυτήν την πρόταση του ΠΑ.ΣΟ.Κ., να βάλουμε τάξη στο χώρο αυτό; Ναι, χρειάζεται να βάλουμε τάξη στο χώρο αυτό, αλλά όχι στη λογική των πιέσεων που θα δέχεστε εσείς ή όποιος θα είναι Υπουργός Παιδείας, μέσω αυτής της επιτροπής που συγκροτείται, για να αναγνωριστεί κι εκείνο και το άλλο, στα Τρίκαλα και στην Καρδίτσα και εδώ και εκεί. Και θα σας το λένε, φυσικά, αφού συνεχίζετε την τακτική κάθε χωριό και Τ.Ε.Ι., κάθε κωμόπολη και πανεπιστήμιο. «Γιατί δεν αναγνωρίζετε το δικό μου κέντρο σπουδών;» θα σας λέει καθένας από τους περίπου τρεις χιλιάδες ιδιοκτήτες αυτών των επιχειρήσεων.
    Σας είπε ο κ. Βενιζέλος κάτι το οποίο μπορεί, εάν θέλετε, να αποκλείσει και οποιαδήποτε δυνατότητα παρέμβασης και της Ευρωπαϊκής Ένωσης και του Ευρωπαϊκού Δικαστηρίου. Βάλτε κανόνες σε ό,τι αφορά τη συνεργασία των ελληνικών πανεπιστημίων και Τ.Ε.Ι. με τα αντίστοιχα ιδρύματα του εξωτερικού και τελειώνει από εκεί και πέρα το θέμα. Εάν εμείς δεν θα κάνουμε franchising στην Ελλάδα, σε άλλες χώρες, δικών μας ιδρυμάτων, πώς θα νομιμοποιηθούν τα ξένα πανεπιστήμια στην Ευρωπαϊκή Ένωση με αυτήν την κρίση που υπάρχει; Η κρίση δεν είναι μόνο εδώ, στη χώρα μας. Την επικαλείστε, όμως, αυτήν την κρίση που σας εμποδίζει να χρηματοδοτήσετε όσο ισχυρίζεστε ότι θα θέλατε. Άλλο είναι, βέβαια, εάν πράγματι το θέλετε και σε ποιο βαθμό. Είστε δέσμιοι των ιδεοληψιών σας περί της ελευθερίας της αγοράς είτε πρόκειται για το ξύδι και τα λεμόνια είτε πρόκειται για γνώση, μεταπτυχιακές σπουδές και έρευνα βασική και εφαρμοσμένη.
    Κύριε Υπουργέ, πριν από πολλά χρόνια που εσείς ήσασταν ακόμα μαθητής, είχαμε ένα άλλο μεγάλο πρόβλημα εδώ. Είχαμε πανεπιστήμια στην Ιταλία που έδιναν ομαδικά πτυχία αρχιτεκτόνων. Πτυχία ομαδικά, κύριε Τζαβάρα. Και αναγκαστήκαμε εδώ να εντάξουμε και να νομιμοποιήσουμε χίλιους πεντακόσιους αποφοίτους ιταλικών πανεπιστημίων -αυτή είναι η πραγματικότητα- διότι η πτυχιακή εργασία ανετίθετο σε πέντε ή δέκα μαζί. Αυτά είναι τα «bon pour l’ Orient» πτυχία. Αυτά έδιναν εκεί και αυτά τώρα θα γίνονται με τα δικά σας κολλέγια. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κυρία Πρόεδρε, σε τριάντα δευτερόλεπτα.
    Ξέρετε, ένα διαμερισματάκι των δύο ή τριών δωματίων γράφει απέξω «university of» τρέχα γύρευε και τώρα θα γράφει «κολέγιο τάδε». Εξ όνυχος τον λέοντα, από αυτό και μόνο και απ’ όσα σκόρπια αναφέρονται στο άρθρο 10 φαίνεται ότι δεν θέλετε πράγματι να λύσετε το πρόβλημα, αλλά θέλετε απλώς να δώσετε την εντύπωση ότι λύνετε το πρόβλημα, να δώσετε, όπως ελέχθη πολύ σωστά, «φύκια για μεταξωτές κορδέλες». Το είπε ο κ. Χαρακόπουλος. Άλλο βέβαια εννοούσε, αλλά περί αυτού πρόκειται εδώ. 
    Θα θεωρούν όλα αυτά τα παιδιά ότι έχουν πτυχίο του τάδε πανεπιστημίου. Άντε να βρει άκρη ο ταλαίπωρος οικογενειάρχης που θα εκταμιεύει ή θα δανείζεται γι’ αυτό. Θα έχουν την αίσθηση, λοιπόν, ότι έχουν πτυχία πανεπιστημίων με διάφορες ονομασίες, αλλά στην πραγματικότητα δεν θα θέλουν να απασχοληθούν σε κάτι για το οποίο θα μπορούν ίσως να φανούν χρήσιμοι, γιατί θα περιμένουν να διοριστούν. Διότι το επόμενο στάδιο, όπως και με τα Ι.Ε.Κ., θα είναι να νομιμοποιείται η συμμετοχή τους, για πού αλλού; Για το δημόσιο και τα νομικά πρόσωπα δημοσίου δικαίου. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Πρόεδρε.
    Το λόγο έχει η κ. Διαμαντοπούλου για πέντε λεπτά.
    ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κυρία Πρόεδρε.
    Κύριε Υπουργέ, είναι σαφές ότι κάθε παρέμβαση σε οποιοδήποτε χώρο και μάλιστα, πολύ περισσότερο στο χώρο της ,παιδείας δεν είναι ποτέ χωρίς επιπτώσεις στο σύνολό της. Δηλαδή, μία παρέμβαση στο χώρο της μεταλυκειακής εκπαίδευσης δεν σημαίνει ότι δεν θα έχει επιπτώσεις στο λύκειο ή στο θέμα των εξετάσεων ή στη λειτουργία των Τ.Ε.Ι. και των πανεπιστημίων. 
    Είναι, επομένως, μία παρέμβαση, η οποία τα επόμενα χρόνια θα έχει εξαιρετικά σημαντικές επιπτώσεις. Και εγώ, κύριε Υπουργέ, θα ήθελα να σας παρακαλέσω, εάν του χρόνου τέτοια εποχή η Κυβέρνησή σας είναι Κυβέρνηση και εσείς είσθε Υπουργός, να κάνουμε μια σύγκριση των στοιχείων σήμερα και ένα χρόνο μετά. 
    Σήμερα, όπως μας εξήγησαν στην Επιτροπή Μορφωτικών Υποθέσεων, είναι περίπου τρεις χιλιάδες σπουδαστές σε αυτού του είδους τα εργαστήρια, τα οποία έχουν σχέσεις με πανεπιστήμια του εξωτερικού. Το λογικό είναι ότι αφού επιχειρείτε, κατά τις δηλώσεις σας, να βάλετε τάξη, κανόνες, να αυστηροποιήσετε το χώρο, ώστε αυτοί που δεν τηρούν προϋποθέσεις να φύγουν, το λογικό είναι να έχουμε μία μείωση. Δεν λέω μείωση του αριθμού των σπουδαστών συνολικά, αλλά σίγουρα μείωση αυτών των εκπαιδευτηρίων που παρέχουν αυτήν τη μορφή εκπαίδευσης. Θα ήταν, λοιπόν, σημαντικό -και νομίζω ότι μπορείτε να δεσμευτείτε- του χρόνου, ένα χρόνο από σήμερα, να κάνουμε αυτήν τη σύγκριση στην Επιτροπή Μορφωτικών Υποθέσεων. 
    Και αυτό το λέω, γιατί όταν κάναμε τη συζήτηση σε αυτήν την Αίθουσα για τη «μεταρρύθμιση» της κ. Γιαννάκου στο θέμα της τεχνικής εκπαίδευσης, είχαμε πει τότε ότι αυτές οι επιλογές που κάνετε θα οδηγήσουν σε συρρίκνωση της δημόσιας τεχνικής εκπαίδευσης και θα οδηγήσουν τα παιδιά σε ιδιωτικές σχολές. Τρία χρόνια μετά, τα νούμερα δείχνουν ακριβώς αυτό, ότι 30% μειώθηκαν οι μαθητές της τεχνικής εκπαίδευσης και πήγαν προς την ιδιωτική εκπαίδευση.
    Χθες, κύριε Υπουργέ, στην τοποθέτησή σας, κάνατε συνεχώς αναφορές σε συναδέλφους Βουλευτές για το τι είπαν στο παρελθόν, για το τι είπαν σήμερα. Σας απάντησαν. Αναφερθήκατε, όμως, και σε ένα άρθρο του Προέδρου του ΠΑ.ΣΟ.Κ. το οποίο γράφτηκε το 1998, για να δείξετε ότι υπάρχει διγλωσσία. Θα ήθελα, λοιπόν, να αναφερθώ και εγώ ακριβώς στην παράγραφο την οποία διαβάσατε, όπου επισημαίνονται τρία στοιχεία τα οποία περιγράφουν αυτόν το χώρο. 
    Το πρώτο στοιχείο ήταν η απόλυτη έλλειψη ποιότητας. Δηλαδή, το σύνολο του χώρου –και δεν εννοώ εδώ μόνον τα συνεργαζόμενα με πανεπιστήμια- αυτών που, όπως είπαμε, τα νούμερά τους μπορεί να φθάνουν μέχρι και τις πέντε χιλιάδες, έχει παντελή έλλειψη ποιότητας.
    Το δεύτερο ήταν ότι λειτουργούν με απολύτως κερδοσκοπικά κριτήρια.
    Το τρίτο ήταν ότι οι κανόνες μπαίνουν από το εξωτερικό και όχι από το εσωτερικό.
    Αυτές ήταν οι τρεις παρατηρήσεις τις οποίες διαβάσατε. Αυτά τα τρία ζητήματα δεν τα αντιμετωπίζετε.
    ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Η αναθεώρηση του άρθρου 16. Μην το ξεχνάτε.
    ΑΝΝΑ ΔΙΑΜΑΝΤΟΠΟΥΛΟΥ: Όχι, μιλήσαμε και αναφερθήκαμε στο θέμα της μεταλυκειακής εκπαίδευσης. Το άρθρο περιγράφει τα χαρακτηριστικά αυτού του στοιχείου και τα τρία αυτά χαρακτηριστικά υπάρχουν και βασιλεύουν σήμερα. Γιατί την ποιότητα…
    ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Αλλά ο κ. Παπανδρέου καταλήγει στο ότι πρέπει να αλλάξει το άρθρο 16.
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, σας παρακαλώ να μη διακόπτετε.
    ΑΝΝΑ ΔΙΑΜΑΝΤΟΠΟΥΛΟΥ: Εγώ σας απαντώ. Σήμερα δεν συζητάμε ούτε το άρθρο 16, ούτε την οδηγία, ούτε τα επαγγελματικά δικαιώματα, σήμερα συζητάμε την ανάγκη να μπει, όπως λέτε εσείς, τάξη στο μεταλυκειακό χώρο και ανοίγουμε, όπως λέμε εμείς, μία πύλη στην εμπορευματοποίηση της παιδείας. 
    Τα τρία, λοιπόν, στοιχεία στα οποία αναφερθήκατε και τα τρία δεν τα αντιμετωπίζετε.
    Πρώτον, δεν αντιμετωπίζετε το θέμα της ποιότητας. Ο εισηγητής μας αναφέρθηκε εκτενώς. Και το άρθρο 6 και το άρθρο 13 και το άρθρο 12 βάζουν εξαιρετικά τυπικές προδιαγραφές, οι οποίες δεν καλύπτουν το θέμα της ποιότητας. Και βεβαίως, δεν υπάρχουν οι δομές εκείνες, όπως θα ήταν μια δημόσια αρχή την οποία επαναφέρουμε, η οποία θα αντιμετώπιζε το θέμα του ελέγχου, της πιστοποίησης, το ότι αυτός που λέει κάτι το κάνει. Και επαναλαμβάνω, για το σύνολο των πέντε χιλιάδων και όχι μόνο για τα τριάντα.
    Ερχόμαστε στο δεύτερο, στην κερδοσκοπία. Μήπως δεν είναι σαφές ότι μέσα από το άρθρο 10 δίνεται πια η δυνατότητα να μιλάμε για ανώνυμες εταιρείες, οι οποίες ονομάζονται «κολέγια» δια του νόμου, ότι οι ανώνυμες εταιρείες συνεργάζονται με πανεπιστήμια και αυτή η συνεργασία θα έχει κερδοσκοπικά χαρακτηριστικά;
      Είναι ή δεν είναι σαφές ότι μπαίνει το θέμα της κερδοσκοπίας μέσα στην ανώτατη παιδεία, εφόσον συνεργάζονται με πανεπιστήμια του εξωτερικού βεβαίως;
      Και το τρίτο είναι το θέμα του ελέγχου από ξένα πανεπιστήμια και μόνο. Και εδώ να σας πω ότι στο άρθρο 10, παρ. 2β….
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κυρία συνάδελφε.
      ΑΝΝΑ ΔΙΑΜΑΝΤΟΠΟΥΛΟΥ: Ολοκλήρωσα, κυρία Πρόεδρε.
      Οι προϋποθέσεις που βάζετε και πάλι προσδιορίζονται –είναι σωστό να είναι το κάτω όριο- μόνο από τις προϋποθέσεις του πανεπιστημίου του εξωτερικού.
       Επομένως είναι σωστό όταν διαβάζουμε επιμέρους θέματα, όταν παίρνουμε τμήματα μιας συνολικής προσέγγισης ή όταν θέλουμε να δούμε ότι κάνουμε βήματα μπροστά, να δούμε ότι αυτά τα βήματα μπροστά μπορούν να γίνουν και θα μπορούσαν να γίνουν μ’ αυτό το νομοσχέδιο το οποίο όμως κινείται προς την αντίθετη κατεύθυνση. Γιατί φοβάμαι ότι ψηφίζοντας αυτό το νομοσχέδιο θα έχουμε όχι τάξη στο χάος, αλλά συνέχιση της αταξίας με βούλα του Υπουργείου Παιδείας και για πρώτη φορά επίσημη πλέον είσοδο της κερδοσκοπίας στο χώρο της ανώτατης εκπαίδευσης. 
      ΕΥΡΥΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κυρία Πρόεδρε, θα ήθελα να κάνω ένα σχόλιο και μετά να τοποθετηθώ επί των τροπολογιών σύντομα. 
      ΠΡΟΕΔΡΕΥΟΥΣΑ (Έλσα Παπαδημητρίου):  Υπάρχει προτασσόμενη δευτερολογία από την κ. Πατριανάκου. Να την περιμένουμε; 
      ΕΥΡΥΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων):  Καλώς. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κυρία Πατριανάκου, έχετε το λόγο για τέσσερα λεπτά.
      ΦΕΒΡΩΝΙΑ ΠΑΤΡΙΑΝΑΚΟΥ: Ευχαριστώ, κυρία Πρόεδρε.
      Η 1η Αυγούστου 2008 ίσως είναι η μέρα που απελευθερώνονται και οι τελευταίοι όμηροι από τις πολιτικές του παρελθόντος. Είκοσι πέντε χιλιάδες απόφοιτοι κέντρων ελευθέρων σπουδών, κολεγίων, εργαστηρίων ξέρουν πλέον τι ισχύ έχουν τα πιστοποιητικά, οι βεβαιώσεις σπουδών που ελάμβαναν, ενώ στο παρελθόν δεν είχαν καμμία ισχύ και καμμία αναγνώριση. 
      Η προηγούμενη συνάδελφος, κορυφαίο στέλεχος του ΠΑ.ΣΟ.Κ., πρώην Επίτροπος έκανε μια τοποθέτηση η οποία δείχνει ότι βρίσκεται σε απόλυτη αντίθεση με τις επίσημες τοποθετήσεις της Αξιωματικής Αντιπολίτευσης αυτές τις δύο μέρες. Και όλοι οι ομιλητές από την Αξιωματική Αντιπολίτευση που έλαβαν το λόγο έδειχναν ότι ο ένας με τον άλλο ούτε δύο δεν είχαν ταυτόσημες απόψεις. Και αυτό διότι ο τελευταίος όμηρος σήμερα στο πολιτικό σύστημα είναι το ίδιο το ΠΑ.ΣΟ.Κ. το οποίο στο χώρο της παιδείας έχει τεθεί υπό την απόλυτη ιδεολογική πληθωρική ηγεμονία του κ. Βενιζέλου. 
      Ο κ. Βενιζέλος στη χθεσινή του τοποθέτηση είπε ότι διακρίνεται για την πολιτική του συνέπεια στα θέματα παιδείας διαχρονικά. Έχει απόλυτο δίκιο. Θα ήθελα, όμως, να αναρωτηθώ: Μήπως κάποιες φορές η πολιτική συνέπεια μπορεί να ονομαστεί και δογματισμός; Διότι όταν όλα γύρω μας αλλάζουν, όταν εκείνο το οποίο πρώτα απ’ όλα τρέχει και η πορεία μιας χώρας εξαρτάται από την παιδεία της, εκείνο το οποίο επιβάλλεται και επιβάλλει και η κοινωνία είναι να μην μένουμε σταθεροί και παραδομένοι σε αγκυλώσεις. 
      Εκείνο το οποίο υπερασπιζόμαστε δεν μπορεί να είναι το πανεπιστήμιο των κλειστών οριζόντων αλλά το πανεπιστήμιο που αξιολογεί και ερευνά. Δεν είναι δυνατόν να στηρίζουμε τους πανεπιστημιακούς που έχουν μία τάση στην δημοσιοϋπαλληλική ιδιότητα. Δεν είναι δυνατόν να στηρίζουμε φοιτητές που το ίδιο το σύστημα τους μεταθέτει από την αριστεία στη διεκδίκηση και στη διαχείριση της μετριότητας.
      Εκείνο, όμως, το οποίο οφείλουμε να αναδείξουμε είναι –και αισθάνθηκα την ανάγκη να πάρω το λόγο- ότι ετέθησαν συγκεκριμένα ζητήματα από τον πολιτικό χώρο που διεκδικεί την ηγεμονία στο χώρο της Αριστεράς. Ο Πρόεδρος του ΣΥ.ΡΙΖ.Α. δεν έδωσε πειστικές απαντήσεις επί διήμερο για θέσεις και πολιτικές απόψεις που έχει καταθέσει στο συγκεκριμένο θέμα επί πολλά χρόνια. 
      Αναζήτησα πέρα από συνεντεύξεις και πέρα από αιτιάσεις σε αρθρογραφία να βρω την πολιτική του διαδρομή στο Ευρωκοινοβούλιο. Βρήκα ένα πακέτο ερωτήσεων τις οποίες επιθυμώ να καταθέσω στα Πρακτικά. 
      10 Οκτωβρίου 2000. Γραπτή υποβολή ερώτησης. «Λόγω της σύγχυσης που έχει δημιουργηθεί, θα μπορούσε η Επιτροπή να διασαφηνίσει αν τα πτυχία αυτά, των κέντρων ελευθέρων σπουδών, θα πρέπει να αναγνωρίζονται στην Ελλάδα ως εμπίπτοντα στην οδηγία 89/48 και αν έχουν ανάλογη ισχύ στις υπόλοιπες χώρες της Ευρώπης;». Απαντάει η Ευρωπαϊκή Επιτροπή ότι τελευταία κίνησε διαδικασία για παραβίαση της Ελλάδας κ.λπ.
      1η Μαρτίου 2001. Νέα ερώτηση με την οποία επανέρχεται ο κ. Αλαβάνος «Υπάρχει απάντηση της Ελληνικής Κυβέρνησης εντός της οριζόμενης προθεσμίας; Εάν όχι, ποια είναι η επόμενη διαδικασία που θα ακολουθήσει η Επιτροπή;». Απαντάει η Επιτροπή ότι εγκαλεί συνεχώς την ελληνική Κυβέρνηση.
      3 Μαΐου 2001. Νέα ερώτηση. «Δεδομένου ότι οι διαβουλεύσεις αυτές αφορούν αρκετούς νέους των οποίων η επαγγελματική αποκατάσταση εξαρτάται από τα πορίσματα, μπορεί η Επιτροπή να παραθέσει αναλυτικά τα πορίσματα από τις επαφές της με τις ελληνικές αρχές;». 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Πατριανάκου καταθέστε τα στα Πρακτικά και κλείστε  την ομιλία σας. Σας χάρισα και χρόνο πριν αρχίσετε. 
      ΦΕΒΡΩΝΙΑ ΠΑΤΡΙΑΝΑΚΟΥ: Θα τα καταθέσω και κλείνω, κυρία Πρόεδρε. 
      10 Σεπτεμβρίου 2001. Ταυτόσημα περί δικαιόχρησης και επαγγελματικών δικαιωμάτων.
      2 Οκτωβρίου 2001. Στρασβούργο. Προειδοποιητική επιστολή της ΕΟΚ. Νέα κατάθεση. 
      26 Φεβρουαρίου 2003. Νέα κατάθεση. 
      Μετά χάνουμε τον κ. Αλαβάνο. Φεύγει από την Ευρωβουλή και έρχεται στην Ελλάδα. Τα κέντρα ελευθέρων σπουδών χάνουν ένα σπουδαίο υποστηρικτή τους και ο κ. Αλαβάνος αρχίζει να ασχολείται με τα ελληνικά πανεπιστήμια. Τα αποτελέσματα τα γνωρίζουμε όλοι.
      Κυρία Πρόεδρε, ως τελευταία ομιλήτρια εύχομαι καλή ξεκούραση, καλές διακοπές, αυτοσυγκράτηση, ηρεμία και να γυρίσουμε πολιτικά νουνεχείς. Ευχαριστώ.
      (Στο σημείο αυτό η Βουλευτής κυρία Πατριανάκου καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ:  Κυρία Πρόεδρε ….
      ΜΑΡΚΟΣ ΜΠΟΛΑΡΗΣ: Κυρία Πρόεδρε, θα ήθελα να κάνω δύο ερωτήσεις. 
      ΠΡΟΕΔΡΕΥΟΥΣΑ (Έλσα Παπαδημητρίου): Λέω να δώσω το λόγο στον Υπουργό και να κλείσουμε, κύριε Μπόλαρη. Αν θέλουν όλοι οι εισηγητές να κάνουν δύο ερωτήσεις…
      ΜΑΡΚΟΣ ΜΠΟΛΑΡΗΣ: Δύο ερωτήσεις μόνο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, να μιλήσει πρώτα ο κ. Μπόλαρης; Ο κ. Βενιζέλος φαντάζομαι ότι θέλει να μιλήσει για λόγο προσωπικό.
      ΕΥΑΓΓΕΛΟΣ ΒΕΝΙΖΕΛΟΣ: Θα μας πει ο κ. Στυλιανίδης για τις τροπολογίες; 
      ΠΡΟΕΔΡΕΥΟΥΣΑ (Έλσα Παπαδημητρίου):  Να προηγηθεί ο Υπουργός.
      Ορίστε, κύριε Υπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, θα ήθελα να πω δύο πράγματα. 
      Να αναφερθώ πρώτα απ’ όλα σ’ αυτό το οποίο ελέχθη κατά κόρο για τη βάση του «10». Η βάση του «10» δεν δημιούργησε πρόβλημα στα περιφερειακά Τ.Ε.Ι. και πανεπιστήμια. Η βάση του «10» ήταν ένα μέτρο που ελήφθη πριν από   δύο χρόνια, προκειμένου να βοηθήσει στην αναβάθμιση των πανεπιστημίων και των Τ.Ε.Ι.. Γι’ αυτόν το λόγο ο Πρόεδρος της Ο.Σ.Ε.Π.-Τ.Ε.Ι. όταν είχε έρθει στην Επιτροπή Μορφωτικών Υποθέσεων, ήταν υπέρ της βάσεως του «10» και κατέθεσε ότι σύμφωνα με στοιχεία που είχαμε, το 70% εκείνων που εισήγοντο με βαθμό κάτω από το «10», η εγγραφή τους ήταν τυπική. Δεν ελάμβαναν ποτέ πτυχίο και πολλοί εξ αυτών δεν παρακολουθούσαν τα μαθήματα. 
      Είναι χαρακτηριστικό δε –ως παράδειγμα το αναφέρω για τα περιφερειακά ιδρύματα- ότι με τη βάση του «10» στο τότε νεοϊδρυθέν τμήμα του Τ.Ε.Ι. Κεφαλλονιάς Τουριστικών Επιχειρήσεων,  που η δική σας κυβέρνηση του ΠΑ.ΣΟ.Κ. είχε ιδρύσει, όταν λειτούργησε για πρώτη φορά, εισήχθησαν πέντε  φοιτητές. Τότε λάβαμε απόφαση να μην το λειτουργήσουμε. Δόθηκε με ειδική διάταξη νόμου δυνατότητα μετεγγραφής σ’ αυτούς τους φοιτητές που εισήχθησαν στη Κεφαλλονιά, για να πάνε σε άλλα ομοειδή τμήματα. Αλλάξαμε το γνωστικό αντικείμενο, μπήκε «Διεθνών Σχέσεων, Εμπορίου» κ.λπ., με αποτέλεσμα σήμερα σ’ αυτό το τμήμα στην Κεφαλλονιά, στο ίδιο μέρος ακριβώς, στο ίδιο περιφερειακό ίδρυμα να φοιτούν διακόσιοι ογδόντα πέντε φοιτητές, ενώ σ’ αυτό το τμήμα είχαν μπει τέσσερις ή πέντε. 
      Αυτό τι αποδεικνύει; Αποδεικνύει ότι η βάση του «10» έδειξε στην πραγματικότητα σε ποια τμήματα χρειάζεται αλλαγή του γνωστικού αντικειμένου, ή αναπροσαρμογή ώστε να ανταποκρίνονται στις σύγχρονες ανάγκες της οικονομίας και της κοινωνίας. Και αυτό πράττουμε. Έτσι προσπαθούμε σε συνεργασία με τα ιδρύματα να στηρίξουμε κυρίως τα περιφερειακά Τ.Ε.Ι., ώστε να αποκτήσουν σύγχρονα γνωστικά αντικείμενα, να ενώσουν τις δυνάμεις τους, να μπορέσουν να ανταποκριθούν στις ανάγκες της κοινωνίας και της οικονομίας, όπως είπα πριν. Έτσι θα έχουν φοιτητές, θα έχει φοιτητές η ελληνική περιφέρεια και μέσω τμημάτων Τ.Ε.Ι. υψηλού επιπέδου θα βοηθηθεί και η ουσιαστική ανάπτυξη στα ιδρύματα. Αυτό σε ό,τι αφορά τη βάση του «10».
      Όσον αφορά τις τροπολογίες, τις τροπολογίες που έχουν κατατεθεί δεν τις αποδεχόμεθα. Η μεν μια που αφορά την αλλαγή του τρόπου εισαγωγής, αυτό μπορεί να αποτελέσει ένα αντικείμενο συζήτησης στον ευρύτερο διάλογο που ξεκινάει για τον τρόπο εισαγωγής στα ανώτατα εκπαιδευτικά ιδρύματα. Οι άλλες δυο τροπολογίες δεν γίνονται αποδεκτές, η μεν μια διότι το ίδρυμα αυτό το οποίο είναι στην Κρήτη και σε άλλα μέρη δεν αποτελεί πανεπιστήμιο, άρα δεν μπορεί να γίνει δεκτή η αναγνώριση των μεταπτυχιακών και ο κύριος Υπουργός πριν αναφέρθηκε στην τροπολογία για τους διευθυντές των ιατρικών σχολών. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Μπόλαρης για δυο λεπτά και μετά ο κ. Βενιζέλος για ένα λεπτό. 
      Ορίστε, κύριε Μπόλαρη. 
      ΜΑΡΚΟΣ ΜΠΟΛΑΡΗΣ: Επειδή έγινε αναφορά για την απελευθέρωση των τελευταίων ομήρων, ήθελα να θυμίσω, πρώτον, ότι υπάρχουν τριακόσιες χιλιάδες απόφοιτοι Τ.Ε.Ι, οι οποίοι έδωσαν εξετάσεις, πέτυχαν στις εξετάσεις, φοίτησαν στα δημόσια Τ.Ε.Ι., φοίτησαν στα δημόσια πανεπιστήμια και δεν έχουν επαγγελματικά δικαιώματα ακόμη, αν μιλάμε για ομήρους. Εδώ πλέον είναι όμηροι της πολιτείας αυτοί. 
      Κύριε Υπουργέ, ήθελα να σας παρακαλέσω το εξής. Ο νόμος τον οποίο ψηφίζουμε δίνει δικαιώματα και σε εκείνους οι οποίοι φοιτούσαν μέχρι τώρα στον άναρχο χώρο των Κ.Ε.Σ.; Μήπως θα πρέπει να κάνετε κάποιες διευκρινήσεις; Διότι η κ. Πατριανάκου εδώ άλλα μας είπε. Αν δεν τα καταλαβαίνουν οι Βουλευτές και κάνουν διθυράμβους σ’ αυτήν την κατεύθυνση, νομίζω ότι επιτείνεται η σύγχυση η οποία δημιουργείται. Αυτή είναι η ερώτηση η μια και η δεύτερη ερώτηση είναι η εξής. Το άρθρο 21 λέει ότι θα διευκολύνει το κράτος την προσέλκυση σπουδαστών από το εξωτερικό. Η ερώτηση είναι η εξής: Αυτό το «προσέλκυση» σημαίνει ότι θα έχουν και δικαίωμα χρηματοδότησης για να διαφημιστούν; Ποια θα είναι η συμβολή του Υπουργείου Παιδείας στην προσέλκυση ξένων φοιτητών; Γιατί αύριο μ’ αυτήν την αόριστη διατύπωση πιθανόν να έχουμε και αιτήματα για χρηματοδότηση. Ας διευκρινιστεί, για να μην αιωρείται τίποτα στην Αίθουσα. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Βενιζέλος για ένα λεπτό. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, προηγουμένως σε μια παρεμπίπτουσα συζήτηση που έγινε ενώ δεν βρισκόμουν στην Αίθουσα σχολιάστηκαν οι δηλώσεις στο πλαίσιο ραδιοφωνικής συνέντευξης της συναδέλφου μας κ. Λούκας Κατσέλη. Δηλαδή σχολιάστηκαν πράγματα που ειπώθηκαν έξω από την Αίθουσα αυτή από μία συνάδελφο που δεν είναι μέλος αυτής της σύνθεσης του Τμήματος Διακοπής των Εργασιών της Βουλής, η οποία δεν μπορούσε να απαντήσει και δεν μπορούσε να διευκρινίσει τη θέση της, με στόχο να αλλοιωθεί και να συκοφαντηθεί η πολιτική θέση που διατυπώθηκε επίσημα με ευθύτητα και καθαρότητα από το ΠΑ.ΣΟ.Κ. μέσα στην Αίθουσα αυτή απ’ όλους τους ομιλητές μας, και από τον εισηγητή και από εμένα ως Κοινοβουλευτικό Εκπρόσωπο, με αφορμή το νομοσχέδιο για το ξέπλυμα μαύρου χρήματος, στο οποίο ενσωματώθηκε αυτή η τροπολογία που υπονομεύει τις εργασιακές σχέσεις για τους νέους εργαζομένους στις Δ.Ε.Κ.Ο.. Θέλω να θυμίσω, πέρα από τα ζητήματα δεοντολογίας, ότι επί του θέματος αυτού υπάρχει γραπτή δήλωση της κ. Κατσέλη που επεξηγεί με απόλυση σαφήνεια τη θέση της και υπάρχει και δήλωση του εκπροσώπου Τύπου του ΠΑ.ΣΟ.Κ.. Το λέω αυτό εκ του περισσού, γιατί εδώ είναι ο θεσμικός χώρος, εδώ είναι το forum επί του οποίου τα κόμματα εκφράζονται με επίσημο και δεσμευτικό τρόπο και εμείς πρέπει μόνοι μας να περιφρουρήσουμε το κύρος της Βουλής ως του χώρου στον οποίο διεξάγεται και πρέπει να διεξάγεται με επισημότητα, ευθύτητα και υπευθυνότητα ο πολιτικός διάλογος. 
      Τώρα, επί του  νομοσχεδίου…
      ΠΡΟΕΔΡΕΥΟΥΣΑ (Έλσα Παπαδημητρίου): Ζητήσατε το λόγο για ένα λεπτό και έχουν περάσει δύο. 
      ΕΥΑΓΓΕΛΟΣ ΒΕΝΙΖΕΛΟΣ: Παρακαλώ, θα μπορούσα να τον έχω ζητήσει για να κάνω χρήση του δικαιώματός μου να δευτερολογήσω. Αλλά τελειώνω σε λίγα δευτερόλεπτα. 
      Εκκρεμεί ένα πολύ μεγάλο θέμα επί του οποίου θέλω να δεσμευτεί ο Υπουργός. Αυτήν τη στιγμή εκκρεμούν ενώπιον του Δικαστηρίου των Ευρωπαϊκών Κοινοτήτων δυο θέματα. Το προδικαστικό ερώτημα που απέστειλε η Ολομέλεια του Συμβούλιου της Επικρατείας και η προσφυγή της Ευρωπαϊκής Επιτροπής για τα επαγγελματικά δικαιώματα. Θα ήθελα να ξέρω ποια είναι η οδηγία που έχει δώσει η ελληνική Κυβέρνηση στους νομικούς παραστάτες της Ελληνικής Δημοκρατίας ενώπιον του Δικαστηρίου των Ευρωπαϊκών Κοινοτήτων. Η ελληνική Κυβέρνηση ποια θέση έχει; Ποιων θέσεων υπεραμύνεται; Τι προσδοκά; Προσδοκά να ηττηθεί η χώρα; Τι απάντηση θέλει από το Δικαστήριο των Ευρωπαϊκών Κοινοτήτων; Θέλει να κρυφτεί πίσω από μια απόφαση για την οποία δεν θα αγωνιστεί να έχει το σωστό περιεχόμενο; Η απάντηση του κυρίου Υπουργού είναι θέμα πίστης, διότι πρέπει να υπερασπιζόμαστε το συμφέρον της χώρας στα θέματα αυτά. 
      Και θα ήθελα να κλείσω με μία παρατήρηση που αφορά τα όσα είπε η κ. Πατριανάκου προηγουμένως, η οποία θύμισε αυτά που είχε πει ο κ. Άδωνις Γεωργιάδης του ΛΑ.Ο.Σ. χθες, διότι προσκόμισε τα ίδια στοιχεία. Δεν κατάλαβα όμως, εδώ ακούμε το εξής προκλητικό κήρυγμα; «Επειδή δεν έχουν ποιότητα τα ελληνικά πανεπιστήμια, θα έρθουν τα κολέγια να προσφέρουν ποιότητα, αξιοκρατία, υψηλού επιπέδου έρευνα»; Δηλαδή, τι λέμε εδώ μέσα; Ποιο είναι το μήνυμα που εκπέμπουμε; Ότι, επειδή δεν μπορούμε να στηρίξουμε το ελληνικό πανεπιστήμιο, το εγκαταλείπουμε, το απαξιώνουμε, το υπονομεύουμε και θα έρθουν τώρα τα λεγόμενα κολλέγια να προσφέρουν την υποδειγματική εκπαίδευση και την υποδειγματική έρευνα;
      (Θόρυβος στην Αίθουσα)
      Επειδή θεωρώ ότι αυτό συνιστά μια τελευταία πρόκληση και επειδή ο κύριος Υπουργός με τον κύριο Υφυπουργό παρακολουθούν σιωπηλοί, άλλοτε απολαμβάνουν το ΛΑ.Ο.Σ. που κηδεμονεύει, όπως είπα χθες, την Κυβέρνηση της  Νέας Δημοκρατίας και ασκεί την ιδεολογική κηδεμονία, άλλοτε απολαμβάνουν τέτοιου είδους -ας το πούμε- κρεσέντα νεοφιλελευθερισμού και απαξίωσης των δημοσίων αγαθών. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Αλυσανδράκης. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Να υπενθυμίσω στον κύριο Υπουργό τρία ζητήματα που είχα βάλει στην αρχή. 
      Κατ’ αρχάς, το πώς θα λειτουργήσει η προσθήκη του όρου «ελληνικού» στο άρθρο 1 παράγραφος 1. Κατ’ εμέ, έτσι όπως διατυπώνεται το άρθρο, δίνει τη δυνατότητα οι τίτλοι που χορηγούν τα κολέγια να είναι ισότιμοι με τίτλους που χορηγούνται από πανεπιστήμια μη ελληνικά, του εξωτερικού. Δηλαδή αυτό που ισχυρίζεστε ότι κάνετε, ότι αποκλείετε μια τέτοια δυνατότητα, με την προσθήκη που προτείνετε πραγματοποιείται. 
      Το δεύτερο που είχα θέσει και θα σας το υπενθυμίσω είναι πώς προσδιορίζεται η επωνυμία του κολλεγίου που αναφέρεται στο άρθρο 17. Προσδιορίζεται στην άδεια ίδρυσης ή την άδεια λειτουργίας; 
      Και το τρίτο ήταν κατά πόσο η προθεσμία που προβλέπεται από το άρθρο 23 για να προσαρμοστούν τα εργαστήρια ελευθέρων σπουδών περιλαμβάνει και το θέμα της διαφήμισης, δηλαδή εάν τα άρθρα 17 και 22 όσον αφορά την προβολή και τις κυρώσεις θα ισχύσουν αμέσως με τη δημοσίευση στην Εφημερίδα της Κυβέρνησης, δηλαδή από Σεπτέμβρη, ή θα ισχύσει από 31 Αυγούστου 2009. Θα δούμε δηλαδή πάλι παραπλανητικές διαφημίσεις χωρίς να έχετε ως Υπουργείο τη δυνατότητα να κινήσετε νομικές διαδικασίες κατά των παρανομούντων;
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Βορίδης. 
      ΜΑΥΡΟΥΔΗΣ ΒΟΡΙΔΗΣ: Δεδομένης της ευφυΐας του κ. Βενιζέλου και ταυτοχρόνως της αρκετά αναλυτικής συζητήσεως που έχει ήδη διεξαχθεί, η συγκεκριμένη αποτίμηση της θέσεώς μας μόνο ως προβοκατόρικη μπορεί να εκτιμηθεί, όχι ως προς την ηγεμονία, εκεί πράγματι συμφωνώ, αλλά ως προς το περιεχόμενο. Και επομένως διευκρινίζω τα ακόλουθα, αλλά εκ περισσού το διευκρινίζω: Ποτέ δεν είπαμε ότι εμείς θέλουμε ένα υποβαθμισμένο δημόσιο πανεπιστήμιο. 
      ΕΥΑΓΓΕΛΟΣ ΒΕΝΙΖΕΛΟΣ: Εσείς, όχι δεν το είπατε αυτό. 
      ΜΑΥΡΟΥΔΗΣ ΒΟΡΙΔΗΣ: Κατ’ επανάληψη έχουμε πει…
      ΕΥΑΓΓΕΛΟΣ ΒΕΝΙΖΕΛΟΣ: Εσείς όχι, το είπαν ομιλητές της Νέας Δημοκρατίας.
      ΜΑΥΡΟΥΔΗΣ ΒΟΡΙΔΗΣ: Εντάξει, επειδή…
      ΠΡΟΕΔΡΕΥΟΥΣΑ (Έλσα Παπαδημητρίου): Παράκληση, μπορεί να τελειώσει ο διάλογος; Βλέπω Βουλευτές της επαρχίας που πρέπει να φύγουν. 
      ΜΑΥΡΟΥΔΗΣ ΒΟΡΙΔΗΣ: Να πάνε στην ευχή του Θεού! 
      Εκείνο, λοιπόν, το οποίο απλώς διευκρινίζω είναι πως εμείς λέμε ότι δεν βλέπουμε κανένα λόγο –το έχουμε πει και στη συζήτηση του άρθρου 16- να μην μπορούν, να μην επιτρέπεται να ιδρυθούν ιδιωτικά πανεπιστήμια. 
      Είπαμε ακόμα ότι βεβαίως πρέπει να γίνουν προσπάθειες στην κατεύθυνση της αναβάθμισης του δημόσιου πανεπιστημίου, παρότι οι γνωστές πτέρυγες –και κυρίως ο ΣΥ.ΡΙΖ.Α.- οποιαδήποτε προσπάθεια αναμορφώσεως του πλαισίου λειτουργίας του δημοσίου πανεπιστημίου τη χτυπούν και προσπαθούν να τη σταματήσουν, γιατί προφανώς έχουν συγκεκριμένα συμφέροντα, στο να μένει το δημόσιο πανεπιστήμιο στην κακή κατάσταση στην οποία βρίσκεται.
      Από την άλλη πλευρά είπαμε ότι είναι πολύ σημαντικό και να ρυθμιστεί ο χώρος της μεταλυκειακής εκπαιδεύσεως, πράγμα που γίνεται σήμερα και κυρίως να υπάρξουν υψηλά κριτήρια ποιότητας. Το αν αυτό θα επιτευχθεί –εγώ θα συμφωνήσω με την κ. Διαμαντοπούλου στο συγκεκριμένο σημείο- είναι αντικείμενο προς αποτίμηση στο μέλλον, αν πράγματι επιτυγχάνεται με το συγκεκριμένο σχέδιο νόμου. Από εκεί και πέρα το να μπορέσουμε να εξασφαλίσουμε υψηλή ποιότητα σ’ αυτό το επίπεδο εκπαιδεύσεως, το μεταλυκειακό που συζητάμε τώρα, είναι επίσης κρίσιμο και ζητούμενο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, θα ήθελα το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παναγιωτόπουλε, να προηγηθεί ο κ. Ψαριανός. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Βεβαίως, κυρία Πρόεδρε.
      ΓΡΗΓΟΡΙΟΣ ΨΑΡΙΑΝΟΣ: Ας μιλήσει ο κ. Παναγιωτόπουλος. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Ψαριανέ. 
      ΓΡΗΓΟΡΙΟΣ ΨΑΡΙΑΝΟΣ: Να προηγηθώ για ένα λεπτό μόνο. 
      Επειδή συνέχεια δείχνουμε το ΣΥ.ΡΙΖ.Α. και λέμε ότι αντιδρά σε ό,τι γίνεται γύρω από την παιδεία, ανοίξτε τους δρόμους της δημόσιας δωρεάν παιδείας, ανοίξτε τα πανεπιστήμια σ’ όλο τον κόσμο ανεξαρτήτως βαλαντίου. Αφήστε τα κόλπα με τα college και τις «κολλεγιές» που είπε ο συνάδελφος, ανοίξτε τη δημόσια δωρεάν παιδεία. Ανοίξτε ελεύθερους δρόμους για το πανεπιστήμιο και να δούμε αν ο ΣΥ.ΡΙΖ.Α. θα διαφωνεί. Σ’ αυτά τα κόλπα βεβαίως διαφωνεί και θα διαφωνεί συνεχώς. Μη μας δείχνετε συνέχεια. Εμείς είμαστε στη σωστή κατεύθυνση, εσείς κάνετε κόλπα.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Πατριανάκου, είχατε προσωπικό θέμα, νομίζω. Σε τι έγκειται το προσωπικό θέμα; 
      ΦΕΒΡΩΝΙΑ ΠΑΤΡΙΑΝΑΚΟΥ: Κυρία Πρόεδρε, η αδιαμφισβήτητη ευφυΐα του κ. Βενιζέλου δεν του επιτρέπει…
      ΠΡΟΕΔΡΕΥΟΥΣΑ (Έλσα Παπαδημητρίου): Είναι προσωπικό σας πρόβλημα; 
      ΦΕΒΡΩΝΙΑ ΠΑΤΡΙΑΝΑΚΟΥ: Βεβαίως, βεβαίως…
      ΠΑΝΟΣ ΠΑΝΑΓΙΩΤΟΠΟΥΛΟΣ: Το εξηγεί, κυρία Πρόεδρε.
      ΦΕΒΡΩΝΙΑ ΠΑΤΡΙΑΝΑΚΟΥ: …διότι κάνοντας χρήση της ευφυΐας του προσπαθεί να ακυρώσει, να επαναδιατυπώσει και να αλλοιώσει τις πολιτικές θέσεις απόψεων που δεν συνάδουν με τις δικές του. 
      Εκείνο στο οποίο αναφέρθηκα ήταν ότι απέναντι στο δημόσιο πανεπιστήμιο κλειστών οριζόντων, το οποίο διετύπωσε, εμείς αντιπροτείνουμε ένα πανεπιστήμιο ανοικτό στην αξιολόγηση, ανοικτό στη γνώση, ανοικτό στην αριστεία. Αυτή είναι αποκλειστική μου θέση και δεν επιτρέπω σε κανέναν να την αλλοιώνει.
      Ευχαριστώ.  
      ΕΥΑΓΓΕΛΟΣ ΒΕΝΙΖΕΛΟΣ: Αυτό είναι επί του νομοσχεδίου; 
      ΠΡΟΕΔΡΕΥΟΥΣΑ (Έλσα Παπαδημητρίου): Τώρα βέβαια εκτός Κανονισμού…
      ΕΥΑΓΓΕΛΟΣ ΒΕΝΙΖΕΛΟΣ: Αυτό το ιδεώδες πανεπιστήμιο το προτείνουν και το μεθοδεύουν δια του συγκεκριμένου νομοσχεδίου;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κακλαμάνη, επειδή βρίσκεστε δίπλα στον κ. Βενιζέλο, κάντε του μερικές από τις παρατηρήσεις που μας κάνατε όταν ήσασταν Πρόεδρος εδώ. 
      Ο κ. Παναγιωτόπουλος έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν αποφανθήκατε, όμως, αν υπάρχει προσωπικό θέμα. Το Προεδρείο πρέπει να αποφανθεί. 
      ΕΥΑΓΓΕΛΟΣ ΒΕΝΙΖΕΛΟΣ: Αποφαίνεται σιωπηρώς. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Να μπορέσουμε να ακουστούμε, όμως, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παναγιωτόπουλε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
      Καταρχάς να ξεκαθαρίσουμε το εξής, μια και οδεύουμε προς το τέλος αυτής της μακράς συζήτησης που βοήθησε και στο να διευκρινιστούν πράγματα, αλλά βοήθησε στο να φανεί και η πολιτική γύμνια των επιχειρημάτων των στελεχών κυρίως της Αξιωματικής Αντιπολίτευσης.
      Η Νέα Δημοκρατία δεν δέχεται μαθήματα από κανέναν, πόσω μάλλον από το ΠΑ.ΣΟ.Κ., για τα θέματα της υπεράσπισης των δημοσίων αγαθών και του δημοσίου χώρου. Αυτοί που παρίσταναν τους ψευδοεκσυγχρονιστές και τους ψευδοσοσιαλιστές επί σειρά ετών και το επεδείκνυαν κατά τη διάρκεια της διακυβέρνησης του τόπου από τους ιδίους και στην ουσία με την πολιτική τους οδηγούσαν την ελληνική κοινωνία στο να γίνεται πιο άδικη κοινωνικά και πιο ταξική, δεν έχουν το πολιτικό δικαίωμα να έρχονται σήμερα και να μας κάνουν μαθήματα για την υπεράσπιση των δημοσίων αγαθών και του δημοσίου πανεπιστημίου.
      Η Νέα Δημοκρατία έχει τονίσει επανειλημμένως ότι η ενίσχυση του δημοσίου πανεπιστημίου αποτελεί εθνική και υψίστη κοινωνική προτεραιότητα και το κάνει. Αυτοί που με την πράξη τους εβύθισαν το ελληνικό πανεπιστήμιο στην αναρχία και δημιούργησαν συνθήκες απαξίωσης των ελληνικών πτυχίων είναι αυτοί που εκυβερνούσαν επί ΠΑ.ΣΟ.Κ., επί σχεδόν είκοσι συναπτά έτη. Αντί, λοιπόν, του λόγου του κατηγόρου, καλό είναι να επιστρέψουν στην περίσκεψη της αυτοκριτικής.
      Κύριε Υπουργέ, είναι σαφές, το είπατε, δείξατε ότι το έχετε κατανοήσει πλήρως και το εκφράσατε επανειλημμένως με τις ομιλίες σας και τις πολλές παρεμβάσεις σας σ’ αυτήν τη διαδικασία. Οι προθέσεις όλων είναι σαφείς. Θα δοκιμαστούμε, όμως, όλοι από τον τρόπο με τον οποίο θα γίνει η εποπτεία και ο έλεγχος αυτών των νέων δομών. 
      Αυτό είναι πάρα πολύ σημαντικό, διότι είναι ξεκάθαρο στην εποχή μας ότι αν θέλουμε να πετύχουμε να δώσουμε ουσιαστικές απαντήσεις στις μεγάλες προκλήσεις του σήμερα και κυρίως του αύριο, θα πρέπει να διεκδικήσουμε για το κράτος και την πολιτεία ένα νέο ουσιαστικό παρεμβατικό ρόλο, όχι στο πεδίο της επιχειρηματικότητας, διότι εκεί έχει ρόλο κυρίως και μόνο θα έλεγα ο ιδιώτης –αυτός παράγει τον πλούτο για να μπούμε σε πολιτικές αναδιανομής μέσω των δημοσιονομικών και των κρατικών πολιτικών- αλλά στο πεδίο του ελέγχου και της εποπτείας.
      Κακώς σας άσκησαν κριτική, αν δεν απατώμαι συνάδελφοι του ΛΑ.Ο.Σ., ότι το παρακάνετε με τις χρηματικές εγγυήσεις, με τα πρόστιμα, με τις διαδικασίες. Οι διαδικασίες ελέγχου πρέπει να έχουν σιδηρό χαρακτήρα, να είναι άτεγκτες και οι δομές που θα δημιουργηθούν στη λειτουργία τους να μην παρεκκλίνουν ούτε κατά ένα χιλιοστό. 
      Δοκιμάζεται για μια ακόμα φορά η πολιτεία σε μια δύσκολη διαδικασία. Είμαι βέβαιος ότι έχετε και το νου και την γνώση και την πολιτική αποφασιστικότητα να εφαρμόσετε αυτό το πλαίσιο κατά τρόπο εξαιρετικά αποδοτικό.
      Νομίζω, κυρία Πρόεδρε, ότι η πολιτική ηγεσία του Υπουργείου Παιδείας είναι σε πολύ σωστό δρόμο. Έχω δηλώσει ότι περιμένουμε αυτή η πορεία να επιταχυνθεί και πολύ σύντομα περιμένουμε σ’ αυτήν την Αίθουσα να έρθει και η πρόταση νόμου, η νομοθετική πρωτοβουλία για την επιστροφή του θεσμού των προτύπων δημοσίων σχολείων, που θα αποτελέσει μια ουσιαστική ενίσχυση του δημόσιου χαρακτήρα της εκπαίδευσης στην Ελλάδα.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο. Για ένα λεπτό;
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Επειδή δεν θέλω να αφήσω αναπάντητα ερωτήματα, κυρία Πρόεδρε, στο τέλος της διαδικασίας, θα μου επιτρέψετε να απαντήσω και στις παρατηρήσεις του κ. Βενιζέλου και στις παρατηρήσεις του κ. Αλυσανδράκη.
      Πρώτον, δεν μιλούμε για την οδηγία Μπολκενστάιν. Επαναλαμβάνω ότι η Οδηγία για την οποία έχει παραπεμφθεί και επίκειται η καταδίκη της Ελλάδος είναι η οδηγία Βάσως Παπανδρέου.
      ΑΠΟΣΤΟΛΟΣ ΚΑΚΛΑΜΑΝΗΣ: Το προεξοφλείτε, κύριε Υπουργέ.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Το προεξοφλώ, κύριε Πρόεδρε, διότι…
      ΑΠΟΣΤΟΛΟΣ ΚΑΚΛΑΜΑΝΗΣ: Τότε τι άμυνα κάνετε; 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, επιτρέψτε μου μ’ όλο το σεβασμό να σας πω ότι το προεξοφλώ, διότι γνωρίζω ποια είναι η εισήγηση του εισαγγελέα και ποια είναι η επίσημη τοποθέτηση της Ευρωπαϊκής Επιτροπής.
      ΕΥΑΓΓΕΛΟΣ ΒΕΝΙΖΕΛΟΣ: Η Επιτροπή όμως…
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Θεωρώ, επειδή έχει τελειώσει η διαδικασία…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι αντίδικός σας.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Επιτρέψτε μου, κύριε Πρόεδρε. Εγώ σας άκουσα με πολύ μεγάλο σεβασμό και ξέρετε την εκτίμηση που έχω στο πρόσωπό σας.
      ΑΠΟΣΤΟΛΟΣ ΚΑΚΛΑΜΑΝΗΣ: Το ίδιο σέβομαι και εγώ εσάς. Είναι, όμως, αντίδικός σας.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κακλαμάνη, δεν σέβεστε τον Κανονισμό. 
      ΑΠΟΣΤΟΛΟΣ ΚΑΚΛΑΜΑΝΗΣ: Προεξοφλείτε ότι…
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Επιτρέψτε μου, λοιπόν, να σας πω ότι η δική μας Κυβέρνηση ήταν αυτή που το 2005, στο Συμβούλιο Υπουργών στο Λουξεμβούργο, καταψήφισε αυτήν την οδηγία και το δικό σας στέλεχος και τότε Επίτροπος, η κ. Παπανδρέου, ήταν ο εμπνευστής και ο υπογράφων αυτής της οδηγίας.
      ΕΥΑΓΓΕΛΟΣ ΒΕΝΙΖΕΛΟΣ: Το 2005;
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Όχι, η κυρία Παπανδρέου εξέδωσε πιο μπροστά τη «μητέρα» οδηγία από την οποία ανέκυψε το τέκνο Μπολκενστάιν. Η δική μας Κυβέρνηση ήταν αυτή που το 2005…
      ΑΝΝΑ ΔΙΑΜΑΝΤΟΠΟΥΛΟΥ: Όχι από το 1999 το Μπολκενστάιν…
      ΕΥΑΓΓΕΛΟΣ ΒΕΝΙΖΕΛΟΣ: Μπερδεύετε δυο διαφορετικές οδηγίες. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Δεν μπερδεύω τίποτα.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, με άδεια ποιου γίνεται αυτός ο διάλογος; 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ξέρετε πολύ καλά ότι δεν μπερδεύω τίποτα.
      ΕΥΑΓΓΕΛΟΣ ΒΕΝΙΖΕΛΟΣ: Επιτρέπετε μια διακοπή; 
      ΠΡΟΕΔΡΕΥΟΥΣΑ (Έλσα Παπαδημητρίου): Θέλετε διακοπή, κύριε Υπουργέ; 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Πρέπει να ολοκληρώσω. 
      ΠΡΟΕΔΡΕΥΟΥΣΑ (Έλσα Παπαδημητρίου): Δέχεστε διακοπή, κύριε Υπουργέ; 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Όχι, κυρία Πρόεδρε, δεν δέχομαι. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν δέχεται διακοπή ο κύριος Υπουργός.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, να ακούσουμε τον κύριο Υπουργό!
      ΕΥΑΓΓΕΛΟΣ ΒΕΝΙΖΕΛΟΣ: Μπερδεύει δυο διαφορετικές οδηγίες. Η Οδηγία Μπολκενστάιν για τα επαγγελματικά δικαιώματα είναι άλλο πράγμα από… 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βενιζέλο, σας παρακαλώ πάρα πολύ!
      Κύριε Υπουργέ, συνεχίστε την παρέμβασή σας.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Όταν συναντάται η πολιτική με την επιστημονική τοποθέτηση, γίνεται γόνιμη συζήτηση. Όταν τραβούν παράλληλους και αντικρουόμενους δρόμους, νομίζω ότι τα συμπεράσματα είναι μάλλον εσφαλμένα.
      Η οδηγία για την οποία έχει παραπεμφθεί και κινδυνεύει να καταδικαστεί η Ελλάδα, είναι η οδηγία που έχει την υπογραφή της κ. Βάσως Παπανδρέου. Η Κυβέρνησή μας, το 2005, διεφώνησε και καταψήφισε την μετεξέλιξη αυτής της Οδηγίας, υπερασπίστηκε όλα αυτά για τα οποία συζητούμε και στην δικαστική διαδικασία, αλλά και σε όποιο άλλο επίπεδο χρειάστηκε με συνέπεια, προσπαθώντας να περιφρουρήσει την εθνική κυριαρχία στο πεδίο της εθνικής αρμοδιότητας για την εκπαίδευση.
      Η δική σας πλευρά ήταν αυτή που γέννησε την οδηγία, η δική σας πλευρά ήταν αυτή η οποία περιέπεσε σε αντιφάσεις.
      Που βρισκόμαστε τώρα; Φαίνεται ότι διαμορφώνεται μια αρνητική απόφαση για την Ελλάδα για τη συγκεκριμένη οδηγία. Από πού φαίνεται, ρώτησε ο κύριος Πρόεδρος. Απάντησα ότι φαίνεται από την εισήγηση του εισαγγελέως και από τη θέση που έχει εκφράσει δημοσίως η Ευρωπαϊκή Επιτροπή.
      Και εμείς έχουμε πει υπεύθυνα εδώ ότι πριν τοποθετηθούμε για το θέμα της οδηγίας, που είναι ένα διαφορετικό ζήτημα απ’ αυτήν τη ρύθμιση που κάνουμε σήμερα, τακτοποιώντας το χάος της μεταλυκειακής εκπαίδευσης και κατάρτισης, αναμένουμε να δούμε ποια θα είναι η απόφαση του Δικαστηρίου Ευρωπαϊκών Κοινοτήτων και μετά να συζητήσουμε πώς θα εναρμονίσουμε το ελληνικό δίκαιο στην τελευταία οδηγία, η οποία ουσιαστικά συμπεριλαμβάνει όλα αυτά που έχουν προηγηθεί στο χώρο των επαγγελματικών προσόντων.
      Όσον αφορά τώρα την παρατήρηση του κ. Αλυσανδράκη για την πρώτη νομοτεχνική διόρθωση, ουσιαστικά το αυτονόητο λέμε, ότι εμείς ρυθμίζουμε το χώρο εκεί που απλώνεται η εθνική μας κυριαρχία. Δεν μπορούμε να προσδιορίσουμε τι γίνεται εκτός ελληνικών συνόρων.
      Όσον αφορά την επωνυμία, ρωτήσατε σε ποια φάση δίδεται η επωνυμία. Στη φάση που ξεκινάει η διαδικασία για την άδεια ίδρυσης.
      Όσον αφορά το χρόνο έναρξης όλων αυτών των περιορισμών, αυτό προσδιορίζεται -και άρα αυτό αγγίζει και το θέμα της διαφήμισης- στο άρθρο 25 της κείμενης νομοθεσίας.
      Σας ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Κηρύσσεται περαιωμένη η συζήτηση επί των άρθρων, των τροπολογιών και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ίδρυση και λειτουργία Κολλεγίων και άλλες διατάξεις». Θα γίνει η ψήφισή τους χωριστά.
      Ερωτάται το Τμήμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 2;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 2 έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο 3;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 3 έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 13 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 17 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 18 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 21 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 21 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 23 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΡΚΟΣ ΜΠΟΛΑΡΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 24 έγινε δεκτό ως έχει κατά πλειοψηφία.
      Εισερχόμαστε στην ψήφιση του ακροτελεύτιου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Ίδρυση και λειτουργία Κολεγίων και άλλες διατάξεις» έγινε δεκτό επί της αρχής και επί των άρθρων.
      Εισερχόμαστε τώρα στη ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: «Ίδρυση και λειτουργία Κολεγίων και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Ίδρυση και λειτουργία Κολεγίων και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Να καταχωρισθεί το κείμενο του νομοσχεδίου)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Το Τμήμα παρέσχε τη ζητηθείσα εξουσιοδότηση.
      Κύριοι συνάδελφοι, σας εύχομαι καλές διακοπές, μικρές αλλά καλές και πάλι εδώ μαζί στις 26 Αυγούστου.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 15.06΄ λύεται η συνεδρίαση για την Τρίτη 26 Αυγούστου 2008 και ώρα 18.00΄, με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί.
      Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 1-8-2008

Τελευταία Αποθήκευση:	27/8/2008 12:43:00 μμ	Από:	S.boulia
Εκτυπώθηκε:	27/8/2008 9:43:00 πμ

