     
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΙΔ’

Τρίτη, 15 Φεβρουαρίου 2005

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Β. Παπανδρέου και Θ. Πάγκαλου, σελ.
3. Ανακοινώνεται ότι τη συνεδρίαση παρακολουθούν μαθητές από το 5ο Εσπερινό ΤΕΕ Αθηνών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Οικονομίας και Οικονομικών σχετικά με την εξόφληση χρεών και ελλειμμάτων από τα κεφάλαια του Ταμείου Παρακαταθηκών και Δανείων,σ ελ.
β) Προς τον Υπουργό Τουριστικής Ανάπτυξης σχετικά με το διαγωνισμό για τη διαφημιστική καμπάνια του Ελληνικού Οργανισμού Τουρισμού, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπ. Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουγγαρίας για την επανεισδοχή ατόμων που διαμένουν παράνομα στο έδαφος των Κρατών τους μετά του συνημμένου Πρωτοκόλλου εφαρμογής αυτής», σελ.
2. Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικού του Δημοσίου και των νομικών προσώπων του ευρύτερου δημόσιου τομέα για τους Ο.Τ.Α.», σελ.
3. Συζήτηση επί της αρχής και των άρθρων του σχεδίου νόμου του Υπ. Εθνικής Παιδείας και Θρησκευμάτων: «Κυβερνητική Επιτροπή Παιδείας και Πολιτισμού», σελ.
4.Κατάθεση ‘Εκθεσης Διαρκούς Επιτροπής: 
α) Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την ‘Εκθεσή της στο σχέδιο νόμου του Υπουργείου Εθνικής ‘Αμυνας: «Κύρωση του Πρωτοκόλλου Συνεργασίας μεταξύ του Υπουργείου Εθνικής ‘Αμυνας της Ελληνικής Δημοκρατίας και του Υπουργείου ‘Αμυνας της Αλβανίας για την ανάπτυξη των σχέσεων μεταξύ του Όπλου του Μηχανικού του Στρατού των δύο χωρών», σελ.
5. Κατάθεση σχεδίου νόμου:
Οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Δήλωσης Αρχών που διέπει την Πρωτοβουλία των Ηνωμένων Πολιτειών για την ασφάλεια των Εμπορευματοκιβωτίων στο Λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Φόρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων των Ηνωμένων Πολιτειών», σελ.

ΟΜΙΛΗΤΕΣ
Α. Επί των αναφορών και ερωτήσεων:
ΔΟΥΚΑΣ Π., σελ.
ΛΙΑΣΚΟΣ Α., σελ.
ΜΑΚΡΙΠΙΔΗΣ Α., σελ.
ΤΣΟΧΑΤΖΟΠΟΥΛΟΣ Α., σελ.

Β. Επί του σχεδίου νόμου του Υπ. Εθνικής Παιδείας και Θρησκευμάτων:
ΒΕΝΙΖΕΛΟΣ Ελ., σελ.
ΒΕΡΡΑΣ Μ., σελ.
ΓΙΑΝΝΑΚΟΥ-ΚΟΥΤΣΙΚΟΥ Μ., σελ.
ΓΙΑΝΝΕΛΗΣ-ΘΕΟΔΩΣΙΑΔΗΣ Ι., σελ.
ΔΑΜΑΝΑΚΗ Μ., σελ.
ΚΑΝΕΛΛΟΠΟΥΛΟΥ Κρ., σελ.
ΚΑΡΥΔΗ Χ., σελ.
ΚΙΛΤΙΔΗΣ Κ., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΚΩΣΤΟΠΟΥΛΟΣ Α., σελ.
ΛΥΚΟΥΡΕΝΤΖΟΣ Α., σελ.
ΜΠΕΡΝΙΔΑΚΗ-ΑΛΝΤΟΥΣ Ε.,σ ελ.
ΜΠΟΥΓΑΣ Ι.,σ ελ.
ΟΙΚΟΝΟΜΟΥ Β., σελ.
ΡΑΠΤΗ Σ., σελ.
ΣΠΗΛΙΟΠΟΥΛΟΣ Α., σελ.
ΤΑΤΟΥΛΗΣ Χ., σελ.
ΧΟΥΡΜΟΥΖΙΑΔΗΣ Γ., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α’
     ΣΥΝΕΔΡΙΑΣΗ  ΡΙΔ΄
     Τρίτη 15 Φεβρουαρίου 2005
     
     Αθήνα, σήμερα στις 15 Φεβρουαρίου 2005, ημέρα Τρίτη και ώρα 18.28΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Ανδρέα Μακρυπίδη, Βουλευτή Αιτωλοακαρνανίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Παραβόλας Αιτωλ/νίας ζητεί χρηματοδότηση για την εκτέλεση εργασιών στην εθνική οδό Αγρινίου – Θέρμου.
     2) Η Βουλευτής Α΄Αθηνών κ. ΑΝΑΣΤΑΣΙΑ – ΣΥΛΒΑΝΑ ΡΑΠΤΗ κατέθεσε αναφορά με την οποία ο Σύλλογος Αποφοίτων Τμήματος Διαχείρισης Αγροτικού Περιβάλλοντος και Φυσικών Πόρων του Πανεπιστημίου Θεσσαλίας ζητεί να συμπεριληφθούν και τα μέλη του στο ειδικό σώμα αγροφυλάκων που πρόκειται να συσταθεί.
     3) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την προώθηση των ρυθμίσεων που απαιτούνται για την ανάληψη της ευθύνης αναγνώρισης συστημάτων πιστοποίησης σύμφωνα με το π.δ. 347/03.
     4) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου – Λυκείου Σκύρου ζητεί την άμεση τοποθέτηση καθηγητή των μαθηματικών σε κενή θέση του σχολείου.
     5) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμος Ταμυνέων Εύβοιας ζητεί την άμεση κατασκευή του οδικού έργου της παράκαμψης του Αλιβερίου Εύβοιας.
     6) Ο Βουλευτής Περιφερείας Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά, με την οποία ο Νομάρχης Ανατολικής Αττικής ζητεί να παραταθεί η ισχύς των οικοδομικών αδειών σε εκτός σχεδίου περιοχές.
     7) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία το Τμήμα Ιατρικής του Πανεπιστημίου Θεσσαλίας υποβάλλει προτάσεις του για την ανάπτυξη και καλή λειτουργία του Πανεπιστημιακού Γενικού Νοσοκομείου Λάρισας.
     8) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Σύλλογος Πολυτέκνων Αγρινίου και Περιχώρων ζητεί να μην υπάρχει τοπικός προσδιορισμός στις μεταγραφές των παιδιών των πολυτέκνων με τέσσερα παιδιά και άνω κλπ.
     9) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία η Ένωση Συνταξιούχων ΙΚΑ Νομού Ηρακλείου ζητεί την κατάργηση των απογευματινών ιατρείων, τη μείωση κατά 10% των φαρμάκων κλπ.
     10) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμαρχος Ανακτορίου Αιτωλ/νίας ζητεί την κατασκευή περιφερειακού δρόμου στο Δ.Δ. Βόνιτσας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1690/23-6-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 34/7-7-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 23/06/2004 ερώτησης του Βουλευτή κ. Μιχάλη Παντούλα, σας γνωρίζουμε ότι, με ευθύνη της προηγούμενης κυβέρνησης, η υφιστάμενη οικονομική κατάσταση δεν μας επιτρέπει την προς το παρόν ικανοποίηση αιτημάτων για χορήγηση επιχορηγήσεων που εγκρίθηκαν και δε χορηγήθηκαν στο παρελθόν.
     Η Γ.Γ.Α. προσπαθεί με τις εναπομείνασες πιστώσεις του προϋπολογισμού του 2004 (περίπου 2/3) να καλύψει τις τρέχουσες αυξημένες, λόγω και των Ολυμπιακών Αγώνων, ανάγκες του αθλητισμού και τη λειτουργία των αθλητικών εγκαταστάσεων.
     Παράλληλα προβαίνει και σε ενέργειες που σκοπεύουν στην εξασφάλιση πρόσθετων πιστώσεων για την κάλυψη υποχρεώσεων παρελθόντων ετών, οι οποίες θα αξιολογηθούν η κάθε μία χωριστά.
     Όσον αφορά στις έκτακτες επιχορηγήσεις, αυτές πράγματι πρέπει να χορηγούνται μόνο σε ιδιαίτερες περιπτώσεις , όταν συγκεκριμένες δράσεις και στόχοι των σωματείων τις καθιστούν απολύτως αναγκαίες.
     Τέλος, σημειώνουμε ότι όσον αφορά στην πρόσληψη και απασχόληση αδιόριστων γυμναστών, σε συνεργασία και με άλλους φορείς (ΥΠ.Ε.Π.Θ., Νομαρχιακή και Τοπική Αυτοδιοίκηση) έχουν ήδη δημιουργηθεί προγράμματα μαζικού αθλητισμού, Ολυμπιακής Παιδείας και σχολικού αθλητισμού, όπου προσλαμβάνονται αδιόριστοι γυμναστές, εξετάζουμε δε και την περίπτωση περαιτέρω απορρόφησής τους και σε άλλες δραστηριότητες εξωσχολικού αθλητισμού.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
2. Στην με αριθμό 1639/22-6-04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 26277/ΕΥΔ και Π.Γ.Σ 993/7-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αρ. πρωτ. 1639/22-6-2004 ερώτησης της Βουλευτού κ. Ε. Παπαδημητρίου, σας πληροφορούμε τα εξής:
     Οι διαθέσιμοι πόροι της χώρας από το Ταμείο Συνοχής για την περίοδο 2000-2006 ανέρχονται σε 3.060 εκ. ευρώ (τιμές 1999).
     Οι πόροι αυτοί κατανέμονται αναλογικά στα έτη της περιόδου αυτής με υποχρέωση για ανάληψη υποχρεώσεων (δεσμεύσεων) στον κοινοτικό προϋπολογισμό των αντιστοίχων ετήσιων ποσών. Οι αναλήψεις υποχρεώσεων είναι δυνατόν να πραγματοποιούνται με σχετικές διακυμάνσεις ως προς τις ετήσιες υποχρεώσεις με προσωρινές ανακατανομές μεταξύ των δικαιούχων χωρών, οι οποίες τακτοποιούνται τα επόμενα έτη.
     Για τα έτη 2000 - 2003 η χώρα είχε υποχρέωση να πραγματοποιήσει στον κοινοτικό προϋπολογισμό δεσμεύσεις ύψους 1.760 εκ. ευρώ πλέον 90,5 εκ. ευρώ λόγω πληθωριστή. Έναντι της υποχρέωσης αυτής πραγματοποιήθηκαν δεσμεύσεις ύψους 1.766,8 εκ. ευρώ, χωρίς να υπάρξει απώλεια πόρων για τη χώρα, λόγω μη δέσμευσής τους στον κοινοτικό προϋπολογισμό.
     Ο Υφυπουργός
     ΧΡΗΣΤΟΣ ΦΩΛΙΑΣ»
3. Στην με αριθμό 1645/22-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 2/34219/0022/8-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αρ. 1645/22-6-2004 ερώτησης, που κατατέθηκε στη Βουλή των Ελλήνων από το Βουλευτή κ. Αλέξανδρο Αλαβάνο, από πλευράς δικής μας αρμοδιότητας, σας πληροφορούμε τα εξής:
     Κατ' εξουσιοδότηση της διάταξης της παρ. 12 περ. β' του άρθρου 8 του ν. 3207/2003 προβλέπεται να εκδοθεί κοινή υπουργική απόφαση που θα καθορίζει το ύψος και τον αριθμό των δικαιούχων της ειδικής αποζημίωσης που θα καταβληθεί στο προσωπικό των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος που θα απασχοληθεί πέραν του ωραρίου και κατά παρέκκλιση των ρυθμίσεων για την ημερήσια ανάπαυση κατά τη διάρκεια των Ολυμπιακών Αγώνων.
     Επίσης, για το προσωπικό των Ο.Τ.Α των Ολυμπιακών δήμων και του Ε.Σ,Δ.Κ.Ν.Α, το οποίο ανήκει σε υπηρεσίες που λειτουργούν κάθε μέρα, σε δωδεκάωρη ή σε εικοσιτετράωρη βάση, ισχύει η διάταξη της παρ. 5 του άρθρου 20 του ν. 3242/2004 που προβλέπει τη δυνατότητα καταβολής για απασχόληση νυχτερινή, Κυριακών και εξαιρεσίμων ημερών, καθ' υπέρβαση του ωραρίου επιπλέον 20 ωρών κατά περίπτωση πέραν των 16 που προβλέπει η διάταξη του έκτου εδαφίου της παραγράφου 1 του ν. 3205/2003.
     Άλλα αιτήματα χορήγησης επιδομάτων και υπερωριακής απασχόλησης κατά τη διάρκεια των Ολυμπιακών Αγώνων, στο προσωπικό που βάσει νόμου θα εμπλακεί στην οργάνωση των ως άνω αγώνων, θα εξεταστούν ύστερα από σχετική εισήγηση του καθ' ύλη αρμόδιου Υπουργείου.
     Ο Υφυπουργός
     ΠΕΤΡΟΣ ΔΟΥΚΑΣ»
4. Στην με αριθμό 1733/24-6-04 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 2/34736/0022/8-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. 1733/24-6-04 ερώτησης, που κατατέθηκε στη Βουλή των Ελλήνων από το Βουλευτή κ. Ι. Παρασκευά, από πλευράς δικής μας αρμοδιότητας, σας πληροφορούμε τα εξής:
     1. Για λόγους σεβασμού της ανεξαρτησίας της Εκκλησίας της Ελλάδος, κάθε φορά που επέρχονται αλλαγές στο θεσμικό πλαίσιο που διέπει τις αποδοχές των δημοσίων υπαλλήλων, ακολουθεί Κοινή Απόφαση (κ.υ.α.) των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, με την οποία επεκτείνονται οι ισχύουσες διατάξεις για τους δημοσίους υπαλλήλους και στους διαβαθμισμένους κληρικούς (ν. 1505/1984 και ν. 2470/1997).
     2. Έτσι, κατ' εξουσιοδότηση του άρθρου 21 του ν. 3205/2003 «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α, μονίμων στελεχών των ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις» (ΦΕΚ 297 Α΄/23.12.2003), εξεδόθη η αριθμ. 2/73045/0022/2.1.2004 κ.υ.α. για την επέκταση των διατάξεων του ν. 3205/2003 σε διαβαθμισμένους κληρικούς.
     3. Η διαβάθμιση των κληρικών, δηλαδή η αντιστοίχηση των κατηγοριών των κληρικών (Δ', Γ' κλπ.) με τις κατηγορίες των δημοσίων υπαλλήλων (Υ.Ε., Δ.Ε. κλπ.) πραγματοποιείται από τη Δ/νση Eκκλησιαστικής Διοίκησης του Υπουργείου Εθνικής Παιδείας και Θρησκευμάτων κατόπιν σχετικής συνεννόησης με τα γνωμοδοτικά όργανα της Εκκλησίας της Ελλάδος. Το Υπουργείο μας ακολούθως προχωρεί στην έκδοση της κ.υ.α. και δεν επεμβαίνει, φυσικά, στα ζητήματα διαβάθμισης παρά μόνο στα ζητήματα κατάταξης των κληρικών στο νέο μισθολόγιο.
     4. Επιπλέον, με την ανωτέρω απόφαση που επέκτεινε την εφαρμογή του νέου μισθολογίου στους ανωτέρω, αυξήθηκε το επίδομα ειδικού λειτουργήματος στους κληρικούς κατά 74 €, όπως και στους εκπαιδευτικούς της Α/θμιας και Β/θμιας εκπαίδευσης.
     5. Τέλος, σας πληροφορούμε ότι, η τυχόν ένταξη των κληρικών απευθείας στο μισθολόγιο των δημοσίων υπαλλήλων ή η επέκταση των διατάξεων του μισθολογίου με κ.υ.α., όπως γίνεται μέχρι σήμερα, δεν διαφοροποιούν την διαβάθμιση των κληρικών.
     Ο Υφυπουργός
     ΠΕΤΡΟΣ ΔΟΥΚΑΣ»
5. Στην με αριθμό 1537/17-6-04 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου και Κωνσταντίνου Σπηλιωτόπουλου δόθηκε με το υπ’ αριθμ. 2/33401/0022/8-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αρ. 1537/17.6.2004 ερώτησης, που κατατέθηκε στη Βουλή των Ελλήνων από τους Βουλευτές κυρίους Μ. Καρχιμάκη, Β. Οικονόμου και Κ. Σπηλιωτόπουλο, σας πληροφορούμε τα εξής:
     Με τις διατάξεις του άρθρου 8 παρ.12 β. του ν.3207/2003, προβλέφθηκε η καταβολή ειδικής αποζημίωσης στο προσωπικό της Ελληνικής Αστυνομίας, του Λιμενικού και του Πυροσβεστικού Σώματος, καθώς και των Ενόπλων Δυνάμεων που θα διατεθεί κατά το χρονικό διάστημα από 1.7.2004 έως 30.9.2004, για τη λήψη μέτρων τάξης και ασφάλειας των Ολυμπιακών Αγώνων κατά παρέκκλιση των ρυθμίσεων περί ημερήσιας ανάπαυσης και του προβλεπομένου κατά περίπτωση συνολικού αριθμού ωρών εργασίας και μέχρι 56 ώρες ανά εβδομάδα.
     Για το καθορισμό των δικαιούχων και του ύψους της ανωτέρω ειδικής αποζημίωσης, παρέχεται από τις ίδιες ως άνω διατάξεις η εξουσιοδότηση στους Υπουργούς Οικονομίας και Οικονομικών, Εθνικής Άμυνας, Δημόσιας Τάξης και Εμπορικής Ναυτιλίας, να εκδόσουν σχετική κοινή υπουργική απόφαση.
     Η πρωτοβουλία έκδοσης προς την κατεύθυνση αυτή, της προβλεπόμενης κατά τα ανωτέρω κοινής υπουργικής απόφασης, ανάγεται στην αρμοδιότητα των Υπουργείων Εθνικής Άμυνας, Δημόσιας Τάξης και Εμπορικής Ναυτιλίας, κατά το λόγο αρμοδιότητας του κάθε Υπουργείου.
     Ο Υφυπουργός
     ΠΕΤΡΟΣ ΔΟΥΚΑΣ»
6. Στην με αριθμό 1527/17-6-04 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 34735/7-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης που κατέθεσε ο Βουλευτής κ. Ηλίας Καλλιώρας και κατόπιν του υπ' αριθ. 3702/30.06.04 εγγράφου της Περιφέρειας Στερεάς Ελλάδας, σας πληροφορούμε ότι η εν λόγω Περιφέρεια για τα επιδόματα θέσεως ευθύνης αποσπασμένων υπαλλήλων στα Περιφερειακά Ταμεία Ανάπτυξης, τηρεί τις διατάξεις του άρθρου 14 του Ν. 2470/97, καθώς και τα έγγραφα:
     α) 2/43629/0022/05.09.03/Γεν.Λογ.Κράτους-Δ/νση 22,
     β) 50295/25.11.03ΥΠ.ΕΣ.Δ.Δ.Α.-Δ/νση Διοίκησης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
7. Στην με αριθμό 1543/17-6-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 35674/7-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό, με το οποίο μας διαβιβάστηκε η ερώτηση, που κατέθεσε στη Βουλή ο Βουλευτής κ. Βασίλης Οικονόμου, σχετικά με το αντικείμενο του θέματος, σας γνωρίζουμε τα εξής:
     Όσον αφορά το θέμα της στελέχωσης των Ο.Τ.Α. Α΄ βαθμού με προσωπικό, επισημαίνονται τα εξής:
     Οι ανάγκες των Ο.Τ.Α. Α΄ βαθμού για προσωπικό δύνανται να είναι βραχυπρόθεσμες και συγκεκριμένης χρονικής διάρκειας ή πάγιες και διαρκείς. Το είδος της ανάγκης υπαγορεύει και τον τρόπο με τον οποίο οι εργαζόμενοι συνδέονται με τους οικείους Ο.Τ.Α.
     Έτσι, για εποχιακές ανάγκες ή για την περάτωση συγκεκριμένων έργων, οι Ο.Τ.Α. έχουν τη δυνατότητα να συνάπτουν συμβάσεις ορισμένου χρόνου (έως οκτώ μήνες), με τις διατάξεις του άρθρου 21 του Ν. 2190/94, ή συμβάσεις μίσθωσης έργου (έως ένα έτος), με τις διατάξεις του άρθρου 6 του Ν. 2527/97, πάντα μετά από έγκριση της Επιτροπής της 55/98 Π.Υ.Σ..
     Από το Υπουργείο Εσωτερικών, Δημόσιας Διοίκησης και Αποκέντρωσης έχει επισημανθεί κατ' επανάληψη ότι πάγιες και διαρκείς ανάγκες των Ο.Τ.Α. δεν θα πρέπει να καλύπτονται με τις ανωτέρω διατάξεις, αλλά με την πρόσληψη μονίμου προσωπικού, οι θέσεις του οποίου έχουν προβλεφθεί στους Οργανισμούς Εσωτερικής Υπηρεσίας των Ο.Τ.Α..
     Όσον αφορά το θέμα της μετατροπής των συμβάσεων ιδιωτικού δικαίου ορισμένου χρόνου ή έργου σε αορίστου, το Υπουργείο Εσωτερικών, Δημόσιας Διοίκησης και Αποκέντρωσης, με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/EK του Συμβουλίου της 28ης Ιουνίου 1999 στο εσωτερικό δίκαιο, που έχει προωθηθεί στο ΣτΕ για τη σχετική επεξεργασία, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από τα αρμόδια, κατά περίπτωση, όργανα.
     Τέλος, σας γνωρίζουμε ότι, για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση, που θα προβλέπει γενναία μοριοδότησή τους.
     Ο Υφυπουργός
     Α. ΝΑΚΟΣ»
     8. Στην με αριθμό 1852/29-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 61860/ΙΗ/7-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1852/29-6-04, την οποία κατέθεσε ο Βουλευτής κ. Ευάγγελος Βενιζέλος σχετικά με την κατασκευή χώρων στάθμευσης αυτοκινήτων στη Θεσσαλονίκη και στα θέματα της αρμοδιότητάς μας, σας γνωρίζουμε τα ακόλουθα:
     Όπως μας πληροφόρησε ο Πρύτανης του Αριστοτελείου Πανεπιστημίου Θεσσαλονίκης με σχετικό έγγραφό του, η Σύγκλητος του Α.Π.Θ., υπό την ιδιότητά της ως Γενικής Συνέλευσης της Εταιρείας Διαχείρισης και Αξιοποίησης της Περιουσίας του Πανεπιστημίου, σε συνεδρίασή της στις 28-8-2003 αποφάσισε την κατασκευή υπόγειου σταθμού πάρκινγκ στην Πλατεία Χημείου με τη διαδικασία της αυτοχρηματοδότησης. Ακολούθως, συστάθηκε ειδική επιτροπή για την προετοιμασία του σχετικού φακέλου για τη δημοπράτηση του έργου.
     Την περίοδο αυτή βρίσκονται στο στάδιο της υλοποίησης δύο μελέτες που αφορούν εδαφοτεχνική έρευνα και διερεύνηση κυκλοφοριακών παραμέτρων της ευρύτερης περιοχής του Χημείου, οι οποίες είναι εκ του νόμου απαραίτητες για την έκδοση σχετικής άδειας κατασκευής. Μετά την παράδοση των μελετών και την έκδοση της σχετικής άδειας, θα δημοπρατηθεί το έργο σύμφωνα με τις προβλεπόμενες διαδικασίες, σε χρόνο που τοποθετείται στο τελευταίο τρίμηνο του 2004.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      9. Στην με αριθμό 1730/24.6.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΤΚΕ/Φ2/15475/12.7.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 1730/24-6-2004, που κατέθεσε στη Βουλή ο βουλευτής κ. Στέλιος Ματζαπετάκης για το πόθεν έσχες των βουλευτών, σας γνωρίζουμε ότι το εν λόγω ζήτημα δεν αποτελεί αρμοδιότητα του ΥΠ.ΕΣ.Δ.Δ.Α.
      Σύμφωνα με τις διατάξεις του άρθρου 3, παρ. 1 του ν.3213/2003 (ΦΕΚ 309 τ.Α/31-12-2003), οι δηλώσεις περιουσιακής κατάστασης των προσώπων που αναφέρονται στις περιπτώσεις α' έως και ε' της παρ. 1 άρθρου 1 του ιδίου νόμου, στις οποίες συμπεριλαμβάνονται και οι βουλευτές, υποβάλλονται στην Επιτροπή του άρθρου 21 του ν.3023/2002 (ΦΕΚ 146 τ.Α'), η οποία είναι αρμόδια για την επίσπευση της διαδικασίας. Η Επιτροπή αυτή εδρεύει στη Βουλή.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      10. Στην με αριθμό 1510/16.6.04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 7017/4/4359/9.7.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Αράπογλου, σε ό,τι μας αφορά, σας γνωρίζουμε ότι στον προγραμματισμό που κάνει το Υπουργείο μας για την ενίσχυση του Πυροσβεστικού Σώματος περιλαμβάνεται και η πρόσληψη ικανού αριθμού πυροσβεστών, στις προθέσεις μας δε είναι η θεσμοθέτηση συστήματος εισαγωγής στις Σχολές του Σώματος σπουδαστών μέσω των γενικών εξετάσεων του Υπουργείου Εθνικής Παιδείας και Θρησκευμάτων. Για την άμεση κάλυψη μέρους των υπαρχουσών κενών οργανικών θέσεων πυροσβεστικού προσωπικού, προγραμματίζουμε την πρόσληψη πυροσβεστικών υπαλλήλων μετά τη λήξη των Ολυμπιακών Αγώνων με αξιοκρατική επιλογή μέσω του ΑΣΕΠ.
      Επίσης, για την κάλυψη παροδικής φύσεως εποχικών αναγκών του Πυροσβεστικού Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης και στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο, επαναπροσλήφθηκαν πρόσφατα 5.500 εποχικοί υπάλληλοι από τους κυρωμένους πίνακες που καταρτίσθηκαν το παρελθόν έτος και ισχύουν για πέντε έτη, ενώ για την αντιμετώπιση των αυξημένων υπηρεσιακών αναγκών, ενόψει των Ολυμπιακών Αγώνων 2004, ήδη προσελήφθησαν, μόνο για φέτος, 600 πυροσβέστες εποχική ς απασχόλησης.
      Επισημαίνεται ότι οι προσλήψεις του εποχικού πυροσβεστικού προσωπικού διενεργούνται σύμφωνα με τις ισχύουσες διατάξεις του άρθρου 6 του ν.3103/2003 και του π.δ. 124/2003,ώστε, αφενός το προσωπικό αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφετέρου να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου.
      Στο πλαίσιο αυτό, το εποχικό προσωπικό προσλαμβάνεται σήμερα με σχέση ιδιωτικού δικαίου ορισμένου χρόνου και με προοπτική επέκτασης αυτής για αντιπυρικές περιόδους μέχρι και 5 ετών, όπως καθορίζεται με σαφήνεια στις διατάξεις του π.δ. 124/2003, αλλά και της εκάστοτε σχετικής προκήρυξης πρόσληψης αυτού. Επίσης, σύμφωνα με τα κριτήρια που θέτουν οι διατάξεις του εν λόγω π.δ., η διάρκεια εργασίας του εποχικού προσωπικού καθορίζεται ότι δεν μπορεί να υπερβεί τους πέντε μήνες ετησίως και επομένως δεν συνάγεται ρητή διάρκεια απασχόλησης πέντε μηνών. Ο καθορισμός της ανωτέρω χρονικής διάρκειας αιτιολογείται από τις καιρικές συνθήκες που επικρατούν στη χώρα μας, σύμφωνα με τις οποίες αυξημένη επικινδυνότητα για πρόκληση δασικής πυρκαγιάς παρουσιάζεται στους μήνες από Ιούνιο μέχρι και Οκτώβριο.
      Σε ό,τι αφορά την πρόσληψη των εποχικών υπαλλήλων ως μονίμων πυροσβεστών, στο π.δ. 167/2003 περιλαμβάνονται ειδικές διατάξεις ευεργετικού χαρακτήρα και προβλέπεται ειδική μοριοδότηση, για όσους έχουν υπηρετήσει ευδόκιμα ως εποχικοί υπάλληλοι για τη δασοπυρόσβεση, σύμφωνα με την οποία, για κάθε αντιπυρική περίοδο, προστίθεται μία (1) μονάδα για τους εργάτες πυρόσβεσης-διάσωσης, αερομεταφερόμενων πεζοπόρων τμημάτων και τους πυροφύλακες και τρεις (3) μονάδες για τους οδηγούς. Σύμφωνα με τα ανωτέρω, καθίσταται σαφές ότι οι εποχικοί πυροσβέστες ανήκουν σε ιδιαίτερη ευεργετική κατηγορία, με προτεραιότητα για πρόσληψη στο Πυροσβεστικό Σώμα που καθιερώθηκε με τη θέσπιση συγκεκριμένων ρυθμίσεων.
      Σχετικά με το αίτημα του ανωτέρω εποχικού προσωπικού, που προσλαμβάνεται με συμβάσεις ιδιωτικού δικαίου ορισμένου χρόνου, για μετατροπή των εν λόγω συμβάσεων σε αορίστου χρόνου, σας πληροφορούμε ότι το προσωπικό αυτό δεν εμπίπτει στις διατάξεις της ισχύουσας νομοθεσίας που προβλέπει την κατάταξη προσωπικού που υπηρετεί στο Δημόσιο Φορέα με σύμβαση εργασίας ιδιωτικού δικαίου ορισμένου χρόνου σε οργανικές θέσεις με σύμβαση εργασίας ιδιωτικού δικαίου αορίστου χρόνου, διότι δεν πληροί την προϋπόθεση του άρθρου 17 του ν.2839/2000, που απαιτεί να μην έχει μεσολαβήσει, προκειμένου για προσωπικό που ασχολήθηκε με περισσότερες της μιας συμβάσεις εργασίας ιδιωτικού δικαίου ορισμένου χρόνου, χρονικό διάστημα διακοπής μεταξύ των συμβάσεων μεγαλύτερο των δύο (2) μηνών. Επιπροσθέτως, στο Πυροσβεστικό Σώμα οι οργανικές θέσεις του πυροσβεστικού προσωπικού καλύπτονται από υπαλλήλους που είναι (μόνιμοι) τακτικοί δημόσιοι υπάλληλοι, σύμφωνα με τη διάταξη της παρ. Ι του άρθρου 9 του π.δ. 210/1992 και ως εκ τούτου δεν προβλέπονται αντίστοιχες θέσεις με σύμβαση εργασίας ιδιωτικού δικαίου αορίστου χρόνου (Απόφαση Δ.Εφ. 1771/2003).
      Πάντως, για τις ρυθμίσεις του αναφερόμενου στην ερώτηση σχεδίου προεδρικού διατάγματος, με τις οποίες τίθενται κανόνες για την απευθείας μετατροπή συμβάσεων ορισμένου χρόνου ή έργου σε συμβάσεις αορίστου χρόνου γενικώς ή απροσώπως, αρμόδιο να σας ενημερώσει σχετικά είναι το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης.
      Τέλος, για τις οφειλόμενες αποζημιώσεις στο εποχικό πυροσβεστικό προσωπικό του έτους 2001, το Αρχηγείο Πυροσβεστικού Σώματος έχει υποβάλει ερώτημα στο Νομικό Σύμβουλο του Υπουργείου μας σχετικά με τη διαδικασία που πρέπει να ακολουθηθεί, ώστε να καταβληθούν στους δικαιούχους το ταχύτερο δυνατό.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      11. Στην με αριθμό 1553/18.6.04 ερώτηση του Βουλευτή κ. Πέτρου Αλιβιζάτου δόθηκε με το υπ’ αριθμ. Β13-693/12.7.04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 1553/18-6-2004 ερώτηση, που κατέθεσε στη Βουλή των Ελλήνων ο Βουλευτής κ. Αλιβιζάτος, με θέμα «Μέτρα για την καταπολέμηση του λαθρεμπορίου κινέζικων προϊόντων και για τον περιορισμό στην εισαγωγή προϊόντων από τις ασιατικές χώρες», σας γνωστοποιούμε τα ακόλουθα:
      Η προηγούμενη κυβέρνηση, ενώ ψήφισε το Νόμο 3190/03 προκειμένου να περιορίσει το παράνομο εμπόριο και το παραεμπόριο των υπαίθριων μικροπωλητών, αμέλησε στην πράξη να εκδώσει όλες τις σχετικές υπουργικές αποφάσεις και τα Π.Δ. ενεργοποίησης της ως άνω νομοθεσίας.
      Η νέα πολιτική ηγεσία του ΥΠΑΝ βρίσκεται σε συνεννόηση με τα συναρμόδια υπουργεία Δημοσίας Τάξεως Οικονομίας & Οικονομικών και ΥΠΕΣΔΑ ώστε να υπάρξει γενικευμένος συντονισμός και συστηματοποίηση των ελέγχων σε όλη τη χώρα. Παράλληλα το Υπουργείο Ανάπτυξης κάλεσε σε ευρεία σύσκεψη εκπροσώπους από όλες της νομαρχίες για να τους ζητήσει την πλήρη ενεργοποίηση των ελεγκτικών τους μηχανισμών και να τους ενημερώσει ότι στις 25/5/2004 εξέδωσε πέντε υπουργικές αποφάσεις και ετοίμασε τα δύο Π.Δ. η εφαρμoγή των οποίων αναμένεται να οδηγήσει στην πάταξη του παραεμπορίου και στην ορθολογικότερη λειτουργία του υπαίθριου εμπορίου.
      Τα βασικότερα σημεία του αποφάσεων αυτών είναι τα εξής:
      1. Οι παραγωγοί, χονδρέμποροι, εντολοδόχοι έμποροι, λιανοπωλητές, πωλητές και παραγωγοί λαϊκών αγορών, καθώς και οι συνεταιριστικές οργανώσεις παραγωγών, υποχρεούνται στη διακίνηση των εμπορευμάτων τους με τη χρήση δελτίου αποστολής με όλα τα στοιχεία ταυτότητος των διακινούμενων προϊόντων, το οποίο θα συνοδεύει κάθε αγαθό από το σημείο παραγωγής έως και το σημείο πώλησης.
      2. Συγκροτούνται κλιμάκια ελέγχου λαϊκών αγορών και υπαίθριου εμπορίου, τα οποία είναι αρμόδια για την επιβολή κυρώσεων για κάθε παράβαση που διαπιστώνεται σχετικά με την εφαρμογή του νόμου 3190/2003. Η θητεία του κάθε κλιμακίου είναι δύο έτη, ενώ στο έργο τους θα συνδράμει τόσο η Ελληνική Αστυνομία όσο και η Δημοτική Αστυνομία.
      3. Αναπροσαρμόζονται τα χρηματικά πρόστιμα που αφορούν τις παραβάσεις του υπαίθριου εμπορίου και των λαϊκών αγορών, τα οποία κυμαίνονται πλέον από 150 έως και 1.000 ευρώ και αφορούν συνολικά 16 παραβάσεις.
      4. Για παραβάσεις που αφορούν ενδείξεις των πινακίδων (τιμές, προέλευση, ποιότητα, ποσότητα, ονομασία προϊόντος), τα ελεγκτικά όργανα θα μπορούν να επιβάλλουν χρηματικά πρόστιμα ύψους 350 ευρώ, ενώ με ειδική απόφαση των αρμοδίων αρχών το ύψος των προστίμων θα μπορεί να διαμορφωθεί και σε υψηλότερα επίπεδα.
      5. Η μη χορήγηση πληροφοριών ή στοιχείων και η απόκρυψη στοιχείων ή πληροφοριών, καθώς και η γνωστοποίηση ανακριβών ή παραπλανητικών στοιχείων και εν γένει η παρακώλυση του έργου των ελεγκτών τιμωρείται με χρηματικά πρόστιμα από 100 έως και 5.000 ευρώ.
      Στα πλαίσια της υφιστάμενης νομοθεσίας και των οργανωτικών δυνατοτήτων το Υπουργείο Ανάπτυξης ξεκίνησε σε συνεργασία με τις συναρμόδιες κρατικές υπηρεσίες, εντατικούς ελέγχους, με στόχο την προστασία του καταναλωτή και την πάταξη του παραεμπορίου. Πιο συγκεκριμένα:
      13 μικτά συνεργεία του ΥΠΑΝ , της Δημοτικής Αστυνομίας του ΣΔΟΕ και της ΕΛΑΣ, τα οποία δουλεύουν σε δύο βάρδιες, έχουν ξεκινήσει εδώ και ένα μήνα ελέγχους και έχουν προβεί σε 410 περιπτώσεις σε κατασχέσεις εμπορευμάτων παράνομων μικροπωλητών σε διάφορα σημεία του κέντρου της Αθήνας, σε λαϊκές αγορές και σε σταθμούς του ΗΣΑΠ και Μετρό. Κατασχέθηκαν είδη ένδυσης, γυαλιά ηλίου, ρολόγια, μπιζού, αρώματα, τσάντες, cd, ηλεκτρικά, είδη ρούχα κλπ.
      Στα πλαίσια συνεργασίας για την καταπολέμηση του παρεμπορίου με το υπουργείο Οικονομίας και Οικονομικών, το Σ.Δ.Ο.Ε επιθεώρησε 24 σημεία, τα οποία, ενώ λειτουργούσαν σαν αποθήκες διαφόρων προϊόντων κυρίως προέλευσης Κίνας, δεν είχαν δηλωθεί για αυτόν τον σκοπό και δεν διέθεταν τα νόμιμα παραστατικά. Σε όλες τις περιπτώσεις επεβλήθησαν εκ' του νόμου οι προβλεπόμενες κυρώσεις.
      Ξεκίνησαν έλεγχοι από την ΕΛΑΣ γύρω από την κεντρική λαχαναγορά του Ρέντη, και εντοπίσθηκαν πρακτορεία και επιχειρήσεις οι οποίες πωλούσαν χωρίς άδεια και νόμιμα παραστατικά, τα εμπορεύματά τους. Οι παραπάνω έμποροι των επιχειρήσεων συνελήφθησαν από τα αρμόδια αστυνομικά όργανα.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      12. Στην με αριθμό 1597/21.6.04 ερώτηση του Βουλευτή κ. Αθανασίου Λεβέντη δόθηκε με το υπ ‘αριθμ. Β-656/8.7.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1597/21-6-2004 που κατέθεσε στη Βουλή ο Βουλευτής κ. .Θανάσης Λεβέντης, σχετικά με αντιπλημμυρικά έργα στην περιοχή του Διεθνούς Αερολιμένα Αθηνών «Ελ. Βενιζέλος» Α.Ε., σύμφωνα και με το αριθμό OL/CSENC/5967/25-06-2004 έγγραφο του, κατά το λόγο αρμοδιότητας του Υπ. ΜΕ., σας πληροφορούμε τα πιο κάτω:
      1. Τα έργα αποστράγγισης όμβριων υδάτων του Διεθνή Αερολιμένα Αθηνών «Ελευθέριος Βενιζέλος» (ΔΑΑ) μελετήθηκαν και κατασκευάστηκαν σύμφωνα με τις διατάξεις της Σύμβασης Ανάπτυξης Αεροδρομίου (ΣΑΑ), όπως αυτή κυρώθηκε με το Νόμο 2338/1995 (ΦΕΚ Α'202/14.9.1995 ). Όλοι οι οριζόμενοι και προβλεπόμενοι στον ανωτέρω Νόμο περιβαλλοντικοί όροι τηρούνται από το ΔΑΑ.
      2. Πλημμυρικά φαινόμενα ήταν ανέκαθεν ιδιαίτερα συνήθη στην ευρύτερη περιοχή των Μεσογείων .Η κατασκευή του ΔΑΑ δεν επηρέασε την αποστράγγιση όμβριων υδάτων της ευρύτερης περιοχής, αντίθετα τα έργα που έχουν κατασκευαστεί εντός του ακινήτου του Αερολιμένα προστατεύουν σημαντικά τις γύρω περιοχές από την ένταση με την οποία εκδηλώνονται τα πλημμυρικά φαινόμενα.
      3. Τα όμβρια ύδατα, τα οποία διοχετεύονται προς το ρεύμα της Ραφήνας προέρχονται κυρίως από τις αγροτικές περιοχές της ευρύτερης περιοχής των Σπάτων.Τα έργα αντιπλημμυρικής προστασίας της ευρύτερης περιοχής των Μεσόγείων και το αντιπλημμυρικό πρόγραμμα της Ανατολικής Αττικής εμπίπτουν στις αρμοδιότητες άλλων Φορέων.
      4. Ο ΔΑΑ διαθέτει δύο ανεξάρτητα δίκτυα, ένα για τα λύματα και ένα για τα όμβρια ύδατα. Ο ΔΑΑ είναι ένα από τα λίγα αεροδρόμια παγκοσμίως που διαθέτει ιδιόκτητες Μονάδες Επεξεργασίας Λυμάτων (ΜΕΛ).Οι ΜΕΛ επεξεργάζονται όλα τα λύματα που παράγονται στο αεροδρόμιο. Ανάλογα με τις απαιτήσεις, το νερό που παράγεται από την επεξεργασία των λυμάτων στις ΕΜΛ χρησιμοποιείται για άρδευση των μη προσβάσιμων από το κοινό χώρων πρασίνου εντός του αερολιμένα .
      5. Η διαχείριση των επικινδύνων αποβλήτων διενεργείται από τον ΔΑΑ σύμφωνα με τα οριζόμενα στην κείμενη νομοθεσία. Παράλληλα, η κατασκευή έργων, όπως ελαιοδιαχωριστές, καθώς και οι τακτικοί έλεγχοι στον χώρο του αεροδρομίου διασφαλίζουν την ποιότητα των υδάτων .
      6. Η ποιότητα των επιφανειακών δικτύων ελέγχεται από τον ΔΑΑ σε τακτική βάση, σε συνεργασία με ανεξάρτητο εργαστήριο. Σύμφωνα με τα αποτελέσματα των μετρήσεων δεν υπάρχει επίπτωση στην ευρύτερη περιοχή από τα επιφανειακά ύδατα που προέρχονται από το αεροδρόμιο .
      7. Τέλος, επισημαίνεται ότι ο ΔΑΑ έχει δημιουργήσει από το έτος 1996 Υπηρεσία Περιβάλλοντος, η οποία αποτελείται από 14 επιστήμονες και διοικητικό προσωπικό , για τη συνεχή παρακολούθηση του περιβάλλοντος. Ο ΔΑΑ είναι το πρώτο ελληνικό αεροδρόμιο, του οποίου η Υπηρεσία Περιβάλλοντος έχει πιστοποιηθεί κατά το διεθνές περιβαλλοντικό πρότυπο ΕΝ IS0 14001.
      Ο Υπουργός
      ΜΙΧΑΛΗΣ ΛΙΑΠΗΣ»
      13. Στην με αριθμό 1574/18.6.04 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 319/7.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Β. Έξαρχος, για τα θέματα της αρμοδιότητάς μας, σας πληροφορούμε τα εξής:
      1. Για τις καλυπτόμενες από τον ΕΛ.Γ.Α. ζημιές που προκλήθηκαν από τη θεομηνία (ανεμοθύελλα - χαλαζόπτωση) στις 13-6-04 σε διάφορες καλλιέργειες των Δήμων Νέσσωνος, Νίκαιας και Πλατυκάμπου του Λάρισας, οι Γεωπόνοι του Υποκαταστήματος διενήργησαν αμέσως τις απαραίτητες επισημάνσεις και ενημέρωσαν τους παραγωγούς για υποβολή δηλώσεων. 
      Για τις καλλιέργειες που βρίσκονται στο στάδιο της συγκομιδής (π.χ. βερικοκιάς), δόθηκε, προτεραιότητα και ήδη ολοκληρώθηκε η εκτίμησή τους.
      Για τις λοιπές καλλιέργειες, το έργο των εξατομικευμένων εκτιμήσεων άρχισε τέλος Ιουνίου.
      2. Οι μη καλυπτόμενες από τον ΕΛ.Γ.Α. ζημιές (αρμοδιότητας ΠΣΕΑ) που προκλήθηκαν από τη θεομηνία στις 13-6-04 στο πάγιο κεφάλαιο των παραπάνω, Δήμων, καταγράφονται ήδη από τον ΕΛ.Γ.Α. και θα ενταχθούν σε νέο πρόγραμμα χορήγησης Κρατικών Ενισχύσεων.
      Ειδικότερα για τις ζημιές που προκλήθηκαν στο πάγιο κεφάλαιο του , Δήμου Πλατυκάμπου του Ν. Λάρισας, υποβλήθηκαν στον Ε.Λ.Γ.Α. 94 αιτήσεις για χορήγηση Κρατικών Ενισχύσεων και ήδη έγινε η καταγραφή τους.
      Επίσης προκλήθηκαν και ζημιές Ζωϊκού Κεφαλαίου. Υποβλήθηκαν στον Ε.Λ.Γ.Α. 2 δηλώσεις που αφορούν πτηνοτροφικές εκμεταλλεύσεις, οι κάτοχοι των οποίων δεν έχουν υποβάλει δήλωση εκτροφής στον Ε.Λ.Γ.Α. και σύμφωνα .με τον ισχύοντα Κανονισμό Ασφάλισης Ζωϊκού Κεφαλαίου οι ζημιές στις πτηνοτροφικές εκμεταλλεύσεις που δεν έχουν υπαχθεί στην Ασφαλιστική κάλυψη του Ε.Λ.Γ.Α. με αίτησή τους, δεν καλύπτονται ασφαλιστικά και δεν αποζημιώνονται.
      3. Για τις μη καλυπτόμενες από τον Ε.Λ.Γ.Α. ζημιές που  προκλήθηκαν από τη χαλαζόπτωση της 5ης Ιουνίου 2004 στο πάγιο κεφάλαιο του Δήμου Νίκαιας Πλατυκάμπου Ν. Λάρισας υποβλήθηκαν στον Ε.Λ.Γ.Α. 2 αιτήσεις για χορήγηση Κρατικών Ενισχύσεων και ήδη έγινε η καταγραφή τους.
      Οι παραπάνω ζημιές θα ενταχθούν στο νέο πρόγραμμα χορήγησης Κρατικών Ενισχύσεων.
      4. Οι εκτιμήσεις διενεργούνται σύμφωνα με τους κανόνες τηςΓεωπονικής επιστήμης. Το ύψος της αναμενόμενης παραγωγής προσδιορίζεται από το είδος και την ποικιλία της καλλιέργειας, τις προηγηθείσες καλλιεργητικές φροντίδες, τη Καλλιεργητική πρακτική και την ποιοτική σύσταση του αγροτεμαχίου.
      Σε περίπτωση ολοκληρωτικής καταστροφής (100% ζημιά) λαμβάνεται υπ' όψη και το ύψος της παραγωγής, όμορων μη ζημιωθέντων καλλιεργειών καθώς και το ιστορικό της δυναμικότητας της καλλιέργειας σε κάθε περιοχή.
      5. Για τον προσδιορισμό των τελικά αποζημιούμενων ποσοτήτων. βάμβακος ανά παραγωγό, ο ΕΛ.Γ.Α. είναι σε επικοινωνία με τον ΟΠΕΚΕΠΕ, ώστε να βρεθεί ο δικαιότερος τρόπος αποζημίωσης.
      Ο Υπουργός
      Σ. ΤΣΙΤΟΥΡΙΔΗΣ»
      14. Στην με αριθμό 3448/24-9-04 ερώτηση του Βουλευτή κ. Νικόλαου Σαλαγιάννη δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/296/7-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3448/24-9-04 ερώτησης του Βουλευτή κ. Ν. Σαλαγιάννη, σας πληροφορούμε τα ακόλουθα:
      1. Το θέμα που θίγεται στην ερώτηση του βουλευτή κ. Ν. Σαλαγιάννη είναι βεβαίως γνωστό στο Υπουργείο Πολιτισμού και τον Οργανισμό Πνευματικής Ιδιοκτησίας, όμως αναφέρεται σε εφαρμογή διατάξεων του Ν. 2121/1993 περί Πνευματικής Ιδιοκτησίας, όπως τροποποιήθηκε μεταγενέστερα ιδίως με τον Ν. 2557/1997 και συγκεκριμένα στο άρθρο 3 (δημοσία εκτέλεση έργων), στα άρθρα 46 επ. (συγγενικά δικαιώματα) και 54 επ. (συλλογική διαχείριση δικαιωμάτων). Όπως προκύπτει από τις διατάξεις αυτές στις περιπτώσεις που αναφέρει η Ερώτηση τα αμοιβολόγια του Οργανισμού Διαχείρισης καθορίζονται από αυτούς χωρίς δυνατότητα παρέμβασης των ελεγκτικών μηχανισμών του ΥΠΠΟ και ή του Οργανισμού Πνευματικής Ιδιοκτησίας κατ' αρχήν.
      2. Στο άρθρο 56 του νόμου (πρβλ. ιδίως παρ. 2-5) προβλέπονται ασφαλιστικές βαλβίδες υπέρ των χρηστών (αίτηση στο Μονομελές Πρωτοδικείο-διαιτησία) σε περίπτωση αμφισβητήσεων σχετικά με το ύψος κ.τ.λ.. του καταβαλλομένου στους Οργανισμούς εκάστοτε ποσών.
      3. Η εμπειρία της υπερδεκαετούς εφαρμογής του Ν. 2121/1993 καταδεικνύει την πιθανή ανάγκη νομοθετικής παρέμβασης. Το ΥΠΠΟ σε πρώτη φάση προέβη ήδη σε πλήρη αναδιοργάνωση και αναβάθμιση του Οργανισμού Πνευματικής Ιδιοκτησίας, ώστε ν' ανταποκριθεί πιο αποτελεσματικά στο ρόλο του. Επίσης ο αρμόδιος Υφυπουργός είχε ήδη περισσότερες συναντήσεις με όλους τους φορείς του χώρου και οι απόψεις αυτών κατεγράφησαν ήδη, ώστε να διαμορφωθεί στο άμεσο μέλλον η πολιτική του ΥΠΠΟ στα θέματα της πνευματικής ιδιοκτησίας κατά το δυνατόν με συναινετικές διαδικασίες.
      Με αυτές τις ενέργειες έχουν εξαντληθεί στην παρούσα φάση οι δυνατότητες παρέμβασης του ΥΠΠΟ στο ανωτέρω θέμα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      15. Στην με αριθμό 3476/24-9-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./301/8-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 3476/24-9-2004 ερώτησης του Βουλευτή κου Β. Κεγκέρογλου σχετικά με τη συνέχιση χρηματοδότησης των ανασκαφών στην Καστέλα Ηρακλείου, σας πληροφορούμε τα εξής:
      Το έργο «Συντήρηση - Διαμόρφωση και Ανάδειξη αρχαιολογικού χώρου Καστέλας και ερειπίων Μονής Αγίου Πέτρου των Δομηνικανών Ηρακλείου»εκτελείται στα πλαίσια του ΠΕΠ Κρήτης του 3ου ΚΠΣ με συνολικό προϋπολογισμό 440.205 ΕΥΡΩ. Το έργο υλοποιείται με αυτεπιστασία από τη 13η ΕΒΑ, έχει καταληκτική ημερομηνία 30-3-2006 και η απορρόφηση μέχρι το τέλος του 2ου τριμήνου 2004 ανήλθε στο ύψος των 225.527 ΕΥΡΩ. Δεν υπάρχει καμιά διακοπή χρηματοδότησης και το έργο εξελίσσεται ομαλά.
      Το έργο δεν περιλαμβάνει διενέργεια συστηματικής ανασκαφής, παρά μόνο τη στερέωση και ανάδειξη των ανασκαφικών ευρημάτων της ανασκαφής του 1991-92. Επίσης περιλαμβάνει καθαρισμούς και αποχωματώσεις σε όλη την έκταση και τις αναγκαίες εργασίες στερέωσης όλων των κατασκευών που αποκαλύπτονται. Οι μέχρι τώρα εργασίες έχουν αποδώσει σημαντικά ακίνητα και κινητά ευρήματα βυζαντινής περιόδου και βενετοκρατίας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      16. Στην με αριθμό 3211/17-9-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 14526/04/7-10-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθ. 3211/17.9.2004 ερώτησης, που κατατέθηκε από το Βουλευτή κ. Αλέξανδρο Aλαβάνο και αφορά στο αντικείμενο του θέματος, σας γνωρίζουμε Κατά λόγο αρμοδιότητας τα εξής:
      Το νομοθετικό πλαίσιο που διέπει την είσοδο και παραμονή των αλλοδαπών στην Χώρα και ειδικότερα ο Ν. 2910/01, ορίζει ότι οι αλλοδαποί που διαμένουν νόμιμα στην Ελλάδα ασφαλίζονται στους οικείους ασφαλιστικούς οργανισμούς και απολαμβάνουν των ιδίων ασφαλιστικών δικαιωμάτων με τους ημεδαπούς και επομένως έχουν πρόσβαση στις υπηρεσίες του Εθνικού Συστήματος Υγείας με τους ίδιους όρους που ισχύουν για τους ΄Ελληνες πολίτες. Πέραν τούτου υποχρεώνονται τα νοσοκομεία, θεραπευτήρια και κλινικές να παρέχουν τις υπηρεσίες τους σε αλλοδαπούς που βρίσκονται παράνομα στην Ελλάδα, όταν εισάγονται εκτάκτως σ' αυτά ή όταν πρόκειται για ανήλικα παιδιά.
      Κατά τα λοιπά αρμόδιο να απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης, στο οποίο κοινοποιούμε το παρόν.
      Ο Υφυπουργός
      Α. ΝΑΚΟΣ»
      17. Στην με αριθμό 3211/17-9-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 94679/7-10-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 3211/17-9-2004 ερώτηση που κατατέθηκε στη Βουλή από το Βουλευτή κ. Αλέξανδρο Aλαβάνo, σχετικά με τη πρόσβαση των μεταναστών στο σύστημα Υγείας, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης, έχει εκδώσει την υπ΄ αριθμ. Υ4α/οικ.8992/13.7.2000 εγκύκλιο, αντίγραφο της οποίας σας αποστέλλουμε, με την οποία δίνονται σαφείς οδηγίες, σχετικά με τις προϋποθέσεις και τις νόμιμες διαδικασίες παροχής της νοσοκομειακής περίθαλψης από τα Νοσοκομεία του Ε.Σ.Υ. στους αλλοδαπούς, έτσι ώστε να τηρούνται οι θεσμοθετημένες διαδικασίες.
      Επιπρόσθετα σας γνωρίζουμε ότι στους νόμιμα διαμένοντες στη χώρα μας υπηκόους των Συμβαλλομένων Μερών στον Ευρωπαϊκό Κοινωνικό Χάρτη, που δεν διαθέτουν επαρκείς πόρους και δεν καλύπτονται από ασφαλιστικό φορέα, χορηγείται από την υπηρεσία Κοινωνικής Πρόνοιας της Νομαρχίας του τόπου διαμονής τους, πιστοποιητικό κοινωνικής προστασίας, με το οποίο δικαιούνται δωρεάν νοσηλεία.
      Ο Υπουργός
      ΝΙΚ. ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      18. Στην με αριθμό 3278/10-9-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. ΓΠ/94644/8-10-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3278/10-9-2004 ερώτηση που κατατέθηκε στη Βουλή από το Βουλευτή κ. Σ. Κουτμερίδη σχετικά με προβλήματα στα εργαστήρια Ταπητουργίας-Κιλιμοποιίας Νομού Σερρών, σας πληροφορούμε τα ακόλουθα:
      Η Οικοτεχνία με τις Σχολές Ταπητουργίας της λειτουργούσαν στο πλαίσιο του Εθνικού Οργανισμού Κοινωνικής Φροντίδας (ΕΟΠ), ο οποίος σύμφωνα με τις διατάξεις του Ν. 3106/2003 (ΦΕΚ 30/2003 τΑ) καταργήθηκε από 8-8-2003.
      Οι οικοτεχνικές δραστηριότητες του ως άνω φορέα περιήλθαν, βάσει του ίδιου Νόμου, στο νεοσύστατο Νομικό Πρόσωπο Δημοσίου Δικαίου, Εθνικό Συμβούλιο Κοινωνικής Φροντίδας (ΕΣΥΚΦ).
      Η αλλαγή του νομικού πλαισίου είχε σαν αποτέλεσμα, κατά το μεταβατικό στάδιο, τη δημιουργία προβλημάτων σε κάποιους τομείς δράσης και λειτουργίας του προαναφερόμενου νεοσύστατου Νομικού Προσώπου, στους οποίους συμπεριλαμβάνονται και οι Σχολές Ταπητουργίας-Κιλιμοποιίας του Νομού Σερρών.
      Σημειώνεται ότι το ΕΣΥΚΦ επιχορηγείται από το Υπουργείο Υγείας και Κοινωνικής Αλληλεγγύης για τις δαπάνες μισθοδοσίας του προσωπικού του, καθώς και για την αντιμετώπιση των δαπανών λειτουργίας του.
      Πρόσφατα καταβλήθηκε από το Υπουργείο Υγείας και Κοινωνικής Αλληλεγγύης και συμπληρωματική επιχορήγηση, προκειμένου να ομαλοποιηθεί η λειτουργία του νεοσύστατου φορέα και να αντιμετωπίσει τις υποχρεώσεις του, ώστε να ικανοποιηθούν οι χρήστες όλων των υπηρεσιών του.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      19. Στην με αριθμό 3331/21-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4208/7428/30-9-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 3331/21-09-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τη συμμετοχή του Αρχηγού ΓΕΕΘΑ ως μέλους του ΚΥ.Σ.Ε.Α., σας γνωρίζουμε τα ακόλουθα:
      Με την παρ. 2 του άρθρου 1 του Ν.3242/04, αντικαθίσταται το άρθρο 4 του Ν.1558/85 «Κυβέρνηση και Κυβερνητικά Όργανα», που αφορά το Κυβερνητικό Συμβούλιο Εξωτερικών και Άμυνας (ΚΥ.Σ.Ε.Α.), προκειμένου η σύνθεσή του και οι αρμοδιότητές του να ανταποκρίνεται στην υφιστάμενη σήμερα κατάσταση. Ο κ. Α/ΓΕΕΘΑ μετέχει πλέον στο ΚΥ.Σ.Ε.Α. όταν λαμβάνονται αποφάσεις για θέματα του ΥΠΕΘΑ, χωρίς δικαίωμα ψήφου, ως μη υπουργικό όργανο.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      20. Στην με αριθμό 3342/21-9-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 96518/6-10-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3342/21.9.2004 ερώτηση που κατατέθηκε στη Βουλή από το Βουλευτή κ. Μ. Στρατάκη, σχετικά με την ικανοποίηση αιτημάτων της συνδικαλιστικής οργάνωσης των Αγροτών του Ν. Ηρακλείου, σας γνωρίζουμε ότι καταρχήν αρμόδια να σας απαντήσουν είναι τα συνερωτώμενα Υπουργεία Οικονομίας και Οικονομικών και Απασχόλησης και Κοινωνικής Προστασίας, επιπρόσθετα, σας πληροφορούμε ότι:
      Το Υπουργείο Υγείας και Κοινωνικής Αλληλεγγύης, μέσω των Δ/νσεων ή Τμημάτων Πρόνοιας των Νομαρχιακών Αυτοδιοικήσεων της χώρας καταβάλλει χρηματικές παροχές λόγω μητρότητας στις εργαζόμενες μητέρες που δεν δύνανται να αξιώσουν αυτές από ασφαλιστικό φορέα (λόγω του χαμηλού αριθμού ημερομισθίων) ή είναι ανασφάλιστες.
      Το πρόγραμμα αυτό εφαρμόζεται σε εκτέλεση του άρθρου 4 παρ. 5 του Ν. 1302/82 με τον οποίο κυρώθηκε η με αριθμ. 102/52 διεθνής σύμβαση εργασίας «περί προστασίας της μητρότητας».
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      21. Στην με αριθμό 3333/21-9-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. ΤΚΕ/Φ2/21257/7-10-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 3333/21-9-2004, που κατέθεσαν στη Βουλή οι βουλευτές κ. κ. Άγγελος Τζέκης και Γεώργιος Xoυρμoυζιάδης και αφορούν στο θέμα των ειδικών συμβούλων δημάρχων και νομαρχών που εργάζονται με σύμβαση εργασίας ιδιωτικού δικαίου αορίστου χρόνου, σας γνωρίζουμε τα εξής:
      Σύμφωνα με τις διατάξεις των παρ. 2 και 10 του άρθρου 84 του ΠΔ410/1988, οι ειδικοί σύμβουλοι υπόκεινται απευθείας στην ιεραρχική εξάρτηση του οικείου δημάρχου, για την επικουρία του οποίου έχουν προσληφθεί και είναι ανεξάρτητοι από το ειδικό επιστημονικό προσωπικό ιδιωτικού δικαίου που προσλαμβάνεται για την εξυπηρέτηση διαρκών αναγκών του δήμου.
      Η σύμβαση εργασίας του προσωπικού αυτού λύεται, μεταξύ άλλων, με την πάροδο είκοσι (20) ημερών από την αποχώρηση του δημάρχου, για την επικουρία του οποίου προσλήφθηκαν, εκτός και αν ο αντικαταστάτης του εκδηλώσει με πράξη του τη συγκατάθεση για τη διατήρησή τους.
      Από τα ανωτέρω, συνάγεται ότι ενώ από το γράμμα του Π.Δ. 410/1988 φαίνεται ότι πρόκειται για προσωπικό ιδιωτικού δικαίου αορίστου χρόνου, στην ουσία πρόκειται για οιονεί μετακλητούς υπαλλήλους, των οποίων η χρονική διάρκεια της εργασιακής τους σχέσης, εξαρτάται από τη θητεία του δημάρχου ή τη συγκατάθεση του νέου δημάρχου, στην περίπτωση αλλαγής δημοτικού άρχοντα.
      Πάντως, οι μετακλητοί υπάλληλοι είναι ορθώς εκτός του πεδίου εφαρμογής του ΠΔ 164/2004, διότι η εργασιακή τους σχέση είναι εξ ορισμού για στήριξη του προσώπου που τους προσλαμβάνει και όχι για εξυπηρέτηση παγίων αναγκών της υπηρεσίας.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      22. Στην με αριθμό 3371/22-9-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΤΚΕ/Φ2/21252/7-10-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 3371/22.9.2004 πoυ κατέθεσε στη Βουλή ο βουλευτής κ. Φ. Κουβέλης αναφορικά με το θέμα των συμβασιούχων εργαζομένων στον ΟΠΑΔ, σας γνωρίζουμε τα ακόλουθα:
      Το Υπουργείο Εσωτερικών, Δημόσιας Διοίκησης και Αποκέντρωσης, με το Προεδρικό Διάταγμα 164/2004 για την ορθή ενσωμάτωση της Κοινοτικής Οδηγίας 1999/70/ΕΚ του Συμβουλίου της 28ης Ιουνίου 1999 στο εσωτερικό δίκαιο, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από τα αρμόδια, κατά περίπτωση, όργανα.
      Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της εμπειρίας τους.
      Για το θέμα κατάρτισης νέων συμβάσεων για την ομαλή λειτουργία του ΟΠΑΔ, αρμόδιο να απαντήσει είναι το Υπουργείο Υγείας & Κοινωνικής Αλληλεγγύης, προς το οποίο επίσης απευθύνεται η ανωτέρω ερώτηση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      23. Στην με αριθμό 3415/23-9-04 ερώτηση του Βουλευτή κ. Κων/νου Καραμπίνα δόθηκε με το υπ’ αριθμ. Φ900α/4209/7430/4-10-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 3415/23-09-2004 ερώτησης, που κατέθεσε ο Βουλευτής κ. Κωνσταντίνος Καραμπίνας, με θέμα τη συμβολή των Ενόπλων Δυνάμεων στην κατασκευή γέφυρας τύπου BELLEY στην περιοχή Πέρδικα, σας γνωρίζουμε τα ακόλουθα:
      Εδόθησαν οδηγίες προς τον κ. Α/ΓΕΣ για την ικανοποίηση του κοινωνικού αιτήματος, και το ΓΕΣ ζήτησε από την 1η ΣΤΡΑΤΙΑ να υποβάλει κατόπιν αναγνωρίσεων, μέχρι την 8 Οκτ. 04, σχετική έκθεση.
      Μετά την υποβολή της έκθεσης αναγνώρισης θα γνωστοποιηθούν οι λεπτομέρειες και οι προϋποθέσεις για την κατασκευή της υπόψη γέφυρας, προκειμένου να λυθεί οριστικά το πρόβλημα αυτό των κατοίκων της περιοχής.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
24. Στην με αριθμό 3174/16-9-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 93498/8-10-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3174/16.9.2004 ερώτηση που κατατέθηκε στη Βουλή από τη Βουλευτή κα Ξηροτύρη - Αικατερινάρη Α., σχετικά με την απομάκρυνση αμιάντου από τα σχολικές μονάδες Ν. Θεσσαλονίκης και σε ότι αφορά την αρμοδιότητα του Υπουργείου Υγείας και Κοινωνικής Αλληλεγγύης, σας γνωρίζουμε τα εξής:
      Ο αμίαντος που είναι σταθερά συνδεδεμένος σε τελικά προϊόντα όπως τοίχους, πλακάκια και σωλήνες δεν δημιουργεί πρόβλημα για την υγεία, όσο δεν καταστρέφεται ή υφίσταται καταπονήσεις - φθορές όπως τριψίματα ή τρυπήματα, ώστε να αποδεσμευτούν οι ίνες του αμιάντου στον αέρα του χώρου εργασίας. Αντίθετα, σημαντικό πρόβλημα αποτελεί η αντικατάσταση, απομάκρυνση και τελική διάθεση των υλικών που εμπεριέχουν αμίαντο αφού έτσι μπορεί να δημιουργηθούν συνθήκες που να επιτρέπουν την έκθεση των εργαζομένων στη βλαπτική δράση των ινών του αμιάντου.
      Για το θέμα η Ελληνική πολιτεία έχει εκδώσει μια σειρά νομοθετημάτων, τα οποία αποτελούν και εναρμονίσεις σχετικών Ευρωπαϊκών Οδηγιών. Ειδικότερα, στην Κ.Υ.Α. 8243/1113/91 (ΦΕΚ 138Β), πρoβλέπoνται μέτρα και μέθοδοι για τη μείωση της ρύπανσης του περιβάλλοντος από εκπομπές αμιάντου. Από τη συγκεκριμένη Κ.Υ.Α. τίθενται οι απαραίτητες προϋποθέσεις για την καθαίρεση κτιριακών κατασκευών που περιέχουν αμίαντο. Παράλληλα σε άλλα σχετικά με την προστασία της υγείας και ασφάλειας των εργαζομένων νομοθετήματα, όπως το Π.Δ. 70Α/1988 (ΦΕΚ 31/Α/17.2.88) και Π.Δ. 175/1997 (ΦΕΚ 150Α/15.7.97) περιγράφονται τόσο τα γενικά όσο και τα ειδικά μέτρα πρόληψης, αλλά και συγκεκριμένες εργοδοτικές υποχρεώσεις.
      Επισημαίνεται ότι είναι βασικό από την αρχή να διαπιστώνεται αν πρόκειται για υλικά που εμπεριέχουν αμίαντο, αν αυτός δεν είναι σταθερά εγκλωβισμένος αλλά το υλικό είναι εύθρυπτο με συνέπεια την απελευθέρωση ινών αμιάντου στο περιβάλλον, οπότε και επιβάλλεται η λήψη διορθωτικών μέτρων και στη συνέχεια τα υλικά αυτά να διαχειρίζονται σύμφωνα με τα προβλεπόμενα στη σχετική νομοθεσία.
      Οι εργασίες αποξήλωσης των σχολικών αιθουσών από τον αμίαντο γίνονται με ιδιαίτερη προσοχή, τηρουμένων όλων των μέτρων ασφαλείας, ώστε να μην υφίσταται κίνδυνος αποδέσμευσης στο περιβάλλον ινών ή σκόνης αμιάντου. Συγκεκριμένα, οι εργαζόμενοι φορούν ειδικές στολές προστασίας, μάσκες, γάντια, ενώ τα τμήματα των δομικών υλικών που περιέχουν αμίαντο περιτυλίγονται με νάιλον ώστε να μην επιτρέπεται διαφυγή ινών αμιάντου στο περιβάλλον.
      Συνημμένα σας αποστέλλουμε έγγραφο του Τμ. Υγειονομικού Ελέγχου, της Δ/νσεως Δημόσιας Υγείας και Υγιεινής της Ν.Α. Θεσσαλονίκης με το πόρισμα από τη διερεύνηση του ζητήματος.
      Ο Υφυπουργός
      Α. ΓΙΑΝΝΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     25. Στην με αριθμό 3194/16-9-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 50662/7-10-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ευαγγελία Σχοιναράκη - Ηλιάκη και σύμφωνα με όσα μας πληροφόρησε η Περιφέρεια Κρήτης, σας γνωρίζουμε τα ακόλουθα:
      1. Με τις αριθ. 4662/21.6.2004, 4876/25.6.2004, 4997/2.7.2004, 5994/3.8.2004, 5995/3.8.2004 και 6693/31.8.2004 αποφάσεις πρόσληψης του Γενικού Γραμματέα Περιφέρειας Κρήτης, προσελήφθη και εργάζεται ήδη προσωπικό με σχέση εργασίας Ιδιωτικού Δικαίου ορισμένου χρόνου για την αντιμετώπιση εποχιακών αναγκών της Δ/νσης Ελέγχου Συντήρησης Έργων (ΔΕΣΕ) Περιφέρειας Κρήτης (Κεντρική Υπηρεσία και στα Κλιμάκια των Νομών Χανίων, Ρεθύμνης και Λασιθίου, το οποίο κατά κατηγορία και κλάδο είναι όπως παρακάτω:
      Κεντρική Υπηρεσία της ΔΕΣΕ στο Ηράκλειο
      α) Ειδικότητα οδηγών φορτηγών κλάδος ΔΕ Τεχνικού:
      	1. Ερέζογλου Ιωάννης
      	2. ΚανάκηςΚων/νος
      β) Ειδικότητα χειριστής μηχανήματος έργου - Ομάδας Γ΄ ανυψωτικού μηχανήματος κλάδος ΔΕ Τεχνικού:
      1. Ντοβίνος Αναστάσιος
      γ) Ειδικότητα χειριστής μηχανήματος έργου - Ομάδας Ζ΄ διαμορφωτής γαιών κλάδος ΔΕ Τεχνικός:
      	Η θέση δεν έχει καλυφθεί.
      δ) Ειδικότητα εργάτες κλάδου ΥΕ Εργατών:
      I.Τεφτσής Ιωάννης
      2. Θεοδωράκης Ηρακλής
      3. Ναξάκης Γεώργιος
      4. Τερζάκης Μιχαήλ
      5. Μεϊμαράκης Γεώργιος
      6. Καλοκύρης Εμμανουήλ
      7. Χονδροζουμάκης Κων/νος
      8. Διακαντώνης Κων/νος
      9. Σωμαράκης Γεώργιος
      10. Mανδαλάκης Εμμανουήλ
      11. Φράρος Μιχαήλ
      12. Mεραμβελιωτάκης Δημήτριος
      13. Σφακιανάκη-Aνδoυλάκη Μαρία
      14. Tυλιανάκη-Kαραγιαννάκη Ελευθερία
      15. Koνσoλάκη-Δαμαρλάκη Μαρία
      16. Koκκινάκης Εμμανουήλ
      17. Oικονομάκης Ελευθέριος
      18. Τρούλης Γεώργιος
      19. Mανωλακάκη Σταυρούλα
      20. Μανιούδη Ελευθερία
      21. Σταυρoυλάκη Ελένη
      22. Μοσχονάς Νικόλαος
      23. Αγγελής Νικόλαος
      24. Παπαδάκης Νικόλαος
      25. Χιωτέλης Νικόλαος
      26. Kαλεντάκης Iωάννης
      27. Kωνσταντινoμανωλάκης Κων/νος
      28. Kαλαϊτζάκη Κυριακή
      29. Πλατύδας Ευστράτιος (αποχώρησε στις 3.9.04 οικειοθελώς)
      Κλιμάκιο ΔΕΣΕ Ν. Χανίων
      α) Ειδικότητα χειριστής μηχανήματος Ομάδας Β΄ φορτωτής εκσκαφέας ΔΕ Τεχνικού: Η θέση δεν έχει καλυφθεί
      β) Ειδικότητα εργάτες κλάδου ΥΕ Εργατών:
      1. Mαραγκουδάκης Δημήτριος
      2. Tσικουδάκης Εμμανουήλ
      3. Xαλακατεβάκη Αργυρώ
      4. Γαλανάκη Χρυσούλα
      5. Σαρικάκης Νεκτάριος
      6. Ξενoυδάκη Πετρoύλα
      7. Δρακακάκη Ράπτη
      8. Κλάδου Μαρία
      9. Φoυντoυλάκη Αργυρώ
      10. Ουασούφ Αντώνιoς
      Κλιμάκιο ΔΕΣΕ Ν. Ρεθύμνης
      α) Ειδικότητα οδηγών φορτηγών κλάδος ΔΕ Τεχνικού:
      Παπιομίτογλου Μιχαήλ (δεν προσήλθε να αναλάβει υπηρεσία και η θέση παραμένει κενή)
      β) Ειδικότητα χειριστής μηχανήματος Ομάδας Β΄ φορτωτής εκσκαφέας ΔΕ Τεχνικού: Η θέση δεν έχει καλυφθεί.
      γ) Ειδικότητα εργάτες κλάδου ΥΕ Εργατών:
      1. Aγγελιδάκης Θεόδωρος
      2. Ιωάννου Βαλεντίνα
      3. Σημαντηράκης Σπυρίδων
      4. Παπαδάκης Ευάγγελος
      5. Παπαδάκης Ανδρέας
      6. Παυλάκης Νικόλαος
      Κλιμάκιο ΔΕΣΕ Ν. Λασιθίου
      α) Ειδικότητα οδηγών φορτηγών κλάδος ΔΕ Τεχνικού:
      1. Μαστοράκης Μιχαήλ
      	2. Ζερβαντωνάκης Χαράλαμπος (αποχώρησε οικειοθελώς και η θέση παραμένει κενή)
      β) Ειδικότητα χειριστής μηχανήματος Ομάδας Β΄ φορτωτής εκσκαφέας ΔΕ Τεχνικού:
      Ρουσάκης Νικόλαος
      γ) Ειδικότητα χειριστής μηχανήματος έργου - Ομάδας Ζ΄ διαμορφωτής γαιών κλάδος ΔΕ Τεχνικού:
      Χατζηχαραλαμπίδης Γεώργιος
      δ) Ειδικότητα εργάτες κλάδου ΥΕ Εργατών
      1. Δεμέτζου Καλλιόπη
      2. Κόντες Γεώργιος
      3. Λαδωμένου Δέσποινα
      4. Παυλάκης Μιχαήλ
      5. Ρουσάκης Κων/νος
      6. Ταμπακάκης Κων/νος
      Η πρόσληψη του προαναφερόμενου προσωπικού έγινε ύστερα από την αριθ. πρωτ. ΔΙΠΠ/Φ.ΕΓΚΡ/1/54/22924/5.2.2004 απόφαση της Επιτροπής του άρθρου 2 παρ.1 της αριθ. 55/11.11.1998 ΠΥΣ ΦΕΚ 252/τ.Α΄ /12.11.1998 όπως έχει τροποποιηθεί και ισχύει σήμερα και την αριθ. ΔΙΠΠ/Δ/ΕΓΚΡ.1/20931/5.2.04 έγκριση του ΥΠ.ΕΣ.Δ.Δ.Α.
      2. Σύμφωνα με τις διατάξεις του άρθρου 21 του Ν. 2190/1994, εκδόθηκε η αριθ. πρωτ. 6017/2.9.2004 ανακοίνωση πρόσληψης προσωπικού δέκα τριών (13) θέσεων με σύμβαση εργασίας Ιδιωτικού Δικαίου ορισμένου χρόνου στη Δ/νση Δασών Ηρακλείου Περιφέρειας Κρήτης, για απασχόληση μέχρι τρεις μήνες.
      3. Σύμφωνα με τις διατάξεις του άρθρου 21 του Ν. 2190/1994, εκδόθηκε η αριθ. πρωτ. 5897/2.9.2004 ανακοίνωση πρόσληψης προσωπικού πέντε (5) θέσεων με σύμβαση εργασίας Ιδιωτικού Δικαίου ορισμένου χρόνου στη Δ/νση Δασών Ηρακλείου Περιφέρειας Κρήτης, διάρκειας οκτώ μηνών.
      4. Σύμφωνα με τις διατάξεις του άρθρου 21 του Ν. 2190/1994, εκδόθηκε η αριθ. πρωτ. οικ. 7621/13.10.2003 ανακοίνωση πρόσληψης προσωπικού τεσσάρων (4) θέσεων με σύμβαση εργασίας Ιδιωτικού Δικαίου ορισμένου χρόνου για το Κέντρο εξυπηρέτησης Πολιτών Περιφέρειας Κρήτης, διάρκειας οκτώ μηνών.
      5. Σύμφωνα με την προκήρυξη (Αριθμός 1/ΚΕΠ ΑΜ/2003) που δημοσιεύθηκε στο ΦΕΚ 643/20.11.2003 η Περιφέρεια Κρήτης προκηρύσσει την πλήρωση με σειρά προτεραιότητας οκτώ (8) θέσεων προσωπικού προαιρετικής θητείας με σύμβαση εργασίας Ιδιωτικού Δικαίου ορισμένου χρόνου διάρκειας ενός έτους μη ανανεώσιμη, των κατηγοριών ΠΕ και ΤΕ.
      Οι αιτήσεις των με αριθ. πρωτ. 6017,5897/2.9.2004, 7621/13.10.2003 ανακοινώσεων και της προκήρυξης με ΦΕΚ 643/20.11.2003 είναι στο στάδιο της επεξεργασίας.
      Στη Δ/νση Δασών Χανίων έληξε η 8μηνη σύμβαση εργασίας για το προσωπικό του Εθνικού Δρυμού Λευκών Ορέων. Συγκεκριμένα στις 10 Μαρτίου 2004 έληξε η σύμβαση 2 Δασολόγων, 3 Δασοπόνων, 1 Ξεναγού, 1 Οδηγού, 1 Φύλακα, 8 Εργατών ήτοι:
      1. Βροντάκης Μενέλαος, Δασολόγος.
      2. Γρηγοράκης Εμμανουήλ, Δασολόγος.
      3. Κουλιζάκη Όλγα, Δασοπόνος.
      4. Φρουδάκη Μαρία, Δασοπόνος.
      5. Φραγγιουδάκης Νεκτάριος, Δασοπόνος.
      6. Μαυρεδάκη Μαρία, Ξεναγός.
      7. Κατσιγαράκης Θεοφάνης, Οδηγός.
      8. Κριαράς Σταύρος, Φύλακας.
      9. Γεραιουδάκη Παναγιώτα, Εργάτρια.
      10. Σαριδάκης Εμμανουήλ, Εργάτης.
      11. Πενταράκης Αλκιβιάδης, Εργάτης.
      12. Γλεντουσάκης Ευάγγελος, Εργάτης.
      13. Καντανολέων Ματθαίος, Εργάτης.
      14. Μαρκάκης Δημήτριος, Εργάτης.
      15. Νικολουδάκης Εμμανουήλ, Εργάτης.
      16. Μπουρδάκης Μανούσος, Εργάτης.
      Επίσης στις 30 Μαρτίου 2004 απολύθηκε λόγω έλλειψης πιστώσεων 1 Εργάτης που εργαζόταν στη Νήσο Θοδωρού, ο Βαρδαξής Εμμανουήλ.
      Σύμφωνα με την αριθ.3180/15.6.04 προκήρυξη προσλήφθηκαν τριάντα εννέα (39) άτομα με σύμβαση εργασίας Ιδιωτικού Δικαίου ορισμένου χρόνου έως 8 μηνών. Ειδικότερα στις 12 Ιουλίου 2004 προσλήφθηκαν στον Εθνικό Δρυμό Λευκών Ορέων 2 Δασολόγοι, 2 Δασοπόνοι, 2 Οδηγοί, 3 Ξεναγοί, 4 Διοικητικοί, 1 Χειριστής Η/Υ, 25 Εργάτες, ήτοι:
      1. Βροντάκης Μενέλαος, Δασολόγος.
      2. Γρηγοράκης Εμμανουήλ, Δασολόγος.
      3. Κουρουπάκης Απόστολος, Δασοπόνος.
      4. Φρουδάκη Μαρία, Δασοπόνος.
      5. Κατσιγαράκης Θεοφάνης, Οδηγός.
      6. Γρυφάκης Ιωάννης, Οδηγός.
      7. Κριαρά Χριστίνα, Ξεναγός.
      8. Μιχαλιός Αναστάσιος, Ξεναγός.
      9. Μαντσή Χρυσάνθη, Ξεναγός.
      10. Γεραιουδάκη Παναγιώτα, Διοικητικός.
      11. Στεφανάκη Στυλιανή, Διοικητικός.
      12. Τζατζιμάκη Ιωάwα, Διοικητικός.
      13. Ανδρεαδάκης Ευστράτιος, Διοικητικός.
      14. Τσοντάκης Στυλιανός, Χειριστής Η/Υ. 
      15. Βοτζάκης Χρήστος, Εργάτης.
      16. Γλεντουσάκης Ευάγγελος, Εργάτης.
      17. Πενταράκης Αλκιβιάδης, Εργάτης. 
      18. Νικολουδάκης Εμμανουήλ, Εργάτης.
      19. Παπαμανουσάκης Ανδρέας, Εργάτης.
      20. Σεργάκης Γεώργιος, Εργάτης.
      21. Σαριδάκης Εμμανουήλ, Εργάτης.
      22. Προβιδάκης Ευστράτιος, Εργάτης. 
      23. Σπανουδάκης Ανδρέας, Εργάτης.
      24. Ποποδάκης Ιωάννης, Εργάτης.
      25. Φυτουράκης Γεώργιος, Εργάτης.
      26. Μανατάκης Εμμανουήλ, Εργάτης.
      27. Στρατινάκης Περικλής, Εργάτης.
      28. Μιχελάκης Νεκτάριος, Εργάτης.
      29. Μιχελάκης Ευτύχιος, Εργάτης.
      30. Μπικάκης Μιχάλης, Εργάτης.
      31. Κριαράς Σταύρος, Εργάτης.
      32. Μαρακάτης Ευτύχης, Εργάτης.
      33. Κωστάκης Κωνσταντίνος, Εργάτης.
      34. Καλαϊτζάκης Ευστράτιος, Εργάτης.
      35. Κοκολάκης Ευάγγελος, Εργάτης.
      36. Κουφάκης Ιωάννης, Εργάτης.
      37. Πεντάρης Ευτύχης, Εργάτης.
      38. Στρατουλάκης Συμεών, Εργάτης.
      39. Τσαγκαράκης Γεώργιος, Εργάτης.
      Σύμφωνα με την 3818/7.7.04 προκήρυξη προσλήφθηκαν δέκα οκτώ (18) άτομα με σύμβαση εργασίας Ιδιωτικού Δικαίου ορισμένου χρόνου έως 3 μηνών. Ειδικότερα στις 4 Αυγούστου 2004 προσλήφθηκαν για εργασίες αποτροπής πυρκαγιών 1 Δασοπόνος, 1 Ειδικός Δασοπροστασίας,16 Εργάτες, ήτοι:
      1. Κουλιζάκη Όλγα, Δασοπόνος.
      2. Λιαρά Όλγα, Ειδικός Δασοπροστασίας.
      3. Ορφανουδάκης Εμμανουήλ, Εργάτης.
      4. Αθητάκης Αντώνιος, Εργάτης.
      5. Κοπασάκης Χαράλαμπος, Εργάτης.
      6. Κοντορινάκης Ανδρέας, Εργάτης.
      7. Νικολουδάκης Ιωάννης, Εργάτης.
      8. Ζουριδάκης Ιωάννης, Εργάτης.
      9. Παπαδογιάννης Αρχιμήδης, Εργάτης.
      10. Μαρκαντωνάκης Κωνσταντίνος, Εργάτης.
      11. Μαρκάκης Δημήτριος, Εργάτης.
      12. Καλαμαράκης Ευάγγελος, Εργάτης.
      13. Γεωργιακάκης Ευτύχιος, Εργάτης.
      14. Μαλανδράκης Εμμανουήλ, Εργάτης.
      15. Μπουλνταδάκης Αντώνιος, Εργάτης.
      16. Μουντάκης Ευστράτιος, Εργάτης.
      17. Μαλαξιανάκης Δημήτριος, Εργάτης.
      18. Λιοτσάκης Βασίλειος, Εργάτης.
      Σύμφωνα με την αριθ. 4140/26.7.04 προκήρυξη προσλήφθηκε ένα (1) άτομο με σύμβαση εργασίας Ιδιωτικού Δικαίου ορισμένου χρόνου έως 8 μηνών και συγκεκριμένα ο Βαρδαξής Εμμανουήλ, Εργάτης.
      Στη Δ/νση Δασών Λασιθίου έληξε στις 30.4.2004 η οκτάμηνη σύμβαση εργασίας για το προσωπικό με σύμβαση ορισμένου χρόνου και συγκεκριμένα για την Λαυρεντάκη Μαρία Τεχνολόγο Δασοπονίας, Πιτσιαδιώτη Γεώργιο Οδηγό, Μαρκάκη Ιωάννη Εργάτη και Κατρίνη Καλλίνικο Φύλακα.
      Υπέγραψαν σύμβαση εργασίας ορισμένου χρόνου για ένα έτος και ανέλαβαν υπηρεσία 26.8.04 μια Δασολόγος, η Δαβράδου Καλλιόπη και μία Τεχνολόγος Δασοπονίας η Λαυρεντάκη Μαρία, σύμφωνα με την 287716/23.12.2003 απόφαση του Υπ. Γεωργίας.
      Σύμφωνα με τις διατάξεις του άρθρου 21 του Ν. 2190/1994 όπως αντικαταστάθηκαν και συμπληρώθηκαν και την 270421/9.7.2004 απόφαση του Υπ. Αγροτικής Ανάπτυξης και Τροφίμων, θα προσληφθούν με οκτάμηνη σύμβαση ένας Τεχνολόγος Δασοπονίας, ένας φύλακας εγκαταστάσεων και δύο εργάτες.
      Στη Δ/νση Δασών Ρεθύμνης έληξε η οκτάμηνη σύμβαση εργασίας για το προσωπικό με σύμβαση ορισμένου χρόνου και σύμφωνα με την αριθ. 252105/8.7.03 κατανομή του Υπ. Γεωργίας και την 3952/16.7.2003 ανακοίνωση - πρόσληψη της εν λόγω υπηρεσίας έληξε η σύμβαση για τα κατωτέρω άτομα:
      1. Δημήτριος Τζανουδάκης, Χειριστής Η/Υ, στις 7.4.04.
      2. Μιχαήλ Περράκης, Εργάτης, στις 7.4.04.
      3. Ανδρέας Βουρβαχάκης, Εργάτης, στις 7.4.04.
      4. Ευάγγελος Περδίκης, Εργάτης, στις 7.4.04.
      5. Παρασκευή Τζίτζικα, Εργάτης, στις 16.7.04.
      6. Ματθαίος Αγγελάκης, Εργάτης, στις 16.7.04.
      7. Κανάκης Τζαγκαράκης, Εργάτης, στις 26.7.04.
      Σύμφωνα με την αριθ. 270374/22.6.04 κατανομή του Υπ. Αγροτικής Ανάπτυξης και Τροφίμων και την αριθ. 3923/9.7.04 ανακοίνωση - πρόσληψη της εν λόγω υπηρεσίας υπέγραψαν 3μηνη σύμβαση μετά τις 22.3.2004 οι κατωτέρω:
      1. Νικόλαος Ξενάκης, Ειδικός Δασικής Προστασίας, στις 11.8.04.
      2. Ελένη Κωστάκη, Εργάτης, στις 11.8.04.
      3. Ηλίας Προβιάς, Εργάτης, στις 11.8.04.
      4. Αικατερίνη Γάσπαρη, Εργάτης, στις 11.8.04.
      5. Σταμάτης Γαβαλάς, Εργάτης, στις 11.8.04.
      6. Μιχάλης Περικλάκης, Εργάτης, στις 11.8.04.
      7. Αντώνης Μανουσάκης, Εργάτης, στις 11.8.04.
      8. Αλέξανδρος Αγαπάκης, Εργάτης, στις 11.8.04.
      9. Ιωάννης Γαλανάκης, Εργάτης, στις 11.8.04.
      10. Γεώργιος Παταργιάς ,Εργάτης, στις 11.8.04.
      11. Ανδρέας Βουρβαχής, Εργάτης, στις 11.8.04.
      Σύμφωνα με την αριθ. 270421/9.7.04 κατανομή του Υπ. Αγροτικής Ανάπτυξης και Τροφίμων και την αριθ. 4270/26.7.04 ανακοίνωση - πρόσληψη της εν λόγω υπηρεσίας υπέγραψαν 8κτάμηνη σύμβαση μετά τις 22.3.04 οι κατωτέρω:
      1. Γεώργιος Τρουλλινός, Χειριστής Η/Υ, στις 8.9.04.
      2. Χριστίνα Λουκά, Δασολόγος, στις 4.10.04.
      3. Γεώργιος Βεστάκης, Εργάτης, στις 1.10.04.
      4. Ευάγγελος Περδίκης, Εργάτης, στις 29.9.04.
      5. Δέσποινα Μιχαλιού, Εργάτης, στις 29.9.04.
      6. Ανδρέας Βουρβαχάκης, Εργάτης, από 1.12.04.
      7.Μιχάλης Περράκης, Εργάτης, από 1.12.04.
      8. Στυλιανός Νικολουδάκης, Εργάτης, από 1.12.04.
      Όσον αφορά τη μονιμοποίηση των ατόμων που είχαν υπογράψει σύμβαση και έληξε η σύμβασή τους, είχαν το δικαίωμα υποβολής αίτησης στα αρμόδια όργανα μέσα στην προθεσμία που όριζε το Π.Δ. 164/2004 και αν έχουν τις νόμιμες προϋποθέσεις θα τύχουν μετατροπής των συμβάσεων τους σε αορίστου χρόνου.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
26. Στην με αριθμό 3245/17-9-04 ερώτηση του Βουλευτή κ. Κων/νου Καΐσερλη δόθηκε με το υπ’ αριθμ. Δ13/Β/Φ/ 525/17020/8-10-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. K. Καΐσερλης, σας διαβιβάζουμε το υπ' αριθ. 3085/30-9-04 έγγραφο της Δημοσίας Επιχείρησης Ηλεκτρισμού Α.Ε. (ΔΕΗ Α.Ε), με το οποίο δίδεται απάντηση στα θιγόμενα στην ανωτέρω Ερώτηση θέματα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές και ερωτήσεις πρώτου κύκλου: 
    Η πρώτη, η με αριθμό 6389/5-1-2005 ερώτηση της Βουλευτού της Νέας Δημοκρατίας κ. Αριάδνης Μπινοπούλου-Μανούσου προς τον Υπουργό Οικονομίας και Οικονομικών, σχετικά με την πληρωμή οριστικής τιμής μονάδος της απαλλοτρίωσης για την κατασκευή του αεροδρομίου της Μήλου, διαγράφεται κατόπιν συνεννόησης του Υπουργού με την ερωτώσα συνάδελφο. 
    Επόμενη είναι η δεύτερη, η με αριθμό 6238/21-12-2005 ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικά με την εξόφληση χρεών και ελλειμμάτων από τα κεφάλαια του Ταμείου Παρακαταθηκών και Δανείων. 
    Η ερώτηση του κυρίου συναδέλφου έχει ως εξής: 
    «Θύμα του «εκτροχιασμού» των εσόδων και των δαπανών του προϋπολογισμού πέφτει το Ταμείο Παρακαταθηκών και Δανείων (ΤΠΔ). 
    Η εν λευκώ εξουσιοδότηση του Υπουργού Οικονομίας και Οικονομικών (άρθρο 22 του πρόσφατου νομοσχεδίου: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις») να καθορίζει με απλή απόφαση τη διάθεση προς το δημόσιο ποσοστού ανώτερου από το 70% των καθαρών κερδών του ΤΠΔ, καθώς και του συνόλου των αποθεματικών κεφαλαίων του, με προφανή σκοπό την κάλυψη χρεών και ελλειμμάτων, καταδεικνύει: 
    -την ανικανότητα της Κυβέρνησης της Νέας Δημοκρατίας να ασκήσει αποτελεσματική οικονομική πολιτική, 
    -την ανακολουθία λόγω και έργων, αφού μέχρι σήμερα καταδίκαζε τέτοιου είδους πρακτικές, 
    -την ασυνέπεια προς τους κανόνες της EUROSTAT, η οποία στο παρελθόν απέρριψε παρόμοια πρακτική για ενίσχυση των εσόδων της γενικής κυβέρνησης. 
    Επειδή η τιτλοποίηση των στεγαστικών δανείων του Ταμείου Παρακαταθηκών και Δανείων δεν εξυπηρετεί ανάγκες ρευστότητάς του, αλλά στοχεύει στο να καλύψει «τρύπες» του προϋπολογισμού, τη στιγμή που η EUROSTAT απέρριψε παρόμοια πρακτική υπολογισμού της μείωσης του μετοχικού κεφαλαίου του Ταχυδρομικού Ταμιευτηρίου για συνυπολογισμό στα έσοδα της γενικής κυβέρνησης,
    επειδή η «επιδρομή» στα κεφάλαια του πιστωτικού αυτού ιδρύματος γίνεται σε βάρος των μελλοντικών κεφαλαίων και εσόδων του με ορατό τον κίνδυνο περιορισμού της δανειοδοτικής του ικανότητας στο μέλλον, 
    επειδή τέτοιου είδους πρακτικές γίνονται σε βάρος των εργαζομένων του δημοσίου, αφού θα περιοριστεί η δυνατότητά τους για λήψη στεγαστικών δανείων, 
    ερωτάται ο κύριος Υπουργός:
    Πώς δικαιολογεί την πρόσφατη ρύθμιση, με την οποία παρέχεται η δυνατότητα «αφαίμαξης» των κεφαλαίων του Ταμείου Παρακαταθηκών και Δανείων για το «κλείσιμο» της τρύπας στα έσοδα του προϋπολογισμού, τη στιγμή που η EUROSTAT απέρριψε παρόμοια πρακτική υπολογισμού της μείωσης του μετοχικού κεφαλαίου του Ταχυδρομικού Ταμιευτηρίου για συνυπολογισμό στα έσοδα της γενικής κυβέρνησης;
    Προτίθεται να προχωρήσει στην ανάκληση των όποιων αποφάσεων για εξόφληση χρεών και ελλειμμάτων από τα κεφάλαια του Ταμείου Παρακαταθηκών και Δανείων;».
    Θα απαντήσει ο Υφυπουργός Οικονομίας και Οικονομικών κ. Πέτρος Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, αναφέρετε διάφορα θέματα στην ερώτησή σας. Πρώτα αναφέρεσθε στην ανικανότητα της Κυβέρνησης όσον αφορά τα οικονομικά. Τώρα ποιοι μιλάνε! Μας αφήσατε τελευταίους στην Ευρώπη σε επενδύσεις, λιγότερο από το 1% του ΑΕΠ το χρόνο. Μας αφήσατε τελευταίους στα ελλείμματα. Ελλείμματα σε ύψος ρεκόρ. Μας αφήσατε τελευταίους στην παιδεία. Στις εξετάσεις του οργανισμού PISA, που ήταν πανευρωπαϊκές, τα Ελληνόπουλα ήταν τελευταία. Τελευταίοι στην ανεργία από την ανάποδη. Είμαστε πρώτοι στην ανεργία. Τελευταίοι στις δαπάνες για έρευνα. Τελευταίοι στο δημόσιο χρέος, με διαφορά το μεγαλύτερο σε όλη την Ευρώπη. Τελευταίοι στο εθνικό εισόδημα. Αν λάβουμε υπόψη και το χρέος, είμαστε κάτω και από την Πορτογαλία. Είμαστε και οι τελευταίοι στη διαφάνεια. Για ποια ανικανότητα αυτής της Κυβέρνησης μιλάτε, κύριε συνάδελφε;
      Δεύτερον, μιλάτε για ασυνέπεια προς την EUROSTAT. Τώρα σας έπιασε η ευαισθησία για τα θέματα της EUROSTAT; Τη λέξη «απογραφή» την ξέρετε; Ξέρετε ότι έχετε πάνω από 40.000.000.000 ευρώ ατακτοποίητα στους προϋπολογισμούς; Το χρέος αυξήθηκε κατά 50.000.000.000 ευρώ και τα ελλείμματα ήταν αθροιστικά 8.000.000.000 ευρώ. Τέλος πάντων, ό,τι και αν κάνουμε, να ξέρετε ότι το κάνουμε σε πλήρη συνεννόηση με την EUROSTAT.
      Τρίτον, όσον αφορά τις τιτλοποιήσεις μεταξύ του 2000 και του 2003, κάνατε τέσσερις τιτλοποιήσεις, κρατικά λαχεία, Ταμείο Παρακαταθηκών και Δανείων, EUROCONTROL. Ακόμη και το Γ΄ Κοινοτικό Πλαίσιο Στήριξης το προεισπράξατε και το ξοδέψατε. Γιατί, λοιπόν, τώρα αυτή η ιδιαίτερη ευαισθησία για το θέμα των τιτλοποιήσεων; Και δεν θα αναφερθώ στο πόσο κόστισε η κάθε τιτλοποίηση που κάνατε.
      Όσον αφορά το Ταμείο Παρακαταθηκών και Δανείων, αυτό μελετά πολλές εναλλακτικές μεθόδους χρηματοδότησης και άντλησης κεφαλαίων. Δεν έχει πάρει καμμία τελική απόφαση. Επίσης, σε καμμία περίπτωση δεν πρόκειται να υποθηκευτεί η πιστοληπτική ικανότητα και αξιοπιστία του ταμείου. Δεν πρόκειται να μειωθεί η δυνατότητά του να δίνει δάνεια ούτε κατά ένα ευρώ. Και γενικά δεν πρόκειται να υποθηκευτεί ούτε κατά ένα ευρώ η δυνατότητα του ταμείου να κάνει τη δουλειά που πρέπει να κάνει. Μόλις χθες μάλιστα ανακοίνωσε τη μείωση των δανείων χορηγήσεων. 
      Τέλος πάντων, κύριε συνάδελφε, μη μέμφεσθε την Κυβέρνηση για το τι πιθανόν να σκέπτεται και για το τι πιθανόν προσπαθεί να κάνει, για να βρει εναλλακτικές πηγές χρηματοδότησης για να αντιμετωπίσει το δημοσιονομικό «τσουνάμι», το οποίο μας κληροδοτήσατε.
      ΠΡΟΕΔΡΕΥΩΝ (Γεώργιος Σούρλας): Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Έγινε αντιληπτό, κύριε Υπουργέ, γιατί στην ερώτηση την οποία κατέθεσα από 21.12.2004 δεν υπήρξε απάντηση μέχρι σήμερα. Γι’ αυτό υποχρεώθηκα να μετατρέψω την ερώτηση σε επίκαιρη ερώτηση, προκειμένου να ευαισθητοποιηθεί η πολιτική ηγεσία του Υπουργείου Οικονομικών να έρθει στη Βουλή, για να απαντήσει. Όμως δεν απαντήσατε επί της ουσίας. Απαντήσατε για όλα τα άλλα, αλλά όχι στη συγκεκριμένη ερώτηση.
      Κύριε Υπουργέ, ψηφίσατε στις 14 Δεκεμβρίου το νομοσχέδιο για τα διεθνή λογιστικά πρότυπα. Στο άρθρο 22 υπήρχε συγκεκριμένη διάταξη με την οποία παίρνατε εν λευκώ εξουσιοδότηση από τη Βουλή για να μπορείτε να εισπράττετε μέχρι και το 70% των κερδών και των αποθεματικών από το Ταμείο Παρακαταθηκών και Δανείων, προκειμένου να καλύψετε την «άσπρη τρύπα» των προβλημάτων που δημιουργήσατε με την τακτική που ακολουθήσατε στο σκέλος των εσόδων. Νομίζω ότι αυτό κανείς δεν το αμφισβητεί. Ήδη τότε, που εμείς συζητούσαμε στη Βουλή το συγκεκριμένο νομοσχέδιο, είχατε δώσει εντολή –υπάρχουν τα κείμενα- με πρόταση του Προέδρου του Διοικητικού Συμβουλίου στις 3 και στις 8 Δεκεμβρίου, όταν ακόμα δεν είχαμε συζητήσει και ψηφίσει το νομοσχέδιο, να εισπράξετε 1.000.000.000 ευρώ από τα κεφάλαια του Ταμείου Παρακαταθηκών και Δανείων. Είχε γίνει προφορική συνεννόηση μαζί σας να γίνει αυτή η τιτλοποίηση. Μ΄ αυτήν την τιτλοποίηση μειώθηκε η δυνατότητα και η προοπτική του Ταμείου Παρακαταθηκών και Δανείων. Στο μέλλον θα έχει προβλήματα στο να δανειοδοτήσει εκατοντάδες χιλιάδες δημόσιους υπάλληλους. Αυτό το κάνατε για να αντιμετωπίσετε το σοβαρό πρόβλημα, που δημιούργησε η πολιτική σας στο σκέλος των εσόδων.
      Και επειδή μιλήσατε για την EYROSTAT, εσείς δεν ήσαστε που καταδικάσατε τέτοιες μεθόδους στο παρελθόν; Γιατί αντιγράφετε με τον πιο απροκάλυπτο τρόπο, κύριε Υπουργέ; Η EYROSTAT δεν είχε απορρίψει τη μέθοδο μείωσης του δημόσιου χρέους από τιτλοποίηση κερδών των οργανισμών; Γιατί σήμερα το κάνετε με τον πιο αδιαφανή τρόπο και μάλιστα με συγκεκριμένα σχέδια προτάσεων, όπως είπα πριν ακόμα ψηφιστεί ο νόμος; Βέβαια γίναμε κοινωνοί χθες γι’ αυτό που ο Κυβερνητικός Εκπρόσωπος ομολόγησε, ότι ο κύριος Πρωθυπουργός δεν ήξερε προεκλογικά. Δεν ήξερε στην Έκθεση Θεσσαλονίκης, δεν ήξερε στις 22 Δεκεμβρίου, όταν ψηφίσαμε τον προϋπολογισμό;
      Εσείς, κύριε Υπουργέ, που είσαστε αρμόδιος για τα οικονομικά, έχετε εμπειρία, έχετε υπηρετήσει ξανά στο Υπουργείο, δεν ξέρατε; Αν όχι, να ρωτούσατε. 
      Βέβαια ο Υπουργός κ. Αλογοσκούφης δεν μπήκε στον κόπο να απαντήσει ούτε στη γραπτή ερώτηση ούτε να έλθει στη Βουλή. Όμως τα πράγματα μιλάνε μόνα τους για την οικονομία και όσο για το «τσουνάμι» που είπατε, αυτό είναι που στην οικονομία θα σας σαρώσει πολύ γρήγορα. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, ήμουν σαφής. Το νομοσχέδιο για τα μερίσματα του Ταμείου Παρακαταθηκών είναι άλλο πράγμα από τις συζητήσεις για τιτλοποίηση. Είπαμε ότι δεν υπάρχει καμμία απόφαση τιτλοποίησης μελλοντικών εσόδων. Επειδή η ουσία της ερώτησης είναι η τυχόν υποθήκευση της δυνατότητας του Ταμείου Παρακαταθηκών να δίνει δάνεια και να κάνει σωστά τη δουλειά του, επαναλαμβάνω ότι δεν υπάρχει  απολύτως κανένα τέτοιο ενδεχόμενο. Μόλις χθες μείωσε τα επιτόκια δανεισμού και θα συνεχίσει να κάνει τη δουλειά του χωρίς καμμία επίπτωση στην πιστοληπτική και δανειοληπτική ικανότητά του.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των αναφορών και ερωτήσεων του δεύτερου κύκλου. 
      Πρώτη είναι η με αριθμό 5812/6-12-2004 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου-Αθανάσιου Τσοχατζόπουλου προς τον Υπουργό Τουριστικής Ανάπτυξης, σχετικά με το διαγωνισμό για τη διαφημιστική καμπάνια του Ελληνικού Οργανισμού Τουρισμού».
      Η ερώτηση του κυρίου συναδέλφου έχει ως εξής:
      «Μετά την επιτυχή πραγματοποίηση των Ολυμπιακών Αγώνων, είναι χρέος μας να εξασφαλίσουμε με συγκεκριμένες πρωτοβουλίες και με ενέργειες δημιουργικής προβολής και διαφήμισης, τη μεγιστοποίηση των ωφελημάτων που προέκυψαν από τους αγώνες.
      Οι προ μηνών τυμπανοκρουσίες του Υπουργείου Τουρισμού και του ΕΟΤ, ότι άμεσα το φθινόπωρο θα ξεκινούσε η διεθνής διαφημιστική καμπάνια για τον Τουρισμό, έδειξαν να ανταποκρίνονται στην απαίτηση αυτή. Δυστυχώς σήμερα, 6 Δεκεμβρίου 2004, όχι μόνο δεν έχει ξεκινήσει η διαφήμιση, αλλά όπως πληροφορούμαι, δεν έχει καν αποφασισθεί το δημιουργικό της νέας καμπάνιας.
      Ο Υπουργός μάλιστα ανήγγειλε χθες και επίσημα ότι αναβάλλει την έναρξή της για τα μέσα Δεκεμβρίου. Μάλιστα ενημέρωσε ότι η διεθνής καμπάνια θα υλοποιηθεί πλέον τμηματικά σε τρεις δόσεις, μέχρι τον Απρίλιο του 2005! Πιθανόν με την ελπίδα να «προλάβει» έγκαιρα την προβολή της χώρας για το 2006!
      Το τραγικό, όμως, είναι ότι –ως φαίνεται- το μοναδικό «επίτευγμα» μέχρι σήμερα της σημερινής πολυκέφαλης ηγεσίας του Υπουργείου Τουρισμού –στον κρίσιμο για τον τουρισμό τομέα της επικοινωνίας και της προβολής της χώρας μας στο εξωτερικό- είναι ότι «κατόρθωσε» να διασύρει τη χώρα μας, διαφημίζοντας κατόπιν εορτής τους Ολυμπιακούς Αγώνες σε έντυπα, όπως το «DER SPIEGEL», οι «SUNDAY TIMES», το «CONT. TRAVELLER» κ.α. με τις γνωστές σε όλους μας ατυχείς καταχωρήσεις!
      Κατόπιν τούτων ερωτάται ο κύριος Υπουργός Τουριστικής Ανάπτυξης:
      1. Ποια είναι η κατάληξη του διαγωνισμού για το δημιουργικό της διαφημιστικής καμπάνιας;
      2. Ως γνωστό, χωρίς τη γρήγορη δημοσιοποίηση του κεντρικού συνθήματος για την καμπάνια του 2005, δεν μπορεί να προκηρυχθεί και έγκαιρα να διασφαλισθεί η διαφήμιση που έπρεπε να έχει ξεκινήσει εδώ και δύο μήνες, ώστε να έχει αποτέλεσμα για τη σαιζόν του 2005!
      3. Μήπως ευσταθούν τελικά οι πληροφορίες ότι ο ΕΟΤ δεν θα αναθέσει με διαγωνισμό το πρόγραμμα μέσων, αλλά θα επιχειρήσει τους γνωστούς ερασιτεχνισμούς, που εμείς επανειλημμένα είχαμε αποτρέψει στο παρελθόν, διαχειριζόμενο απευθείας –το Υπουργείο και τα κατά τόπους γραφεία του ΕΟΤ- το «πρόγραμμα μέσων»;
      Τέλος αναμένουμε αναλυτική ενημέρωση για τις διαδικασίες του διαγωνισμού και ζητάμε να μας γνωστοποιηθούν οι βαθμολογίες της επιτροπής και να κατατεθούν τα πρακτικά του διαγωνισμού».
      Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, θεωρώ ότι ήλθε σήμερα ο κύριος συνάδελφος εδώ για να ζητήσει συγγνώμη γι’ αυτήν την ερώτηση. Εφόσον βιάστηκε λίγο, την έκανε στις 6 Δεκεμβρίου, αναφέρει όσα αναφέρει. Οι διαφημιστικές ενέργειες ξεκίνησαν από τις 18 Δεκεμβρίου 2004, δηλαδή δέκα ημέρες μετά, οπότε δεν νομίζω πως θα πει ο κ. Τσοχατζόπουλος ότι μετά την ερώτησή του στις 6 Δεκεμβρίου ετοιμαστήκαμε, μπήκαμε προς τα μέσα, δοκιμαστήκαμε στις βασικές αγορές όλης της Ευρώπης, σε αγορές που επικοινωνιακά το ΠΑΣΟΚ είχε αποσυρθεί, καθώς και σε νέες ανερχόμενες αγορές, όπως είναι η Κίνα.
      Οι διαφημιστικές μας ενέργειες, οι οποίες -όπως είπα- πραγματοποιούνται από τις 18 Δεκεμβρίου, συνίστανται σε εξωτερική διαφήμιση, γιγαντοαφίσες, πάνελς, φωτιζόμενες αφίσες σε  μεγάλες πρωτεύουσες, όπως στο Λονδίνο, στο Παρίσι, στο Βερολίνο, στην Πράγα, στη Βουδαπέστη, στο Μιλάνο, στη Νέα Υόρκη, στη Μόσχα κλπ., σε συνδυασμό με τη συμμετοχή του ΕΟΤ σε σημαντικές διεθνείς εκθέσεις τουρισμού, αναβαθμισμένες πλέον και όχι μ’ αυτά τα περίπτερα τα οποία θα θυμάστε, κύριε συνάδελφε, στο παρελθόν. 
      Παράλληλα γίνονται ενέργειες στην αγορά τηλεοπτικού χώρου σε διεθνή δορυφορικά κανάλια, όπως είναι το «CNN», «BBC WORLD», το  «EUROSTAT», το «CNBC», το DISCOVERY CHANNEL, σε κανάλια εθνικής εμβέλειας στη Γερμανία, στην Αυστρία, στην Ελβετία, με κινητή διαφήμιση παντού, επένδυση λεωφορείων στη Νέα Υόρκη, στο Λονδίνο, με καταχωρήσεις σε διεθνούς κυκλοφορίας έντυπα, όπως το «NEWSWEEK», «ECONOMIST», «INTERNATIONAL HERALD TRIBUNE», η «INDEPENDENT», η «NEW YORK TIMES», η «LOS ANGELES TIMES». Επίσης γίνονται καταχωρήσεις σε έντυπα εθνικής εμβέλειας, όπως το «LA REPUBLICA», το «CORRIERE DELLA SERA», το «IL MESSAGERO», το «PORTO», το «DER SPIEGEL», η «WELT», η «LE FIGARO», το «NATIONAL GEOGRAPHIC», στη Γερμανία, στη Γαλλία, στην Ιταλία και αλλού. 
      Εδώ θα ήθελα να πω ότι ξεκινάτε την ερώτησή σας με τη λέξη «χρέος», στην οποία εμείς δίνουμε πράγματι περιεχόμενο και νόημα. Θέλω μόνο να σας πω ότι δεν κάνατε τίποτα προολυμπιακά, για να συνδέσετε τους αγώνες με τον τουρισμό. Καμία απολύτως ενέργεια! Όπως σας έχω πει κατ’ επανάληψη, δεν βάλατε ούτε καν μία ταμπέλα στις πύλες εισόδου όλα τα προηγούμενα χρόνια, για να καλωσορίζετε τους τουρίστες που έμπαιναν στην Ελλάδα, λέγοντάς τους ότι το 2004 οι αγώνες θα επιστρέψουν σ’ αυτήν. 
      Εμείς έχουμε μία μεγάλη μεταολυμπιακή δραστηριότητα συντήρησης της εικόνας. Αν θέλετε, έχουμε ένα κονδύλιο, όπως πολύ καλά γνωρίζετε, για τη διαφημιστική εκστρατεία 30.000.000 ευρώ περίπου και βέβαια αποτέλεσε αντικείμενο ανοιχτού διαγωνισμού, όσον αφορά την επιλογή του αναδόχου για το σχεδιασμό και την παραγωγή του δημιουργικού μέρους και βέβαια για το σχεδιασμό, την αγορά μέσων και την αναπαραγωγή δημιουργικού υλικού. 
      Όσον αφορά το πρώτο σκέλος, κατοχυρώθηκε στις εταιρείες «McCann ERICKSON», «CLEVER BANK», «BBDO», αντί του ποσού των 903.000.785 ευρώ και η πρόταση έγινε αποδεκτή με απόφαση του ΕΟΤ. 
      Όσον αφορά το δεύτερο σκέλος, υποβλήθηκε στον ΕΟΤ μία προσφορά, η οποία κρίθηκε ασύμφορη. Προχωρήσαμε, όπως θα έπρεπε, σε ό,τι αφορά τα μέσα, σε συνεργασία με τα γραφεία εξωτερικού, όπως ακριβώς γινόταν. Ξεκινήσαμε έγκαιρα για πρώτη φορά τη διαφήμιση –η διαφήμιση δυστυχώς δεν ξεκινούσε ποτέ έγκαιρα - και πιστεύω πως μ’ αυτά που είδατε και με τον πολλαπλασιασμό του κονδυλίου, κύριε Τσοχατζόπουλε, σήμερα εδώ θα πείτε τουλάχιστον και θα ομολογήσετε ότι για πρώτη φορά ξεκίνησε έγκαιρα, δημιουργικά και παραγωγικά η διαφήμιση, ενώ συνήθως ξεκινούσε το Μάιο, όπως ξέρετε, ή τον Ιούνιο, όταν οι τουρίστες είχαν έλθει στην Ελλάδα και αρκετοί από αυτούς έφευγαν και γύριζαν πίσω στις χώρες τους. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε. 
Κύριε Υπουργέ, οι απολογίες σας δεν είναι επαρκείς, διότι τελικά δεν ξεκινήσατε, όπως είχατε υποσχεθεί –ο ίδιος ο κ. Αβραμόπουλος- τη διαφήμιση για τον ελληνικό τουρισμό αμέσως μετά τους Ολυμπιακούς Αγώνες  -το είχε αναφέρει στις προγραμματικές δηλώσεις και μάλιστα δεσμευτικότατα- και αντ’ αυτού, φθάσαμε στο σημείο στις 6 Δεκεμβρίου, που κατέθεσα και την ερώτησή μου, να μην έχει καταλήξει ούτε ο διαγωνισμός, αλλά να μην έχετε καταλήξει και στο ποιο θα είναι τελικά το σλόγκαν με το οποίο θα γίνει η διαφήμιση για τον τουρισμό του 2005.
      Επομένως σε αντίθεση με την πρακτική που εφαρμόζαμε εμείς, ξέρετε πολύ καλά, κύριε Υπουργέ, ότι ήδη το Δεκέμβριο του 2003 είχε ξεκινήσει πλήρως η διαφήμιση για το 2004, που ήταν ολυμπιακή χρονιά. Μάλιστα ξεκίνησε μια διαφήμιση που συνδύασε, σε αντίθεση μ΄ αυτά που είπατε εσείς και τους Ολυμπιακούς Αγώνες και την προώθηση του τουρισμού, αξιοποιώντας μ΄ ένα πολύ συγκεκριμένο τρόπο όλα εκείνα τα στοιχεία της ελληνικής γλώσσας που έχουν πέραση και θετική απήχηση στο εξωτερικό.  
      Αντ’ αυτού, στο διάστημα που μεσολάβησε μέχρι το Φεβρουάριο που ανακοινώσατε ότι βγάλατε τα αποτελέσματα του διαγωνισμού, τι είχαμε; Ατυχείς διαφημίσεις μετά τους Ολυμπιακούς Αγώνες σε μια σειρά από περιοδικά του ξένου Τύπου, όπως στο «SPIEGEL», στη «WELT» και σε μια σειρά από άλλες εφημερίδες, που διαφήμιζαν τον Οκτώβριο τους Ολυμπιακούς Αγώνες του 2004. 
      Θέλω να δώσετε μια απάντηση: Πληρώσατε τελικά αυτές τις διαφημίσεις ή όχι; Αν δεν τις πληρώσατε, γιατί τελικά απορρίψατε το διαγωνισμό, ο οποίος είχε καταλήξει σε συγκεκριμένη πρόταση; Ποια εταιρεία θα αναλάβει τη διαφήμιση στο εξωτερικό; Αυθαίρετα –δεν ξέρω πώς το κάνατε αυτό- δεν δεχθήκατε το πρώτο σλόγκαν, το οποίο σας πρότεινε η εταιρεία. Επιλέξατε ένα δικό σας τύπο, κοινότυπο -«Ζήσε το μύθο στην Ελλάδα!»- όπως πολλές άλλες χώρες τον παρουσιάζουν και ελπίζετε μ΄ αυτό να επενδύσετε στη διαφήμιση. Δεν φθάνουν, όμως, όλα αυτά. Η διαφήμιση ξεκίνησε βέβαια τον Ιανουάριο στο Παρίσι, αλλά το πρόβλημα είναι ότι έμεινε εκεί πέρα, δηλαδή ένα διαφημιστικό πλακάτ και τίποτα περισσότερο. 
      Επιπλέον μαθαίνω στην επιστολή σας ότι εσείς αγνοείτε την εταιρεία, απορρίψατε το διαγωνισμό και αναλαμβάνετε οι ίδιοι, μέσα από τα γραφεία του εξωτερικού, να προωθήσετε τη διαφήμιση στο εξωτερικό. Επιτρέψτε μας να σας συμβουλέψουμε ότι είναι τελείως λανθασμένος τρόπος, που δοκιμάστηκε πριν από μερικά χρόνια ξανά  και απέτυχε πλήρως. 
      Επιπλέον μπορείτε να μου πείτε πώς -με ποιες διαδικασίες- θα διαθέσετε εσείς τα 60.000.000 ευρώ; Κινδυνεύετε να οδηγηθείτε σε παράνομες διαδικασίες. Συμβουλέψτε τον κύριο Υπουργό σ΄ αυτά τα θέματα να επιδείξει μεγαλύτερη προσοχή, διότι πράγματι θέλουμε να μας ενημερώσετε με ποιες διαδικασίες θα διαθέσετε τα 60.000.000 που προβλέπετε για τη διαφήμιση και αυτό είναι θετικό. Σας επαινούμε γι’ αυτό, για το ότι, δηλαδή, προβλέπετε αυτό το ποσό.
       Έχετε βέβαια τη μεταολυμπιακή εποχή στα χέρια σας. Είναι ένα μεγάλο ατού. Όπως ξέρετε, όλες οι μελέτες συμβουλεύουν να αξιοποιήσουμε τη μεταολυμπιακή εποχή, διότι πράγματι υπάρχει απήχηση διεθνώς και θα μπορούσε να πιάσει τόπο κάθε διαφήμιση. Κάντε, λοιπόν, σωστή διαφήμιση. Κρατήστε τη διαφάνεια. Ενημερώστε μας για τη διαδικασία, με την οποία θα διατεθούν οι πόροι. Αυτό νομίζω ότι είναι το ελάχιστο που μπορούμε να κάνουμε. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Λιάσκος έχει το λόγο, για να δευτερολογήσει. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Πρώτα απ’ όλα η Κυβέρνηση δεν απολογείται, αλλά ενημερώνει εδώ και μάλιστα ενημερώνει επί της ουσίας. 
      Κύριε συνάδελφε, πρώτα απ’ όλα θέλω να σας πω ότι και μόνο η διαφορά του ύψους των κονδυλίων που διαθέτουμε για τη διαφήμιση, δείχνει πώς αντιλαμβάνεται αυτή η Κυβέρνηση, σε συνάρτηση με τις προηγούμενες –της απραξίας- το θέμα της προώθησης του ελληνικού τουριστικού προϊόντος στο εξωτερικό. Από 8.000.000 ευρώ που διαθέτατε εσείς στο παρελθόν με τη συνεργασία και τη συμπαράσταση του Πρωθυπουργού, φθάνουμε να διαθέτουμε 60.000.000 ευρώ σε δράσεις τέτοιες που, αν θέλετε και αν πάτε στο εξωτερικό, θα τις δείτε. Δεν τις βλέπετε; Δεν πειράζει. 
      Από εκεί και πέρα, θέλω να σας πω το εξής: Μέχρι τώρα η διαφήμισή μας ήταν στατική, εγωκεντρική, με μειωμένα κονδύλια. Δεν είχε προτρεπτικό χαρακτήρα. Δεν άφηνε, αν θέλετε, τους άλλους να λειτουργήσουν με γνώμονα το πώς η Ελλάδα παρουσιάζεται, ώστε να τους θέλγει για να έρθουν. Το προτρεπτικό μας μήνυμα: «Ζήσε το μύθο σου στην Ελλάδα», είναι ό,τι καλύτερο και ό,τι αξιολογώτερο και, αν θέλετε, είναι προϊόν συνεργασίας στο δημιουργικό όλων ανεξαιρέτως των διαφημιστικών εταιρειών. 
      Πάμε παρακάτω. Σε ό,τι αφορά αυτά που μας καταλογίζετε για καταχωρήσεις, οι οποίες έγιναν μεταολυμπιακά, σας υπενθυμίζω ότι η εταιρεία που, δυστυχώς, παρά τρίχα να ξεκινήσει τη διαφημιστική εκστρατεία μετά τους Ολυμπιακούς Αγώνες, είναι αυτή που επιλέξατε εσείς. Εμείς καταλογίσαμε στην εταιρεία την ευθύνη και, αν θέλετε, έχει συγκεκριμένες κυρώσεις γι’ αυτό. Κατά συνέπεια, δεν μπορείτε να χρεώνετε εδώ ό,τι θέλετε. 
      Θα πω, κλείνοντας, ότι σας βλέπω να παρουσιάζετε με πολλά θαυμαστικά το ότι θα καταλήξει τον Απρίλιο του 2005 η καμπάνια πιθανώς, όπως λέτε, για να προλάβουμε τον τουρισμό του 2006. 
      Μα, σας είπα προηγούμενα ότι εσείς ξεκινούσατε Μάιο και Ιούνιο. Μοναδική περίπτωση, κύριε Τσοχατζόπουλε, ήταν πέρσι, κάτω από τη δική μας πίεση. Μοναδική περίπτωση. Σε όλες τις άλλες περιπτώσεις, λοιπόν, όχι μόνο δεν ασχοληθήκατε με τον τουρισμό, όχι μόνο δεν κάνατε ποτέ ολοκληρωμένη καμπάνια, όχι μόνο –αν θέλετε- δεν είδατε τον κατακερματισμό του, αλλά ταυτόχρονα σας λέω ότι μόνο με αυτόματο πιλότο εκινείτο ο τουρισμός όλα τα προηγούμενα χρόνια.
      Εμείς, λοιπόν, μ΄ ένα διαφημιστικό πρόγραμμα, το οποίο είναι και μεγαλόπνοο και το οποίο, αν θέλετε, για πρώτη φορά συντηρεί την εικόνα της νέας Ελλάδας μεταολυμπιακά, στοχεύουμε πραγματικά φέτος να παρουσιάσουμε τη χώρα μας, όπως πρέπει να είναι και να αναβαθμίσουμε το τουριστικό μας προϊόν.
      Έχω την εντύπωση ότι δεν πληροφορηθήκατε σωστά. Δυστυχώς δεν γνωρίζετε ακριβώς πώς είναι τα πράγματα. Γι’ αυτό εγώ θα καταθέσω στα Πρακτικά και το πρόγραμμα, όπως ακριβώς αναλύεται κατά χώρα και κονδύλιο, αλλά και ταυτόχρονα όλες τις διαδικασίες του διαγωνισμού.
      Κλείνοντας δε σας λέω το εξής…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Με διαγωνισμό…
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Τώρα, μη μιλάτε εδώ για αδιαφανείς διαδικασίες, γιατί σας τα έχω ξαναπεί και σας έχω φέρει και τιμολόγια στη Βουλή.
     Να σας πω, λοιπόν, το εξής, κλείνοντας: Πέρα απ’ αυτό, εμείς ξεκινήσαμε για πρώτη φορά καμπάνια ευαισθητοποίησης των Ελλήνων και στο εσωτερικό, με το σύνθημα «Μένουμε Ελλάδα», καλλιεργώντας την τουριστική συνείδηση και την τουριστική νοοτροπία, όπως έπρεπε να είναι και, όπως σας έχω πει κατ’ επανάληψη, δίνοντας σημασία πλέον στο πιο δυναμικό προϊόν, στο προϊόν στο οποίο η οικονομία μας προσβλέπει για την ανάπτυξή της. Και αυτό είναι ο τουρισμός.
     Από ΄κει και πέρα, μη συγκρίνουμε έργα και ημέρες και θα τα ξαναπούμε σ΄ αυτήν την Αίθουσα.
     Παρακαλώ, τα καταθέτω για τα Πρακτικά.
     (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
     Κυρίες και κύριοι συνάδελφοι, η συνάδελφος κ. Βάσω Παπανδρέου ζητεί ολιγοήμερη άδεια απουσίας της στο εξωτερικό. 
     Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
     Κυρίες και κύριοι συνάδελφοι, στο σημείο αυτό παρακαλώ να διακόψουμε τη συνεδρίαση, για να παρακολουθήσουμε την εκδήλωση που θα γίνει στο Περιστύλιο της Βουλής για την αποκάλυψη ομοιώματος του αρχαιολογικού χώρου της Πολιόχνης Λήμνου.
     
     (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εσωτερικών, Δημόσιας Διοίκησης και Αποκέντρωσης
      Ψήφιση στο σύνολο του σχεδίου νόμου: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.». 
      Το νομοσχέδιο θα ψηφιστεί κατά τη σημερινή συνεδρίαση.
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής, των άρθρων και του συνόλου του σχεδίου νόμου: «Κυβερνητική Επιτροπή Παιδείας και Πολιτισμού»
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Πολιτισμού
      Μόνη συζήτηση επί της αρχής, των άρθρων και του συνόλου του σχεδίου νόμου: «Ίδρυση Οργανισμού Πολιτιστικής Πρωτεύουσας της Ευρώπης – Πάτρα 2006 Α.Ε.». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Δημόσιας Τάξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουγγαρίας για την επανεισδοχή ατόμων που διαμένουν παράνομα στο έδαφος των Κρατών τους μετά του συνημμένου Πρωτοκόλλου εφαρμογής αυτής». 
      Η σύμβαση αυτή ψηφίστηκε στη Διαρκή Επιτροπή ομόφωνα. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Δημόσιας Τάξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουγγαρίας για την επανεισδοχή ατόμων που διαμένουν παράνομα στο έδαφος των Κρατών τους μετά του συνημμένου Πρωτοκόλλου εφαρμογής αυτής» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής) 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Επανερχόμαστε στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης.
      Ψήφιση στο σύνολο του σχεδίου νόμου: «Ρυθμίσεις θεμάτων για το προσωπικό του Δημοσίου και των νομικών προσώπων  του ευρύτερου δημόσιου τομέα και για τους Ο.Τ.Α.».
      Κύριε Υπουργέ, έχετε καμία διόρθωση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν υπάρχει καμία παρατήρηση, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων  του ευρύτερου δημόσιου τομέα και για τους Ο.Τ.Α.» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των πρακτικών της Βουλής)
      
      
      
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Επανερχόμαστε τώρα στη συζήτηση του νομοσχεδίου του Υπουργείου Εθνικής Παιδείας και Θρησκευμάτων. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κυβερνητική Επιτροπή Παιδείας και Πολιτισμού».
      Η Διάσκεψη των Προέδρων αποφάσισε στη συνεδρίασή της στις 12-2-2005 να συζητηθεί το νομοσχέδιο αυτό σε μία συνεδρίαση. Το νομοσχέδιο θα συζητηθεί σε μια ενότητα και επί της αρχής και επί των άρθρων.
       Ο Γραμματέας του Προεδρείου της Κοινοβουλευτικής Ομάδος του ΠΑΣΟΚ κ. Δημήτριος Ρέππας ορίζει ως Κοινοβουλευτική Εκπρόσωπο για τη συζήτηση του νομοσχεδίου αυτού τη Βουλευτή κ. Μαρία Δαμανάκη.
      Επίσης ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ ορίζει ως Κοινοβουλευτικό Εκπρόσωπο το Βουλευτή κ. Χουρμουζιάδη.
      Το λόγο έχει τώρα η εισηγήτρια της Νέας Δημοκρατίας κ. Κρινιώ Κανελλοπούλου.
      ΚΡΙΝΙΩ ΚΑΝΕΛΛΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, δεν χρειάζεται ασφαλώς να τονίσω σ’ εσάς ότι παιδεία και πολιτισμός είναι έννοιες συναφείς και ότι αποτελούν τα βασικά στοιχεία του ατόμου ως ανθρώπου. Είναι ταυτόχρονα αρχές και αξίες, ιδέες και «πιστεύω», ήθη και έθιμα, τέχνη και επιστήμη, πνεύμα και ηθική, κανόνες και καινοτομία. «Είναι αδύνατον να βελτιωθεί ο κόσμος, αν δεν βελτιωθούν οι εις αυτόν κατοικούντες άνθρωποι», έλεγε ο Πλάτωνας.
      Κυρίες και κύριοι συνάδελφοι, η σημερινή Κυβέρνηση έχει θέσει ως πρώτη προτεραιότητα, ως θέματα εθνικής σπουδαιότητας τα θέματα παιδείας και πολιτισμού. Αυτό αποδεικνύεται και από την απόφαση για εθνικό διάλογο για την παιδεία, αλλά και από το γεγονός ότι Υπουργός Πολιτισμού είναι ο ίδιος ο Πρωθυπουργός. 
      Δεν υπάρχει καμία αμφιβολία ότι η παιδεία και ο πολιτισμός είναι εθνικό κεφάλαιο, στο οποίο πρέπει να επενδύσουμε. Ζούμε σε μια εποχή, όπου η παιδεία και ο πολιτισμός αποτελούν ίσως την πιο σίγουρη επένδυση για τη σημερινή ανάπτυξη, αλλά κυρίως για την ανάπτυξη του μέλλοντος, όπου η γνώση επηρεάζει τη δομή και τη λειτουργία της κοινωνίας περισσότερο από το υλικό κεφάλαιο. Η παγκοσμιοποίηση, οι νέες τεχνολογίες, η ψηφιακή επανάσταση, η Κοινωνία της Πληροφόρησης αγγίζουν πλέον όλες τις πτυχές της κοινωνίας και επιταχύνουν τη στροφή προς τη γνώση, που πηγάζει από την έρευνα ως βάση της σύγχρονης   οικονομίας.
Διαμορφώνονται οι συνθήκες μιας νέας εποχής, όπου όχι πια η οικονομία, αλλά η γνώση θα αποτελεί τη διαφοροποίηση του ανεπτυγμένου κόσμου από τον Τρίτο  Κόσμο και η χώρα μας οφείλει να μη χάσει αυτό το στοίχημα.
      Η συνειδητοποίηση των ορίων τής μέχρι σήμερα ακολουθούμενης μονοδιάστατης ανάπτυξης προκαλεί στροφή προς την αναζήτηση του χαμένου ανθρώπου. Η στροφή προς τον άνθρωπο συνδέεται με την υπέρβαση της οικονομίας ως μόνου εργαλείου για την επίτευξη της ανθρώπινης ευημερίας. Επενδύοντας στην παιδεία και τον πολιτισμό, επενδύουμε ασφαλώς στον άνθρωπο, τον άνθρωπο όμως όχι μόνο ως πολιτικό, αλλά και ως συνειδησιακό ον που υπερβαίνει τη μαρξιστική αντίληψη, εφόσον εκλαμβάνει τον άνθρωπο με βάση όχι το οικονομικό του στάτους, αλλά τις συνειδησιακές του σχέσεις, τον άνθρωπο ως ολότητα και όχι ως μέσο.
      Ζούμε όμως και σε μια εποχή, στην οποία έχουμε υποχρέωση να ξαναδώσουμε αρχές και αξίες και όπου ο πολιτισμός οφείλει να σταθεί αντίβαρο στον οικονομικό υλισμό. Ταυτόχρονα, όμως, οφείλουμε να προστατεύσουμε την πολιτιστική μας κληρονομιά, αλλά και να προβάλουμε παγκόσμια την ελληνική παιδεία.
      Για να επιτευχθούν αυτοί οι στόχοι, χρειάζεται κατ’ αρχήν μια ενιαία στρατηγική για την παιδεία και τον πολιτισμό. Δυστυχώς μέχρι σήμερα οι ενέργειες προς αυτήν την κατεύθυνση υπήρξαν αποσπασματικές, με αποτέλεσμα να είμαστε σήμερα ίσως η μοναδική χώρα στην Ευρωπαϊκή Ένωση, που δεν έχει εντάξει τον πολιτισμό στα σχολεία, αλλά και να μη χρησιμοποιούμε αυτό το τεράστιο πολιτιστικό δυναμικό, που έχουμε, για την προβολή της χώρας μας στο εξωτερικό, αλλά και για την αξιοποίησή της.
      Το σχέδιο νόμου που συζητούμε σήμερα, σκοπεύει πρώτον, να δώσει αυτήν ακριβώς την έμφαση σε θέματα παιδείας και πολιτισμού και δεύτερον, να συντονίσει την εφαρμογή συγκεκριμένης πολιτικής στους τομείς αυτούς, εμπλουτίζοντας την εκπαιδευτική πολιτική με στοιχεία πολιτισμού και προωθώντας μια ενιαία εθνική στρατηγική τόσο σε εθνικό όσο και σε διεθνές επίπεδο. 
      Άλλωστε παιδεία και πολιτισμός ήταν ανέκαθεν τομείς συνδεδεμένοι. Η ποιότητα, ο ουμανιστικός χαρακτήρας της παιδείας βρίσκεται ακριβώς σ΄ αυτήν την πολιτιστική της διάσταση και ο πολιτισμός έχει διδακτικό χαρακτήρα, καθώς συμβάλλει στη δημιουργία της προσωπικότητας και είναι σημαντικός παράγοντας της ταυτότητας του καθενός από εμάς. 
      Βασικό μέλημα, λοιπόν, της Κυβέρνησης είναι ο καλύτερος συντονισμός των δυο αυτών τομέων. Για το σκοπό αυτό συνιστάται ένα συλλογικό όργανο σε κυβερνητικό επίπεδο, που θα αποτελέσει το συντονιστικό όργανο της πολιτείας σε θέματα παιδείας και πολιτισμού και έχει αναλάβει το σχεδιασμό και την πραγμάτωση της κυβερνητικής πολιτικής. 
      Πρόεδρος αυτής της επιτροπής θα είναι ο ίδιος ο Πρωθυπουργός, κάτι που σηματοδοτεί την τεράστια σημασία που αποδίδει η Κυβέρνηση στα θέματα αυτά και μέλη της βεβαίως θα είναι οι Υπουργοί Παιδείας και Πολιτισμού, αλλά και Εθνικής Οικονομίας και Εξωτερικών. Πρώτος στόχος της επιτροπής είναι η ένταξη του πολιτισμού στα γνωστικά αντικείμενα όλων των βαθμίδων της εκπαίδευσης. 
      Είναι γεγονός, κυρίες και κύριοι συνάδελφοι, ότι η πολιτεία έχει υποχρέωση να προσφέρει τις συνθήκες, που θα δημιουργήσουν πολίτες ελεύθερους στη σκέψη. Η σωστή εκπαίδευση είναι υποχρέωση της δημοκρατίας. 
Είναι βέβαιο ότι το σχολείο του μέλλοντος πρέπει να προσαρμοστεί στις καινούργιες συνθήκες. Πρέπει να είναι ανοιχτό στο διεθνές και συνεχώς μεταβαλλόμενο περιβάλλον γνώσεων. Σαφώς και χρειαζόμαστε υποδομές. Σαφώς και πρέπει να λυθούν θέματα διαδικαστικά, όπως ο τρόπος των εξετάσεων. Σαφώς και πρέπει να μην υπάρχει παραπαιδεία. Και βέβαια πρέπει να ενισχύσουμε τη μάθηση των νέων τεχνολογιών και των ξένων γλωσσών. Όμως παιδεία θεωρώ ότι σημαίνει κατ’ αρχήν ποιότητα, σημαίνει κατ’ αρχήν πολιτισμός. Άλλωστε μην ξεχνάμε ότι η χώρα μας στους δείκτες της ΠΙΖΑ είναι από τις τελευταίες. 
      Δεν πρέπει, λοιπόν, να περιοριστούμε μόνο στη γνωσιολογική μάθηση, κάτι που δυστυχώς συμβαίνει σήμερα. Τα παιδιά δεν πρέπει απλώς να μαθαίνουν να αποστηθίζουν, αλλά πρέπει να έχουν κριτική σκέψη και να δημιουργούν. Η ένταξη του πολιτισμού στα σχολεία δεν είναι απλώς το συμπλήρωμα, αλλά είναι αναπόσπαστο μέρος της ίδιας της παιδείας. Συμβάλλει στη δημιουργική μάθηση και δίνει έμφαση στην ανθρωπιστική παιδεία. Είναι αναγκαίο, για να αποφύγουμε τον αποσπασματικό -και μόνο- και τον τεχνικό χαρακτήρα της γνώσης, αλλά και το δογματισμό του ενός βιβλίου, συμβάλλοντας έτσι απόλυτα στην κριτική σκέψη. 
      Το παρόν σχέδιο νόμου θέτει ως στόχους την ανάπτυξη της γλωσσικής παιδείας, την εξοικείωση των παιδιών με την τέχνη, τη μάθηση του σεβασμού στο περιβάλλον  -ανθρωπιστικό ή φυσικό- και την ιστορία. Έχουμε το προνόμιο να έχουμε μία από τις πιο πλαστικές και εκφραστικές γλώσσες του κόσμου, η οποία όμως κινδυνεύει –θα συμφωνήσετε μαζί μου- να χάσει όλο της τον πλούτο με την υπερβολική απλούστευση των τελευταίων ετών. 
      Η γλώσσα μας εκφράζει κατ’ εξοχήν την εθνική μας ταυτότητα. Η ιστορία της είναι ιστορία του πολιτισμού μας. Είναι εκείνη που διέσωσε τον ελληνισμό μέσα από ένα θυελλώδη ιστορικό βίο και θωράκισε την εθνική μας ταυτότητα. Έχουμε υποχρέωση να τη διασώσουμε, κάτι που δυστυχώς δεν συμβαίνει σήμερα. Ξέρετε, για παράδειγμα, ότι η Ελλάδα είναι η μοναδική χώρα στην Ευρωπαϊκή Ένωση, όπου στα σχολεία δεν υπάρχουν βιβλιοθήκες; Άλλωστε τέχνη, πολιτισμός και ιστορία είναι οι κοινοί παρανομαστές της πολιτιστικής μας κληρονομιάς. 
      Όμως και στα πανεπιστήμια, η ένταξη του πολιτισμού θα εμπόδιζε μια υπέρμετρη εξειδίκευση, γιατί αντίθετα σήμερα το ζητούμενο είναι πλέον οι διαπανεπιστημιακές σχέσεις. Αλλά η ένταξη του πολιτισμού στο σχολείο συμβάλλει και σε κάτι ακόμα, στον εκδημοκρατισμό της εκπαίδευσης, δίνοντας τη δυνατότητα σε όλα τα παιδιά να έχουν πρόσβαση σε κάτι, που παραδοσιακά ανήκε σε λίγους. 
      Το παρόν σχέδιο νόμου, όμως, δεν φιλοδοξεί μόνο να διοχετεύσει πολιτισμό στα σχολεία, αλλά και να χαράξει μία ενιαία στρατηγική και να θέσει στόχους σε εθνικό επίπεδο. Στόχος του είναι η ενίσχυση των υποδομών, ο σεβασμός του πολίτη προς το περιβάλλον και την ιστορία, η ενεργός συμμετοχή του πολίτη στα πολιτιστικά δρώμενα και η ανάπτυξη πνεύματος εθελοντισμού. 
      Θέλω εδώ να τονίσω κάτι που θεωρώ πάρα πολύ σημαντικό. Αυτό είναι ότι στην προκειμένη περίπτωση η πολιτεία δεν στοχεύει στην  επιβολή κανενός είδους πολιτισμού. Αντίθετα, αυτό που επιδιώκει, είναι να δημιουργήσει τις προϋποθέσεις στον πολίτη, ώστε να είναι ο ίδιος ενεργός φορέας και συμμέτοχος στα πολιτιστικά δρώμενα. 
      Δεύτερον, θέλω να τονίσω το πνεύμα του εθελοντισμού. Σήμερα διαφαίνονται τάσεις, όχι πια προς το μεμονωμένο κράτος, αλλά προς την ανθρώπινη κοινωνία ως διαχειρίστρια της ανθρώπινης μοίρας. Σφυρηλατείται έτσι ένα δικαίωμα –ίσως καινούργιο- το δικαίωμα της ανθρώπινης αλληλεγγύης, το δικαίωμα στη συμμετοχή στην κοινή κληρονομιά της ανθρωπότητας, στο περιβάλλον, στην ανάπτυξη, στην επιστημονική γνώση, στις πολιτισμικές παραδόσεις. Αυτό το δικαίωμα –ας πούμε, ως κοινωνική λειτουργία- ανταποκρίνεται στο κοινό συμφέρον, δηλαδή στο συμφέρον της ανθρώπινης επιβίωσης και έχει ως βάση τον ανθρωπισμό, προς τον οποίο φαίνεται να στρέφεται σήμερα η κοινωνία. 
      Τέλος αυτό το σχέδιο νόμου στοχεύει στο να προβάλει το ελληνικό πνεύμα στο εξωτερικό και το σύγχρονο ελληνικό πολιτισμό, αλλά και στην ανάδειξη της συμβολής της Ελλάδας στο σύγχρονο ευρωπαϊκό πολιτισμό. Για το σκοπό αυτό θα προωθηθούν διεθνείς συνεργασίες και θα ενισχυθεί η έρευνα στον τομέα της ελληνικής αρχαιότητας. Θεωρώ ότι η πολιτιστική διπλωματία είναι σήμερα απαραίτητο στοιχείο της εξωτερικής πολιτικής. Ο Πρωθυπουργός της χώρας έχει δηλώσει επανειλημμένως ότι σκοπός της Κυβέρνησης είναι να κάνουμε την πατρίδα μας ένα κέντρο εκπαίδευσης για ολόκληρη την ευρύτερη περιοχή. 
     Η χώρα μας και μπορεί και πρέπει να γίνει σημείο αναφοράς. Η Ελλάδα που γέννησε και διέδωσε σε όλο τον κόσμο την έννοια της παιδείας και του πολιτισμού, λαμβάνοντας υπόψη και το στρατηγικό σχεδιασμό της χώρας μας, μπορεί και πρέπει να διαδραματίσει ξανά σημαντικό ρόλο. Έτσι και θα διασώσουμε τον ελληνικό πολιτισμό, αλλά και θα κερδίσουμε στο διπλωματικό τομέα, αξιοποιώντας και προβάλλοντας τη χώρα μας όχι μόνο πια για το φυσικό της κάλλος, αλλά και σαν κέντρο επιστήμης και πολιτισμού. 
     Για να γίνει, όμως, αυτό χρειάζεται στρατηγική, χρειάζονται συντονισμένες κινήσεις. Σ΄ αυτό ακριβώς σκοπεύει το παρόν σχέδιο νόμου. Άλλωστε για την Ελλάδα, παιδεία και πολιτισμός είναι έννοιες ταυτόσημες, που αποτελούν όχι μόνο τη δική μας εθνική κληρονομιά αλλά και την παγκόσμια, με τη συμβολή του ελληνικού πνεύματος στη διαμόρφωση του δυτικού πολιτισμού. Και δεν θέλουμε μια Ευρώπη ενωμένη μόνο με βάση την οικονομική, αλλά και με βάση την πολιτισμική ένωση. Η Ελλάδα που υπήρξε η δημιουργός του ευρωπαϊκού πνεύματος, μπορεί να παίξει ξανά ρόλο για τον ορισμό της Ευρωπαϊκής Ένωσης όχι μόνο ως γεωγραφική, πολιτική και οικονομική κοινότητα, αλλά και ως κοινό πολιτισμό που θα ταυτίζεται με τις ιδέες της δημοκρατίας, της ηθικής, ως προτροπή των αξιών της αρχαίας Ελλάδας. 
     Τίθεται βέβαια το θέμα της εκτέλεσης όλων αυτών των στόχων. Θέλω εδώ να τονίσω κάτι πολύ σημαντικό, το μικρό και ευέλικτο σχήμα αυτής της επιτροπής, η οποία ουσιαστικά αποτελείται από τον Πρωθυπουργό και τέσσερις Υπουργούς. Δηλαδή μιλάμε για ένα είδος ΚΥΣΕΑ παιδείας και πολιτισμού. Βεβαίως μετά από πρόσκληση μπορούν να μετέχουν στις συνεδριάσεις της επιτροπής και οι αρμόδιοι Υφυπουργοί ή οι γενικοί γραμματείς ή και προσωπικότητες κύρους. Για διευκόλυνση δε της λειτουργίας της συνιστάται και μια εκτελεστική γραμματεία την οποία απαρτίζουν ο γενικός γραμματέας της Κυβέρνησης και οι γενικοί γραμματείς των Υπουργείων Παιδείας και Πολιτισμού. 
     Θα ήθελα ακόμη να προσθέσω ότι για την αποτελεσματικότερη λειτουργία της η επιτροπή αυτή συγκαλείται τακτικά κάθε δύο μήνες αλλά και βέβαια εκτάκτως αν χρειάζεται. 
     Το ερώτημα που θα μπορούσε να τεθεί –και που τέθηκε και στην αρμόδια επιτροπή- είναι γιατί χρειαζόταν νομοθετική ρύθμιση και δεν αρκούσε μια απόφαση Υπουργικού Συμβουλίου για τη σύσταση της κυβερνητικής αυτής επιτροπής. Η απάντηση είναι απλή. Κατ΄ αρχήν χωρίς θεσμοθετημένο συντονισμό μειώνονται και οι προσδοκίες και τα αποτελέσματα μιας συγκεκριμένης συνεργασίας. Θεωρούμε ότι ο κεντρικός σχεδιασμός δίνει πολύ μεγαλύτερες δυνατότητες. Αλλά και κάτι που αφορά τους σχηματισμούς της Κυβέρνησης, δεν θα μπορούσε εύκολα να ρυθμιστεί με μια απλή υπουργική απόφαση. Χρειάζεται τουλάχιστον προεδρικό διάταγμα το οποίο όμως πάλι στηρίζεται σε νομοθετική εξουσιοδότηση. 
     Αλλά το ενδιαφέρον της Κυβέρνησης στην προκειμένη περίπτωση δεν είναι απλά διοικητικό, είναι πολιτικό. Γι΄ αυτό χρειάζεται η ισχύς του νόμου που περιβάλλεται με το κύρος της Βουλής. Εμείς θεωρούμε ότι ένα θέμα μιας τέτοιας σοβαρότητας αξίζει να ρυθμιστεί με νόμο και όχι να είναι χαμηλότερης τυπικής ισχύος ώστε να τροποποιείται με μια απλή υπουργική απόφαση. Θέλω να καταθέσω εδώ ένα παράδειγμα, το παράδειγμα της Φινλανδίας όπου είχε δημιουργηθεί κάτι παρόμοιο για την ανάπτυξη έρευνας και τεχνολογίας. Είχε δημιουργηθεί μια επιτροπή επιστήμης και τεχνολογίας με πρόεδρο τον Πρωθυπουργό και μέλη τους Υπουργούς Παιδείας, Ανάπτυξης και Οικονομίας και να τονίσω ότι είχε φοβερά αποτελέσματα. Τα αποτελέσματα της πολιτικής της υπήρξαν θεαματικά. 
     Δεν σημαίνει βέβαια με αυτό, με τη θεσμοθέτηση αυτής της κυβερνητικής επιτροπής ότι καταργούμε ό,τι σωστό έχει γίνει μέχρι σήμερα. Απεναντίας εμείς θεωρούμε ότι η πολιτική έχει συνέχεια και το πιστεύουμε. Στο νομοθέτημα όμως αυτό υπάρχει μια διαφορετική λογική. Με το παρόν σχέδιο νόμου δημιουργούνται οι συνθήκες για να κινητοποιηθούν και να απελευθερωθούν όλες οι δυνάμεις της ελληνικής κοινωνίας ώστε να υπάρξουν αυτές οι πολιτικές που θα δημιουργήσουν μια πολιτιστική ανάπτυξη.
     Σοβαρό βέβαια μέλημα της επιτροπής είναι και η ανεύρεση πόρων γιατί είναι ανώφελο να χαράζουμε πολιτική όταν δεν έχουμε τον προϋπολογισμό να την υλοποιήσουμε.
     Κυρίες και κύριοι συνάδελφοι, είναι βέβαιο ότι η παιδεία και ο πολιτισμός δεν μπορούν να δώσουν λύση σε όλα τα ζητήματα. Είναι επίσης βέβαιο ότι η πολιτιστική ανάπτυξη δεν μπορεί να γίνει μόνο με ένα σχέδιο νόμου. Είναι όμως επίσης βέβαιο ότι σήμερα πολλές πτυχές που αποτελούν μοχλό για την ανάπτυξη του σύγχρονου πολιτισμού σε παγκόσμιο επίπεδο λείπουν από τη χώρα μας, κάτι το οποίο πρέπει να μας απασχολήσει ιδιαίτερα σε μια εποχή όπου η γνώση και ο πολιτισμός μπορούν να παίξουν σημαντικό ρόλο.
    Πρέπει, λοιπόν, οπωσδήποτε να κινηθούμε προς αυτήν την κατεύθυνση. Για το σκοπό, όμως, αυτό χρειάζονται συντονισμένες κινήσεις, χρειάζεται εθνική στρατηγική. Αυτό φιλοδοξεί το παρόν σχέδιο νόμου. Φιλοδοξεί να συμβάλει με συγκεκριμένα και συντονισμένα μέτρα στη δημιουργία συνειδητοποιημένων πολιτών, αλλά και στην προβολή και αξιοποίηση του ελληνικού πολιτισμού. Γιατί θέλουμε μια κοινωνία σύγχρονη και ισχυρή με επίκεντρο τον άνθρωπο και γιατί, αν δεν κινηθούμε προς αυτήν την κατεύθυνση, αν δεν επενδύσουμε στην παιδεία και στον πολιτισμό, θα χάσουμε το στοίχημα του μέλλοντος. Και αυτό δεν είναι δικαίωμά μας. 
    Γι’ αυτό και θεωρώ ότι το παρόν σχέδιο νόμου στέκεται πάνω από κομματικές ή ιδεολογικές διαφορές και μ’ αυτές τις σκέψεις σας ζητώ την ψήφισή του. Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανελλοπούλου.
    ΄Εχω την τιμή να ανακοινώσω στο Σώμα ότι η Διαρκής Επιτροπή Εθνικής ΄Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής ΄Αμυνας: «Κύρωση του Πρωτοκόλλου Συνεργασίας μεταξύ του Υπουργείου Εθνικής ΄Αμυνας της Ελληνικής Δημοκρατίας και του Υπουργείου ΄Αμυνας της Δημοκρατίας της Αλβανίας για την ανάπτυξη των σχέσεων μεταξύ του ΄Οπλου του Μηχανικού του Στρατού των δύο χωρών».
    Επίσης, οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Δήλωσης Αρχών, που διέπει την Πρωτοβουλία των Ηνωμένων Πολιτειών για την ασφάλεια των Εμπορευματοκιβωτίων στο Λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Φόρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων των Ηνωμένων Πολιτειών». 
    Παραπέμπεται στην αρμόδια Διαρκή Επιτροπή.
    Η εισηγήτρια του ΠΑΣΟΚ κ. Συλβάνα Ράπτη έχει το λόγο.
    ΣΥΛΒΑΝΑ ΡΑΠΤΗ: Κύριε Πρόεδρε, κυρίες και κύριοι συνάδελφοι, πρώτα απ’ όλα να ευχηθώ περαστικά στην κυρία Υπουργό και γρήγορα, γιατί βλέπω επιδέσμους. 
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ.
    ΣΥΛΒΑΝΑ ΡΑΠΤΗ: Ας έρθουμε στο θέμα μας.
    Το σχέδιο νόμου που συζητούμε σήμερα και προβλέπει τη σύσταση Κυβερνητικής Επιτροπής Παιδείας και Πολιτισμού δημιουργεί μια σειρά από ερωτήματα, που αφορούν τόσο σ΄ αυτήν καθαυτήν τη διαδικασία σύστασης της επιτροπής, όσο και στη σκοπιμότητα της ύπαρξης μιας τέτοιας επιτροπής και βεβαίως στην αποτελεσματικότητά της.
    Γιατί το λέω αυτό. Το λέω, γιατί σχεδόν δέκα χρόνια πριν την 7η του περασμένου Μάρτη, όπου αναλάβατε τη διακυβέρνηση της χώρας, χωρίς να υπάρχει καμία ανάλογη αντίστοιχη επιτροπή έτρεχαν στα σχολειά όλης της χώρας ένα σωρό προγράμματα πολιτισμού που μετά βάλτωσαν.
    Υπάρχει ένα ερώτημα: Γιατί επιλέγετε τη σύσταση της εν λόγω επιτροπής με νομοσχέδιο, όταν με βάση το νόμο 1558 είναι δυνατόν αυτή να γίνει, είτε με απόφαση του Υπουργικού Συμβουλίου είτε με πράξη Πρωθυπουργού. Επειδή τουλάχιστον μέχρι στιγμής δεν είναι ορατός ο λόγος που ώθησε την Κυβέρνηση να επιλέξει τη σύσταση της επιτροπής με νομοσχέδιο, δημιουργείται η εντύπωση        –που μακάρι πραγματικά να είναι λάθος, να είναι εσφαλμένη, γιατί η παιδεία και η πολιτισμός είναι τουλάχιστον ενοχλητικό, αν όχι κατακριτέο να χρησιμοποιείται ως άλλοθι- ότι με το παρόν νομοσχέδιο εξυπηρετούνται καταστάσεις, που αφορούν οτιδήποτε άλλο, εκτός από την παιδεία και τον πολιτισμό.
    Είναι άραγε η έλλειψη νομοσχεδίων, είναι άραγε η δημιουργία θέσεων εργασίας, είναι η ανακατανομή ρόλων και αρμοδιοτήτων Υπουργείων, είναι άλλοι λόγοι που υποχρέωσαν την Κυβέρνηση σ’ αυτό το νομοσχέδιο ή είναι λόγοι εντυπωσιασμού;
    Η γνώμη μας είναι πως λόγος εντυπωσιασμού είναι εκείνος που υπαγόρευσε το συζητούμενο νομοσχέδιο. Είναι λόγος εντυπωσιασμού που σχετίζεται άμεσα με τον άνθρωπο που τοποθετείται πρόεδρος της επιτροπής. Ξέρετε πολύ καλά –το έχετε διαβάσει το νομοσχέδιο- ότι πρόκειται για τον Πρωθυπουργό της χώρας. Είναι ο Πρωθυπουργός που ορίζεται πρόεδρος της επιτροπής. 
    Συμβολική κίνηση, θα ισχυριστεί κάποιος. Να συμφωνήσουμε και εμείς μαζί του. Όλα και όλοι για τον πολιτισμό, όλα και όλοι για το σφικτό δέσιμο πολιτισμού και παιδείας. Μόνο που υπάρχει μια λεπτομέρεια. Αν σωστά θυμούμαι, είναι ο Πρωθυπουργός αυτής της χώρας που προβαίνοντας και πάλι σε μια συμβολική κίνηση, ανέλαβε ο ίδιος προσωπικά το Υπουργείο Πολιτισμού εδώ και ένα χρόνο παρά κάτι μέρες. Γιατί ξέρετε ότι από εδώ και πέρα δε θα μιλάμε για μήνες, δε θα λέμε πέρασαν δέκα έντεκα-μήνες. Θα μιλάμε για χρόνια. Και ο πρώτος χρόνος όπου να ΄ναι διπλώνει.
     Αυτό, όμως, που έμεινε από τη συμβολική κίνηση, ήταν το πρώτο μέρος, ήταν το «συμβολική» στην κυριολεξία, γιατί κίνηση δεν είδαμε. Στρατηγικό σχεδιασμό για την υπόθεση του πολιτισμού ούτε είδαμε ούτε ακούσαμε. Άραγε, να οφείλεται αυτή η ολιγωρία στο γεγονός ότι δεν είχε συσταθεί ακόμη η Κυβερνητική Επιτροπή Παιδείας και Πολιτισμού για την οποία σήμερα συζητάμε; Πάντως, ο Πρωθυπουργός ως Υπουργός Πολιτισμού ούτε καν μία φορά δεν βρέθηκε σ’ αυτήν εδώ την Αίθουσα, όταν συζητούντο ζητήματα που είχαν σχέση με τον πολιτισμό ούτε για να ακούσει έστω, αν όχι για να απαντήσει, σε ερωτήσεις ή επερωτήσεις που είχαν αντικείμενο σχετικό με το Υπουργείο, του οποίου προΐσταται. 
     Από την άλλη μεριά, κάποιος θα ισχυριστεί πολύ ορθώς «Αλίμονο, εάν ο Πρωθυπουργός ερχόταν εδώ, για να απαντήσει σε ερωτήσεις και επερωτήσεις. Άλλη είναι η δουλειά του. Η δουλειά του είναι να κυβερνήσει και δεν προλαβαίνει.» Όντως συμφωνούμε, δεν προλαβαίνει. Για του λόγου το αληθές θυμίζουμε ότι μέσα στον ένα χρόνο παρά κάτι είχαμε σύγκληση του Υπουργικού Συμβουλίου μονοψήφιο αριθμό. Αν δεν απατώμαι, έγινε τέσσερις με πέντε φορές. 
     Οπότε, εκ των πραγμάτων, προκύπτει το ερώτημα: Εφόσον δεν προλαβαίνει ο άνθρωπος, γιατί του φορτώνουμε άλλο ένα προεδριλίκι; Για ποιο λόγο, άραγε; Εκτός πια και αν η ανάληψη της προεδρίας της Κυβερνητικής Επιτροπής Παιδείας και Πολιτισμού από τον Πρωθυπουργό έχει άλλο λόγο, είναι άλλη η αιτία, άλλη η αφορμή. Εκτός και αν πρόκειται πράγματι για την παραδοχή του γεγονότος ότι κανένας με κανέναν σ΄ αυτήν την Κυβέρνηση δεν μπορεί να συνεννοηθεί, δεν μπορεί να συνεργαστεί, δεν μπορεί να συντονιστεί. Οπότε τότε έχουμε εδώ ένα ανησυχητικό φαινόμενο, έχουμε να κάνουμε με μία πρακτική αντιμετώπισης προβλημάτων λίαν ανησυχητική για τους θεσμούς πλέον. 
     Κύριοι συνάδελφοι, δεν είναι δυνατόν να αντιμετωπίζεται και να χρησιμοποιείται από την ίδια του την Κυβέρνηση ο Πρωθυπουργός της χώρας ως αναλώσιμο είδος. Όπου έχουμε πρόβλημα, τοποθετούμε λίγο Καραμανλή, βάζουμε λίγο Πρωθυπουργό και κάτι μπορεί να κινηθεί, κάτι μπορεί να λειτουργήσει. Ακόμη και εάν αποδειχθεί ότι η συμβολική -εντός ή εκτός εισαγωγικών, διαλέγετε και παίρνετε- χρησιμοποίηση του Πρωθυπουργού διά πάσα χρήση και νόσο αποδίδει –λέτε ότι αποδίδει, αλλά δεν αποδίδει- θα πρέπει να καταλάβετε ότι ένας Πρωθυπουργός-πασπαρτού αφομειώνεται. Δεν είναι μόνο ότι αφομειώνεται, αλλά φορτώνεται και μία σειρά από άλλα πράγματα. 
     Το συγκεκριμένο νομοσχέδιο λέει ότι ο διορισμός, η απόσπαση, η παύση του ειδικού επιστημονικού προσωπικού γίνεται με απόφαση του Πρωθυπουργού που δημοσιεύεται στην Εφημερίδα της Κυβερνήσεως. Όλοι ξέρετε ότι πρόκειται για μία διάταξη ευθέως αντισυνταγματική και σας θυμίζω το άρθρο 103 του Συντάγματος.
     Τι είπα, όμως; Είπα ειδικό επιστημονικό προσωπικό. Ερχόμαστε, λοιπόν, μέσα απ’ αυτήν την αναφορά σ’ έναν από τους άλλους λόγους που υπαγόρευσαν τη σύσταση της Κυβερνητικής Επιτροπής και είναι οι προσλήψεις. Έχουμε προσλήψεις όπου μπορούμε, όπως μπορούμε, πέντε-πέντε, δέκα-δέκα, να βολεύουμε κόσμο, τα δικά μας τα παιδιά. Δεν είναι ούτε μία, ούτε δύο, ούτε τρεις, αλλά δεκατρείς οι θέσεις εργασίας που παράγονται μέσα απ’ αυτό το νομοσχέδιο. Πρόκειται για οκτώ θέσεις επιστημονικού προσωπικού και για πέντε θέσεις διοικητικών. Όλοι προσλαμβάνονται με σύμβαση εργασίας αορίστου χρόνου. 
     Επειδή έγινε παραλληλισμός με το ΚΥΣΕΑ, θα μιλήσουν και άλλοι συνάδελφοι και θα αναπτύξουν επί μακρόν το κάθε στοιχείο, αλλά πρέπει να διευκρινισθεί ότι από τη σύσταση του ΚΥΣΕΑ δεν προέκυψε θέση εργασίας, δεν προέκυψε ανάγκη για επιπλέον υπηρεσίες. 
     Η υπόθεση, όμως, της σύστασης αυτής της επιτροπής έχει και κωμικά στοιχεία. Έχει το κωμικό στοιχείο της αυτοαναίρεσης. Ένα παράδειγμα είναι η παράγραφος 4 του άρθρου 3 που αναφέρει ότι «μέλη της επιτροπής μπορεί να μην προσκαλούνται σε συνεδριάσεις κατά τις οποίες δεν συζητούνται θέματα της αρμοδιότητάς τους.» 
     Εγώ θέλω να θυμίσω εν τάχει ότι στην επιτροπή μετέχουν οι Υπουργοί Παιδείας, Πολιτισμού, Οικονομίας και Οικονομικών και Εξωτερικών. Με δεδομένο το άρθρο 2 που μεταξύ άλλων λέει ότι αποστολή της επιτροπής είναι «η πολιτιστική διάσταση της εξωτερικής πολιτικής και η ανάδειξη της Ελλάδας σε χώρα ανάπτυξης εκπαιδευτικών και πολιτιστικών δραστηριοτήτων ευρύτερης εμβέλειας» πείτε μου εσείς ποιο από τα τέσσερα μέλη της επιτροπής είναι αναρμόδιο.
      Ας το πάρουμε και διαφορετικά. Ξέρουμε πολύ καλά ότι για παράδειγμα ο μόνος που θα έχει συμφέρον να θεωρήσει εαυτόν αναρμόδιο είναι ο Υπουργός Οικονομικών, για να μην υποστεί την πίεση από τα υπόλοιπα τρία μέλη να βάλει βαθιά το χέρι στην τσέπη. 
      Αυτή η κυβερνητική επιτροπή, όπως προκύπτει και από τα σχετικά άρθρα, δεν περιορίζεται έστω σ’ έναν εποπτικό συντονιστικό ρόλο. Μπαίνει στην πράξη, εκτελεί, ασκεί εκτελεστική εξουσία, πράγμα όμως που κάνουν έτσι κι αλλιώς τα Υπουργεία και οι υπηρεσίες τους. Παράδειγμα: Καταρτίζει κοινές προτάσεις στα πλαίσια του εθνικού προϋπολογισμού, αποφασίζει για την αξιοποίηση δωρεών και χορηγιών για δραστηριότητες πολιτισμού. 
      Εδώ προκύπτει το ερώτημα: Ποιες δωρεές, ποιες χορηγίες; Ποιος θα είναι ο φορέας διαχείρισης χορηγιών και δωρεών; Θα παραμείνουμε μόνο σε θεσμικούς χορηγούς ή θα μπούμε και στον ιδιωτικό τομέα; Αν έλθει ο ιδιωτικός τομέας, πώς θα χειριστούμε αυτήν την υπόθεση, δεδομένου ότι έχουμε να κάνουμε με ευαίσθητα ζητήματα πρωτοβάθμιας και δευτεροβάθμιας εκπαίδευσης; 
      Από κει και πέρα, υπάρχει το θέμα της ανάθεσης σε εμπειρογνώμονες ή σε ομάδες εργασιών για εκπόνηση μελετών. Μέσα σε ποιο πλαίσιο λειτουργίας θα γίνει η ανάθεση αυτή; Ποιες δικλίδες διαφάνειας και αξιολόγησης προβλέπονται για την ανάθεση αυτή; 
      Υπάρχει και ένα άλλο σημείο, το σημείο που αφορά την αξιολόγηση των προγραμμάτων δράσης που έχουν ήδη τεθεί σε εφαρμογή. Εδώ πραγματικά ερχόμαστε «στο ψητό». Γιατί; Γιατί όλα τα προηγούμενα χρόνια –και σκοπίμως απέφυγα να αναφέρω στην αρχή τα πεπραγμένα των προηγούμενων κυβερνήσεων- είχε γίνει μία πολύ καλή δουλειά στον τομέα της παιδείας και του πολιτισμού, στον τομέα της σύζευξης των δύο αυτών τομέων. 
      Εδώ και δέκα χρόνια πραγματικά έγινε μία προσπάθεια η οποία άρχισε να αποδίδει. Αναφέρω ενδεικτικά μόνο μερικά από τα προγράμματα, όπως το περίφημο πρόγραμμα «Μελίνα», που δεν εφαρμόζεται πια, το περίφημο πρόγραμμα «Πάμε σινεμά», που άγγιζε μαθητές, καθηγητές και σχολεία και στο εξωτερικό. Ούτε αυτό εφαρμόζεται πια. Αναφέρω τους πανελλήνιους μαθητικούς καλλιτεχνικούς αγώνες. Αυτό τουλάχιστον συνεχίζει να λειτουργεί, μόνο που υπέστημεν στην επιτροπή την κριτική ότι δεν είχαμε βάλει τις χορωδίες. 
      Θα σας δώσω δύο απαντήσεις στο σημείο αυτό. Η μία είναι: Δεν πειράζει, ας μην είχαν μπει οι χορωδίες, δόξα τω Θεώ το κάνατε εσείς. Ας κάνατε κι άλλα και ας μην προσθέτατε μόνο τις χορωδίες στους καλλιτεχνικούς αγώνες. Όμως, φοβούμαι ότι ούτε αυτήν την απάντηση μπορώ να σας τη δώσω, γιατί ψάχνοντας στα αρχεία είδα ότι υπήρχαν και αγώνες χορωδίας από το 1996 και μετά. Όμως, δε θα μείνουμε εκεί. 
      Επίσης, υπήρχε το πρόγραμμα «Μουσείο-Σχολείο», δηλαδή οργανωμένες επισκέψεις σχολείων σε μουσεία. Υπήρχαν οι περίφημοι Αγώνες Επιχειρηματολογίας και άλλα πολλά, που πραγματικά αν αρχίσω να τα λέω, δε θα μου φτάσει ο χρόνος και δε θέλω να σας κουράσω. 
      Η πραγματικότητα πάντως είναι ότι εδώ και ένα χρόνο παρά κάτι μέρες έχουμε μία κατάσταση που περιγράφεται ως εξής: Η υπόθεση του πολιτισμού γενικότερα, αλλά και η υπόθεση της σύνδεσης του πολιτισμού με την παιδεία δεν πηγαίνει σημειωτόν, πηγαίνει με την όπισθεν και αυτό πρέπει να σταματήσει. Δυστυχώς όμως, δεν εκτιμούμε ότι αυτό θα σταματήσει με τη σύσταση μιας Κυβερνητικής Επιτροπής Παιδείας και Πολιτισμού, ενός οργάνου εντυπωσιασμού, αλλά φθηνού εντυπωσιασμού, ενός εντυπωσιασμού που η εμβέλειά του είναι τόση όση η εντύπωση που κάνει μία τσιχλόφουσκα. 
      Μας φέρατε, λοιπόν, εδώ σήμερα ένα νομοσχέδιο-«τσιχλόφουσκα» και δυστυχώς για μία ακόμη φορά ο πολιτισμός ήταν το άλλοθι, ήταν το πρόσχημα για άλλες σκέψεις, για άλλες προθέσεις που ελπίζουμε να μην έχουν τραγική κατάληξη. Καταψηφίζουμε το νομοσχέδιο.
      	Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Αυτήν τη στιγμή που συζητούμε το σχέδιο νόμου που προβλέπει την ίδρυση-συγκρότηση μιας Κυβερνητικής Επιτροπής Παιδείας και Πολιτισμού, δημιουργείται με κάποια γεγονότα μία συγκυρία. Το ένα στοιχείο αναφέρεται στην παιδεία και το άλλο στον πολιτισμό. 
      Όσον αφορά την παιδεία, το Πανεπιστήμιο Κρήτης ανακοινώνει το κλείσιμό του, πιθανώς για προβλήματα χρηματοδοτήσεων και λόγω έλλειψης προσωπικού. Απ’ ό,τι έχουμε μάθει, δεν ανανεώνονται οι συμβάσεις καθηγητών, αυτοί δεν παραδίδουν τη βαθμολογία και κινδυνεύει να χαθεί το εξάμηνο.
      Όσον αφορά τον πολιτισμό, κύριε Πρόεδρε, οι ηθοποιοί του Κρατικού Θεάτρου Βορείου Ελλάδος βρίσκονται σε κινητοποιήσεις και απέχουν από τις παραστάσεις. Το θέατρο της Θεσσαλονίκης, της βορείου Ελλάδος, είναι κλειστό.
      Ένα τρίτο συγκυριακό στοιχείο είναι το εξής: Πριν από λίγο έγινε η αποκάλυψη μιας μακέτας ενός ομοιώματος του Βουλευτηρίου της Πολιόχνης. Αυτό είναι προϊόν της μελέτης και έρευνας μιας ξένης ιταλικής σχολής. Αλλά εδώ και χρόνια ξένες σχολές, ξένοι μελετητές, ξένοι επιστήμονες προγραμματίζουν, ερευνούν και παράγουν προϊόν. Άρα δεν είναι πρωτοτυπία αυτής της Επιτροπής, η οποία με βάση τις ρυθμίσεις του νομοσχεδίου αυτού ζητά τη βοήθεια ξένων επιστημόνων, ξένων μελετητών για την ανάπτυξη προγραμμάτων πολιτισμού ή και εκπαίδευσης. 
      Βέβαια, εγώ δε θα ήθελα με κανέναν τρόπο να κάνω μια εισαγωγή αναφερόμενος στη σπουδαιότητα της παιδείας, της γνώσης, της πληροφορίας, του πολιτισμού. Έχει γίνει τελικά ένας ενοχλητικός τόπος αυτή η αναφορά. Στο κάτω – κάτω αυτή η αναφορά γίνεται μέσα στο Ελληνικό Κοινοβούλιο μπροστά σε ανθρώπους που ξέρουν πολύ καλά και τη σημασία του πολιτισμού και τη σημασίας της γνώσης και της εκπαίδευσης.  Γι’ αυτό εκείνο που θα ήθελα τελικά να χρησιμοποιήσω είναι μία σειρά από απορίες. Δεν θα ήθελα να αναφερθώ ή να αναζητήσω σκοπιμότητες. Όποιες και αν φαίνονται ότι είναι σκοπιμότητες είναι υποθετικές και τελικά δεν μπορεί κανείς να στηρίξει μια επιχειρηματολογία πάνω σε υποθέσεις. Γι’ αυτό θα περιοριστώ μόνο στις απορίες.
      Πρώτα απ’ όλα μια απορία όσον αφορά τη δυνατότητα της χρησιμότητας της λειτουργίας αυτής της επιτροπής. Γιατί μόλις κανείς ακούει ότι συγκροτείται μία Κυβερνητική Επιτροπή Παιδείας και Πολιτισμού, το πρώτο πράγμα που έρχεται στο μυαλό του είναι ποια θα είναι η σχέση της επιτροπής με το Υπουργείο Πολιτισμού και το Υπουργείο Παιδείας. 
      Θα μπορούσε, λοιπόν, να πει κανείς ότι αυτήν τη στιγμή δε συζητούμε για την ίδρυση μιας Κυβερνητικής Επιτροπής Παιδείας και Πολιτισμού, αλλά για την κατάργηση, όσο και αν φαίνεται δραματική αυτή η αποστροφή του λόγου μου, δύο Υπουργείων. Γιατί δεν είναι μόνο μία επιτροπή που θα συντονίζει, θα προγραμματίζει, θα ελέγχει κλπ., αλλά είναι μια επιτροπή η οποία θα εκτελεί, θα κάνει έρευνα, θα κάνει ξένους επιστήμονες. Και αναρωτιέται κανείς τι θα κάνουν την ίδια στιγμή, πώς και με ποια σχέση υποταγής ή κυριαρχίας το Υπουργείο Παιδείας από τη μια πλευρά και το Υπουργείο Πολιτισμού από την άλλη. 
      Δεν θα ήταν πιο λογικό, κύριοι συνάδελφοι, να αναβαθμιστούν τα δυο αυτά Υπουργεία, όσον αφορά τη δυνατότητα την οικονομική, αλλά και τη δυνατότητα συγκρότησής τους να προγραμματίζουν, να εκτελούν προγράμματα, να εκτελούν έρευνες και τελικά να αξιοποιούν τα προϊόντα αυτών των ερευνών; Γιατί τελικά να χρειάζεται να γίνει μια άλλη επιτροπή, που εγώ τουλάχιστον δεν μπορώ να καταλάβω πού θα διακρίνεται, όσον αφορά τις αρμοδιότητες, τις δυνατότητες, τις παρεμβάσεις στο χώρο της παιδείας και του πολιτισμού. 
      Όλοι λίγο πολύ έχουμε σχέση με ένα Υπουργείο περισσότερο από ένα άλλο. Εγώ έτυχε στη ζωή μου να έχω σχέση και με τα δύο αυτά Υπουργεία και με το Πολιτισμού ως αρχαιολόγος και με το Παιδείας ως καθηγητής πανεπιστημίου και ξέρω πολύ καλά ότι έχουν και τις δυνατότητες και τις προοπτικές να εκτελούν προγράμματα, να σχεδιάζουν στο χώρο της παιδείας και στο χώρο του πολιτισμού. Τι θα τους κάνει τελικά παραπάνω αυτή η επιτροπή, όσον αφορά την προοπτική τους, την ενδυνάμωσή τους και την αναβάθμισή τους; 
      Αυτές οι απορίες, κύριε Πρόεδρε, όσον αφορά τη γενική αντιμετώπιση αυτής της επιτροπής.
      Τώρα θα ήθελα να έρθω σε μερικές επιμέρους απορίες, οι οποίες ξεκινούν από τους κατευθυντήριους άξονες, όπως λέει το νομοσχέδιο ή εν πάση περιπτώσει τους στόχους και τους σκοπούς που έχει αυτή η επιτροπή.
      Δεν ξέρω ποιος συνέταξε το νομοσχέδιο. Εάν πάρει κανείς μια μια τις κατευθύνσεις, τους στόχους και τους σκοπούς μπορεί να χρησιμοποιήσει άπειρα επιχειρήματα για να τις καταρρίψει μια μια. 
      Λέει ότι αυτή η επιτροπή θα προγραμματίζει μελέτες. Με βάση αυτόν τον αόριστο ορισμό της παιδείας και της σχέσης της με τον πολιτισμό; Σε ποιο πεδίο τελικά θα γίνουν αυτά τα προγράμματα, πώς θα εκτελούνται οι έρευνες, ποιοι θα τις εκτελούν, πού τελικά θα κατευθύνεται το προϊόν  αυτών των ερευνών, πώς θα αξιοποιείται. Δηλαδή θα συντάσσει και θα εκτελεί προγράμματα αρχαιολογικών δραστηριοτήτων, εκπαιδευτικών δραστηριοτήτων;
      Πάλι επανέρχεται το ίδιο ερώτημα. Μα, την ίδια στιγμή αυτά τα πράγματα τα κάνουν τα δύο Υπουργεία, της Παιδείας και του Πολιτισμού. Γίνονται και μελέτες και προγράμματα. 
      Εδώ υπάρχει και μια ανησυχία όσο και αν φαίνεται υπερβολική. Θα καλούνται, κυρίες και κύριοι συνάδελφοι, και ξένοι μελετητές, ξένοι επιστήμονες να συντάσσουν μελέτες και προγράμματα για σχετικές έρευνες. Και ενώ τελικά το σχέδιο αυτό νόμου μιλά με ποιο τρόπο θα μπορέσουμε να αναδείξουμε την Ελλάδα και την ελληνική αρχαιότητα ως πηγή επιστημών, πολιτισμού και ως κέντρο παιδείας μόρφωσης κλπ., την ίδια στιγμή εμείς οι πρώτοι, οι απανταχού παρόντες και οι μοναδικοί καλούμε τους ξένους για να κάνουν προγράμματα τα οποία θα αφορούν την ανάπτυξη της παιδείας μας και του πολιτισμού. Στο κάτω κάτω υπάρχει το παράδειγμα της Πολιόχνης. Το μελετούν οι Ιταλοί. Να σας πω και πόσοι άλλοι; Την Ολυμπία, τις Μυκήνες, τη Σάμο, την Αρχαία Αγορά; Οι ξένοι. Και αυτό από τον 19ο αιώνα. Όχι από πέρσι, αλλά από τον 19ο αιώνα. Ο Σλήμαν έσκαψε τις Μυκήνες. Οι Γερμανοί έσκαψαν την Ολυμπία, οι Άγγλοι έσκαβαν στην Κνωσσό, οι Αμερικανοί στην Αρχαία Αγορά. 
      Θέλετε, λοιπόν, αυτή η επιτροπή να εμπλουτίσει αυτήν τη δραστηριότητα των ξένων ερευνητών; 
      Μια άλλη γενική παρατήρηση που αφορά και αυτή τις κατευθύνσεις αυτής της επιτροπής είναι ότι τελικά πρέπει να δημιουργηθεί μια συνείδηση στον ‘Ελληνα πολίτη ιδιαίτερα σ’ αυτόν που βρίσκεται στη διαδικασία της μόρφωσης, τους φοιτητές ή τους μαθητές.
      Πραγματικά τελικά μπορεί να σκεφθεί κανείς: Μια επιτροπή θα αναλάβει να δημιουργήσει μια τέτοια συνείδηση που θα αφορά τη σημασία της παιδείας και της έρευνας; Και πάλι ίσως πληκτικά θα επαναλάβω την ίδια απορία. Μα, αυτό δεν κάνει το Υπουργείο Παιδείας, κύριε Πρόεδρε; Αυτό με τα προγράμματά του δεν δημιουργεί πολίτες ενσυνείδητους όσον αφορά τη σημασία της παιδείας, και τη σημασία του ελληνικού πολιτισμού; Όλα τα προγράμματα τελικά εκεί δεν τείνουν, να αναδείξουν μέσα στο χώρο της εκπαιδευτικής κοινότητας τη σημασία του «Ελληνικού»;
      Αναρωτιέται λοιπόν κανείς, πώς αυτή η επιτροπή θα έρθει να προσφέρει κάτι παραπάνω, κάτι περισσότερο ή πιο εξειδικευμένο. 
      Μερικές τώρα απορίες και σκέψεις πάνω στα επιμέρους. Η επιτροπή αυτή θα φροντίσει ή εν πάση περιπτώσει θα αναλάβει να αναζητήσει τρόπους υπεράσπισης της γλώσσας. Αντιεπιστημονικό, αντιιστορικό, αν θέλετε. Οι επιτροπές στηρίζουν τις γλώσσες, κύριε Πρόεδρε; Η γλώσσα γεννιέται μέσα στην αγορά, μέσα στην κοινωνία. 
    Αν παραμείνει η κοινωνία φτωχή, φτωχιές θα είναι και οι σκέψεις των πολιτών αυτής της κοινωνίας και σύμφωνα και με τις θεωρίες όχι μόνο του Vygotski και άλλων ερευνητών, γλώσσα και σκέψη, φτωχή κοινωνία, φτωχές σκέψεις, φτωχή και γλώσσα. 
    Τι να κάνουν οι επιτροπές, όσε και αν είναι, όποιοι και αν τις συγκροτούν; Η γλώσσα τελικά θα πάρει το δρόμο της, το δρόμο που παίρνει και η κοινωνία. Θα μου πείτε, τι θα κάνουμε; Ναι, βέβαια, θα φροντίσουμε να αλλάξουμε την κοινωνία, αν θέλετε να την αναβαθμίσουμε. Στο κάτω-κάτω τα σχολειά μας αν λειτουργήσουν σωστά, θα λειτουργήσουν και σ’ αυτήν την κατεύθυνση, να υπερασπίσουν τη γλώσσα. 
    Πριν από λίγα χρόνια, είχαν πέσει όλοι και κλαίγανε, γιατί καταργήθηκαν τα Αρχαία και φτώχυνε η γλώσσα. Λάθος μεγάλο! Η γλώσσα εμπλουτίζεται και φτωχαίνει από άλλους λόγους, το εμπόριο τροφοδοτεί τη γλώσσα. Μαζί με τα προϊόντα έρχονται και λέξεις καινούργιες. Η γλώσσα είναι ένας οργανισμός ζωντανός, δέχεται, αφομοιώνει ή απορρίπτει. Κάνετε όσες επιτροπές θέλετε. Η γλώσσα θα παίρνει το δρόμο της. Ο πολιτισμός λέει να εισαχθεί ως κυρίαρχο στοιχείο. Μα ο πολιτισμός δεν είναι μάθημα. Ο πολιτισμός δεν διδάσκεται με συγκεκριμένα προγράμματα. Ο πολιτισμός είναι ζωή. Και αν πάρετε και δείτε το πρόγραμμα ενός σχολείου, διδάσκεται ο πολιτισμός. Τα Μαθηματικά εισάγουν έννοιες πολιτισμικές. Η Αρχαία Ελληνική Γραμματεία αναφέρεται στον πολιτισμό. Τα Θρησκευτικά εάν είχαν θρησκειολογικό χαρακτήρα και όχι εκκλησιαστικό, τον πολιτισμό θα δίδασκαν. Είναι καινούργιο τελικά να πούμε ότι εισάγουμε μέσα στην εκπαίδευση την ιδέα του πολιτισμού; Μα, εκεί στηρίζεται η εκπαίδευση, στην ανάδειξη των πολιτισμικών στοιχείων της γνώσης, της πληροφορίας, της μάθησης. 
    Απορία, λοιπόν: Τι θα κάνει αυτή η επιτροπή όσον αφορά την εισαγωγή του πολιτισμού μέσα στην εκπαίδευση;
    Επίσης, ένας άλλος σκοπός: Να καλλιεργηθεί η ευαισθησία των μαθητών προς την τέχνη, ο σεβασμός τους στην τέχνη, ο σεβασμός τους στα μνημεία, ο σεβασμός τους προς το περιβάλλον. 
    Πραγματικά, κύριε Πρόεδρε, αυτήν τη στιγμή έχουμε μία εκπαίδευση όπου οι φοιτητές ή οι μαθητές όλων των βαθμίδων δεν έχουν ακόμη τελικά συνειδητοποιήσει ότι πρέπει να σέβονται την τέχνη ή εν πάση περιπτώσει να έχουν σχέση με την τέχνη; Τώρα τελικά θα μάθουν να σέβονται τα μνημεία; Μα, έχουμε ένα Υπουργείο Πολιτισμού με υπηρεσίες, με επιστήμονες, με αναστηλωτικές δραστηριότητες, με ανασκαφικές δραστηριότητες. Αυτοί τι κάνουν; Δεν σέβονται τα μνημεία; Δεν διδάσκουν, αν θέλετε, δεν προβάλλουν την έννοια του σεβασμού; Εγώ μάλιστα κάποια στιγμή έτσι συζητώντας είπα ότι όλοι οι αρχαιολογικοί νόμοι, ακόμη και η νοοτροπία των Ελλήνων αρχαιολόγων δίνει παραπάνω τελικά προσοχή στην προστασία, άρα στο σεβασμό των μνημείων. Θα έλθει τώρα αυτή η επιτροπή τελικά να διδάξει στο Υπουργείο Πολιτισμού το πώς τελικά θα προωθήσει τα θέματα σεβασμού, όχι μόνο των μνημείων και του περιβάλλοντος; Η επιτροπή αυτή, εν πάση περιπτώσει, θα διδάξει και αυτό το σεβασμό.
    Τελειώνω, κύριε Πρόεδρε. Αναφέρθηκε και από την κ. Ράπτη αυτός ο εκτελεστικός χαρακτήρας. Δηλαδή αν κανείς σταματούσε ή περιοριζόταν να σκέπτεται μια επιτροπή η οποία θα συντόνιζε, θα συμβούλευε, αν θέλετε, θα ασκούσε και έναν έλεγχο για το τι δεν πάει καλά, αυτό κάποια στιγμή δεν χρειάζονταν να το απορρίψει ή να το δει καχύποπτα. Θα εκτελεί όμως. Και μάλιστα θα είναι ένα εκτελεστικό όργανο που θα αποτελείται από τέσσερα Υπουργεία. Είναι δυνατόν τελικά αυτή η συγκρότηση να προικίζει αυτήν την επιτροπή και με ευελιξία και με ευκολία αποφάσεων; Όχι.
      Άρα, τελικά αυτήν τη στιγμή ερχόμαστε να συζητήσουμε το σχέδιο νόμου που θα προβλέπει κατά την άποψή μου μια πολύ συγκινητική κατάργηση των δυνατοτήτων δύο ιστορικών Υπουργείων, του Υπουργείου Παιδείας και του Υπουργείου Πολιτισμού. Γι’ αυτό και εμείς, κύριε Πρόεδρε το καταψηφίζουμε και κατ’ αρχήν και κατ’ άρθρον.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στο χώρο της έκθεσης της Βουλής με θέμα «Τριάντα χρόνια από το Σύνταγμα του 1975» καθώς και σε άλλους χώρους του κτηρίου της Βουλής, τριάντα πέντε μαθητές και μαθήτριες και επτά καθηγητές από το 5ο Εσπερινό ΤΕΕ Αθηνών.
      Η Βουλή τους καλωσορίζει και τους εύχεται καλές σπουδές.
      ( Χειροκροτήματα απ’ όλες τις πτέρυγες )
Υποβάλλω στο Σώμα την παράκληση της κυρίας Υπουργού πριν εισέλθουμε στον κατάλογο των ομιλητών-Βουλευτών να πάρει το λόγο.
      Κυρία Υπουργέ, έχετε το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, αυτό το σχέδιο νόμου για την παιδεία και τον πολιτισμό έχει και ουσιαστικό και συμβολικό χαρακτήρα χωρίς αμφιβολία όχι μόνο γιατί η Κυβέρνηση της Νέας Δημοκρατίας έθεσε την παιδεία και τον πολιτισμό ως βασικές αρχές στρατηγικού σχεδιασμού για την πολιτική της, αλλά κυρίως, γιατί βρισκόμαστε σε μια εποχή όπου κατ’ εξοχήν η παιδεία και ο πολιτισμός, και μάλιστα από διαφορετικής απόχρωσης πολιτικές δυνάμεις θεωρούνται ως ένα από τα σημαντικότερα στοιχεία όχι μόνο εσωτερικής διαδικασίας μέσα σε οποιοδήποτε κράτος, αλλά και προβολής θέσεων και συνόλου απόψεων έξω από τη χώρα. 
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
Είναι φυσικό, λοιπόν, η παιδεία και ο πολιτισμός μέσα απ’ αυτή τη διαδικασία να θέλουν πρώτον να δημιουργήσουν μια αρμονική σύζευξη και διαδικασία μεταξύ των δύο φορέων, που είναι το Υπουργείο Παιδείας και το Υπουργείο Πολιτισμού, που διαχειρίζονται παρόμοια ζητήματα, αλλά και ταυτόχρονα, φέρνοντας τον Υπουργό Εξωτερικών και τον Υπουργό Εθνικής Οικονομίας μέσα σε μια κυβερνητική επιτροπή η οποία χαράζει και σχεδιάζει κυβερνητική πολιτική μεγιστοποιώντας τα αποτελέσματα. 
      Η σύζευξη παιδείας και πολιτισμού, ανταποκρίνεται σε θεμελιώδη αιτήματα της εποχής. Πρώτα απ’ όλα, ανταποκρίνεται στην ανάγκη να κατανοήσουμε τα αγαθά του πολιτισμού μέσω της εκπαίδευσης, που είναι κοινό κτήμα όλων των πολιτών, ώστε να συμβάλουμε στον περαιτέρω εκδημοκρατισμό της κοινωνίας. Πολλές φορές ο πολιτισμός θεωρείται ως ένα αγαθό που αποτελεί πολυτέλεια για τον πολύ κόσμο και στο βαθμό που δεν έχει ενταχθεί σε συστήματα στα οποία μετέχουν όλοι, όπως είναι η εκπαίδευση, είναι και πιο απομακρυσμένο στοιχείο από την καθημερινότητα των πολιτών. Επίσης, ανταποκρίνεται στην ανάγκη ενίσχυσης των γνησίων σκοπών της παιδείας που νοούνται ως η καλλιέργεια του ανθρωπίνου πνεύματος και της ανθρώπινης δημιουργίας, στην ανάγκη να εγγυηθούμε σε όλους τους νέους ανθρώπους την πρόσβαση σε ένα εκπαιδευτικό σύστημα που προάγει και την ευρύτερη θεωρητική κατάρτιση και την ανάπτυξη ικανοτήτων, αλλά και την κριτική γνώση. Ανταποκρίνεται στην ανάγκη να αντιτάξουμε στις τάσεις πολιτισμικής αφομοίωσης και ομογενοποίησης τον πλούτο της πολιτισμικής διαφορετικότητας και πολυμορφίας και ιδιαιτερότητας, στην ανάγκη προσέγγισης του πολιτισμού ως διαχρονικής πηγής έμπνευσης για τον άνθρωπο και αισθητικής τελειοποίησης των έργων του. Στην ανάγκη διαμόρφωσης μιας νέας σχέσης κράτους και κοινωνίας κατά την οποία η πολιτεία  δεν επιβάλλει πολιτιστικά πρότυπα αλλά προσφέρει στους πολίτες τις απαραίτητες υποδομές και συνθήκες που θα λειτουργήσουν ως καταλύτες για την προώθηση της ανθρώπινης πνευματικής και πολιτιστικής δημιουργίας. Για εμάς τους Έλληνες ιδιαίτερα, ένα ολοκληρωμένο όραμα ατομικής και συλλογικής προόδου, το οποίο δεν μπορεί να συνίσταται μόνο στην οικονομική ανάπτυξη, αλλά αντίθετα να προβάλει ταυτόχρονα την ανάγκη περαιτέρω προαγωγής της παιδείας και του πολιτισμού στο εσωτερικό και την ανάδειξη των όποιων ιδιαιτεροτήτων προς θετικό σκοπό στο εξωτερικό. Άλλωστε, η πολιτισμική διπλωματία και η εκπαιδευτική διπλωματία και η οικονομική διπλωματία, είναι τα νέα στοιχεία με τα οποία έχει εμπλουτιστεί κατά την τελευταία δεκαετία το οπλοστάσιο της εξωτερικής μας πολιτικής. 
      Κατά τη διάρκεια της συζήτησης και στην επιτροπή, ομολογώ ότι εξεπλάγην από την αντίδραση της Αντιπολίτευσης.
     Ίσως θεωρούν ότι είναι ένα εργαλείο προβολής γιατί ακόμα και αν θεωρήσουμε ότι είναι ως εκ περισσού –σας άκουσα με προσοχή, κύριε Χουρμουζιάδη- δεν θα έπρεπε να είναι κανείς αρνητικός. Επίσης, υπήρξαν άλλα σχόλια του τύπου «θέλετε να καταργήσετε το Υπουργείο Πολιτισμού» κλπ. Όχι, καθόλου. Αλλά μια τέτοια Κυβερνητική Επιτροπή, όσο και αν υπάρχει καλή συνεργασία ανάμεσα στους αρμοδίους Υπουργούς, έχει το ρόλο της. Και το ότι το φέρνουμε ως νόμο στη Βουλή έχει τη συμβολική της σημασία. 
     Σας υπενθυμίζω ότι με αποφάσεις του Υπουργικού Συμβουλίου δημιουργήθηκαν κατά την ύπαρξη της προηγούμενης κυβέρνησης πάρα πολλές επιτροπές. Ελάχιστες απ’ αυτές λειτούργησαν με τον τρόπο που έπρεπε. Επομένως, εδώ μιλάμε για κάτι μέσα στα πλαίσια της Κυβερνητικής Επιτροπής. Δεν μιλάμε για κάτι μέσα στα ευρύτερα πλαίσια του Υπουργικού Συμβουλίου. Είναι, λοιπόν, μια ενισχυμένη υπόθεση. Κατά τη διάρκεια της συζήτησης, κύριοι συνάδελφοι, στην επιτροπή έγιναν ορισμένες παρατηρήσεις από τον κ. Αλευρά, τις οποίες λάβαμε σοβαρά υπόψη. Επίσης, μας ήρθε και η άποψη της Επιστημονικής Επιτροπής της Βουλής. Και ως εκ τούτου με βάση και τις δυο πλευρές θέλω να σημειώσω τα εξής:
     Στο άρθρο 2, παράγραφος 3, τα σημεία γ΄ και δ΄. Η λέξη «καταρτίζει» αντικαθίσταται από τη λέξη «υιοθετεί»: «Υιοθετεί κοινές προτάσεις  στα πλαίσια των Ευρωπαϊκών Προγραμμάτων, του Εθνικού Προϋπολογισμού, αποφασίζει για την αξιοποίηση δωρεών και χορηγιών για δραστηριότητες παιδείας και πολιτισμού και αναθέτει σε εμπειρογνώμονες ή ομάδες εργασιών την εκπόνηση μελετών και επιχειρησιακών σχεδίων, τηρούμενων όλων των διατάξεων της σχετικής εθνικής και κοινοτικής νομοθεσίας». Αυτή είναι η πρώτη αλλαγή με βάση τις παρατηρήσεις που σας είπα προηγουμένως. 
     Η δεύτερη είναι στο άρθρο 5 -επειδή ακριβώς ετέθη θέμα πώς διορίζεται το επιστημονικό προσωπικό και έχουμε και τη γνώμη της Επιστημονικής Επιτροπής- θέλω να σας πω ότι δεν επρόκειτο περί κάποιας άλλης πρόθεσης, αλλά έτσι διορίζεται το επιστημονικό προσωπικό γενικά, στην Κυβερνητική Επιτροπή, στο Επιστημονικό Συμβούλιο, δηλαδή, από τον Πρωθυπουργό. Στην παράγραφο 4 λέμε: «ο διορισμός, η απόσπαση και η παύση του Ειδικού Επιστημονικού Προσωπικού γίνονται με απόφαση του Πρωθυπουργού, που δημοσιεύεται στην Εφημερίδα της Κυβερνήσεως, με τα κριτήρια και τη διαδικασία που προβλέπονται στο ν.2190/1994 άρθρο 19 που εκπορεύεται από το άρθρο 103 του Συντάγματος». 
     Νομίζω ότι με την αποδοχή αυτών των δυο παρατηρήσεων, που όπως είπα είναι παρατηρήσεις της Επιστημονικής Επιτροπής, συμπληρώνονται όλα τα κριτήρια και δεν υπάρχει καμία αμφισβήτηση για θέματα που έχουν σχέση με το προσωπικό. 
     Κυρίες και κύριοι συνάδελφοι, ελέχθησαν και από την εισηγήτρια της Αξιωματικής Αντιπολίτευσης διάφορα για τα προγράμματα του Υπουργείου Παιδείας. Πραγματικά υπήρξαν αρκετά προγράμματα του Υπουργείου Παιδείας τα τελευταία χρόνια. Βέβαια, δεν έχει γίνει κάποια αξιολόγηση και επιστημονική αποτίμηση για να ξέρουμε τι απέφεραν μέσα στην εκπαιδευτική διαδικασία. Διότι είναι ανάγκη να σημειώσουμε ότι, ενώ υπήρξαν πάρα πολλά τέτοια προγράμματα όπως φαίνεται από τους διεθνείς δείκτες, η βασική εκπαίδευση και η βασική γνώση που πρέπει να πάρουν τα παιδιά, αμφισβητείται. Αν έχει δοθεί όπως έπρεπε να έχει δοθεί, διότι τα παιδιά απασχολούνται πάρα πολύ κατά τη διάρκεια μεγάλου χρόνου και είναι υπό πίεση. 
     Οι προθέσεις υπήρξαν αγαθές, χωρίς καμία αμφιβολία. Και όλη η σειρά των προγραμμάτων που υπάρχει αυτήν τη στιγμή λειτουργεί. Σημειώνω, κυρία Ράπτη, για το πρόγραμμα «ΜΕΛΙΝΑ», το οποίο δεν πρόκειται να καταργηθεί, αυτήν τη στιγμή γίνεται ένα είδος διαχειριστικού ελέγχου, διότι δεν σας αποκρύπτω ότι καθημερινώς φθάνουν λογαριασμοί και χρέη που υπάρχουν προς διάφορες κατευθύνσεις.
Το έχω απαντήσει και με ερώτησή μου στη Βουλή. Σε καμία περίπτωση, λοιπόν, δεν θα καταργηθεί το πρόγραμμα «ΜΕΛΙΝΑ».
      Οι καλλιτεχνικοί αγώνες δεν υπάρχει καμία αμφιβολία ότι συνεχίζονται. Οι αγώνες επιχειρηματολογίας βεβαίως και έγιναν και επί δικής μας διακυβέρνησης. Το «ΠΑΜΕ ΣΙΝΕΜΑ» επαναδιατυπώνεται –εγώ είχα πάρει και προσωπική δέσμευση στην εκδήλωση που έγινε- με έμφαση στην ίδια τη δημιουργία των παιδιών και όχι τόσο των σκηνοθετών, που στηρίζουν αυτή την υπόθεση, στη δυνατότητα των παιδιών, δηλαδή, να δημιουργούν περισσότερο τα ίδια. Αν δει κανείς το περιεχόμενο θα δει ότι ο μεγαλύτερος ρόλος ανήκε σε νέους σκηνοθέτες που συμμετείχαν σ’ αυτήν την ιστορία. 
      Επομένως, κανένα πρόγραμμα δεν καταργείται. Δεν υπάρχει, όμως, καμία αμφιβολία ότι πάρα πολλά από αυτά τα προγράμματα, που μάλιστα είχαν επιχειρησιακό χαρακτήρα μέσω κοινοτικών προγραμμάτων, πρέπει και να αξιολογηθούν και να αποτιμηθούν, διότι όχι μόνο κοστίζουν αλλά και διότι, όπως είπα και προηγουμένως, χρειάζονται πάρα πολύ προσωπικό. Το προσωπικό αυτό πρέπει να συνδεθεί και με τα υπόλοιπα αντικείμενα της εκπαιδευτικής διαδικασίας.  Κυρίως, όμως, επειδή απασχολούν τα παιδιά επί πολύ χρόνο, πρέπει να είμαστε βέβαιοι ότι το σύνολο του χρόνου είναι αναλόγως μικρότερο σε σχέση με τις μεγαλύτερες αποδόσεις που πρέπει να έχει και όχι ακριβώς το αντίστροφο.
      Σε όλο τον κόσμο μέσα στο εκπαιδευτικό σύστημα υπάρχουν αντικείμενα πολιτισμού που επιχειρούν να δώσουν στα παιδιά την ευκαιρία να ενσωματώσουν την έννοια του πολιτισμού στην καθημερινότητά τους. Από την καθημερινή συμπεριφορά μέχρι τη γνώση και την πληροφόρηση, τη συνήθεια, αν θέλετε, να δίνουν στον εαυτό τους τη δυνατότητα να παρακολουθήσουν τις πάσης φύσεως πολιτιστικές δραστηριότητες και να τις συνδέσουν και με δραστηριότητες που στη χώρα μας δεν θεωρούνται αμιγώς πολιτιστικές -αλλά κατά τη γνώμη μου είναι απολύτως- που είναι τα ζητήματα του περιβάλλοντος, δηλαδή τα περιβαλλοντικά κέντρα, αρκετά εκ των οποίων έκαναν πολύ καλή δουλειά και πήγαν πολύ καλά και τα οποία και διατηρούνται και επεκτείνονται όπως ξέρετε.
      Εάν δούμε σε βάθος του χρόνου τις κοινοτικές χρηματοδοτήσεις πρέπει να συνειδητοποιήσουμε ότι κάποια στιγμή θα πρέπει ή όλα να μπουν στον τακτικό προϋπολογισμό ή τα περισσότερα απ’ αυτά ή ορισμένα, που θα αξιολογηθούν ως πάρα πολύ καλά, να χρησιμοποιηθούν και στο επόμενο Κοινοτικό Πλαίσιο Στήριξης, που γνωρίζετε πολύ καλά ότι δεν μπορεί να είναι τόσο φιλόδοξο όσο το προηγούμενο, αφού δέκα νέες χώρες έχουν γίνει μέλη της Ευρωπαϊκής Ένωσης. Άρα, είναι και αυτό ένα στοιχείο για να αξιοποιήσουμε, να συνθέσουμε και να προωθήσουμε και νέους προγραμματισμούς.
      Η Κυβερνητική αυτή Επιτροπή, που έρχεται εδώ με πέντε άρθρα και περιγράφει ενδεικτικά συγκεκριμένα αντικείμενα πολιτικής, είναι κάτι απολύτως αναγκαίο, γιατί υποχρεώνει θεσμούς –όχι πρόσωπα- και δομές, που πιθανόν δεν είχαν μάθει να συνεργάζονται μεταξύ τους –και δεν μιλάω για το Υπουργείο Παιδείας και Πολιτισμού, μιλάω για το Εθνικής Οικονομίας, το Εξωτερικών κλπ.- να βρίσκουν τις αναγκαίες λύσεις και να μπορούν να μεγιστοποιούν τα αποτελέσματα αυτής της πολιτικής. 
      Επομένως θα έλεγα ότι ούτως ή άλλως η δημιουργία ενός τέτοιου σχήματος, που βρίσκεται μέσα στην κυβερνητική επιτροπή, δεν μπορεί παρά να είναι θετικό. 
      Συνεπώς δεν αντιλαμβάνομαι τις ανησυχίες για τους κινδύνους ή «τι το χρειαζόμαστε αυτό». Το καλύτερο είναι πάντα εχθρός του καλού. Δεν υπάρχει καμία αμφιβολία.
      Εδώ θα γίνεται ένας σχεδιασμός που θα υλοποιείται και θα εφαρμόζεται από τα επιμέρους Υπουργεία. Δεν πρόκειται, δηλαδή, η Κυβερνητική αυτή Επιτροπή να αναλάβει να υποκαταστήσει τα Υπουργεία σε καμία περίπτωση. Θα δούμε τον τρόπο που θα λειτουργήσει. Και νομίζω ότι τα αποτελέσματά της θα είναι εξαιρετικά θετικά.
      Άλλωστε, όπως είπα και στην αρχή, είναι προφανές ότι δεν υπάρχει πολιτική δύναμη στον τόπο μας -άσχετα από τον τρόπο που αντιλαμβάνεται η κάθε πολιτική δύναμη αυτές τις προσεγγίσεις- που να μη θεωρεί ότι και μας αξίζει ως λαού η ανάδειξη της παιδείας και του πολιτισμού ως του μεγαλύτερου επιχειρήματος έναντι του εαυτού μας και των τρίτων, αλλά και ταυτόχρονα να μην αντιλαμβάνεται ότι μία τέτοια κυβερνητική επιτροπή θα μπορεί να αξιοποιήσει καλύτερα τον υπαρκτό πλούτο της ελληνικής αρχαιότητας και της ελληνικής ιστορίας όχι μόνο σε θέματα πολιτισμού, αλλά και σε θέματα επιστήμης.
     Συνήθως μιλάμε για τον πολιτισμό θεωρώντας ότι είναι η γλυπτική, τα γράμματα, οι αρχαίοι συγγραφείς, τα κείμενα, η ιστορία και δεν συνειδητοποιούμε ότι και η διεθνής επιστημονική ορολογία και η βάση της επιστήμης προέρχεται ακριβώς από έναν πολιτισμό, τον οποίον έχουμε υποχρέωση να τιμούμε και -σε τελευταία ανάλυση- να αποδεικνύουμε κάθε μέρα ότι αποτελούμε αναπόσπαστη συνέχειά του. 
     Γι’ αυτό κι εγώ μ’ αυτές τις σκέψεις καλώ την Αντιπολίτευση να επανεκτιμήσει τη στάση της έναντι μιας προσπάθειας, στην οποία είναι βέβαιο ότι και εκείνη θα συμμετάσχει τοις πράγμασι, είτε το ψηφίσει είτε δεν το ψηφίσει, γιατί και ανησυχίες έχει, αλλά και κατά τη διάρκεια της διακυβέρνησης ιδιαίτερα η Αξιωματική Αντιπολίτευση προχώρησε σε έργο, που άλλο μπορεί να αποτιμηθεί ως θετικό, άλλο ως αρνητικό. Πάντως είχε παρόμοιες ανησυχίες που αφορούν στην παιδεία και στον πολιτισμό. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Υπουργέ. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής κ. Θεόδωρος Πάγκαλος ζητεί άδεια απουσίας από τις εργασίες της Βουλής για το διάστημα από 16.2.2005 έως 18.2.2005, λόγω μετάβασής του στο εξωτερικό. 
     Το Σώμα εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Το Σώμα ενέκρινε τη ζητηθείσα άδεια. 
     Κυρία Δαμανάκη, ζητήσατε το λόγο; 
     ΜΑΡΙΑ ΔΑΜΑΝΑΚΗ: Κύριε Πρόεδρε, ναι μπορώ να έχω το λόγο; 
     ΠΡΟΕΔΡΕΥΩΝ (Σωτήρης Χατζηγάκης): Κυρία Δαμανάκη, θα ήθελα να σας παρακαλέσω να μην επιμείνετε -αν επιμείνετε, θα σας δώσω το λόγο- διότι η κυρία Υπουργός ζήτησε το λόγο κατά παρέκκλιση της διαδικασίας, λόγω ασθενείας. 
     ΜΑΡΙΑ ΔΑΜΑΝΑΚΗ: Θέλω πέντε λεπτά, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Θέλετε πέντε λεπτά. Αμέσως. 
     Κύριε Κουβέλη, θα σας δώσω το λόγο αμέσως μετά το πεντάλεπτο της συναδέλφου. 
     ΦΩΤΗΣ ΚΟΥΒΕΛΗΣ: Ευχαρίστως, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κυρία Δαμανάκη, έχετε το λόγο. 
     ΜΑΡΙΑ ΔΑΜΑΝΑΚΗ: Κύριε Πρόεδρε, οι συνάδελφοι ασφαλώς θα απαντήσουν στα όσα είπε η κυρία Υπουργός. Πρέπει όμως να κάνω ορισμένες γενικότερες παρατηρήσεις. 
     Η πρώτη παρατήρηση αφορά τα όσα είπε η κυρία Υπουργός για την ανάγκη σύζευξης παιδείας και πολιτισμού. Αυτή είναι αυτονόητη. Δεν την αμφισβητεί κανείς ούτε πρόκειται να ανακαλύψουμε την Αμερική με το νομοσχέδιο που εισάγει η Κυβέρνηση. Θέλω δε να πω ότι έτσι κι αλλιώς υπάρχει εκ των πραγμάτων η σύζευξη αυτή: η παιδεία παράγει πολιτισμό και από την άλλη ο πολιτισμός έχει παιδευτική λειτουργία. Δεν χρειάζεται να κάνουμε μια κυβερνητική επιτροπή για να συμβεί αυτό. Η σύζευξη όμως αυτή πράγματι μπορεί να ενισχυθεί με συγκεκριμένα προγράμματα, με συγκεκριμένες δραστηριότητες, που γίνονται μέσα στο σχολικό χώρο. Το ερώτημα είναι, αν οι όσες δραστηριότητες υπήρχαν στο παρελθόν ενισχύονται μ’ αυτό το νομοσχέδιο ή αν χρειάζονται αυτό το νομοσχέδιο για να προωθηθούν παραπέρα. 
     Θέλω να σημειώσω απλώς, κύριε Πρόεδρε, ότι όλα όσα είπε η κυρία Υπουργός τα σημείωσα ένα προς ένα. Πείθουν ότι αυτή η επιτροπή δεν έχει κανένα απολύτως λόγο να συγκροτηθεί. Γιατί συγκροτείται; Τι απ’ όσα είπε η κυρία Υπουργός δεν μπορεί να συμβεί και χρειάζεται η συγκρότησή της; Ειλικρινά δεν το έχουμε καταλάβει. Χρειάζεται κυβερνητική επιτροπή για να υπάρξουν προγράμματα στα σχολεία, για να υπάρξουν οι ομάδες που θα μελετήσουν τα θέματα, για να δουν πώς ο αρχαίος ελληνικός πολιτισμός θα συνδεθεί καλύτερα με το εκπαιδευτικό σύστημα; Για τι απ’ όλα χρειάζεται κυβερνητική επιτροπή; 
     Από την άλλη πρέπει να πω ότι δεν απάντησε στα όσα η εισηγήτριά μας ανέφερε σε σχέση με τα υπάρχοντα προγράμματα σήμερα μέσα στα σχολεία, αυτά που λειτουργούν. Μας είπε η κυρία Υπουργός ότι  το πρόγραμμα «ΜΕΛΙΝΑ» θα αξιολογηθεί. Υπήρχε στα σχολεία, παρήγαγε ένα έργο. Να αξιολογηθεί. Αυτό σημαίνει ότι πρέπει να σταματήσει μέχρι να αξιολογηθεί; Διότι αυτό είναι το ερώτημα: Η αξιολόγηση συνδέεται με παύση του προγράμματος αυτού; Σ’ αυτό δεν υπήρξε απάντηση. Δεν υπάρχει λογική. Γιατί πρέπει μια διαδικασία να τη σταματήσουμε; Εάν η κυρία Υπουργός θεωρεί ότι στο παρελθόν δεν έγινε ό,τι καλύτερο έπρεπε να γίνει στη διαχείριση του προγράμματος, αυτό είναι μια άποψη. Να τη δούμε. Αλλά γιατί σταμάτησε το πρόγραμμα εν τω μεταξύ; Το πρόγραμμα «ΠΑΜΕ ΣΙΝΕΜΑ» ενδεχομένως θέλει η κυρία Υπουργός να το βελτιώσει. Γιατί το σταμάτησε; 
     Αυτά είναι συγκεκριμένα ερωτήματα, στα οποία η συγκρότηση μιας κυβερνητικής επιτροπής για την παιδεία και τον πολιτισμό δεν δίνει καμία απολύτως απάντηση. Θέματα που έχουν να κάνουν με αθλητικές δραστηριότητες μέσα στα σχολεία, με την ολυμπιακή παιδεία, με άλλα ζητήματα, θα λυθούν επειδή θα υπάρξει μια επιτροπή που θα συνεδριάζει; 
      Ειλικρινά, κύριε Πρόεδρε, παρ’ όλη την καλή διάθεση, εξακολουθούμε να μην αντιλαμβανόμαστε για ποιο λόγο δημιουργείται αυτή η επιτροπή. Συμφωνώ ότι δεν είναι μείζον θέμα, ούτε πρόκειται ξαφνικά το Κοινοβούλιο να λύσει τα προβλήματα της παιδείας και του πολιτισμού, αλλά εν πάση περιπτώσει, πρόκειται για ένα γραφειοκρατικό σχήμα, το οποίο περισσότερα προβλήματα προσθέτει σε ένα δυσκίνητο και «βαρύ» κρατικό μηχανισμό.
      Περισσότερο με πείθει η εξήγηση που έδωσε η κυρία Υπουργός προς το τέλος της ομιλίας της, όταν είπε ότι η προσπάθεια που γίνεται με αυτήν την επιτροπή είναι για να πεισθούν δομές που δεν συνεργάζονται μεταξύ τους, να συνεργαστούν. Δηλαδή, τα Υπουργεία Παιδείας, Πολιτισμού, Οικονομικών –εδώ το τονίζω ιδιαιτέρως- και Εξωτερικών πρέπει να συνεργαστούν. Να συνεργαστούν! Χρειάζεται επιτροπή για να συνεργαστούν; Ο Πρωθυπουργός, ο οποίος είναι και Υπουργός Πολιτισμού, δεν μπορεί να πάρει τα μέτρα για να συνεργαστούν; Χρειάζεται να κάνουμε συνεδριάσεις σε ειδικό όργανο για να συνεργαστούν; 
      Αλλά ακόμα και αν δεχτώ αυτό, κύριε Πρόεδρε, αναρωτιέμαι για ποιο λόγο υπάρχει στο συγκεκριμένο άρθρο 3 η διάταξη που λέει: «Μέλη της επιτροπής μπορεί να μη προσκαλούνται σε συνεδριάσεις, όταν δεν συζητούνται θέματα της αρμοδιότητάς τους». Δηλαδή, μπορεί και κάποια Υπουργεία να μη μετέχουν, όταν συνεδριάζει μια επιτροπή υπό τον Πρωθυπουργό;
      Νομίζει εντέλει ότι όλα αυτά, πραγματικά, δεν πείθουν για τους πολύ μεγάλους στόχους που τίθενται. Δεν είναι ότι έχουμε κάποιες σοβαρές αντιδράσεις αρχής για το νομοσχέδιο, αλλά, πραγματικά, δεν βλέπουμε για ποιο λόγο πρέπει άλλος ένας γραφειοκρατικός μηχανισμός να προστεθεί ως μη όφειλε.
      Αν όλα αυτά αφαιρεθούν, το μόνο που απομένει, κύριε Πρόεδρε, είναι η συμβολική κίνηση. Ο κύριος Πρωθυπουργός είπε ευθύς εξ αρχής ότι τίθεται επικεφαλής του Υπουργείου Πολιτισμού, διότι αυτό σηματοδοτεί ένα συμβολισμό. Τώρα φτιάχνουμε μια επιτροπή ως συμβολική κίνηση, όμως, έχω την εντύπωση πως και η παιδεία και ο πολιτισμός δεν έχουν ανάγκη από συμβολικές κινήσεις. Έχουν ανάγκη από κινήσεις και πολιτική και αυτά, δυστυχώς, δεν τα βλέπουμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Δαμανάκη.
      Η κυρία Υπουργός έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεν θα σχολιάσω αυτά που ειπώθηκαν περί προγραμμάτων, γιατί έχω ήδη απαντήσει. 
      Κυρία Δαμανάκη, καλά όλα αυτά που λέτε, αλλά ξέρετε, χωρίς χρήματα και με χρέη, προγράμματα δεν γίνονται, για να είμαστε ξεκάθαροι. Είμαστε μέσα στην ελληνική Βουλή, δεν είναι παιχνίδι για να μπορούμε να κάνουμε οτιδήποτε. Σας είπα ότι όταν ξεκαθαριστεί διαχειριστικά αυτή η ιστορία και αποτιμηθεί, θα τη συνεχίσουμε όπως πρέπει.
      Είπατε, όμως, κάτι για την ολυμπιακή παιδεία και έχω εκπλαγεί, κυρία Δαμανάκη, διότι εγώ το καλοκαίρι έφερα πρόταση νόμου και διατήρησα όλους τους καθηγητές της ολυμπιακής παιδείας, εμπλουτίζοντας την με προγράμματα που έχουν σχέση με ατομικά και ανθρώπινα δικαιώματα και εσείς το καταψηφίσατε. Και μιλάτε τώρα εδώ για ολυμπιακή παιδεία; Την είχατε για κατάργηση και εμείς την κρατήσαμε. Αντί να πείτε μπράβο, μου έχετε θέσει θέμα ολυμπιακής παιδείας; Ειλικρινά εκπλήσσομαι.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εμείς τη δημιουργήσαμε.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Τη δημιουργήσατε μέχρι τους Ολυμπιακούς Αγώνες. Και ερχόμαστε εμείς και τη συνεχίζουμε, όπως και άλλα προγράμματα που είχατε, τύπου πρόσθετης διδακτικής στήριξης και ενισχυτικής διδασκαλίας που εμείς τα βάζουμε μέσα στον τακτικό προϋπολογισμό και τα συνεχίζουμε, ενώ μπορούσαμε να τα καταργήσουμε, έτσι όπως τα είχατε προγραμματίσει και μου λέτε για την ολυμπιακή παιδεία; 
      Εδώ νομίζω ότι πρέπει να είμαστε πιο συγκεκριμένοι και πιο ξεκάθαροι. Προφανώς κάνατε λάθος. Δεν έχετε τίποτε να πείτε για την ολυμπιακή παιδεία, γιατί το δικό σας πρόγραμμα ήταν να καταργηθεί.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κυρία Υπουργέ.
      Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κανένας δεν μπορεί να αμφισβητήσει την ανάγκη εμπλουτισμού της εκπαιδευτικής πολιτικής με στοιχεία πολιτισμού, αλλά εκείνο, κυρία Υπουργέ, που εξακολουθώ να έχω ως απορία, είναι αυτό που διατύπωσα και στη Διαρκή Επιτροπή: Γιατί χρειάζεται αυτή η Κυβερνητική Επιτροπή Παιδείας και Πολιτισμού, όταν το Υπουργικό Συμβούλιο έχει τη δυνατότητα να οργανώσει μια τέτοια επιμέρους δραστηριότητα, πολύ δε περισσότερο όταν τα δύο Υπουργεία, Παιδείας και Πολιτισμού, επίσης μπορούν να έχουν τη δυνατότητα συνεργασίας, προκειμένου να αναδειχθεί αυτό που θέτετε ως σκοπούμενο με το συζητούμενο σχέδιο νόμου;
      Φοβάμαι ότι πρόκειται για μία κίνηση, η οποία δεν υπηρετεί την ουσία του ζητήματος, γιατί η ουσία θα μπορούσε να αντιμετωπιστεί από το Υπουργείο Παιδείας σε συνεργασία με το Υπουργείο Πολιτισμού. 
      Δεν πήρα απάντηση και στη Διαρκή Επιτροπή, γι’ αυτό, κύριε Πρόεδρε, θέτω εκ νέου το ερώτημά μου.
      Αυτή η Κυβερνητική Επιτροπή Παιδείας και Πολιτισμού δεν έχει τη δυνατότητα έκδοσης πράξεων, αποφάσεων με ρυθμιστική αρμοδιότητα. Κατά συνέπεια, κοιτάξτε, κύριοι συνάδελφοι, καλοπροαίρετα σας το λέω: Θα αποφασίζονται κάποια πράγματα από την Κυβερνητική Επιτροπή Παιδείας και Πολιτισμού, αλλά αυτές οι αποφάσεις, για να αποκτήσουν τη ρυθμιστική τους αρμοδιότητα, θα πρέπει να επιστρέφουν στο Υπουργείο Παιδείας και στο Υπουργείο Πολιτισμού, προκειμένου να πάρουν εκείνη τη μορφή που θα επιτρέπει την εφαρμογή και την προώθηση αυτών των αποφάσεων. 
      Φοβάμαι, κυρία Υπουργέ, ότι, πέρα από την εγειρόμενη υποψία ότι εντυπωσιασμός προκύπτει από αυτό το σχέδιο νόμου, δεν θα εξασφαλίσετε εκείνη την αποτελεσματικότητα την οποία, όπως, τουλάχιστον, υποστηρίζετε στην εισηγητική έκθεση, θέλετε να έχετε για να εμπλουτίζετε την παιδεία με τον πολιτισμό ή -θα έλεγα- και αντιστρόφως. Δημιουργείτε εκτελεστική επιτροπή. Δημιουργείτε περαιτέρω θέσεις προσωπικού. Δεν χρειάζονται όλα αυτά. Φοβάμαι ότι γίνεστε οπαδοί πολυδαίδαλων διαδικασιών που δεν υπηρετούν την ουσία των ζητημάτων και των επιδιώξεων που μπορεί να έχει μία πολιτεία, ένα κράτος και μία κυβέρνηση εν προκειμένω. 
      Δεν θα ευτελίσω τον λόγο μου λέγοντας ότι και νέες δαπάνες θα υπάρξουν. Το μόνο που λέω είναι ότι προσθέτετε ένα άλλο επίπεδο αντιμετώπισης αυτού του πολύ σημαντικού ζητήματος, χωρίς να έχετε την βεβαιότητα –εγώ, τουλάχιστον, περί του αντιθέτου έχω βεβαιότητα- πως θα εξασφαλίσετε εκείνη την αποτελεσματικότητα που χρειάζεται έτσι ώστε να εμπλουτίζεται –επαναλαμβάνω- η παιδεία από τα στοιχεία του πολιτισμού. 
      Κύριε Πρόεδρε, πιστέψτε με ότι δεν αντέχει σε περαιτέρω έρευνα και σχολιασμό αυτό το σχέδιο νόμου, διότι τα όσα είπα νομίζω ότι αφορούν στην ουσία του ζητήματος. Εκείνο που θα επαναλάβω, κύριε Πρόεδρε, μετά λόγου γνώσεως και προφανώς όχι καθ’ υπερβολήν είναι ότι μία σκέψη θα είχε ενδιαφέρον να συζητηθεί στη Βουλή των Ελλήνων: η κατάργηση του Υπουργείου Πολιτισμού και η ένταξη όλων των δραστηριοτήτων και αρμοδιοτήτων του Υπουργείου Πολιτισμού στο Υπουργείο Παιδείας. Και δεν με ενοχλεί το γεγονός ότι το Υπουργείο Πολιτισμού ιδρύθηκε σε κάποιους δύσκολους και σκοτεινούς χρόνους για τη χώρα μας. Εκείνο το οποίο με ενοχλεί είναι ότι υπάρχει ένα Υπουργείο Πολιτισμού, το οποίο θα έπρεπε ως δραστηριότητα να είναι ενταγμένο στο Υπουργείο Παιδείας, με ό,τι αυτό θετικά θα μπορούσε να έχει ως συνέπεια. 
      Με αυτές τις σκέψεις έχω ολοκληρώσει, κύριε Πρόεδρε, και είναι προφανές ότι ο Συνασπισμός Ριζοσπαστικής Αριστεράς καταψηφίζει το συζητούμενο σχέδιο νόμου. 
      ΠΡΟΕΔΡΕΥΩΝ (Σωτήριος Χατζηγάκης): Σας ευχαριστώ, κύριε Κουβέλη. 
      Κυρίες και κύριοι συνάδελφοι, εισερχόμαστε στον κατάλογο των ομιλητών. 
      Το λόγο έχει ο κ. Τζίμας. 
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, στη χώρα μας πρέπει να λάβουμε γενναίες και δύσκολες αποφάσεις, προκειμένου να πετύχουμε τη σύζευξη της παιδείας με τον πολιτισμό, γιατί νομίζω ότι κανένας Έλληνας δεν αισθάνεται υπερηφάνεια για το πολιτιστικό περιεχόμενο και ιδιαίτερα για το υπόβαθρο που υπάρχει στη χώρα μας σήμερα σε έργα υποδομής. Για παράδειγμα, δεν μπορούμε να είμαστε υπερήφανοι, γιατί η χώρα μας δεν έχει ένα αξιοπρεπές κτήριο και με προδιαγραφές που να λειτουργεί ως Όπερα. Η μοναδική Εθνική Λυρική Σκηνή σήμερα πληρώνει ενοίκιο τριάντα δύο εκατομμύρια το μήνα. Ως χώρα, λοιπόν, δεν διαθέτουμε την κατάλληλη υποδομή για παροχή μουσικής και θεατρικής παιδείας στον ελληνικό λαό, όταν σε άλλες ευρωπαϊκές χώρες -που έχουμε επισκεφθεί σχεδόν όλοι- σε κάθε οικοδομικό τετράγωνο βλέπουμε και λυρικές σκηνές και όπερες και θέατρα και αξιοπρεπείς μουσικές σκηνές. 
      Πρέπει να λάβουμε γενναίες αποφάσεις, κυρία Υπουργέ, για όλους εκείνους τους καλλιτέχνες που εκ του ρόλου τους και εκ της θέσεώς τους έχουν στόχο να διαπλάθουν το ήθος. Δεν μπορεί στην Ελλάδα να είσαι ό,τι δηλώσεις. Δεν μπορεί την καλλιτεχνική παιδεία του λαού να την αφήνουμε στο έλεος των όποιων καναλιών, των όποιων ηθοποιών –σε εισαγωγικά- ή των όποιων καλλιτεχνών.
      Πρέπει να λάβουμε γενναίες αποφάσεις στη χώρα μας γιατί από τρία κοινοτικά πλαίσια στήριξης πάρα πολλές πρωτεύουσες νομών στερούνται πνευματικών και πολιτιστικών κέντρων. Σχεδόν το 90% των ελληνικών σχολείων δεν έχει αίθουσες πολλαπλών χρήσεων, αίθουσες πολιτισμού και τέχνης. 
      Πρέπει να λάβουμε οργανωμένες και γενναίες αποφάσεις, γιατί σχολικές βιβλιοθήκες δεν υπάρχουν στην ελληνική περιφέρεια, αλλά ούτε και σε μεγάλα αστικά κέντρα. 
      Νομίζω πως κανένας Έλληνας Βουλευτής και Έλληνας πολίτης δεν πρέπει να αισθάνεται υπερήφανος γιατί στη χώρα μας μετά από τρία Κοινοτικά Πλαίσια Στήριξης δεν κατορθώσαμε να καθιερωθούμε στο διεθνές πολιτιστικό σκηνικό και να ξεπεράσουμε τις αδυναμίες μας να προβληθούμε σε ολόκληρο τον κόσμο όχι για τον αρχαιολογικό μας χαρακτήρα, για τον κλασικό χαρακτήρα του πολιτισμού, αλλά και για το νεοελληνικό πολιτισμό μας. 
      Κι ευτυχώς, εγώ είμαι υπερήφανος που υπήρξε στην Ελλάδα ένας Ελύτης που μίλησε για το Αιγαίο, που υπάρχει ένας Θεοδωράκης, που υπήρξε ένας Χατζηδάκης, που υπήρξε ένας Σεφέρης, ένας Σολωμός, ένας Παλαμάς, για τους οποίους πρέπει να μιλήσει η ελληνική μας παιδεία. Και αυτοί που δημιούργησαν τη νεοελληνική μας πολιτιστική παιδεία, πρέπει να χτυπήσουν στις καρδιές των νέων μας.
      Δεν αρκεί εδώ μέσα και σε άλλους μαζικούς χώρους να ρίχνουμε κροκοδείλια δάκρυα ότι το μέλλον της Ελλάδος είναι η νεολαία και ότι πρέπει να επενδύσουμε σ’ αυτούς και ότι πρέπει να συνθέσουμε τον πολιτισμό μας με την παιδεία. 
      Αυτή η Κυβερνητική Επιτροπή Παιδείας και Πολιτισμού για μένα ένα στόχο πρέπει να έχει και θα έχει: να εξουδετερώσει την ανασφάλεια και την αβεβαιότητα σε βάρος των νέων που υπάρχει σήμερα στη χώρα μας. Αλλά, κυρίως, να εξουδετερώσει την ανασφάλεια και την αβεβαιότητα των οικογενειών. Αυτή η ανασφάλεια και η αβεβαιότητα στο χώρο του πολιτισμού και της παιδείας είναι καιρός να εκλείψει οριστικά.
      Χρειαζόμαστε, αν θέλετε, ειδικό βάρος για να αντιμετωπίσουμε το κεφάλαιο του πολιτισμού και της παιδείας. Δηλαδή εγώ χάρηκα όταν ήμουν Δήμαρχος στη Δράμα κι έρχονταν οι Υπουργοί της προηγούμενης κυβέρνησης και τιμούσαν με την παρουσία τους το μοναδικό Φεστιβάλ Ταινιών Μικρού Μήκους, που γίνεται στη χώρα μας. Χάρηκα φέτος που ήρθε ο σημερινός Υφυπουργός Πολιτισμού κ. Τατούλης, πρόπερσι ο κ. Βενιζέλος, γιατί είδα ότι η επίσημη πολιτεία αγκαλιάζει ένα θεσμό των νέων σκηνοθετών, των ανθρώπων της Έβδομης Τέχνης, εκεί που πηγαίνουν τα νέα παιδιά για να μάθουν ελληνικό και όχι μόνο κινηματογράφο. 
      Δεν είναι το πρόβλημα να καταργηθεί ή να μην καταργηθεί το πρόγραμμα «Πάμε Σινεμά». Κινηματογραφική παιδεία χρειάζεται σήμερα, αγαπητοί συνάδελφοι, ο ελληνικός λαός. Και η κινηματογραφική παιδεία δεν αποκτάται μόνο με τη θέαση των ταινιών, αλλά και με την ενασχόληση των νέων και των Ελλήνων πολιτών για το τι κρύβεται πίσω από τη δημιουργία ενός καλλιτεχνικού προϊόντος, μιας καλλιτεχνικής ταινίας ή ενός καλλιτεχνικού θεάματος.
      Σήμερα έχουμε μεγάλες ανάγκες στη χώρα μας. Αλλά αύριο αυτές οι ανάγκες θα είναι μεγαλύτερες. Γι’ αυτό θεωρώ ότι η σύσταση και η θεσμοθέτηση της Κυβερνητικής Επιτροπής Παιδείας και Πολιτισμού μπορεί να μην αντιμετωπίζει άμεσα τα προβλήματα του παρόντος, όμως είναι βέβαιο ότι θα αντιμετωπίσει τα προβλήματα του αύριο. 
      Νομίζω πως εμείς οι πολιτικοί κάνουμε ένα τεράστιο λάθος, ασχολούμενοι θετικά ή αρνητικά με τον πολιτισμό. Δύσκολα οι πολιτικοί επενδύουμε στον πολιτισμό, γιατί τα αποτελέσματά του δεν φαίνονται στα στενά εκλογικά όρια μιας εκλογικής τετραετίας. Την επένδυση στον πολιτισμό πρέπει να τη δούμε σε βάθος εικοσαετίας, σε βάθος αιώνα, για να μπορέσουμε, πραγματικά, να αφήσουμε μια πολιτιστική παιδεία που θα αισθάνονται όλοι οι Έλληνες. 
      Πρέπει επιτέλους να πάψουμε να υστερούμε εκεί που μπορούμε να υπερτερούμε κι εκεί που μπορούμε να πρωτοπορήσουμε ως ελληνικός λαός.
      Εμείς θέλουμε να δημιουργήσουμε το ελληνικό σχολείο του μέλλοντος, ένα ελληνικό σχολείο που θα σβήνει τη δίψα των νέων και για πολιτισμό, αλλά και για παιδεία. Νομίζω ότι η αντιμετώπιση αυτών των θεμάτων παιδείας και πολιτισμού με τον Πρωθυπουργό μπροστά και τους συναρμόδιους Υπουργούς, με τη σύσταση της Κυβερνητικής Επιτροπής Παιδείας, είναι ό,τι καλύτερο μπορούμε να δώσουμε στη σημερινή γενιά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αυτό το νομοσχέδιο αποδίδει με τον καλύτερο τρόπο τη γνωστή έκφραση «απορία ψάλτου βηξ». Ουσιαστικά το νομοσχέδιο έρχεται να επισημοποιήσει την κυβερνητική αμηχανία στους κρίσιμους τομείς της παιδείας και του πολιτισμού. Όταν δεν έχουμε τι να κάνουμε και τι να πούμε, όταν διαπιστώνουμε ότι έχει περάσει ήδη το ? της κυβερνητικής θητείας χωρίς καμία σοβαρή πρωτοβουλία και φυσικά κανένα απτό αποτέλεσμα σε αυτούς τους τομείς, συγκροτούμε μία διϋπουργική επιτροπή παιδείας και πολιτισμού υπό την προεδρία του Πρωθυπουργού, η οποία θα διαχειριστεί το απόλυτο κενό.
      Πρόκειται για μία εικονική νομοθεσία, για ένα λευκό νόμο ο οποίος δεν έχει κανένα μα κανένα περιεχόμενο. Συνιστά όμως τη νομολογία της προσωπικής αποτυχίας του κ. Καραμανλή στα καθήκοντα του Υπουργού Πολιτισμού. Παρακαλώ τον κάθε ένα και την κάθε μια συνάδελφο σε αυτήν την αίθουσα να σκεφτεί ποια είναι η προσωπική του συνεισφορά σ’ αυτό το καίριο Υπουργείο επί δώδεκα μήνες τώρα. Και καλώ την κυρία Υπουργό Παιδείας να μας πει αν την κάλεσε  ο Πρωθυπουργός και Υπουργός Πολιτισμού σε μία συνεργασία από την οποία να προκύπτει μία κοινή συμφωνημένη δράση των δύο υπουργείων σε αυτούς τους δώδεκα μήνες. Να μας πει εάν δόθηκε κάποιος τόνος , εάν υπήρξε κάποια ανάταση, εάν έγινε κάτι επί έναν ολόκληρο χρόνο σε αυτούς τους δύο τομείς ως αποτέλεσμα της συνέργιας αυτών των δύο μεγάλων συγκριτικών πλεονεκτημάτων της χώρας, που συγκροτούν το διανοητικό μας κεφάλαιο. Δεν έγινε τίποτα μα τίποτα απολύτως.
      Όταν λοιπόν έχουμε Υπουργό Πολιτισμού τον Πρωθυπουργό και έχουμε το δείγμα της απόλυτης ακινησίας επί δώδεκα μήνες, ενώ είναι πάρα πολύ εύκολο να κληθεί η Υπουργός Παιδείας και να δοθούν οδηγίες για να αναληφθούν κοινές πρωτοβουλίες, είναι δυνατόν να εκλαμβάνουμε ως σοβαρή και ουσιαστική αυτή τη νομοθετική πρωτοβουλία;
      Γνωρίζετε, κύριε Πρόεδρε, ότι ο νόμος περί υπουργικού συμβουλίου ο 1558/1985 παρέχει τη δυνατότητα στον Πρωθυπουργό να συγκροτεί όσες και όποιες διϋπουργικές επιτροπές θέλει. Υπάρχουν κρισιμότατες επιτροπές για την οικονομική, για την εισοδηματική, για την κοινωνική πολιτική της χώρας που προβλέπονται στο νόμο περί υπουργικού συμβουλίου ή συγκροτούνται δυνάμει αυτού του νόμου. Δεν μπορούσε να εκδώσει μία πράξη ο κ. Πρωθυπουργός για να συγκροτήσει αυτήν την επιτροπή με όποια ευελιξία θέλει και με όποια σύνθεση θέλει; Χρειάζεται να έλθει τέτόιο νομοθέτημα με τη μορφή τυπικού νόμου στη Βουλή; Γιατί; Για να μας πει ότι οι τρεις γενικοί γραμματείς της Κυβέρνησης και των δύο Υπουργείων θα συγκροτούν μία εκτελεστική γραμματεία; Και είναι δυνατόν όταν έχεις δύο τεράστιους επιστημονικούς μηχανισμούς το Υπουργείο Παιδείας με όλα τα πανεπιστήμια της χώρας με την Ακαδημία, με τους δεκάδες χιλιάδες λειτουργούς της μέσης εκπαίδευσης και της βασικής εκπαίδευσης, όταν έχει στο Υπουργείο Πολιτισμού με την αρχαιολογική υπηρεσία, με τους μηχανικούς του και με τους άλλους επιστήμονές του, που είναι δύο τεράστιες ζωντανές επιστημονικές κοινότητες, όταν έχεις το παιδαγωγικό ινστιτούτο, να λες ότι θα προσλάβεις οκτώ ειδικούς επιστήμονες οι οποίοι θα λύσουν το πρόβλημα του στρατηγικού σχεδιασμού και της συνεργασίας στον τομέα της παιδείας και του πολιτισμού;
      Όλα αυτά τα οποία περιγράφονται ως αποστολή αυτής της επιτροπής και όλα αυτά που τίθενται ως στόχοι της είναι οι συνταγματικοί σκοποί της παιδείας κατά το άρθρο 16 του Συντάγματος. Τώρα έρχεται ένας νόμος και επαναλαμβάνει ως νομοθετικούς σκοπούς τους συνταγματικούς σκοπούς της παιδείας. Ζητήματα που αφορούν το αναλυτικό πρόγραμμα των εκπαιδευτικών βαθμίδων τίθενται ως νέα αποστολή μίας νέας επιτροπής. Κοιτάξτε, όλα έχουν ένα όριο. Όλο αυτό το ύφος διακυβέρνησης είχε κάποιο νόημα τον πρώτο, το δεύτερο, τον τρίτο μήνα διακυβέρνησης.
    Αλλά όχι μετά την ψήφιση του προϋπολογισμού του 2005 ο οποίος ήδη φαίνεται ανεφάρμοστος και υποκριτικός, όταν έχουμε δει, δηλαδή, ποια είναι η οικονομική και αναπτυξιακή αντίληψη του κ. Καραμανλή και της Κυβέρνησής του σε τομείς όπως η παιδεία και ο πολιτισμός.
    Αντί να έρθει η Κυβέρνηση και να μας πει τι σχεδιάζει για την ολοκλήρωση του Γ΄ Κοινοτικού Πλαισίου Στήριξης, τι δυνατότητες διαπραγμάτευσης έχει για το Δ΄ Κοινοτικό Πλαίσιο Στήριξης, αν αποδέχεται ή όχι την πρόταση του ΠΑΣΟΚ από τώρα το 40% των πόρων του Δ’ Κοινοτικού Πλαισίου Στήριξης όποιοι και αν είναι, να προσανατολιστούν σε θέματα παιδείας και πολιτισμού, έρχεται και συγκροτεί μια επιτροπή με τυπικό νόμο, για να μην υπάρχει ευελιξία, για να μην υπάρχει αντικείμενο, για να υπάρχει μια περαιτέρω διοικητική και γραφειοκρατική εμπλοκή στη λειτουργία των Υπουργείων.
    Φυσικά, δεν πρόκειται ούτε αυτή η εμπλοκή να υπάρξει, γιατί αυτή η επιτροπή δεν πρόκειται να λειτουργήσει, πέραν μιας πρώτης πανηγυρικής συνεδρίασης που κατά πάσα πιθανότητα θα γίνει. Αλλά δεύτερη συνεδρίαση δεν θα υπάρξει. Δεν πρόκειται να γίνει τίποτα. Αλλά πρόκειται για μια, τελείως, παροδική εντύπωση, φευγαλέα, η οποία όμως δείχνει ότι ο Πρωθυπουργός ακόμα και αυτούς τους ευαίσθητους τομείς τους αντιμετωπίζει μέσα στο πλαίσια μιας πολύ επιδερμικής και επιπόλαιας επικοινωνιακής προσέγγισης της πολιτικής. 
    Θέλετε να μιλήσουμε για το σχολείο ως σχολική τάξη, για το αναλυτικό πρόγραμμα, για τα καλλιτεχνικά μαθήματα, για το πώς ο πολιτισμός εντάσσεται στο αναλυτικό πρόγραμμα και στην πειθαρχία της τάξης; Να μιλήσουμε γι’ αυτόν τον τομέα. Να δούμε τι πειραματικά προγράμματα έχουμε, τι γίνεται με την καλλιτεχνική εκπαίδευση, τι γίνεται μ’ αυτό το θέμα. Θέλετε να μιλήσουμε όχι για τη σχολική τάξη, αλλά για το σχολείο ως κοινότητα, για τη λειτουργία της σχολικής αυλής, για μη πειθαρχημένες και ελεύθερες πολιτιστικές δράσεις στο σχολείο; Να μιλήσουμε. Να πούμε για το «Πάμε Σινεμά», «Σκυταλοδρομία Ανάγνωσης», για τα πολιτιστικά προγράμματα και τα «Παιχνίδια Πολιτισμού» που προσφέρει σε όλο το φάσμα της εκπαίδευσης το Υπουργείο Πολιτισμού και μπορεί να αξιοποιήσει το Υπουργείο Παιδείας. Να δούμε αυτά τα προγράμματα που βρέθηκαν σε εξέλιξη το Μάρτιο του 2004 τι απέγιναν; Συνεχίστηκαν, απέδωσαν, βελτιώθηκαν, τροποποιήθηκαν; Τι είναι αυτό που εισφέρει η Κυβέρνηση στη συζήτηση με την ελληνική κοινωνία, ένα χρόνο μετά την ανάληψη των καθηκόντων της; Να δούμε τι πρέπει να αλλάξει.
    Ακόμα, και την ιδέα του κ. Κουβέλη να έρθει η Κυβέρνηση και να συγχωνεύσει το Υπουργείο Παιδείας με το Υπουργείο Πολιτισμού ώστε να απαλλαγεί και από την αμηχανία και το άγχος ο κύριος Πρωθυπουργός πώς θα ασκήσει τα καθήκοντά του, που ποτέ δεν άσκησε ως Υπουργός Πολιτισμού, θα μπορούσαμε να το συζητήσουμε και αυτό.
    ‘Όμως δεν είναι τυχαίο ότι μεταξύ των είκοσι πέντε χωρών της Ευρωπαϊκής Ένωσης μόνο τρεις έχουν ενιαίο Υπουργείο Παιδείας και Πολιτισμού και μάλιστα η μία από αυτές με χωριστούς Υπουργούς αν και  υπάρχει ενιαίο διοικητικό σχήμα και αυτή είναι η Φινλανδία.
    Δεν είναι τυχαίο ότι δημιουργήθηκαν αυτόνομα Υπουργεία Πολιτισμού γιατί επιτελούν ένα άλλο ρόλο αναπτυξιακό. Στην Ελλάδα δε το Υπουργείο Πολιτισμού συνδέεται με τις χρήσεις γης, με την πολιτική του περιβάλλοντος, με την πολεοδομική πολιτική, τη χωροταξική, συνδέεται με λειτουργίας οι οποίες είναι τελείως διαφορετικού επιπέδου. Γι’ αυτό και άλλες διευθύνσεις ανήκαν στο Υπουργείο Παιδείας και άλλες στο Υπουργείο Προεδρίας της Κυβέρνησης, παλιά. Και αυτό το μοντέλο να το συζητήσουμε και να δούμε ποια λογική υπηρετεί αυτή η εκδοχή. Ή πια λογική θα υπηρετούσε η συστέγαση του Υπουργείου Πολιτισμού με το Υπουργείο Περιβάλλοντος και το Υπουργείο Τουρισμού. Όμως έρχεται η Κυβέρνηση, μετά από ένα χρόνο και συγκροτεί με ειδικό νόμο μια διϋπουργική επιτροπή, όταν θα περίμενε να ακούσει κανείς την οριστική και ολοκληρωμένη πρόταση του Πρωθυπουργού για το σχήμα οργάνωσης της Κυβέρνησης, για τη δομή του υπουργικού συμβουλίου. Πού είναι η υπόσχεση του μικρού και ευέλικτου κυβερνητικού σχήματος, με βάση την οποία εζήτησε και έλαβε την εντολή του ελληνικού λαού; Ξεχάστηκε και αυτό. 
    Βέβαια δεν ξεχνιούνται οι υποσχέσεις κοινωνικής, οικονομικής, εισοδηματικής και αναπτυξιακής πολιτικής. Όμως θύμα της απογραφής είναι και η εκπαίδευση.
Θύμα της δημοσιονομικής απογραφής είναι και ο πολιτισμός. Μην νομίζετε ότι δεν υπάρχει κόστος για την παιδεία και τον πολιτισμό από την αδιέξοδη πολιτική επιλογή της δημοσιονομικής απογραφής η οποία τώρα φαίνεται τι τραγικά αποτελέσματα έχει για τον απλό Έλληνα πολίτη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Ολοκληρώνω, κύριε Πρόεδρε. 
      Να μιλήσουμε για όλα αυτά τα θέματα που θέλει κατά προτεραιότητα να συζητήσει η Υπουργός Παιδείας στο Εθνικό Συμβούλιο Παιδείας. Όμως, ποιο είναι το ζήτημα, η αξιολόγηση ή η λειτουργία των πανεπιστημίων; Είναι δυνατόν να έχουμε ημερήσια διάταξη για την αξιολόγηση, όταν η ίδια η πραγματικότητα επιβάλλει ως ημερήσια διάταξη τη στοιχειώδη χρηματοδότηση και τη λειτουργία των περιφερειακών πανεπιστημίων στη Θράκη, την Κρήτη, τη Θεσσαλία; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ ( Σωτήρης Χατζηγάκης): Ολοκληρώστε, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Έτσι, λοιπόν, και η κοινωνική πραγματικότητα –και, πραγματικά, τελειώνω- επιβάλλει ως πρώτο θέμα συζήτησης τα οικονομικά της εκπαίδευσης, δηλαδή την επιβάρυνση του οικογενειακού προϋπολογισμού που πρέπει να ελαφρυνθεί όταν το κράτος ασκεί το δημόσιο καθήκον του ως φορέας παροχής υπηρεσιών παιδείας. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βενιζέλο. 
      Το λόγο έχει η κ. Χρυσή Καρύδη. 
      ΧΡΥΣΗ ΚΑΡΥΔΗ: Κύριε Υπουργέ, κυρίες και κύριοι συνάδελφοι, με το σχέδιο νόμου που συζητούμε σήμερα εισάγονται στα εκπαιδευτικά και πολιτιστικά πράγματα του τόπου μας ιδιαίτερα σημαντικές καινοτομίες τις οποίες πιστεύω ότι όλοι πρέπει να χαιρετίσουμε, γιατί αν και το νομοσχέδιο έχει ως τυπικό αντικείμενο τη σύσταση μιας κυβερνητικής επιτροπής εξοπλισμένης με αποφασιστικές και συντονιστικές αρμοδιότητες σε θέματα παιδείας και πολιτισμού, στην ουσία εισάγει ρηξικέλευθες καινοτομίες που εμπλουτίζουν το περιεχόμενο της εκπαιδευτικής πολιτικής όσο και τα μέσα που θα διαθέτει εφεξής το κράτος κατά την άσκηση της εξωτερικής πολιτικής. 
      Πρώτη ρηξικέλευθη καινοτομία είναι η ένταξη του πολιτισμού στο γνωστικό αντικείμενο όλων των βαθμίδων εκπαίδευσης. Να δεχτούμε ότι αυτό αποτελεί μία αναγκαία και αυτονόητη πτυχή κάθε καλώς εννοούμενης εκπαιδευτικής πολιτικής. Να δεχτούμε επίσης ότι και στο παρελθόν έγιναν εξαγγελίες και προσπάθειες προς αυτήν την κατεύθυνση. Απεδείχθη ωστόσο ότι οι καλές προθέσεις δεν αρκούν και ότι οι υποσχέσεις όταν δεν συνοδεύονται από την εξασφάλιση οικονομικών πόρων και τον καθορισμό συγκεκριμένων στόχων δημιουργούν στρεβλώσεις και οδηγούν σε αδιέξοδα. 
      Τρανό παράδειγμα είναι οι σχολικές βιβλιοθήκες. Από τα δεκαέξι χιλιάδες σχολεία μόνο τα πεντακόσια απέκτησαν βιβλιοθήκες και αυτές στις περισσότερες περιπτώσεις λειτουργούν σαν αποθήκες βιβλίων. 
      Εν πάση περιπτώσει, δεν φαντάζομαι ότι σήμερα κανείς αμφισβητεί το θλιβερό απολογισμό του εκπαιδευτικού μας συστήματος. Νέοι απόφοιτοι χωρίς γλωσσική παιδεία, αποκομμένοι από τις τέχνες και τα γράμματα, χωρίς κριτική σκέψη, αλλά αντίθετα με σοβαρά προβλήματα στην οργάνωση και τη διατύπωση των διανοημάτων τους. 
      Νέοι απόφοιτοι που δεν είχαν ποτέ την ευκαιρία να αναπτύξουν τη δημιουργικότητα, τη φαντασία και την καλλιτεχνική τους έκφραση. Νέοι απόφοιτοι αποξενωμένοι από το πολιτιστικό, οικιστικό και φυσικό περιβάλλον στο οποίο δεν αναγνωρίζουν ούτε την ιστορία τους, ούτε την κοινωνία, ούτε καν τον ίδιο τους τον εαυτό. 
      Εντέλει, νέοι απόφοιτοι, που όπως φαίνεται από τις τελευταίες στατιστικές μετρήσεις, δεν διαβάζουν ούτε ένα βιβλίο το χρόνο και οι οποίοι σε μεγάλο ποσοστό εντάσσονται στην κατηγορία των λεγομένων λειτουργικώς αναλφαβήτων με ό,τι οδυνηρό συνεπάγεται αυτό και ως προς την επαγγελματική τους αποκατάσταση και ως προς την ιδιότητά τους ως πολιτών αυτού του κράτους και βέβαια ως προς το μέλλον αυτού του τόπου. 
      Αυτές, ακριβώς, τις ανεπάρκειες και τα αδιέξοδα διέγνωσε η Κυβέρνηση και αυτές φιλοδοξεί να θεραπεύσει με το προτεινόμενο νομοσχέδιο το οποίο πολύ θα ήθελα να δούμε όλοι μας ως ένα κείμενο εθνικής αυτογνωσίας. Είναι δε ενδεικτικό της σοβαρότητας των κυβερνητικών προθέσεων το γεγονός ότι ο σχεδιασμός της στρατηγικής, οι σχετικές αποφάσεις και ο συντονισμός των δράσεων ανατίθενται σε μια υψηλοτάτου επιπέδου επιτροπή της οποίας θα προΐσταται ο Πρωθυπουργός της χώρας.  
      Η δεύτερη ρηξικέλευθη καινοτομία του σχεδίου νόμου είναι η τρόπον τινά επίσημη εισαγωγή στο δημόσιο βίο της έννοιας της «πολιτιστικής διπλωματίας».
Τι σημαίνει ο όρος; Μα προφανώς, σημαίνει τη μεθοδική και συστηματική χρήση στοιχείων του πολιτισμού μιας χώρας κατά τη διαχείριση των διεθνών σχέσεών της. Είναι μεν αλήθεια ότι στο παρελθόν η Ελλάδα χρησιμοποίησε τα επιτεύγματα του πολιτισμού της, για να δημιουργήσει ένα ευνοϊκό για το ελληνικό όνομα κλίμα ή για να προωθήσει εμπορικές, τουριστικές ή άλλες σκοπιμότητες. Όλες, όμως, αυτές οι ενέργειες έπασχαν από έλλειψη πολιτικοδιπλωματικού ειρμού, μεθόδου και συντονισμού. 
      Οι μορφωτικοί ακόλουθοι των πρεσβειών λειτουργούσαν απλώς ως γραφεία πληροφοριών, με ελάχιστες εξαιρέσεις, όπου ο ιδιαίτερος ζήλος λίγων ανθρώπων παρήγαγε πολύτιμο έργο. Αναφέρω ενδεικτικά το έργο του αείμνηστου Κωστή Μοσκώφ, που τόσο γόνιμα υπηρέτησε τις ελληνοαραβικές σχέσεις. 
      Οι κατά τόπους εκθέσεις έργων της αρχαίας ή βυζαντινής κληρονομιάς μας δεν συνοδεύθηκαν ποτέ από δράσεις που θα έδιναν μία συνέχεια, μία διάρκεια στις ευνοϊκές για τον τόπο μας εντυπώσεις που δημιούργησαν. Οι έδρες αρχαιοελληνικών και, ιδίως, νεοελληνικών σπουδών που λειτουργούν στα αλλοδαπά πανεπιστημιακά ιδρύματα έχουν αφεθεί στην τύχη τους, με αποτέλεσμα να μην μπορούν να σχηματιστούν σταθεροί πυρήνες φιλελληνισμού στους τόπους αυτούς. Η δράση του Ελληνικού Ιδρύματος Πολιτισμού διαχύθηκε ανεξέλεγκτα σε ένα ευρύτατο πεδίο πέραν των δυνατοτήτων του, με αποτέλεσμα, σε συνδυασμό με την οικονομική καχεξία του, να περιέλθει σε πλήρη μαρασμό. 
      Τα ίδια προβλήματα και τις ίδιες ατέλειες διπλωματικού σχεδιασμού και οργανωτικού συντονισμού συναντήσαμε και σε άλλους τομείς. Το κύριο, όμως, πρόβλημα, το οποίο φαίνεται ότι δεν απασχόλησε μέχρι τώρα την ελληνική πολιτεία, εντοπίζεται άλλού. Ποιο είναι το περιεχόμενο, ποια είναι τα όρια και πόση η πειθώ του ελληνικού πολιτισμού μέσα σε ένα παγκοσμιοποιημένο περιβάλλον, όπου ο κυρίαρχος πολιτισμικός τόνος εκπορεύεται από την Αμερική και εν μέρει από τις προηγμένες χώρες της Δύσης; 
      Είναι πειστική και αποτελεσματική η αυτάρεσκη καύχησή μας ότι η Ελλάδα αποτελεί την κοιτίδα του πολιτισμού; Έχει νόημα να προτάσσεται στην πολιτιστική μας διπλωματία το επιχείρημα της προνομιακής σχέσης μας με τον κλασικό πολιτισμό, τη στιγμή που σε όλο τον κόσμο υποχωρεί το ενδιαφέρον γι’ αυτόν; Υπάρχει πρόταση σύγχρονου ελληνικού πολιτισμού ή θα αρκεστούμε στην προβολή φολκλορικών και περιθωριακών «πολιτιστικών» εκδηλώσεων και στο μιμητισμό ξένων προτύπων; 
      Η πολιτιστική μας διπλωματία πρέπει να αναπτυχθεί ισόρροπα σε όλο τον κόσμο. Είναι σκοπιμότερο να συγκεντρωθούν οι δυνάμεις μας σε χώρες όπου ο ελληνικός λόγος είναι ευπρόσδεκτος. Υπαινίσσομαι τις βαλκανικές και παρευξείνιες χώρες, τα μέλη της πάλαι ποτέ βυζαντινής κοινοπολιτείας, κατά τον ιστορικό Ομπολένσκι, στις οποίες η κοινή παράδοση, η κοινή ιστορική εμπειρία, οι ταχύτατα αναπτυσσόμενες οικονομικές σχέσεις και το πρόσφατο μεταναστευτικό ρεύμα προς την Ελλάδα δημιουργούν όλες τις προϋποθέσεις για μια γόνιμη και επωφελή για τα συμφέροντά μας παρουσία. 
      Κυρίες και κύριοι συνάδελφοι, αυτά και πολλά άλλα είναι τα προβλήματα που, επιτέλους, θα κληθεί να αντιμετωπίσει η πολιτεία, προβλήματα ουσίας και μακρόπνοης προοπτικής, από τη λύση των οποίων εξαρτώνται πολλά. Κάτω από αυτό το πρίσμα θα ευχόμουν η Αντιπολίτευση, αντί να τηρεί μια ανεξήγητα αρνητική στάση, να σπεύσει να επιδοκιμάσει αυτό το νομοσχέδιο και να συμβάλλει σε μια συζήτηση που μόλις σήμερα ξεκινάει. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ την κ. Καρύδη για την τόσο ενδιαφέρουσα παρέμβασή της.
      Το λόγο έχει ο κ. Κοσμίδης. 
      ΣΩΚΡΑΤΗΣ ΚΟΣΜΙΔΗΣ:  Ευχαριστώ, κύριε Πρόεδρε. 
      Κυρίες και κύριοι συνάδελφοι, ένα από τα σοφότερα νομοθετήματα που ψήφισε η ελληνική Βουλή, είναι ο ν. 1558/1985: «Κυβέρνηση και κυβερνητικά όργανα». Ο νόμος αυτός σέβεται τη διάκριση των εξουσιών, ρυθμίζει τα της λειτουργίας της Κυβέρνησης, θεσπίζει κυβερνητικά όργανα και καθορίζει τις αρμοδιότητές τους. 
      Η σοφία του συνίσταται στο γεγονός ότι με το άρθρο 8 παρέχει εξουσιοδότηση στην Κυβέρνηση, όπως με πράξη Υπουργικού Συμβουλίου, δηλαδή εκτός Βουλής, τροποποιεί ή καταργεί τα θεσπιζόμενα με το νόμο αυτόν κυβερνητικά όργανα, καθώς επίσης και συνιστά νέα. Με το άρθρο 10 παρέχει εξουσιοδότηση στον ίδιο τον Πρωθυπουργό να συνιστά διυπουργικές επιτροπές ή ομάδες εργασίας για συγκεκριμένα θέματα. 
      Από το 1985 όλες οι κυβερνήσεις έκαναν χρήση των παρεχόμενων εξουσιοδοτήσεων,  με βάση την αρχή ότι η εσωτερική λειτουργία της Κυβέρνησης απαιτεί ευελιξία και έτσι και αλλιώς είναι δικό της εσωτερικό θέμα. 
      Μετά τις εκλογές του 2000, ως Γενικός Γραμματέας του Υπουργικού Συμβουλίου τότε, κατ’ εντολήν του Πρωθυπουργού, συνέταξα και εκδόθηκε η υπ’ αριθμόν 31 πράξη Υπουργικού Συμβουλίου 26-5-2000, η οποία δημοσιεύτηκε στην Εφημερίδα της Κυβέρνησης. Και καταθέτω το σχετικό ΦΕΚ.
      (Στο σημείο αυτό ο Βουλευτής κ. Σωκράτης Κοσμίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Με την πράξη αυτήν καταργήθηκαν όλες οι διατάξεις και πράξεις Υπουργικού Συμβουλίου για κυβερνητικά όργανα και έκτοτε ορίστηκαν ως ισχύοντα κυβερνητικά όργανα το ΚΥΣΕΑ, η Κυβερνητική Επιτροπή, η Επιτροπή Θεσμών, η Επιτροπή Μεγάλων Έργων και Υποδομών και η Επιτροπή Οικονομικής και Κοινωνικής Πολιτικής. Ταυτόχρονα, με την ίδια πράξη, καθορίστηκαν οι αρμοδιότητες και οι κανόνες λειτουργίας τους.
     Πάλι μετά τις εκλογές του 2000, εκδόθηκε η υπ’ αριθμόν 228/31-5-2000 απόφαση του Πρωθυπουργού, η οποία επίσης δημοσιεύτηκε και την οποία επίσης καταθέτω, με την οποία ορίστηκε ότι ισχύουν δέκα διυπουργικές επιτροπές και καθορίστηκαν οι αρμοδιότητες και οι κανόνες λειτουργίας τους.
     (Στο σημείο αυτό ο Βουλευτής κ. Σωκράτης Κοσμίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Συνεπώς καμία χρεία δεν είχε η Κυβέρνηση να απασχολήσει τη Βουλή με το συζητούμενο νομοσχέδιο για τη σύσταση Κυβερνητικής Επιτροπής Παιδείας και Πολιτισμού. Μπορούσε να τη συστήσει με πράξη απλή του Υπουργικού Συμβουλίου. Και μη μου πείτε ότι αυτό γίνεται, για να εκφράσει τάχα μου και η Βουλή την άποψή της. Απλά, γίνεται για λόγους επικοινωνιακούς και όχι ουσίας.
     Στο άρθρο 2, στις παραγράφους 1 και 2, αναφέρονται στόχοι και αποστολές της επιτροπής. Όμως, ίδιοι ή περίπου ίδιοι είναι οι στόχοι και η αποστολή των δύο Υπουργείων, όπως αυτοί αναφέρονται στους οργανισμούς τους. Ένα κυβερνητικό όργανο εξ ορισμού έχει επιτελικό και συντονιστικό ρόλο και δεν ασκεί εκτελεστικές αρμοδιότητες, όπως αυτές περιγράφονται στην παράγραφο 3 του άρθρου 2. Αν ό,τι αναφέρεται στο άρθρο 2 είναι αντικείμενο της συνιστώμενης επιτροπής, αναρωτιέμαι ποιο είναι το αντικείμενο του κάθε Υπουργείου. Εκτός αν κάνετε πρόβα για συγχώνευση των δύο Υπουργείων. Σας βεβαιώνω ότι σε μια τέτοια συζήτηση θα ήμουν πρόθυμος να συμμετάσχω.
     Με το άρθρο 4 προβλέπεται η σύσταση Εκτελεστικής Γραμματείας εκ τριών γενικών γραμματέων. Και με το άρθρο 5 συνιστώνται θέσεις προσωπικού για την τριμελή αυτή γραμματεία. Δηλαδή, η επιτροπή των τριών γραμματέων καθίσταται δημόσια υπηρεσία, η οποία θα έχει και μόνιμο προσωπικό, διότι οι θέσεις είναι αορίστου χρόνου. Σε ποιο άλλο κυβερνητικό όργανο υπάρχει τέτοιο ανορθολογικό σχήμα;
     Κάπου διάβασα στα Πρακτικά της επιτροπής, ότι η συγκεκριμένη επιτροπή συνιστάται κατά το πρότυπο του ΚΥΣΕΑ. Προσέχω τα λόγια μου: δεν λέτε ψέματα. Κάνετε λάθος. Δείτε την πράξη Υπουργικού Συμβουλίου 31 του 2000, που ορίζει τα του ΚΥΣΕΑ. Πουθενά δεν θα δείτε υπηρεσία στο όργανο αυτό, ούτε σε κανένα άλλο κυβερνητικό όργανο ή διυπουργική επιτροπή. Αν υπήρχε παλαιότερα και το βρήκατε, έχει καταργηθεί, σας βεβαιώνω, και επομένως δεν μπορείτε να το επικαλείσθε.
     Με την παράγραφο 4 δίνεται στον Πρωθυπουργό η δυνατότητα διορισμού μόνιμου προσωπικού. Η διάταξη αυτή είναι κραυγαλέα αντισυνταγματική, καθ’ όσον το Σύνταγμα, άρθρο 103, παράγραφος 7, επιτρέπει την πλήρωση θέσεων τακτικού προσωπικού μόνο με διαγωνισμό ή επιλογή. Επίσης το Σύνταγμα ορίζει πώς παύεται ένας μόνιμος υπάλληλος. Ασφαλώς δεν παύεται με απόφαση του Πρωθυπουργού.
     Δεν αντιλαμβάνομαι την παράγραφο 5 του άρθρου 6. Με την πολυετή εμπειρία μου στη Γενική Γραμματεία του Υπουργικού Συμβουλίου συνέταξα τον οργανισμό της μετονομασθείσας από μένα σε Γενική Γραμματεία της Κυβέρνησης υπηρεσίας με πολύ μειωμένο προσωπικό σε σχέση με το παρελθόν. Ήταν το π.δ. 32/2004. Μετά τις εκλογές το προεδρικό αυτό διάταγμα τροποποιήθηκε και αυξήθηκε το προσωπικό. Και τώρα με νόμο συνιστώνται και άλλες θέσεις. Γιατί και πώς θα πληρωθούν; Και συνιστώνται οι θέσεις για τις ανάγκες της νέας επιτροπής;
     Τέλος, είναι λάθος και ο τίτλος. Δημιουργείται σύγχυση με τη γνωστή κυβερνητική επιτροπή. Η ορθή ονομασία της νέας επιτροπής, αν επιμένετε να τη συστήσετε, θα ήταν Διυπουργική Επιτροπή Παιδείας και Πολιτισμού.
     Συζητάμε ένα νομοσχέδιο αχρείαστο και ανορθολογικό, που περιέχει και χαριστικές διατάξεις και αντισυνταγματικές. Το καταψηφίζω.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ο συνάδελφος κ. Μπούγας έχει το λόγο.
     ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
     Κύριε Πρόεδρε, κυρίες και κύριοι συνάδελφοι, το συζητούμενο σχέδιο νόμου αναγνωρίζει και προάγει τις σχέσεις συναλληλίας, εκπαίδευσης και πολιτισμού μέσα στη σύγχρονη κοινωνία της γνώσης.
      Παιδεία και πολιτισμός είναι έννοιες αλληλένδετες. Η γλωσσική παιδεία, η εισαγωγή της τέχνης και της πολιτιστικής δημιουργικότητας στην εκπαιδευτική διαδικασία, η κατανόηση της συμβολής του ελληνικού πνεύματος στη διαμόρφωση της ευρωπαϊκής φυσιογνωμίας, είναι ζητήματα και αιτήματα μιας παιδείας με ανθρωποκεντρική διάσταση. 
      Η διαπίστωση της ανάγκης για συνδυασμό, για σύζευξη, όπως είπε και η Υπουργός Παιδείας και ο Υπουργός Πολιτισμού, καθώς και η ανάγκη εγγραφής της σε κυβερνητικό σχεδιασμό αποδελτιώνεται κατά την καταγραφή των πενιχρών πνευματικών επιδόσεων, όχι μόνο του εκπαιδευτικού μας συστήματος, αλλά και της σύγχρονης ελληνικής κοινωνίας γενικότερα.
      Σύμφωνα με τα πορίσματα της πρόσφατης δεύτερης πανελλήνιας έρευνας αναγνωστικής συμπεριφοράς και πολιτιστικών πρακτικών του Εθνικού Κέντρου Βιβλίου, ο αριθμός όσων Ελλήνων δεν διαβάζουν κανένα βιβλίο αυξήθηκε δραματικά από 30,4% που ήταν το 1999 σε 43,8% το 2004, ενώ το αναγνωστικό κοινό από 37,8% συρρικνώθηκε σε 34,1% κατά την ίδια περίοδο. Το ποσοστό αυτό είναι το χαμηλότερο στην Ευρώπη των δεκαπέντε, όταν στη Σουηδία το αναγνωστικό κοινό εκτιμάται σε 85%, αλλά και στις μεσογειακές χώρες το ποσοστό ανέρχεται σε 43% του πληθυσμού. Η συρρικνούμενη αυτή αναγνωσιμότητα σε μία χώρα με την ιδιαίτερη πνευματική κληρονομιά της Ελλάδας δεν αποτελεί απλώς ένα ανησυχητικό σύμπτωμα, για το μορφωτικό και πολιτιστικό επίπεδο των κατοίκων της, αλλά διευρύνει, δυστυχώς, και την αποξένωση από ένα πνευματικό παρελθόν, το οποίο οι Έλληνες εμφανίζονται ολοένα και πιο απρόθυμοι να εκτιμήσουν.
      Σε έναν κόσμο που επανακαλύπτει την ανθρωποκεντρική κουλτούρα, σε μία Ευρώπη που διακηρύσσει στο προοίμιο του πρώτου Συντάγματός της την ελληνική πνευματική καταγωγή της και αναζητά έμπνευση στα κλασικά γράμματα, οι Έλληνες παραμένουμε άλαλοι θυρωροί της Ακρόπολης, αντί για θιασώτες του ευρύτερου αιτήματος για μία νέα πνευματική έγερση.
      Τα μηνύματα αυτά, κυρίες και κύριοι συνάδελφοι, φαίνεται ότι κατανοεί το παρόν σχέδιο νόμου. Το δημιουργούμενο συλλογικό όργανο κυβερνητικού επιπέδου εξυπηρετεί και εντάσσεται λειτουργικά σε μία εθνική στρατηγική για την παιδεία και τον πολιτισμό, αναλαμβάνει το σχεδιασμό, το συντονισμό και την επίβλεψη υλοποίησης της κυβερνητικής πολιτικής σε αυτούς τους τομείς. Η ολιγομελής σύνθεση της επιτροπής που αποτελείται κατ’ αρχήν από τον Πρωθυπουργό και τους Υπουργούς Εθνικής Παιδείας και Θρησκευμάτων και Πολιτισμού υπογραμμίζει ακριβώς αυτόν το συντονιστικό της ρόλο, ένα ρόλο καθοδηγητικό που αναλύεται στην εξυπηρέτηση των ακόλουθων επιμέρους ενδεικτικών στόχων:
      Πρώτον, στην προαγωγή της γλωσσικής παιδείας και τη διάδοση της ελληνικής γλώσσας. Η λεξιπενία και η άκριτη υιοθέτηση ξενικών νεολογισμών έχουν καταστήσει ξύλινη και άκομψη τη γλώσσα της καθημερινότητας. Η ελληνική γλώσσα, η γλώσσα της οικουμένης, η γλώσσα γραφής των Ευαγγελίων αξίζει και χρειάζεται σήμερα μία οργανωμένη προσπάθεια διεθνούς προβολής και επανεκτίμησής της.
      Δεύτερον, στην εξοικείωση των νέων με όλες τις μορφές τέχνης και την προαγωγή της νεανικής καλλιτεχνικής έκφρασης. 
      Τρίτον, στην εισαγωγή του πολιτισμού στην εκπαιδευτική διαδικασία ως έναυσμα συμμετοχής στα πολιτιστικά δρώμενα.
      Τέταρτον, στην ενίσχυση των πολιτιστικών υποδομών.
      Πέμπτον, στην έμπνευση ενεργού σεβασμού προς τα μνημεία του πολιτισμού, το οικιστικό και φυσικό περιβάλλον ως καθημερινού βιώματος και τρόπου συμπεριφοράς.
      Και έκτον, στην ανάδειξη της συμβολής του ελληνικού πνεύματος στη διαμόρφωση της σύγχρονης ευρωπαϊκής φυσιογνωμίας.
      Η πολιτεία οφείλει να αναλαμβάνει πρωτοβουλίες για την ανάπτυξη της κλασικής παιδείας και την τροφοδότηση του ανθρωπιστικού κινήματος σε ευρωπαϊκό επίπεδο με ιδέες, προτάσεις και κοινά εκπαιδευτικά προγράμματα, εφόσον βεβαίως –και υπογραμμίζουμε το αυτονόητο- διασφαλίζονται οι τρόποι χρηματοδότησής τους. 
      Σε εκτελεστικό επίπεδο, πέραν του συντονισμού δράσεως των δύο βασικών Υπουργείων εντός και εκτός των ελληνικών συνόρων, η επιτροπή μεριμνά για την εξασφάλιση των απαραίτητων εθνικών και κοινοτικών πόρων, την αξιολόγηση δραστηριοτήτων, την προώθηση διεθνών συνεργασιών και την ανάθεση εξειδικευμένων ερευνών στα πεδία του πολιτισμού και της παιδείας.
      Προβλέπεται επίσης στο σχέδιο νόμου η ευχέρεια πρόσκλησης και ακρόασης στις συναντήσεις της επιτροπής προσώπων που σχετίζονται με το θεματικό αντικείμενο των υπό εξέταση ζητημάτων, ώστε να αξιοποιείται κατά τη λήψη αποφάσεων η εξειδικευμένη γνώση και η εμπειρία τους.
    Παράλληλα λαμβάνεται πρόνοια ελέγχου της εφαρμογής των αποφάσεων της επιτροπής, με την ανάθεση της σχετικής αρμοδιότητας σε τριμελή εκτελεστική γραμματεία, που συγκροτείται από τους γενικούς γραμματείς της Κυβέρνησης, του Υπουργείου Εθνικής Παιδείας και Θρησκευμάτων και του Υπουργείου Πολιτισμού. 
    Με την αναγκαία επιστημονική υποστήριξη του έργου της επιτροπής χρεώνεται μια ολιγομελής ομάδα ειδικού επιστημονικού προσωπικού. Το αντικείμενο εργασίας της ομάδας αυτής εντοπίζεται στη σύνταξη εισηγήσεων τεκμηρίωσης προς την επιτροπή και την παρακολούθηση των διεθνών εξελίξεων στο επίπεδο του πολιτισμού και της παιδείας. 
    Κυρίες και κύριοι συνάδελφοι, η κατανόηση και προαγωγή του αιτήματος για μια σύγχρονη ανθρωπιστική παιδεία, που συνυφαίνεται και διαλέγεται δημιουργικά με την πολιτιστική δημιουργία του χθες και του σήμερα, αποτελεί αναμφισβήτητα τον πυρήνα του παρόντος σχεδίου νόμου. 
    Παράλληλα όμως υπογραμμίζει την προγραμματική δέσμευση της Κυβέρνησης και του ίδιου του Πρωθυπουργού για την αναγωγή της παιδείας και του πολιτισμού σε πρώτη προτεραιότητα, που θέτει ψηλά τον πήχη των επιδιώξεών μας ως έθνος. Οραματιζόμαστε μια Ελλάδα σχολείο της Ευρώπης και όχι απλώς θεματοφύλακα του παρελθόντος της. 
    Επειδή σε ορισμένα θέματα δεν χωρούν αντιπαλότητες κομματικού χαρακτήρα, νομίζω ότι και η Αξιωματική Αντιπολίτευση θα πρέπει να αναθεωρήσει τη στάση της και να υπερψηφίσει το παρόν νομοσχέδιο. 
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ο κ. Μιλτιάδης Βέρρας έχει το λόγο. 
    ΜΙΛΤΙΑΔΗΣ ΒΕΡΡΑΣ: Κύριε Πρόεδρε, κυρίες και κύριοι συνάδελφοι, συστήνεται μια κυβερνητική επιτροπή. Πρόεδρος ο Πρωθυπουργός και μέλη οι Υπουργοί Παιδείας, Πολιτισμού, Οικονομικών και Εξωτερικών. Συγκροτείται μια τριμελής γραμματεία από τους γενικούς γραμματείς των Υπουργείων και το γενικό γραμματέα της Κυβέρνησης. Συστήνονται οκτώ θέσεις ειδικού επιστημονικού προσωπικού. Συστήνονται πέντε θέσεις διοικητικής υποστήριξης. 
    Η επιτροπή καλεί κατά την κρίση της πρόσωπα σε ακρόαση, για διευκόλυνση του έργου της, προσωπικότητες εγνωσμένης αξίας και κύρους από την αλλοδαπή και από την Ελλάδα. Ζητά πληροφορίες και στοιχεία από αρμόδιους φορείς. Όλα αυτά για το συντονισμό της δράσης των Υπουργείων Εθνικής Παιδείας και Πολιτισμού. 
    Έχω να κάνω τρεις διαπιστώσεις, κύριε Πρόεδρε. Διαπίστωση πρώτη: Οι προεκλογικές εξαγγελίες και δεσμεύσεις της Κυβέρνησης -πρώτον για πάταξη του σπάταλου και υδροκέφαλου κράτους, δεύτερον για πάταξη της γραφειοκρατίας, τρίτον για εξοικονόμηση 10.000.000.000 ευρώ και εξορθολογισμό των δαπανών, τέταρτον για ευέλικτα και μικρά σχήματα τόσο σε επίπεδο Κυβέρνησης όσο και Δημόσιας Διοίκησης- ήταν προεκλογικές εξαγγελίες και δεσμεύσεις, οι οποίες θεωρώ ότι διαψεύδονται με τον πλέον κατηγορηματικό τρόπο με το παρόν νομοσχέδιο. 
    Διαπίστωση δεύτερη: Ουσιαστικά διαπιστώνουμε έναν αποσυντονισμό δράσεων των Υπουργείων και αφαίρεση των όποιων θετικών πρωτοβουλιών των όποιων Υπουργών, με μετάθεση ευθυνών ουσιαστικά στην κυβερνητική επιτροπή και την εκτελεστική γραμματεία. 
    Τρίτο και κυριότερο, με το προτεινόμενο υπό ψήφιση νομοσχέδιο, ουσιαστικά συνομολογείται η ανυπαρξία συντονισμού και συνεργασίας των δύο συναρμόδιων Υπουργείων, Παιδείας και Πολιτισμού, δημιουργώντας σύγχυση, ανησυχία, προβληματισμό και αβεβαιότητα στην ελληνική κοινωνία, ενισχύοντας, παράλληλα, γραφειοκρατικές και δυσκίνητες πολιτικές. 
      Οι προεκλογικές δεσμεύσεις, κύριε Υπουργέ, της Νέας Δημοκρατίας δεν γίνονται πράξη με το παρόν νομοσχέδιο. Είναι φυσικό ότι καταψηφίζω και επί της αρχής και επί των άρθρων το παρόν νομοσχέδιο.
      Σας ευχαριστώ.
      (Χειροκροτήματα από την Πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
	Το λόγο τώρα έχει ο κ. Κωστόπουλος.
	ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, εγκαλείται η Κυβέρνηση -και μάλιστα από τον πρώην Υπουργό Πολιτισμού του ΠΑΣΟΚ, τον κ. Βενιζέλο- και της ζητείται να απολογηθεί και να πει τι απέδωσαν τα προγράμματα πολιτισμού που είχαν οι κυβερνήσεις του ΠΑΣΟΚ. Και ο ίδιος, όντας Υπουργός τόσα χρόνια, δεν έκανε τον κόπο να μας πει. Εμείς θα του πούμε τι απέδωσαν τα προγράμματα; Και το σπουδαιότερο από όλα είναι ότι ο κ. Βενιζέλος μας μίλησε για όλα, για το Δ’ Κοινοτικό Πλαίσιο Στήριξης, για την εισοδηματική πολιτική, και δεν μίλησε καθόλου για το συγκεκριμένο νομοσχέδιο.
      Η τάση αυτή να μηδενίζονται όλα δημιουργεί ένα εύλογο ερώτημα: Ένα χρόνο τώρα σ’ αυτή την Αίθουσα, σ’ αυτό το Κοινοβούλιο η Κυβέρνηση της Νέας Δημοκρατίας δεν έφερε τίποτα θετικό; Δεν βρήκατε ούτε μια διάταξη νόμου θετική, ώστε τουλάχιστον να πείτε έναν καλό λόγο; Δεν πειράζει.
      Κύριε Πρόεδρε, με το συζητούμενο νομοσχέδιο θεσμοθετείται μια ιστορική, πολιτική, κοινωνική και πολιτισμική αναγκαιότητα. Ο εμπλουτισμός της σύγχρονης εκπαιδευτικής πολιτικής με την ιστορία του πολιτισμού, την ανάδειξη, την προστασία και την αξιοποίηση της διαχρονικής πολιτιστικής μας κληρονομιάς συνιστά άνευ ετέρου λόγου πρώτιστη εθνική επιλογή. 
      Κυρίες και κύριοι συνάδελφοι, ζούμε και μεγαλώνουμε σ’ έναν τόπο όπου οι αιτίες για όλα χάνονται στα βάθη του χρόνου και των μύθων.  Εδώ, σ’ όλες τις περιοχές της ελληνικής επικράτειας και ευρύτερα σε περιοχές του τότε γνωστού κόσμου ομιλήθηκε και γράφτηκε ο αιολικός κλάδος της πελασγικής και της δωρικής γλώσσας. Εδώ γεννήθηκαν και διατυπώθηκαν, ως θεωρίες και πράξεις, τα Μαθηματικά, η Αστρονομία, η Ιατρική, η Φιλοσοφία, οι τέχνες, οι θεωρητικές και πρακτικές επιστήμες. Εδώ γεννήθηκαν και αναπτύχθηκαν τα προομηρικά και μεταομηρικά βασίλεια των θαλασσοκρατόρων, των εμπόρων, των μεταλλουργών, των ακατανίκητων πολεμιστών, των εξόχων κατασκευαστών και δημιουργών έργων απαράμιλλης τέχνης, κάλλους και σεβασμού. Εδώ, σ’ αυτό το σταυροδρόμι της γης συναντήθηκαν, δημιουργήθηκαν, συγκρούστηκαν και ενσωματώθηκαν αναρίθμητες φυλές και πολιτισμοί. 
      Εδώ ζυμώθηκε και καταξιώθηκε η ιδέα, η πεμπτουσία της δημοκρατίας και ίσως είναι το μοναδικό στην ιστορία όλων των λαών και όλων των εποχών αδιάψευστο γεγονός. Αυτό που σήμερα είναι αυτονόητο, κάποτε για πολλούς αιώνες και για πολλούς λαούς ήταν διαρκές ζητούμενο. Όταν οι Έλληνες πρόγονοί μας συζητούσαν, αποφάσιζαν με ισονομία, με ισοπολιτεία, με νόμους και δημοκρατία, άλλοι λαοί στον πλανήτη μας ζούσαν με τη βούληση του μονάρχη, που ήταν ταυτισμένος και με το Θεό. Όταν εμείς είχαμε αιρετούς εκπροσώπους -έστω και αν αυτοί ήταν δημογέροντες ή αριστοκράτες- στον υπόλοιπο κόσμο λειτουργούσε ένα κλειστό ιερατείο με εθιμικούς κανόνες και με αποφάσεις ελέω Θεού μονάρχη.
      Εδώ, τη συνάθροιση σε ορισμένο τόπο και χρόνο που συζητούσαν τις υποθέσεις τους οι αρχαίοι Έλληνες, αυτό το Σώμα το ονόμασαν Βουλή και το συγκεκριμένο χώρο Βουλευτήριο. Και ιδού! Το αρχαιότερο έως τα σήμερα ανεσκαμμένο Βουλευτήριο στην Ελλάδα είναι αυτό της Πολιόχνης στη Λήμνο που είχε πενήντα θέσεις Βουλευτών και χρονολογείται στις απαρχές της τρίτης χιλιετηρίδας. Μόλις πριν από λίγο το θαυμάσαμε όλοι σε μακέτα. 
      Αν αυτό σημειωθεί ως αφετηρία του ελληνικού πολιτισμού, τότε διαχρονικά ο πολιτικός πολιτισμός των Ελλήνων σφυρηλατήθηκε μέσα από τις Αμφικτυονίες, μετέπειτα Συμμαχίες και Κοινά, δηλαδή τις Κοινοπολιτείες. Όλη η Ελλάδα τότε ήταν διαρθρωμένη σε Κοινά, τα οποία αναμφισβήτητα διαδραμάτισαν καθοριστικό ρόλο στην εδραίωση και εξέλιξη του πολιτικού πολιτισμού. 
      Δύο όμως Κοινοπολιτείες σημάδεψαν την ελληνική και την ευρωπαϊκή ιστορία: το Κοινό των Αχαιών και το Κοινό των Αιτωλών. Από το μεν Κοινό των Αχαιών εκφράστηκε η αγωνία για το μέλλον των λαών που δεν αναπτύσσουν τις δικές τους δυναμικές επιβίωσης, αλλά καθορίζουν την εξελικτική τους πορεία σύμφωνα με τη βούληση του εκάστοτε πραίτορα. Το δε Κοινό των Αιτωλών θεσμοθέτησε την ισονομία και την ισοπολιτεία μέσα στη Συμπολιτεία των Αιτωλών, όπου όλοι οι πολίτες είχαν δικαίωμα ψήφου, εψήφιζαν τους στρατηγούς, είχαν γραπτό Σύνταγμα και νόμους και κάθε πολίτης κάθε πόλεως ήταν εν δυνάμει πολίτης και της άλλης ισοπολιτείας. 
      Η πολιτική αξία της αιτωλικής παρακαταθήκης ήταν ότι άφησε την ισονομία και την ισοπολιτεία ως ακατάλυτους έως σήμερα θεσμούς με γραπτό Σύνταγμα και νόμους και όχι εθιμικά. Οι δύο αυτές μεγάλες και ασυμβίβαστες αξίες αλληλοσυμπληρούμενες με το γραπτό δίκαιο και τη δημοκρατία που θεσμοθέτησε η Αθήνα, αποτελούν σήμερα όχι μόνο διαρκείς παρακαταθήκες προς την ανθρωπότητα αλλά και τους βασικούς πυλώνες του πολιτικού πολιτισμού της Ευρώπης. 
      Φρονώ, πιστεύω και καταθέτω με ταπεινότητα στη Βουλή των Ελλήνων ότι η Ελλάδα έχει το ιστορικό δικαίωμα να υπερηφανεύεται πως γέννησε και δημιούργησε το δημοκρατικό  πολιτικό πολιτισμό που σήμερα αποτελεί το δομικό υλικό της νεότερης Συμπολιτείας του κόσμου, αυτή της Ενωμένης Ευρώπης. 
      Κύριε Πρόεδρε, κυρίες και κύριοι συνάδελφοι, θα ήταν ιστορική πολιτική παράλειψη εάν μας διέφευγε να καταγράψουμε την ιστορική βεβαιότητα πως από τον Αυτοκράτορα Αύγουστο και μέχρι τον 19ο αιώνα οι λαοί της Ευρώπης –γιατί όχι και της οικουμένης- δεν έζησαν ποτέ με δημοκρατία και γραπτό Σύνταγμα. Και όμως ο πολιτικός πολιτισμός των Ελλήνων εξελισσόταν και όταν ακόμη η Ευρώπη στέναζε κάτω από την τριπλή Συμμαχία. 
      Ο Ρήγας Φεραίος είναι εκείνος που εκήρυξε με Σύνταγμα, με νόμους, με το Θούριό του τη Συμπολιτεία των Βαλκανικών κρατών. Ο καθημαγμένος, αγράμματος και βασανισμένος ελληνικός λαός των οκτακοσίων πενήντα χιλιάδων ψυχών είναι εκείνος που εκλέγει τον Καποδίστρια κυβερνήτη και όχι βασιλέα. Ως κορυφαία στιγμή στην εξέλιξη του ανθρωπισμού και του πολιτικού πολιτισμού έρχεται το Σύνταγμα της Επιδαύρου το 1822, όπου στο Θ΄ άρθρο -που ίσως είναι το πρώτο νομικό κείμενο στον κόσμο- διακηρύσσει τα εξής: «Εις την ελληνικήν επικράτειαν ούτε πωλείται ούτε αγοράζεται άνθρωπος. Αργυρώνητος δε παντός γένους και πάσης θυσίας άμα πατήσας το ελληνικόν έδαφος είναι ελεύθερος και από τον δεσπότην αυτού ακαταζήτητος».
      Αυτό το νομικό μνημείο είναι συνέχεια της στωικής σκέψης και των ασυμβίβαστων ελληνικών ιδεών, μέσα από τις οποίες εκβλαστάνουν διαχρονικά η ισότητα, η αδελφότητα, η αλληλεγγύη, η δικαιοσύνη και ο πολιτικός πολιτισμός.
      Το νέο συλλογικό κυβερνητικό όργανο που θεσμοθετείται με το υπό ψήφιση νομοσχέδιο αποτελεί συντονιστικό όργανο της πολιτείας σε θέματα παιδείας και πολιτισμού. Επί μέρους στοιχεία όπως είναι η γλωσσική παιδεία, η εξοικείωση των μαθητών και των φοιτητών με την τέχνη και την πλούσια πολιτιστική κληρονομιά, τη δημιουργικότητα, τη μάθηση και το σεβασμό προς την ιστορία, το πολιτιστικό και φυσικό περιβάλλον, καθιστούν εξίσου αναμφισβήτητο το γεγονός πως, ο ανθρωποκεντρικός χαρακτήρας της παιδείας εδράζεται στην πολιτιστική διάσταση και στο περιεχόμενο του κλασικού και του νεοελληνικού πολιτισμού. 
      Η προτροπή του Πρωθυπουργού για σύνδεση της παιδείας και του πολιτισμού, δεν έχει μόνο επενδυτικές διαστάσεις και ανάδειξη της Ελλάδας σε κέντρο πολιτισμού και παιδείας, αλλά έχει και διδακτικό χαρακτήρα, καλλιέργεια και διαμόρφωση ολοκληρωμένων προσωπικοτήτων. Πάνω από όλα, ο πολιτισμός δεν αποτελεί ούτε νομικό μόρφωμα ούτε μία συγκεκριμένη κατάσταση, αλλά αποτελεί ποιότητα. Είναι η τελική σχέση του ανθρώπου με τον εαυτό του, είναι το συμβόλαιό του με τη ζωή, με τον αυτοσεβασμό, την αξιοπρέπεια και την αυτοεκτίμηση του ατόμου. 
      Με όλες αυτές τις σκέψεις ψηφίζω το παρόν νομοσχέδιο.
      Ευχαριστώ πολύ.  
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωστόπουλε.
      Ο κ. Ανδρέας Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, η σημασία της ψήφισης του νομοσχεδίου είναι προφανής για κάθε Έλληνα, για κάθε Ελληνίδα. Κανείς δεν αμφισβητεί το συγκριτικό πλεονέκτημα το οποίο έχουμε στην ελληνική παιδεία αλλά και στον πολιτισμό γενικότερα. Ακριβώς η αξία του νομοσχεδίου επιβάλλει τη σύσταση, τη συγκρότηση, τη δημιουργία αυτού του στρατηγικού οργάνου, του οποίου επικεφαλής είναι ο Πρωθυπουργός, για να αξιοποιήσουμε τις πολιτιστικές δυνατότητες της χώρας, για να μπορέσουμε να κερδίσουμε πλεονεκτήματα όχι μόνο στο πεδίο της ευρύτερης περιοχής στην οποία γεωοικονομικά ευρίσκεται η πατρίδα μας, αλλά και γενικότερα στη διεθνή σκηνή.
      Γιατί συμφωνούμε όλοι ότι η Ελλάδα, η πατρίδα μας, έχει συγκριτικό πλεονέκτημα στα θέματα παιδείας και πολιτισμού; Μας συνοδεύει η κληρονομιά, η παράδοση. Τι είναι αυτή η παράδοση; Είναι οι αξίες, το μεγαλείο της δημιουργίας, το μεγαλείο της υψηλής αισθητικής, το μήνυμα το οποίο έχει λάβει η ανθρωπότητα απ’ αυτήν εδώ τη χώρα, ένα μήνυμα άφθαρτο ανά τους αιώνες. 
      Και δεν προσέρχομαι σ’ αυτήν την Αίθουσα με εγωιστική διάθεση ούτε περιποιεί ιδιαίτερη τιμή ο εγωισμός όταν αναφέρεται κανείς σε θέματα παιδείας ή πολιτισμού. Ούτε αρκούμεθα στις επιδόσεις του παρελθόντος και κλείνουμε τα μάτια μπροστά στο απαιτητικό μέλλον, απέναντι στις αξιώσεις των καιρών, αλλά η Ελλάδα είναι κέντρο, είναι τόπος ιδεών, τόπος αξιών, τόπος αισθητικής, τόπος μεγαλείου. Είναι τόπος διδαχής, είναι τόπος που καθορίζει στάση ζωής, είναι τόπος που στέλνει το μήνυμα του ανθρωπισμού, του μέτρου. Είναι ο τόπος ο οποίος με το πνεύμα του καθόρισε τη δημόσια συμπεριφορά σε όλη την Ευρώπη και πέραν της Ευρώπης, σε όλη τη διεθνή κοινότητα. 
      Τι επιδιώκουμε λοιπόν μ’ αυτό το νομοσχέδιο; Γιατί αυτό το στρατηγικό όργανο; Είναι για τους λόγους που ανέφεραν οι συνάδελφοι της Μειοψηφίας; Πρόκειται για λόγους εντυπωσιασμού; Κυρίες και κύριοι συνάδελφοι, αδικείτε με τέτοιου είδους επιχειρήματα ακόμα και τις δικές σας προσεγγίσεις, τις δικές σας τοποθετήσεις και τις δικές σας επιδόσεις κατά το παρελθόν στα θέματα της ελληνικής παιδείας και του πολιτισμού, όταν καταφεύγετε σε τέτοια ευτελή επιχειρήματα. 
      Μα, δεν πρόκειται γι’ αυτό. Πρόκειται για την αξιοποίηση ενός οργάνου με τη στρατηγική του οποίου θα επιδιώξουμε ηθικά αποτελέσματα, αποτελέσματα τα οποία μας καταξιώνουν στη διεθνή σκηνή, γιατί μπορεί η Ελλάδα να στέλνει μηνύματα και στις σύγχρονες κοινωνίες, γιατί εδώ υπάρχει δημιουργία, υπάρχει παιδεία, αισθητική, που συνιστούν τρόπο ζωή. 
      Ηθικά είναι τα πρώτα αποτελέσματα τα οποία επιδιώκουμε. Αλλά επιδιώκουμε και πολιτικά αποτελέσματα. Όταν οι άλλοι μπορούν να είναι ισχυροί στις επιδόσεις της οικονομίας, της τεχνολογίας και άλλων τομέων της ανάπτυξης, εμείς είμαστε ισχυροί στην εκπαίδευση και τον πολιτισμό. Και μπορεί εδώ πραγματικά να είναι η χώρα ένα πεδίο συγκέντρωσης ανήσυχων πνευμάτων της επιστήμης, της τέχνης, της δημιουργίας. Μπορεί εδώ να είναι το κέντρο που θα προσελκύει νέους για μάθηση. Δεν θα ξενιτεύονται τα νιάτα της Ελλάδας προς τα μεγάλα πανεπιστήμια, τα γνωστά πανεπιστήμια της Ευρώπης ή της Αμερικής. Χιλιάδες νέοι σπουδάζουν Επίσης, στις γειτονικές μας βαλκανικές χώρες. 
      Πείτε μου μία κυρία ή ένας κύριος συνάδελφος ποιο είναι το πλεονέκτημα αυτών των χωρών; Τι είναι εκείνο που τις καθιστά εκπαιδευτικά ενδιαφέρουσες; Τι προσελκύει τα δικά μας νιάτα σ’ εκείνα τα πανεπιστήμια; Είναι μόνο το πρόβλημα των εξετάσεων; Είναι μόνο η δυσκολία να εισέλθουν στις πανεπιστημιακές σχολές; Είναι ότι πέτυχαν να αποκτήσουν κύρος, να πείσουν άλλες χώρες και άλλους λαούς, όπως εμείς, ότι μπορούν εκεί τα παιδιά να έχουν πρόσβαση στην επιστήμη, να έχουν προοπτική σε μία επαγγελματική επιτυχία και καταξίωση. 
      Επιδιώκουμε λοιπόν και οικονομικά αποτελέσματα μέσω αυτού, γιατί η μετανάστευση επιστημόνων, η μετανάστευση φοιτητών είναι μία πολύ μεγάλη αιμορραγία για την πατρίδα μας. Είναι ένα βαρύ κόστος για την ελληνική οικογένεια, για το μέσο Έλληνα πολίτη που επιθυμεί να σπουδάσει το παιδί του. Την ίδια ώρα είμαστε η Ελλάδα του πνεύματος, η Ελλάδα του πολιτισμού. Είμαστε η Ελλάδα των σύγχρονων ρευμάτων σκέψης. Ποιος μπορεί να αρνηθεί το πνεύμα του Κωνσταντίνου Τσάτσου, του Παναγιώτη Κανελλόπουλου, του Γιάννη Θεοδωρακόπουλου; Πρόκειται για μεγάλες προσωπικότητες της τελευταίας πεντηκονταετίας που τους έχουμε αδικήσει οι νεότεροι με τη συμπεριφορά μας. 
      Αρνούμαστε να καταφύγουμε στις ιδέες τους, αλλά πόσο πολύτιμες είναι σε  μια εποχή που οι ιδέες έχουν υπερνικήσει την ύλη, που το πνεύμα είναι πάνω από τον υλισμό, που σκεφτόμαστε διαφορετικά, που προτάσσουμε τον άνθρωπο. Πώς μπορούμε να ξεχάσουμε τη σκέψη αυτών των διανοητών, πώς μπορούμε να αρνηθούμε τη υπεροχή του πνεύματος απέναντι στην ισχύ των μηχανισμών, πώς μπορούμε να λησμονούμε σ’ αυτήν τη χώρα ότι έχουμε τάξει ως ύπατο σκοπό της ιστορίας την κατάκτηση της ελευθερίας και του πολιτισμού έναντι των αποτελεσμάτων της δύναμης που μπορούσαν να επιτυγχάνουν τα αυταρχικά καθεστώτα; 
      Εμείς, η Ελλάς, με τους δικούς μας ανθρώπους του πνεύματος, με τους δικούς μας δημιουργούς έχουμε καταδείξει σε όλη την παγκόσμια κοινότητα ότι υπεράνω όλων είναι η ανθρώπινη ύπαρξη ως πνεύμα, ως δημιουργία, ως τρόπος σκέψης. Αυτό είναι που θέλουμε σήμερα να καταστήσουμε ενεργό και επαναλαμβάνω, με τα ηθικά, τα πολιτικά, τα οικονομικά αποτελέσματα για τη σημερινή μας εποχή.
      Κυρίες και κύριοι συνάδελφοι, θέλω τώρα να απαντήσω σε ορισμένες από τις σκέψεις, τις οποίες άκουσα, από τους συναδέλφους της Μειοψηφίας. Γιατί καταφεύγετε στο ν. 1538 περί Υπουργικού Συμβουλίου; Ποιο είναι το αντίθετο, το οποίο κάνουμε εμείς με το σημερινό νομοσχέδιο; Απαγορεύει ο ν. 1538 να ψηφιστεί ένας άλλος νόμος, ο οποίος να δίνει τη δικαιοδοσία στον Πρωθυπουργό και στους Υπουργούς να ασκούν αυτές τις αρμοδιότητες; Δεν το απαγορεύει. 
      Αλλά γιατί καταφεύγετε σ’ αυτό; Με συγχωρείτε πάρα πολύ, αλλά παρά την επιστημονική σας ικανότητα, την οποία αναγνωρίζω, θα πω ότι είναι φτωχό επιχείρημα. Αυτό βρήκατε να πείτε γι’ αυτόν το νόμο; Αντί να έλθετε εδώ και να τον επαινέσετε, αντί να έλθετε εδώ και να τον στηρίξετε, αντί να έλθετε εδώ και να μας ενισχύσετε, αυτό βρήκατε να πείτε; 
      Είπατε και το άλλο το ευφυές για δεκατρείς διορισμούς! Τέτοια φτώχεια, κυρία συνάδελφε της Μειοψηφίας; Αυτό βρήκατε να μας πείτε; Γυρίστε μερικά χρόνια πίσω να δείτε τις μεθοδεύσεις για τους διορισμούς. Μέχρι και σ΄ αυτόν τον περιβόητο νόμο, το ν. 2190, διαβάστε μετά το άρθρο 25, πώς νομιμοποιούσατε χαριστικές πράξεις διορισμών, πώς χωρίζατε τους Έλληνες, τι κάνατε τότε. Τα λησμονήσατε βεβαίως, γιατί σας εξυπηρετεί να τα λησμονείτε, όχι γιατί μπορείτε να τα λησμονήσετε. Διότι ανέκαθεν και τώρα ακόμα, αυτή είναι η πρακτική σας. Και αν είχατε την ευκαιρία να ασκείτε την εξουσία στον τόπο, τα ίδια θα κάνατε. Γιατί θα κάνατε τα ίδια; Διότι βλέπουμε την κριτική που μας διατυπώνετε. Δεν ξεφεύγει από τη μεθοδολογία του παρελθόντος. Παραμένετε εκεί προσκολλημένοι. 
      Τι άλλο μας είπατε; Είπατε ότι εγκαταλείψαμε κάποιες δράσεις. Σας το είπα και άλλη φορά στην Αίθουσα εδώ. Μας αφήσατε κανένα ευρώ για να κάνουμε αυτές τις δράσεις; Δεν κοιτάτε τις ανελαστικές δαπάνες του Υπουργείου Παιδείας, του Υπουργείου Πολιτισμού; Πώς να μας περισσέψει; Πώς να μειώσουμε το έλλειμμα από τα ύψη, στα οποία θα φθάσει, για να πάει στο 3% που επιβάλλει το Σύμφωνο Σταθερότητας; Μη μας πείτε ότι και γι’ αυτό φταίμε εμείς. 
      Και τι άλλο μας είπατε; Πώς αντιμετωπίζουμε εμείς τον πολιτισμό. Προφανώς και δεν τον αντιμετωπίζουμε, όπως η Πολιτιστική Πρωτεύουσα Θεσσαλονίκης. Διαβάσατε τον έλεγχο του Υπουργείου Πολιτισμού τις τελευταίες μέρες; Διαβάσατε τα χρέη που μας αφήσατε; Ποιος θα τα πληρώσει όλα αυτά; Αυτή ήταν η πολιτική πολιτισμού; «Πάρτε όλοι» και μετά, θα πληρώσει ο Έλληνας φορολογούμενος! Αυτά είναι τα κατορθώματά σας! Ή εκείνα τα μπουλούκια που περιόδευαν ανά την επαρχία, πάντα επιλεγμένα με τα γνωστά κομματικά κριτήρια! Αυτός ήταν ο πολιτισμός ή πολιτισμός ήταν το «κατόπιν ενεργειών μου» δηλαδή η Ελλάδα στη δεκαετία του ΄50; 
      Κοιτάζουμε μπροστά. Δείξτε μας επιτέλους ότι θέλετε να συμπορευτούμε στο μέλλον. Δείξτε το μεγαλείο σας. Ψηφίστε ένα νομοσχέδιο. Έτσι θα ενισχύσετε και την αξιοπιστία σας. Θα έλθετε μετά και θα μας πείτε «ψηφίσαμε αυτό». Τι καλύτερη ευκαιρία; Το πιο ανώδυνο νομοσχέδιο είχατε. Να έλθετε και να το ψηφίσετε, για να μπορείτε μετά να μας κάνετε κριτική και να αρνείσθε και ψήφο στα νομοσχέδια. Αλλά όταν είσθε μονίμως αρνητές, όταν μονίμως έχετε στραμμένα τα βλέμματα στο παρελθόν, θα υποχρεώνετε και τη σημερινή σας στρατηγική και τη σημερινή σας συμπεριφορά σε λάθη, σαν αυτό που διαπράξατε προχθές. Να αποχωρείτε από τη Βουλή.
      Επιτέλους ας συνεννοηθούμε. Η δομική αντιπολίτευση του παρελθόντος είναι μία άχρηστη στρατηγική για το μέλλον. Το μέλλον της Ελλάδος δεν παίζεται στο πεζοδρόμιο. Κερδίζεται στις αξίες, κερδίζεται στον ανταγωνισμό, κερδίζεται στη γνώση, κερδίζεται στην παιδεία. Αυτή είναι η ελπίδα για το μέλλον αυτού του τόπου. Θερμά σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Γιαννέλλης-Θεοδοσιάδης.
      ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, παίρνω το λόγο, όχι μόνο για να στηρίξω αυτό το νομοσχέδιο, αλλά επιπροσθέτως και για να εκφράσω τη χαρά μου, διότι το ΠΑΣΟΚ άλλαξε πολιτική από τη στιγμή κατά την οποία ήρθε αυτό το νομοσχέδιο στην επιτροπή μέχρι σήμερα. Το ΠΑΣΟΚ άλλαξε τον τρόπο έκφρασής του και αυτό είναι πάρα πολύ σημαντικό. Αυτό δείχνει ότι δεν αποδέχεται τις εκφράσεις που ακούστηκαν στην επιτροπή, και ίσως γι’ αυτόν το λόγο έγινε και η αλλαγή του εισηγητού. Οφείλω να συγχαρώ την κ. Ράπτη, η οποία με κόσμιο τρόπο εξέφρασε την αντίθεσή της.
      ΣΥΛΒΑΝΑ ΡΑΠΤΗ: Η αλλαγή του εισηγητού οφείλεται στο ταξίδι που έχει ο κ. Κατσιφάρας στις Βρυξέλλες.
      ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ: Αποδέχομαι αυτό που λέτε, αλλά εγώ θα ήμουν ακόμα περισσότερο χαρούμενος εάν αλλάζατε τον εισηγητή, διότι οι εκφράσεις του στην επιτροπή ήταν απαράδεκτες και πρόκειται για εκφράσεις που δεν πρέπει να ακούγονται στο Κοινοβούλιο. Εγώ θέλω να πιστεύω ότι ήταν ενσυνείδητη αυτή η αλλαγή για τους εξής λόγους: Ο εισηγητής του ΠΑΣΟΚ είπε στην επιτροπή τη φράση «πολιτισμός με εμάς και πολιτισμός με εσάς.» Μα, πολιτισμός με εμάς και εσάς…
      ΣΥΛΒΑΝΑ ΡΑΠΤΗ: Ο κ. Κατσιφάρας μίλησε στη δευτερολογία του και αιτιολόγησε τους ισχυρισμούς του. Ας μη δημιουργούμε εντυπώσεις.
      ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ: Κυρία Ράπτη, δεν ήμουν στη δευτερολογία του και χαίρομαι εάν το αναίρεσε, αλλά ήταν μία πραγματικότητα.
      ΣΥΛΒΑΝΑ ΡΑΠΤΗ: Υπάρχουν τα πρακτικά της Επιτροπής.
      ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ: Όπως ακριβώς σας το λέω, έτσι ακριβώς το είπε. Το διάβασα μέσα από τα πρακτικά.
      ΣΥΛΒΑΝΑ ΡΑΠΤΗ: Κύριε Γιαννέλλη, ήσασταν στην επιτροπή και όλα είναι εδώ, στα πρακτικά, γραμμένα.
      ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ: Εάν εξέφρασε τη συγγνώμη του, την αποδέχομαι και χαίρομαι, διότι τέτοιες εκφράσεις δεν πρέπει να ακούγονται στο Κοινοβούλιο. Έχω τα πρακτικά και αυτή ακριβώς είναι η έκφρασή του.
      Δεύτερον, ακούσαμε ότι «εμείς στο ΠΑΣΟΚ αλλάξαμε την παιδεία, ενώ εσείς την απαξιώσατε». Μπορεί κανείς να δεχθεί ότι υπάρχει πτέρυγα ή Βουλευτής μέσα σ’ αυτήν τη Βουλή που δέχεται την απαξίωση της παιδείας; Εγώ δέχομαι ότι κάναμε λάθη ή ότι κάνατε λάθη ή ότι υπήρξαν λάθος γραμμές, αλλά όχι ότι υπήρξε απαξίωση της παιδείας. Αυτό δεν πρέπει να το λέτε, γιατί βλάπτει και την παιδεία και τον πολιτικό μας πολιτισμό.
      Ακούστηκε ένα ψεύδος ότι στους έντεκα μήνες που κυβερνά η Νέα Δημοκρατία καταργήσαμε πανεπιστήμια. Προεκλήθη από την Υπουργό όποιος γνωρίζει κάτι σχετικό να το πει, αλλά δεν ακούστηκε τίποτε. Και βέβαια δεν μπορεί να ακουστεί, διότι κάτι τέτοιο δεν συνέβη. Όχι μόνο δεν καταργήθηκε κανένα πανεπιστήμιο, αλλά απεναντίας ο Πρωθυπουργός της χώρας, ο Κώστας Καραμανλής, προεκλογικά ανέλαβε τη δέσμευση να ιδρύσει πανεπιστήμιο στην περιοχή μου, στη Λήμνο, το οποίο ελπίζουμε ότι θα τεθεί σε λειτουργία το Σεπτέμβρη, όπως έχει δρομολογηθεί.
      Συνεπώς όλα αυτά είναι θέματα ουσιαστικά και δεν θα πρέπει σε τέτοιου είδους νομοθετήματα, που αφορούν την παιδεία και τον πολιτισμό, να υπάρχουν τέτοιου είδους εκφράσεις. Αυτή η Αίθουσα και αυτού του είδους τα νομοθετήματα δεν είναι πεδίο που θα εκφράσουμε τις πολιτικές μας αντιθέσεις. Χαίρομαι που το ΠΑΣΟΚ άλλαξε την πολιτική και σήμερα με πολύ κόσμιο τρόπο η κ. Ράπτη, την οποία οφείλω να συγχαρώ, εξέφρασε, ως είχε δικαίωμα, την αντίθεσή της με αυτό το νομοσχέδιο, αλλά με απόλυτα πολιτικό τρόπο.
      Θα ήθελα να έρθω τώρα στην ουσία αυτού του νομοσχεδίου. Κυρία Ράπτη…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γιαννέλλη, μην απευθύνεστε προς την κ. Ράπτη αλλά προς το Προεδρείο, για να μην έχουμε αντεγκλήσεις. 
      ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ: Κύριε Πρόεδρε, το ερώτημά μου είναι ρητορικό και δεν ζητώ απάντηση. Απευθύνομαι προς την κ. Ράπτη, γιατί είναι η εισηγήτρια αυτού του νομοσχεδίου. Άκουσα την εισήγησή της με προσοχή, αλλά δεν άκουσα καμία πολιτική θέση. Άκουσα την άρνησή σας σε όλα από την αρχή μέχρι το τέλος. Είναι δικαίωμά σας να έχετε αυτήν την πολιτική θέση, αλλά δεν άκουσα μία θέση επί του νομοσχεδίου, το οποίο εντός ολίγης ώρας θα αποτελεί νόμο του κράτους, κατά την εικαζόμενη πλειοψηφία. Δηλαδή, εφόσον έχουμε την πλειοψηφία, θα αποτελέσει νόμο του κράτους.
	Καλά, δεν ξέρετε ότι θα μπορούσατε να βοηθήσετε, ώστε ενδεχομένως κάποιες παραλείψεις, κάποια λάθη τα οποία υπάρχουν με τη δική σας συμπαράσταση να απαλειφθούν και να έχουμε έναν καλύτερο νόμο από αύριο το πρωί; Δεν το πράξατε, αλλά εκφράσατε μία στείρα άρνηση, η οποία δε νομίζω ότι βοηθάει στο Κοινοβούλιο αυτού του είδους την πολιτική. 
	Θα σας πω και κάτι άλλο το οποίο είπε και ο συνάδελφος. Μιλήσατε για τις δεκατρείς προσλήψεις. Θεωρώ ότι αυτό είναι μία μικρόψυχη πολιτική. Αν θέλαμε να ακολουθήσουμε τη δική σας πολιτική στο «13», φίλες και φίλοι του ΠΑΣΟΚ, θα βάζαμε τουλάχιστον δύο ή τρία μηδενικά, αν θέλαμε να κάνουμε ένα νομοσχέδιο για να προσλάβουμε, διότι μας μάθατε την εποχή αυτή κατά δεκάδες χιλιάδες ή κατά εκατοντάδες να γίνονται οι προσλήψεις. Εμείς φέρνουμε ένα νομοσχέδιο και βλέπετε πόσο φειδωλό είναι, δεκατρία άτομα, ολόκληρο νομοσχέδιο. Θέλετε να πιστέψει κανείς που μας ακούει ότι αυτό το νομοσχέδιο έγινε για να προσληφθούν δεκατρείς άνθρωποι; 
	Νομίζω ότι εν τη ρύμη του λόγου σας ελέχθη αυτό και ότι δεν το εννοείτε πραγματικά, γιατί δεν μπορεί να δεχθεί κανείς ότι ο Πρωθυπουργός, ο οποίος αναμειγνύεται σ’ αυτήν την ιστορία και η Υπουργός Παιδείας και Πολιτισμού το έκαναν αυτό για να προσληφθούν δεκατρία άτομα. Νομίζω ότι είναι μικρόψυχο και έχω την αίσθηση ότι μέσα σας δεν θα θέλατε ν’ ακουστεί αυτό σ’ αυτήν την Αίθουσα.
	Θα ήθελα τώρα να μιλήσω για τα άλλα θέματα. Μιλήσατε για τα θέματα της παιδείας, για το πρόγραμμα «ΜΕΛΙΝΑ», για το πρόγραμμα της ενισχυτικής διδασκαλίας. Σαφώς δεν τα ακυρώσαμε και δεν τα αναιρέσαμε. Σαφώς δεχόμαστε ότι χτίζουμε πάνω σ’ αυτό που χτίσατε εσείς, στα λιθάρια που βάλατε εσείς, γιατί προσφέρατε και στην παιδεία και στον πολιτισμό. Εμείς δεν μηδενίζουμε τα πάντα. Πάνω σ’ αυτά, λοιπόν, που εσείς πράξατε, ερχόμαστε κι εμείς να προσθέσουμε το δικό μας μικρό λιθαράκι. 
      Όμως, θα πρέπει να πούμε και το εξής, ότι για να συνεχιστούν τα προγράμματα αυτά, για να συνεχιστεί η ενισχυτική διδασκαλία, θα έπρεπε τότε που περνούσατε τα νομοσχέδια αυτά να υπάρχουν μέσα στα νομοσχέδια και οι υπογραφές του Υπουργού Οικονομικών, που δεν υπάρχουν. 
      Ξέρετε ποιο ήταν το αποτέλεσμα αυτής της ενέργειας, όπου εν ονόματι των ιδεών σας προσφέρατε στον ελληνικό λαό κάτι χωρίς να υπάρχει το οικονομικό υπόβαθρο; Ήταν ότι αμέσως μετά τις εκλογές εκλήθη αυτή Κυβέρνηση να πληρώσει το «μάρμαρο». Πενήντα έξι εκατομμύρια ευρώ πληρώθηκαν για να στηρίξουμε εμείς ως Νέα Δημοκρατία το δικό σας πρόγραμμα και δεν έχετε δικαίωμα να μας λέτε ότι εμείς απαξιώνουμε, ακυρώνουμε και αναιρούμε τα δικά σας προγράμματα. 
	Τέλος, θα ήθελα να δώσω μία εξήγηση στον κ. Χουρμουζιάδη, επειδή είναι πρόσφατο το γεγονός και πριν από λίγο είχαμε μία τελετή για την Πολιόχνη της Λήμνου. Δεν θα διαφωνήσω με τη βάση του σκεπτικού σας για τους ξένους που είπατε ότι έρχονται εδώ και κάνουν τις ανασκαφές. Απλώς θα ήθελα να θυμίσω, κύριε Χουρμουζιάδη, σεβόμενος τα όσα είπατε, ότι αυτή η ιστορία αρχίζει από το 1933. Η Αρχαιολογική Σχολή της Ιταλίας έκανε την εμφάνισή της τότε που η Ελλάδα παραπατούσε και ήταν δύσκολοι οι καιροί, το 1933, και για λόγους ιστορικούς, μα καθαρά ιστορικούς το 1986-1987, όταν ξεκίνησε ξανά η υπόθεση αυτή, ήλθαν πάλι οι Ιταλοί και γίνεται μία συνεργασία. Αυτός ήταν ο λόγος, γιατί κανένας ασφαλώς δεν αποδέχεται ότι μπορούν να έρχονται οι ξένοι στο χώρο μας, στον τόπο μας και να κάνουν τις ανασκαφές. 
	Θα ήθελα να πω γιατί στηρίζω αυτό το νομοσχέδιο. Στηρίζω αυτό το νομοσχέδιο γιατί πραγματικά χαράσσει μία στρατηγική, χαράσσει μία πολιτική για το πώς θα κινηθεί η πολιτεία στα θέματα της παιδείας και του πολιτισμού. Για μας είναι πάρα πολύ σημαντικό αυτό, δηλαδή να υπάρξει μία κατεύθυνση για το πώς θα κινηθεί μελλοντικά η παιδεία και ο πολιτισμός, γιατί σηματοδοτεί την άρρηκτη σχέση παιδείας και πολιτισμού. Ακούστηκαν από την παράταξή σας πολλά και ο κ. Κουβέλης το είχε εκφράσει αυτό προηγουμένως στην επιτροπή και το είπε και σήμερα για την κατάργηση του Υπουργείου Πολιτισμού. Εγώ δεν το αποδέχομαι αυτό, αλλά σαν σκέψη εργασίας θα μπορούσε κάποιος να αποδεχθεί το εξής. Το λέω αυτό γιατί από την όλη συζήτηση που έγινε και από τα όσα εξέφρασε ο κ. Κουβέλης πιστεύω ότι ήθελε σαφώς να εκφράσει την άποψη ότι παιδεία και πολιτισμός είναι αλληλένδετα, είναι δύο έννοιες που είναι απόλυτα δεμένες η μία με την άλλη. Αυτός ήταν ο λόγος που έφερε αυτό το παράδειγμα. Νομίζω ότι έχουν ουσία τα όσα εξέφρασε ο εισηγητής σας κ. Κουβέλης.
     Θα ήθελα επίσης να πω ότι με αυτόν τον τρόπο δημιουργείται ένα συντονιστικό όργανο. Άκουσα και την κ. Δαμανάκη να ομιλεί με τρόπο απαξιωτικό για το ότι ο Πρωθυπουργός είναι ο πρόεδρος αυτής της επιτροπής. Μη νομίζετε ότι θα είμαστε για πενήντα χρόνια στην Κυβέρνηση. Θα είμαστε όμως για πάρα πολλά. Μετά από αρκετά χρόνια θα έρθει και το ΠΑΣΟΚ στην εξουσία, οπότε πρόεδρος αυτής της επιτροπής θα είναι ο δικός σας Πρωθυπουργός. Άρα το όλο θέμα έχει μία διαχρονικότητα και δεν αφορά μόνο τη Νέα Δημοκρατία. 
     Πέρα από τον Υπουργό της Παιδείας και τον Υπουργό Πολιτισμού μετέχει και ο Υπουργός Εξωτερικών, διότι προσπαθούμε να κάνουμε μία εξαγωγή του πνευματικού προϊόντος της παιδείας και του πολιτισμού. Επιτέλους, πρέπει να καταστήσουμε την Ελλάδα διεθνές κέντρο πολιτισμού και παιδείας, πράγμα για το οποίο έγιναν προσπάθειες εδώ και πολλά χρόνια, αλλά πρέπει αυτές τις προσπάθειες να τις συνεχίσουμε. 
     Νομίζω ότι αυτό το νομοσχέδιο βαδίζει προς τη σωστή κατεύθυνση και έχω την αίσθηση, παρά την άρνηση που υπήρξε από ορισμένες πλευρές, ότι θα είναι θετικό για τον τόπο και ως εκ τούτου αξίζει τον κόπο να υπερψηφιστεί. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η συνάδελφος κ. Ελευθερία Μπερνιδάκη - Άλντους.
     ΕΛΕΥΘΕΡΙΑ ΜΠΕΡΝΙΔΑΚΗ - ΑΛΝΤΟΥΣ: Κυρίες και κύριοι συνάδελφοι, θα ήθελα απλά να παρατηρήσω –ήμουν τυχερή που άκουσα όλους τους προλαλήσαντες- απαντώντας σε ορισμένες από τις αντιρρήσεις της Αντιπολίτευσης ότι βεβαίως και υπάρχει ανάγκη για τη σύσταση μιας τέτοιας Κυβερνητικής Επιτροπής Παιδείας και Πολιτισμού. Πρωτίστως έρχεται να πληρώσει ένα μεγάλο κενό, το οποίο διαπιστώνουμε όλοι μας είτε σαν απλοί πολίτες είτε σαν γονείς είτε σαν πολιτικοί. Αυτό το μεγάλο κενό το διαπιστώνουμε καθημερινά στην παιδεία, όπως έχει λειτουργήσει μέχρι σήμερα, στην έλλειψη πολιτιστικών δραστηριοτήτων στα σχολεία και στην έλλειψη συνείδησης του πολίτη στην καθημερινότητά μας.
     Όταν παρκάρουμε σε θέσεις που είναι φυλαγμένες για αναπήρους και δεν δίνουμε μία δεκάρα γι’ αυτό, σημαίνει ότι δεν έχουμε διδαχθεί στο σχολείο ότι αυτό δεν πρέπει να το κάνουμε. Αυτά τα πράγματα, πράγματι είναι μακρόπνοα, οι αλλαγές θα φανούν σε μάκρος χρόνου και πρέπει να αντιληφθούμε ότι οι όποιες αλλαγές για μια πολιτισμένη κοινωνία θα επέλθουν σιγά-σιγά μέσα και από την εκπαίδευση. Δεν φτάνει βέβαια μόνο η εκπαίδευση, αλλά αυτό μπορεί να θεσμοθετήσει η πολιτεία. 
     Υπάρχει επίσης μεγάλη ανάγκη συντονισμού, γιατί σπασμωδικές και αποσπασματικές προσπάθειες στο παρελθόν έχει αποδειχθεί ότι δεν έχουν φέρει τον πολιτισμό στα σχολεία τόσο στο κέντρο όσο και στην περιφέρεια. Η πιο γνωστή απασχόληση, διασκέδαση και πολιτιστική εκδήλωση των νέων μας σήμερα είναι να πηγαίνουν στα γνωστά club. Η διάδοση των ναρκωτικών, η απαξίωση των θεσμών, της Δικαιοσύνης, της Εκκλησίας, η έμφαση του ωχαδερφισμού, όλα αυτά μας δείχνουν ότι κάτι λείπει.
     Πιστεύω, λοιπόν, ότι η σοβαρότητα με την οποία θα αντιμετωπίσουμε αυτά τα θέματα, σηματοδοτείται με την υπό σύσταση Κυβερνητική Επιτροπή Παιδείας και Πολιτισμού και κανένας δεν διαφωνεί με το γεγονός ότι το κενό αυτό υπάρχει. Δεν υπάρχουν βιβλιοθήκες στα σχολεία. Δεν υπάρχουν θεατρικές παραστάσεις αρχαίου ή νέου δράματος και βεβαίως δεν νοούμε, όπως είπαν μερικοί συνάδελφοι από την Αξιωματική Αντιπολίτευση και την υπόλοιπη Αντιπολίτευση, ότι με αυτήν την επιτροπή θα θεσμοθετηθεί δογματικά δοσμένος ορισμός για το τι είναι πολιτισμός. Αντίθετα, οι έννοιες «Πολιτισμός και Δημοκρατία» σημαίνουν οπωσδήποτε διάλογο.
      Εδώ μεταξύ μας και οι συμπολιτευόμενοι Βουλευτές απόψε μπορεί να εκφράσαμε και διαφορετικές προτάσεις και απόψεις για το τι εννοούμε σαν προτεραιότητα του πολιτισμού. Παραδείγματος χάρη άλλοι λένε να ασχοληθούμε περισσότερο με τις χώρες που είναι κοντύτερα και από τις οποίες μας έρχονται μετανάστες, άλλοι λένε έμφαση στο βυζαντινό πολιτισμό, άλλοι λένε στις κλασικές μας ρίζες του αρχαίου ελληνικού πολιτισμού, άλλοι λένε έμφαση στο νεοελληνικό. Η δική μου θέση είναι ότι ο ελληνικός πολιτισμός έχει συνέχεια. Η μία περίοδος είναι συνέπεια και συνέχεια της άλλης. Οι διάσημοι ποιητές στους οποίους αναφέρθηκαν οι συνάδελφοι προηγουμένως, όπως ο Σεφέρης, ο Ελύτης κλπ., βεβαίως δείχνουν βαθιά γνώση του κλασικού μας πολιτισμού, γι’ αυτό είναι και σπουδαίοι. Επομένως, ενώ έχουμε μεγάλες διαφορές, πιστεύω ότι αυτό ακριβώς προσδοκούμε, να ανοίξει πραγματικά ο διάλογος για την παιδεία και επίσημα και με έμφαση. Είναι και θέμα βαθμού το πόσο δίνουμε σημασία στον πολιτισμό, μέσα στην εκπαίδευση από νωρίς. 
      Δεν νομίζω λοιπόν να διαφωνεί κανείς ότι ο σίγουρος και σταθερός δρόμος προς την κατεύθυνση της έμφασης και του επανορισμού της σημασίας του πολιτισμού στην παιδεία μας, είναι η καινούργια κυβερνητική επιτροπή που το νομοσχέδιο συστήνει. 
      Σήμερα που η παιδεία και ο πολιτισμός αποτελούν το μεγάλο εθνικό κεφάλαιο της χώρας μας, η σύσταση της Κυβερνητικής Επιτροπής Παιδείας και Πολιτισμού αποδεικνύει τη σοβαρότητα με την οποία αντιμετωπίζει η Κυβέρνηση τα συγκεκριμένα θέματα, νομίζω. 
      Πιστεύω ότι προτεραιότητα και στόχος τόσο της Κυβέρνησης όσο και της ελληνικής κοινωνίας, που είναι το πιο σημαντικό, είναι να εξοπλίσουμε το εκπαιδευτικό μας σύστημα στην πατρίδα μας με όλα εκείνα τα στοιχεία που απαιτούνται για να έχει διάρκεια, σταθερότητα, αλλά και ευελιξία προσαρμογής στην ταχύτατα αναπτυσσόμενη γνώση. 
      Πρέπει να επενδύσουμε στο ανθρώπινο κεφάλαιο της πατρίδας μας, καθώς και στον πολιτισμό, στην παιδεία και στις νέες τεχνολογίες, αυτό είναι αλήθεια. Αλλά πρέπει να ορίσουμε τι είναι αυτός ο πολιτισμός. Και ο πολιτισμός νομίζω ο ελληνικός έχει τις ρίζες του στην αρχαία Ελλάδα και είναι κατ’ εξοχήν για μας ο αρχαίος ελληνικός πολιτισμός. Αυτός ο πολιτισμός αποτελεί και την υποδομή αλλά και το σημείο αναφοράς για το δυτικό πολιτισμό, παντού σε όλο τον κόσμο, (και όχι μόνο στην Ευρώπη και στην Αμερική Βόρεια και Νότια, και στην Αυστραλία, αλλά και στην Αφρική), όπου υπάρχουν και λειτουργούν προγράμματα κλασικών και νεολληνικών σπουδών με τη θέληση και βούληση του κόσμου εκεί. 
      Είναι αναγκαίο να μετατρέψουμε την πατρίδα μας σε κέντρο παιδείας και πολιτισμού, όπως είπαν και προηγουμένως οι συνάδελφοι, για ολόκληρη την Ελλάδα λέω εγώ, για την ευρύτερη περιοχή μας ναι και ολόκληρο τον κόσμο ακόμα, μία που ο ελληνικός πολιτισμός είναι οικουμενικός. Το έχουν πει άλλοι ξένοι, το έχει πει η Μαίρη Λέφκοβιτς πρόσφατα που αγωνίζεται για την επαναφορά των κλασικών σπουδών και την ενίσχυσή τους στις ΗΠΑ. Το έχει πει η Ζακλίν ντε Ρομιγί στη Γαλλία. Το έχει πει ο Χάνσον με το «Ποιος σκότωσε τον Όμηρο». Αυτά είναι γνωστά λίγο-πολύ σε όλους μας. Παλεύουν διανοούμενοι και φοιτητές σε όλο τον κόσμο για την επαναφορά και έμφαση στον κλασικό πολιτισμό. Και επακόλουθο αυτού είναι και η σύσταση εδρών νεοελληνικών σπουδών. Η σύσταση της υπό συζήτηση κυβερνητικής επιτροπής, όπως και η έναρξη του εθνικού διαλόγου για την παιδεία, σίγουρα μας φέρνουν πιο κοντά νομίζω σε αυτούς τους μεγάλους στόχους, οι οποίοι εμπνέουν όλους μας. Δηλαδή να δούμε τα νέα παιδιά να μεγαλώνουν σαν πολίτες που θα φέρονται πολιτισμένα. Και όταν λέω πολιτισμένα, εννοώ με σεβασμό και για τους ανθρώπους που είναι διαφορετικοί από αυτούς, όπως είναι οι μετανάστες, τα άτομα με αναπηρία κλπ.
      Σίγουρα κανένα Ελληνόπουλο ή Έλληνας της διασποράς ή άνθρωπος γενικά που επιθυμεί να μελετήσει τη νεοελληνική γλώσσα και πολιτισμό σε όλο τον κόσμο δεν επιτρέπεται να στερηθεί αυτήν τη μεγάλη πνευματική κληρονομιά, η οποία επί αιώνες έχει αποδειχθεί πολύτιμη πηγή παιδείας παγκοσμίως. Γιατί ο ελληνικός πολιτισμός που βάση του είναι ο αρχαίος ελληνικός πολιτισμός, είναι ακριβώς ο ορισμός και η επιτομή του ανθρωπισμού. Με αυτόν τον πολιτισμό αν εμπνεύσουμε τα παιδιά μας θα τους μάθουμε πως ό,τι συμβαίνει  σε σένα σήμερα μπορεί να συμβεί και σε εμένα αύριο. Και έτσι, λοιπόν, φέρομαι καλύτερα και επικεντρώνω την προσπάθεια και της πολιτείας να λάβει υπ΄ όψιν τις ανθρώπινες ανάγκες των πολιτών. 
      (Στο σημείο αυτό την Προεδρική Έδρα καταλαμβάνει ο  Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Θέλω να αναφερθώ στην κρισιμότητα της ενίσχυσης και διάδοσης της ελληνικής παιδείας και πολιτισμού και στο εξωτερικό. Πρόσφατα επισκέφθηκα ομογενειακές οργανώσεις των ΗΠΑ και διαπίστωσα ότι και εκεί ο Ελληνισμός της διασποράς αγωνιά και λαχταρά και εργάζεται για την επανασύνδεσή του με την Ελλάδα σε θέματα πολιτισμού και γλώσσας. Η ελληνική γλώσσα σταδιακά εξαφανίζεται, αφού τα ελληνικά προγράμματα μειώνονται σε αριθμό τόσο στις ελληνικές κοινότητες των εκκλησιών, που ήταν το πατροπαράδοτο σημείο αναφοράς για τη διδασκαλία της ελληνικής γλώσσας και πολιτισμού, όσο και στο γενικότερο εκπαιδευτικό σύστημα. Είναι γνωστό ότι έχει ελαττωθεί η διδασκαλία των κλασικών σπουδών στα τελευταία είκοσι χρόνια περίπου τόσο στην Αμερική όσο και στην Ευρώπη, αλλά είναι παρήγορο ότι τα τελευταία πέντε-έξι χρόνια γίνεται μεγάλη προσπάθεια και έχουν επαναφέρει πολλά προγράμματα και κλασικών σπουδών στα πανεπιστήμια και τη διδασκαλία ελληνικών και προπαντός λατινικών στα γυμνάσια. Και μιλώ αυτήν τη στιγμή για τις ΗΠΑ, αλλά ξέρουμε όλοι ότι το ρεύμα και στην Ευρώπη είναι το ίδιο. Άλλωστε, οι μεγαλύτερες μελέτες για τις κλασικές σπουδές έχουν γίνει από εκδόσεις γαλλικές και γερμανικές και έχουν δημοσιευθεί στην Αγγλία και στις ΗΠΑ.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θέλω λίγο χρόνο ακόμα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Τον έχετε.
      ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ.
      Δεν υπάρχουν πια ομογενείς πρώτης γενιάς. Οι ομογενείς της δεύτερης και της τρίτης γενιάς δεν μιλούν ελληνικά. Όλοι το βιώσαμε αυτό δυστυχώς στους Ολυμπιακούς Αγώνες του 2004, όταν ακούσαμε Έλληνες ομογενείς των εθνικών ομάδων μας που μιλούσαν στα ελληνικά μέσα ενημέρωσης σε διαφορετικές ξένες γλώσσες αντί έστω σε σπαστά ελληνικά.
      Θεωρώ ότι η υπό σύσταση κυβερνητική επιτροπή πρέπει να ασχοληθεί με σοβαρότητα με τη διατήρηση της ελληνικής παιδείας και πολιτισμού και βεβαίως με τη γνώση της ιστορίας μας όχι μόνο στην εγγύτερη περιοχή των Βαλκανίων, της Μεσογείου και της Ευρώπης, αλλά και με τη διάχυση και προβολή της εθνικής και πολιτισμικής κληρονομιάς σε παγκόσμιο επίπεδο. Αν γίνει αυτό, δεν θα εκπληρώσουμε μόνο το ηθικό μας καθήκον, που είναι η διάσωση και η διάδοση του ελληνικού πολιτισμού, αλλά θα κερδίσουμε και στον οικονομικό και στο διπλωματικό τομέα προωθώντας και τον τουρισμό, που, όπως ξέρουμε, είναι πολύ σημαντικός για εμάς, αξιοποιώντας τη χώρα μας και σαν θησαυρό αρχαιολογίας και αποκτώντας νέους φιλέλληνες, αυτό που λένε πολιτισμική διπλωματία, που ξέρουμε πόσο απαραίτητη είναι ειδικά στις δύσκολες μέρες που περνάμε. 
      Εδώ προφορικά και γρήγορα θα πω κλείνοντας ότι με την ευκαιρία της αφής της φλόγας των Special Olympics, των Ειδικών Ολυμπιακών Αγώνων, σήμερα ακούσαμε να πηγαίνει σε όλο τον κόσμο την ώρα που άναψε η φλόγα το μήνυμα ότι από την Ελλάδα ξανά θα φύγει το καινούργιο σύνθημα ότι δεν θα εξαιρούμε κανέναν συνάνθρωπο, όσο διαφορετικός κι αν είναι, από τη χαρά της ζωής και την ευκαιρία του ευ αγωνίζεσθαι και του ευ ζειν. Σήμερα λοιπόν, που το σύνθημα έφυγε από το Ζάππειο για όλον τον κόσμο, είναι επίκαιρο να τονίσουμε τη σημασία που έχει το να σκύψουμε πάνω από την παιδεία μας, ώστε τα στοιχεία πολιτισμού που είναι απαραίτητα να εμφυτευτούν στα παιδιά από τη νεαρή τους ηλικία. 
      Θέλω να πω μ’ αυτήν την ευκαιρία ότι πιστεύω πως η ενημέρωση των παιδιών από τα νηπιαγωγεία ως τα πανεπιστήμια θα δημιουργήσει φωτισμένους πολίτες, που δεν θα ντρέπονται να μιλήσουν στους αναπήρους συμμαθητές τους ούτε θα φοβούνται να τους κάνουν παρέα, αλλά θα έχουν αντιληφθεί σύμφωνα με την ανθρωπιστική παράδοση της επιτομής της αρχαίας ελληνικής μας σκέψης ότι «κοινή γαρ η τύχη και το μέλλον αβέβαιο». Και θα προχωρήσουμε να σηματοδοτήσουμε  -όχι μόνο να μιμηθούμε- τους πολιτισμένους λαούς της σύγχρονης Ευρώπης, που είναι η ένωση στην οποία ανήκουμε. Θα ξαναδώσουμε ένα καινούργιο φωτεινό παράδειγμα για τις γενιές που θα έρθουν σε συνέχεια της σκυτάλης που κρατάμε από την αρχαία μας ελληνική παράδοση. 
      Ευχαριστώ.
      (Παρατεταμένα χειροκροτήματα)
      ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε. Παρατεταμένα χειροκροτήματα από όλες τις πτέρυγες της Βουλής.
      Το λόγο έχει ο κ. Σπηλιόπουλος
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, κύριοι συνάδελφοι, το συζητούμενο νομοσχέδιο μπορεί να είναι μικρό σε όγκο, αλλά κατά την άποψή μου είναι τεράστιας σημασίας. Δυστυχώς είμαστε η μοναδική χώρα στην Ευρωπαϊκή Ένωση, όπως επεσήμανε και η εισηγήτριά μας, η κ. Κανελλοπούλου, που δεν είχε καταφέρει να εντάξει τον πολιτισμό στο εκπαιδευτικό της σύστημα.
     Το συζητούμενο νομοσχέδιο αναδεικνύει τη σχέση που πρέπει να υπάρχει, εκ των πραγμάτων, ανάμεσα στην παιδεία και τον πολιτισμό. Η σχέση αυτή μέχρι σήμερα ήταν αποσπασματική, ευκαιριακή, αθωράκιστη οικονομικά, χωρίς κανέναν ποιοτικό έλεγχο, χωρίς καμιά αξιολόγηση. Τα αναφέρω αυτά γιατί οι συνάδελφοι της Αξιωματικής Αντιπολίτευσης είχαν το θράσος να κατηγορήσουν τη σημερινή Κυβέρνηση ότι καταργεί προγράμματα πολιτισμού που οι ίδιοι είχαν εντάξει στο εκπαιδευτικό σύστημα. Να κατηγορήσουν τη σημερινή Κυβέρνηση για τα δικά τους τραγικά λάθη για τις δικές τους τραγικές παραλείψεις. 
     Εμείς τα προγράμματα αυτά, κύριοι συνάδελφοι, δεν τα καταργούμε. Τα αξιολογούμε –όπως έχουμε στοιχειώδη υποχρέωση- και τα συνεχίζουμε. Το αναφέραμε στην επιτροπή, το ανέφερε και απόψε η Υπουργός Παιδείας. Έχουμε υποχρέωση να τα αξιολογήσουμε. Γιατί τα χρήματα που δίνονται από την Ευρωπαϊκή Ένωση ή από τον κρατικό προϋπολογισμό, από τις πλάτες του Έλληνα φορολογούμενου για τέτοια προγράμματα πρέπει να πιάνουν τόπο και να μην πηγαίνουν στις τσέπες των επιτήδειων, όπως δυστυχώς γινόταν επί των ημερών σας. 
     Με την πρωτοβουλία αυτή εμπλουτίζεται, πιστεύω, η εκπαιδευτική μας πολιτική με συγκεκριμένα στοιχεία πολιτισμού και αναδεικνύονται πολιτιστικά χαρακτηριστικά στην εκπαιδευτική διαδικασία με την αξιοποίηση και των νέων τεχνολογιών που μπήκαν πια στη ζωή μας. Ο πολιτισμός εντάσσεται πλέον στα γνωστικά αντικείμενα όλων των βαθμίδων της εκπαίδευσης. Αυτό είναι πάρα πολύ σημαντικό και έπρεπε να έχει γίνει προ πολλού. Μας κατηγορείτε και γι’ αυτό; 
     Ενώ η εξωτερική μας πολιτική αποκτά πλέον τις πολιτιστικές διαστάσεις που, εκ των πραγμάτων, απατούνται. Αποκτούμε μια οργανωμένη πολιτιστική διπλωματία. Τα παραδείγματα που ανέφερε η κ. Καρύδη είναι και ενδιαφέροντα και χαρακτηριστικά. Ιδιαίτερα σημαντικοί θεωρούνται –κατά την άποψή μου- και οι στόχοι της προσπάθειας αυτής. 
     Θα ήθελα να σταθώ ιδιαίτερα στην ανάπτυξη της γλωσσικής παιδείας και στην ενίσχυση της ελληνικής γλώσσας στην Ελλάδα και στο εξωτερικό. Μέχρι σήμερα οι όποιες πρωτοβουλίες προς αυτές τις κατευθύνσεις ήταν αποσπασματικές και –θα έλεγα- αστείες. Τα παραδείγματα είναι πάμπολλα. Όλοι όσοι επισκεπτόμαστε το εξωτερικό –και το επισκεπτόμαστε όλοι- βλέπουμε πώς λειτουργούν ιδρύματα παιδείας και πολιτισμού ανά τον κόσμο, που έχουν σχέση με την ελληνική γλώσσα και τον ελληνικό πολιτισμό, πραγματικά νιώθουμε ντροπιασμένοι και απορούμε γι’ αυτά που έπρεπε να είχαν γίνει και δεν έγιναν. Ειλικρινά ντρεπόμαστε. Αυτή είναι η πραγματικότητα. 
     Δεύτερον, συμβάλλει στην εξοικείωση των παιδιών και των νέων γενικότερα με όλες τις μορφές της τέχνης και στην προαγωγή της νεανικής καλλιτεχνικής έκφρασης αλλά και στην προώθηση της συνεργασίας στο χώρο του πολιτισμού και της παιδείας. 
     Τρίτον, συμβάλλει στην ανάδειξη του ελληνικού πολιτισμού, στη δημιουργία του σύγχρονου και ιδίως του ευρωπαϊκού πολιτισμού.
     Τέταρτον, συμβάλλει στην ανάπτυξη της ελληνικής αρχαιότητας ως πηγής επιστήμης, παιδείας και πολιτισμού. Αλλά, όπως αναφέρθηκε και προηγουμένως, συμβάλλει και στην ενσωμάτωση του πολιτισμού στην ίδια την καθημερινότητά μας. 
     Κατά την άποψή μου οι στόχοι αυτοί, αφού εξειδικευθούν σε συνεργασία και με το Παιδαγωγικό Ινστιτούτο, μπορούν να ενταχθούν στα πλαίσια του ολοήμερου σχολείου και της δημιουργικής απασχόλησης των παιδιών μας. Μπορούν ακόμη να ενταχθούν, οργανωμένα φυσικά, μέσα στα πλαίσια της αξιοποίησης του ελεύθερου χρόνου των μαθητών. Μπορούμε κατά συνέπεια προγραμματισμένα να μιλάμε σύντομα για οργανωμένες παρεμβάσεις στο χώρο της παιδείας και του πολιτισμού σε επίπεδο νομών και σε επίπεδο περιφέρειας, μέσα από τα οποία δεν θα επιβραβεύονται μόνο οι επιδόσεις στα μαθήματα αλλά οι επιδόσεις και τα επιτεύγματα των μαθητών και μέσα στις σχολικές μονάδες. 
      Πιστεύω, λοιπόν, πως μέσα από αυτήν την προσπάθεια μπαίνουν τα θεμέλια για μία παιδεία ανθρωπιστική -όπως ήδη αναφέρθηκε- για μία παιδεία βαθιά δημοκρατική, για μία παιδεία σύγχρονη, για μία παιδεία που θα αναδεικνύει και θα επιβραβεύει, πέρα από τις επιδόσεις στα μαθήματα και τις δεξιότητες των μαθητών.
      Η συμμετοχή στη συγκροτούμενη κυβερνητική επιτροπή του Υπουργού Οικονομίας και Οικονομικών εγγυάται την οικονομική θωράκιση της πρωτοβουλίας αυτής, ενώ η συμμετοχή του Υπουργού των Εξωτερικών, όπως προαναφέρθηκε, θα συμβάλει στην ανάπτυξη της ιδιαίτερα σημαντικής πολιτιστικής διπλωματίας, της ανύπαρκτης μέχρι χθες πολιτιστικής διπλωματίας. 
      Συμμετέχοντας στον ΟΣΕΠ γνωρίζω πόσο ανεπαρκής είναι η παρουσία μας διεθνώς στον τομέα αυτόν.
      Τόσο στην επιτροπή όσο και σήμερα στην Ολομέλεια αντί επαίνων από την πλευρά της Αντιπολίτευσης ακούστηκαν επιχειρήματα έωλα, αστήρικτα εναντίον της πρωτοβουλίας αυτής. 
      Θα έλεγα, κύριοι συνάδελφοι της Αντιπολίτευσης, ότι περισσότερη σοβαρότητα δεν βλάπτει. Σέβομαι τις απόψεις σας. Τις άκουσα με ιδιαίτερη προσοχή. Σίγουρα δεν συμφωνώ με τις παρατηρήσεις σας, και με τις ανησυχίες σας περί διορισμών. Όμως είναι γελοίο, είναι αστείο να τίθεται από την πλευρά σας θέμα, γιατί προκειμένου να λειτουργήσει μία τόσο σοβαρή κυβερνητική επιτροπή θα πρέπει να προσληφθούν ή να αποσπαστούν -άκουσον-άκουσον- δώδεκα, δεκατρείς υπάλληλοι. Περισσότερη σοβαρότητα δεν βλάπτει. Μας ακούει και ο ελληνικός λαός. Μιλάμε για ανθρώπους εξειδικευμένους που μπορεί να προσληφθούν βεβαίως –και χαίρομαι γι’ αυτά που είπε απόψε η κυρία Υπουργός, ότι αφορά τον τρόπο πρόσληψής τους- ή να αποσπαστούν.
      Αυτά είναι τα προβλήματα της ελληνικής κοινωνίας; Με τέτοια επιχειρήματα κάνετε αντιπολίτευση και πιστεύετε πως έτσι μπορεί να σας πάρει στα σοβαρά ο ελληνικός λαός; 
      Σταματήστε επίσης να βλέπετε σκοπιμότητες παντού. Σταματήστε να είστε, θα έλεγα, τόσο φθηνοί, τόσο μίζεροι και τόσο ευφάνταστοι. Γιατί και στην επιτροπή και απόψε ακούστηκαν απόψεις ότι μέσα από την πρωτοβουλία αυτή επιχειρείται η κατάργηση του Υπουργείου Πολιτισμού. Η φαντασία σας πραγματικά οργιάζει. Έλεος!
      Τέλος, θέλω να ευχαριστήσω την κ. Ράπτη για το ενδιαφέρον της για την υγεία του Πρωθυπουργού. Μας είπε ότι συμμετέχοντας ο Πρωθυπουργός σε μία τέτοια επιτροπή θα κουραστεί κλπ. Ειλικρινά την ευχαριστώ. Η συμμετοχή του δείχνει ακριβώς το προσωπικό του ενδιαφέρον γι’ αυτά τα δύο μείζονος σημασίας ζητήματα, την παιδεία και τον πολιτισμό.
      Τελειώνοντας θα πω ότι η χρησιμότητα αυτής της επιτροπής θα κριθεί από το έργο της. Ας μη βιαζόμαστε, λοιπόν, να βγάλουμε συμπεράσματα. Εγώ είμαι απόλυτα αισιόδοξος.
      Με αυτήν την τελευταία δήλωση είναι προφανές ότι υπερψηφίζω το συζητούμενο σχέδιο νόμου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, είχαμε την τύχη και στην επιτροπή να γίνει μία συζήτηση, η οποία πίστευα ότι θα οδηγούσε στην Ολομέλεια όλους τους συναδέλφους να ασχοληθούν περισσότερο με εποικοδομητικές προτάσεις για να παραχθεί συνθετικά το ποθούμενο αποτέλεσμα εφόσον ούτως ή άλλως όλοι οι συνάδελφοι από πρόθεση είναι σίγουρα προς τη συνθετική πλευρά και για την παιδεία και για τον πολιτισμό.
      Επειδή δεν το συνηθίζω -σήμερα θα κάνω μία εξαίρεση- θα ήθελα να συγχαρώ ιδιαίτερα τη συνάδελφο, την εισηγήτρια, σε αυτό το μικρό κατά τα άλλα νομοσχέδιο, την κ. Κανελλοπούλου Κρινιώ, διότι μας θύμισε σήμερα, ίσως λόγω της καταγωγής της -έκανε ίσως το καλύτερο φιλολογικό μνημόσυνο με την όμορφη παρουσία όσον αφορά το περιεχόμενο της εισηγήσεώς της- τον άνθρωπο πολιτικό των γραμμάτων και του πολιτισμού, τον αείμνηστο Θανάση Κανελλόπουλο.
      (Χειροκροτήματα)
      Ειλικρινώς, αυτό ένιωσα την ανάγκη να το καταθέσω σήμερα.
      Αγαπητοί συνάδελφοι, δεν υπάρχει πολιτικός πιστεύω -απ’ όποια πτέρυγα της πολιτικής και αν προερχόμαστε- αλλά και άνθρωπος των γραμμάτων, που να μην έχει αναγορεύσει την παιδεία και τον πολιτισμό ως τη λυδία λίθο διακρίσεως του Ελληνισμού στη μακραίωνα ιστορία του.
Εάν πιστεύουμε ότι η ελληνική πολιτεία στη νεοελληνική της σύγχρονη έκφραση έχει επιτελέσει το καθήκον της στο περιεχόμενο της παιδείας και του πολιτισμού για τη διαδρομή του Ελληνισμού, τότε θα έλεγα ότι ίσως πράγματι να είναι μάταια η νομοθετική πρωτοβουλία της Κυβερνήσεώς μας.
    Ακούστηκαν πολλές και θετικές προτάσεις -και η πρόταση του κ. Κουβέλη με τη διαχυτική διάσταση που μπορούσε να έχει ο πολιτισμός σε όλο το φάσμα της αναπτύξεως της πολιτικής ευσταθεί και οι αντιλήψεις των συναδέλφων της Αντιπολιτεύσεως ευσταθούν, ότι το εκάστοτε Υπουργείο και τα συγκεκριμένα Υπουργεία Παιδείας και Πολιτισμού θα μπορούσαν να πετύχουν αυτό το προσδοκώμενο αποτέλεσμα- αλλά η μέχρι τούδε πραγματικότης και καταγραφή έχουν δείξει ότι δεν επετεύχθη το ποθούμενο ούτε στο εσωτερικό, αλλά προπάντων -αυτό που θα επιθυμούσαμε όλοι για τη διάχυση της ελληνικής παιδείας και του ελληνικού πολιτισμού ως λυδία λίθος- ούτε στο εξωτερικό.
    Αυτό το νομοσχέδιο επομένως λέει ή καταβάλλει μία προσπάθεια, στη σημερινή συγκυρία με τη σύνδεση του Υπουργείου Πολιτισμού και του Υπουργείου Παιδείας με την ιδιαίτερη σηματοδότηση ότι αυτήν τη στιγμή προΐσταται ο νυν Πρωθυπουργός του Υπουργείου Πολιτισμού και της συγκεκριμένης κυβερνητικής επιτροπής που επιχειρείται να συσταθεί, μήπως και κατορθωθεί και επιτευχθεί αυτό το κενό, που με τόσο όμορφα λόγια και ευχολόγια στις προηγούμενες δεκαετίες όλος ο πολιτικός κόσμος ναι μεν το έθετε ως στόχο αλλά δεν υλοποιήθηκε ποτέ.
    Θα συνεχίσω τις σκέψεις πολλών συναδέλφων ότι η κυβερνητική επιτροπή -όπως είπα και στην Επιτροπή Μορφωτικών Υποθέσεων- θα κριθεί εκ του αποτελέσματος. Αυτό είναι δεδομένο. Όπως κρίθηκαν τόσες δράσεις του Υπουργείου Παιδείας, τόσες δράσεις του Υπουργείου Πολιτισμού μέχρι σήμερα ανεπιτυχώς, έτσι πιστεύω ότι κατά την αντικειμενική αξιολόγηση θα κριθεί από το αποτέλεσμα και η δράση και το περιεχόμενο αυτής της κυβερνητικής επιτροπής.
    Αναφέρεται στην εισηγητική αιτιολογική έκθεση, για τη σύσταση της κυβερνητικής επιτροπής, ότι επιχειρείται η ανάδειξη της Ελλάδας ως διεθνούς σημείου αναφοράς εκπαιδευτικών και πολιτιστικών δραστηριοτήτων. Τρεις είναι οι επιμέρους θεματολογίες σ’ αυτό το νομοσχέδιο: η αποστολή, ο στόχος και το εκτελεστικό επίπεδο.
    Αγαπητοί συνάδελφοι, επειδή και στην Επιτροπή Μορφωτικών Υποθέσεων θέλησα να είμαι εποικοδομητικός και εφόσον κατέθεσα τη σκέψη μου εισαγωγικά για ποιο λόγο, όχι άκριτα, όχι ασυλλόγιστα, όχι συμπαρασυρόμενος μόνο και μόνο από την κυβερνητική μου θέση, θέλω να σας πω ότι είμαι υπέρ της συστάσεως της κυβερνητικής επιτροπής, διότι το παρελθόν δείχνει τι πρέπει να γίνει στο μέλλον. Είναι μια προσπάθεια προς τη θετική πλευρά, προς τη θετική κατεύθυνση και οφείλουμε όλοι να της δώσουμε ευρύτερο περιεχόμενο και -γιατί όχι- εάν μπορούσαμε, να δείξουμε και δρόμους καλύτερους και αποτελεσματικότερους.
    Έτσι, λοιπόν, και στην επιτροπή, αλλά και σήμερα –και είναι παρών ο Υπουργός Πολιτισμού- θα ήθελα να καταθέσω αυτές τις προτάσεις, που κατέθεσα και στην επιτροπή, προσπαθώντας να συμβάλω πάντοτε και κατά το περιεχόμενο, αλλά και στο δρόμο που πρέπει να ακολουθήσει. Θα πρέπει αυτή η κυβερνητική επιτροπή να δώσει τα δείγματα γραφής σ’ αυτούς τους τομείς, όπου η μέχρι τούδε πορεία όλων των Υπουργών Παιδείας, όλων των Υπουργών Πολιτισμού, δεν έδωσαν το ποθούμενο αποτέλεσμα.
    Και γίνομαι σαφέστερος: Διάδοση της ελληνικής γλώσσας.
    Ματαιοπονώ επί πέντε χρόνια, καταβάλλω προσπάθεια και συνεχώς προσκρούω σε δισεπίλυτα προβλήματα, είτε οικονομικά είτε σε αναρμόδιους φορείς, όσον αφορά τη διάδοση της ελληνικής γλώσσας και στους Έλληνες της διασποράς, αλλά προπάντων στη διεθνή κοινότητα. Γιατί θέλουμε αυτό το κεκτημένο, το πολιτιστικό αγαθό, να διαδοθεί ακόμη περισσότερο εφόσον ούτως ή άλλως σκοπός της ύπαρξης των λαών, των εθνών, των κρατών -με όποια κοινωνική διάσταση και αν το πάρετε- είναι να παράγει πολιτισμό και να τον διαχέει στην ανθρωπότητα, αν θέλει να δικαιώσει την παρουσία του επί της γης. Ο άνθρωπος και η εκάστοτε κοινωνία συντίθεται σε κράτος, έθνος ή σε οποιαδήποτε άλλη μορφή, αν θέλετε: ομοσπονδία, η Ευρωπαϊκή Ένωση σήμερα και άλλα.
      Μήπως ξέρετε αν υπάρχει στην πατρίδα μας επιτροπή κατά το προηγούμενο της γαλλικής γλώσσας, «επιτροπή φραγκοφωνίας»; Η αρχαιοτέρα των γλωσσών έχει την προστασία που όφειλε να έχει; Έχει αναδείξει τους κανόνες της μεταλαμπαδεύσεως της διεθνώς; Δεν τους έχει αναδείξει. Και είναι κρίμα νεότεροι λαοί, με νεότερο πολιτισμό, να το έχουν επιτύχει και η πατρίδα μας να μην το έχει επιτύχει. Πιστεύω, δηλαδή, ότι ένα βασικό συστατικό, που είναι καταγεγραμμένο στους στόχους και στην αποστολή συστάσεως της Επιτροπής Παιδείας και Πολιτισμού, είναι η ενασχόληση αυτού καθεαυτού με την ελληνική γλώσσα.
      Σας ανέφερα και στην επιτροπή και το καταθέτω και σήμερα, ότι πρέπει να ενδυναμώσει αυτή η επιτροπή, κύριε Υπουργέ, τη δράση της Ακαδημίας, που είναι το κατεξοχήν όργανο παιδείας και πολιτισμού. Θεωρώ αδιανόητο, και το καταθέτω σήμερα στην Ολομέλεια, να μην έχει καταγραφεί το Ελληνικό Λεξικό. Από τη δεκαετία του 1920 που συστάθηκε η Ελληνική Ακαδημία, δεν έχει ολοκληρώσει ακόμα το Ελληνικό Λεξικό, που ήταν ένας από τους κυρίαρχους ρόλους που είχε η Ακαδημία. Έχει φτάσει στο γράμμα «Δ» ή στο γράμμα «Ε» μέχρι σήμερα. Πρέπει, λοιπόν, να ενδυναμωθεί αυτή η προσπάθεια.
      Είναι δυνατόν να μεταφράζονται κείμενα της αρχαιοελληνικής γραμματείας εις τη γερμανική και εις την αγγλική γλώσσα από τη Λειψία και την Οξφόρδη και να μην το έχει πράξει τούτο η Ελλάς και να είναι άγνωστα τα κείμενα στον Ελληνισμό, κείμενα αρχαία, που έχουν μεταλαμπαδευτεί σε άλλες γλώσσες όπου της γης;
      Να ασχοληθεί κατά ιδιαίτερο τρόπο με το βιβλίο και όχι μόνο με το εκπαιδευτικό, αλλά με αυτήν τη σύνθετη διαδικασία, την πολιτισμική αξία του βιβλίου.
      Προσπαθώ, δηλαδή, στις προτάσεις μου να πω εκείνα, τα οποία είναι συνθετικά από πλευράς παιδείας και πολιτισμού, για να ικανοποιηθεί η σύσταση αυτής της επιτροπής, όσον αφορά στο περιεχόμενο και τους ρόλους που έχει να ακολουθήσει.
      Το θέατρο και η τραγωδία δεν είναι μόνο παιδευτικά ή μόνο πολιτισμικά, αλλά είναι και τα δύο και θα έπρεπε κατά συγκεκριμένο τρόπο να προβληθούν, ιδιαιτέρως η τραγωδία, που μόνο οι Έλληνες δημιούργησαν. Αυτά είναι ξεκάθαρα. Δεν τα λέω από κάποια ιδιαίτερη βερμπαλιστική ή άλλη διάσταση για να μονοπωλήσουμε πολιτισμικά αγαθά.
      Τέλος, κλείνοντας, θα ήθελα να τονίσω ότι καιρός είναι, εφόσον γίνεται αυτή η Κυβερνητική Επιτροπή Παιδείας και Πολιτισμού, να αναζητήσουμε το καινούργιο, το νεοπολιτισμό, τους νεοπολιτισμικούς στόχους και δρόμους, για να μην ακολουθούμε, αγκομαχώντας πάντοτε, άλλους λαούς, που σίγουρα προσέτρεξαν και μας προσπέρασαν και μας έμειναν, δυστυχώς, πολλές φορές και σε πολλές πλευρές η προγονολατρεία. Είναι η ώρα να παράγουμε και εμείς τη νέα πολιτισμική μας αξία.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο τελευταίος εκ των ομιλητών κ. Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Άκουσα με προσοχή όλους τους συναδέλφους, ειδικά της Νέας Δημοκρατίας, που άλλωστε ήταν και οι περισσότεροι ομιλητές. Για να πω την αλήθεια, δυσκολεύομαι πάρα πολύ να διαφωνήσω στις πολύ ωραίες αναλύσεις για την παιδεία και τον πολιτισμό. Εγώ δεν θα πω ότι ήταν εκθέσεις ιδεών, αλλά πολύ ωραίες σκέψεις. Ειδικά την κ. Μπερνιδάκη, τη χειροκρότησα, γιατί πιστεύω ότι έκανε μια πολύ ωραία προσέγγιση.
      Όμως, κύριε Πρόεδρε και κύριε Υπουργέ, κάπου μπερδεύτηκα. Σήμερα έχουμε θέμα «παιδεία-πολιτισμός», διαγωνισμός για τη Βουλή των Εφήβων ή διαγωνισμό για εξετάσεις του καλοκαιριού, όπως παλαιότερα στο λύκειο, ή έχουμε ένα νομοσχέδιο, το οποίο άπτεται της κυβερνητικής λειτουργίας, της λειτουργίας της πολιτείας μας, άρα πρέπει να κρίνω τι και πώς παράγει το συγκεκριμένο νομοθέτημα και πού πηγαίνει η υπόθεση;
      Θα αποφύγω την παγίδα να καταθέσω μια έκθεση ιδεών.
      Θα είμαι σύντομος. Θα προσπαθήσω να εξηγήσω από τη δική μου μεριά γιατί δεν ψηφίζω αυτό το νομοσχέδιο, παρ’ όλη τη δική σας παρουσία, κύριε Υπουργέ, η οποία πραγματικά σε μένα δημιουργεί αίσθημα συμπαθείας και το ξέρετε αυτό. Αλλά το θέμα είναι εδώ, μήπως αυτό το νομοσχέδιο τελικά δεν είναι τόσο σημαντικό, όπως είπαν πολλοί συνάδελφοι ή δεν είναι τόσο αυτονόητη η ψήφισή του, όπως είπαν κάποιοι άλλοι συνάδελφοι της Νέας Δημοκρατίας; Και λέω εγώ: Γιατί να είναι τόσο αυτονόητη η ψήφισή του και τόσο σημαντικό αυτό το νομοσχέδιο;
      Άκουσα με προσοχή τον κ. Κοσμίδη, ο οποίος είναι έγκριτος νομικός και με χρόνια στη Νομοπαρασκευαστική Επιτροπή των πραγμάτων της Βουλής. Μίλησε για το ν. 1558, δηλαδή τη δυνατότητα να δημιουργούνται τα κυβερνητικά όργανα και να μη χασομερούν την Εθνική Συνέλευση για τέτοια ζητήματα, αφού υπάρχει η δυνατότητα εξουσιοδότησης του νόμου με το να αποφασίζουν ο Πρωθυπουργός ή το Υπουργικό Συμβούλιο. Είναι κυβερνητικά όργανα. Λέω εγώ, λοιπόν: Γιατί δεν το έκανε αυτό ο κ. Καραμανλής και η Κυβέρνησή του; Πιθανόν δεν το έκανε, γιατί ήθελε να δώσει συμβολική σημασία. Είπε και κάποιος συνάδελφος από τη Νέα Δημοκρατία ότι έχει και συμβολικό χαρακτήρα αυτό το νομοσχέδιο. Λέω και εγώ: «Εντάξει, έχει και αυτή τη σημασία».
      Το ζήτημα, όμως, είναι, αν κρίνω την κυβερνητική λειτουργία της Νέας Δημοκρατίας: Εμάς τι μας ενδιαφέρει αυτό; Δηλαδή το ζήτημα πώς ο κ. Καραμανλής, ως Υπουργός Πολιτισμού, και η κ. Γιαννάκου, ως Υπουργός Παιδείας θα μπορούν να συνεννοούνται και να συντονίζουν τις ενέργειές τους -και με μεγάλη χαρά θα βλέπαμε έναν τέτοιο καλό συντονισμό- εμάς τι μας αφορά; Μας αφορά, βέβαια, γιατί θέλουμε να παράγεται ένα έργο, αλλά το πώς θα μπορέσουν να το διευκολύνουν αυτό το έργο, δεν είναι δικό τους θέμα; Ας το λύσουν. Γιατί απασχολούν την Εθνική Συνέλευση με τα διαδικαστικά του θέματος;
      Μήπως υπάρχει η σκοπιμότητα ότι πρέπει να ξαναπούμε μετά από ένα χρόνο ότι είναι μία από τις πρώτες ιεραρχήσεις μας ο πολιτισμός; Να το ακούσουμε ξανά: Μπήκε ο κύριος Πρωθυπουργός επικεφαλής αυτής της επιτροπής. Αλλά λέω: Μήπως τελικά έγινε μεγάλη φασαρία για πολύ μικρό αποτέλεσμα ή τέλος πάντων πρέπει να καλύψουμε το νομοθετικό κενό που έχουμε ή την απραξία μας, λέγοντας ότι Φλεβάρη μήνα, στον ένα χρόνο επάνω, φέραμε  και ένα νομοσχέδιο, το οποίο πάει να λύσει κάποια θέματα;
      Αν είναι αυτή η μόνη απόπειρα και αυτό που βρίσκεται στο πίσω μέρος του κυβερνητικού μυαλού, εγώ θα έλεγα ότι δεν άξιζε τον κόπο. Αφού, όμως, κάνατε εσείς τον κόπο και το φέρατε, εγώ θα πω: Μήπως ότι το πρόγραμμα της Νέας Δημοκρατίας είχε άλλη φιλοσοφία, όπως κατατέθηκε στο λαό και ψηφίστηκε; Μήπως είχε τη φιλοσοφία να έχουμε ένα μικρότερο και όχι σπάταλο κράτος και ότι ο Πρωθυπουργός θα εξοικονομήσει 10.000.000.000 από τις λεγόμένες σπατάλες μέσα από την κατάθεση του προϋπολογισμού, θα κόψει όργανα, λειτουργίες και αυτό θα είναι ένα συμμάζεμα του κράτους; Εγώ απ’ ό,τι έχω παρατηρήσει σ’ αυτούς τους δώδεκα μήνες γίνεται ακριβώς το αντίθετο.
      Έχουν φύγει και οι συνάδελφοι από εδώ και έχω φρενάρει με εσάς γιατί σας είπα ότι σας έχω συμπάθεια. Αλλά αν ήταν εδώ ο κ. Λυκουρέντζος και οι άλλοι κύριοι που τα έλεγαν αυτά! Δεν είναι το θέμα ότι θα είναι δεκατρείς οι διορισμοί. Αν μείνει εκεί η συζήτηση, αυτός είναι ένας εύκολος εντυπωσιασμός, ότι βάλαμε ζήτημα ότι θα γίνουν δεκατρείς διορισμοί και χαιρόμαστε που η κ. Γιαννάκου προσδιόρισε τουλάχιστον ότι θα γίνουν μέσα από το ν. 2190, για τον οποίο τόσο κοπτόταν την προηγούμενη εβδομάδα η Νέα Δημοκρατία. Τέλος πάντων, μετά από τις δικές μας απαιτήσεις και υπενθυμίσεις έθεσε αυτόν τον περιορισμό στο νόμο.
      Το ζήτημα δεν είναι ότι είναι μόνο οι δεκατρείς διορισμοί, το ζήτημα είναι ότι υπάρχει μία λειτουργία, η οποία είναι δυσκίνητη, δεν έχει αποτελεσματικότητα, είναι μία γραφειοκρατική λειτουργία. Και αναρωτιόμαστε: Πριν ένα χρόνο δεν έλεγε άλλα η Νέα Δημοκρατία; Η αντίθεσή μας -ή τουλάχιστον η δική μου αντίθεση, κύριε Υπουργέ-  έχει να κάνει με το ότι αυτή η φιλοσοφία, που κατατέθηκε μέσα από αυτό το νομοσχέδιο και από μία σειρά άλλων νομοσχεδίων, είναι τελείως διαφορετική από την αντίληψη που είχε καταθέσει η Νέα Δημοκρατία και η οποία ψηφίστηκε. Η Νέα Δημοκρατία τώρα εφαρμόζει άλλα πράγματα. Κονώς ξεγέλασε το λαό.
      Αυτό είναι ουσιώδες νομοσχέδιο; Είναι κρίσιμο νομοσχέδιο; Σε γλώσσα λανθάνουσα ο καλός συνάδελφος κ. Λυκουρέντζος είπε: «Μα και ένα ελάσσον νομοσχέδιο δεν το ψηφίζετε; Τίποτα δεν θα ψηφίσετε;». Είπε δηλαδή ότι είναι ελάσσονος σημασίας; Και βέβαια είναι ελάσσονος σημασίας, δεν είναι κανένα σημαντικό νομοσχέδιο, γιατί είπαμε ότι θα μπορούσε και μία απόφαση του Υπουργικού Συμβουλίου ή του Πρωθυπουργού να λύσει το θέμα και να μην «ταλαιπωρούμαστε». Αλλά δεν είναι το ζήτημα του ελάσσονος νομοσχεδίου, αν θα το ψηφίσουμε ή δεν θα το ψηφίσουμε.
      Το ζήτημα, κύριε Υπουργέ, είναι ότι υπάρχει μία προσέγγιση για τη λειτουργία του κράτους και της πολιτείας,  υπάρχει μία προσέγγιση για το θέμα της παιδείας και του πολιτισμού, την οποία πρέπει να κρίνουμε όχι στις καλές ευχές και στις καλές σκέψεις, που μπορεί να έχει ο καθένας μας, αλλά στην ουσία της.
     Και όταν μπήκαμε στην ουσία της, αν εφαρμόζονται προγράμματα πολιτισμού και αν πέτυχαν τα προγράμματα πολιτισμού, εκεί αρχίσαμε να μπερδευόμαστε και να μιλάμε με το στόμα μας γεμάτο εμπόδια στο να θέσουμε ένα λόγο αληθινό και πραγματικό, που να φανερώνει την πραγματικότητα και την αλήθεια.
     Άρα όταν μπήκαμε στην ουσία η κυρία Υπουργός έλεγε εντάξει, κάποια προγράμματα πολιτισμού είχαν τα σχολεία και η εκπαίδευση, κάποια όχι, και έχουν προβλήματα. Γενικά, όμως, υπάρχει μία εικόνα μαύρη. Θα έρθει τώρα η επιτροπή αυτή να καλύψει το μαύρο που υπάρχει αυτήν τη στιγμή; Ξανά τονίζω ότι είναι μία απλή επιτροπή, που θα συντονίζει τον κ. Καραμανλή με την κ. Γιαννάκου.
     Νομίζω, κύριε Υπουργέ, ότι αυτό το οποίο έχει σημασία είναι να κάνετε κάποιες παραδοχές. Η εκπαίδευση, πρωτοβάθμια, δευτεροβάθμια, τριτοβάθμια, είχε κάνει κάποια βήματα. Αν έχετε κάποια άλλη προσέγγιση γι’ αυτά τα βήματα, να τη δούμε. Μέχρι στιγμής έχουμε υποτίθεται τον εθνικό διάλογο.
     Και στον πολιτισμό είχαμε κάποια βήματα. Αν και γι’ αυτά έχετε κάποια αντίληψη διαφορετική, να τη δούμε. Αυτήν, όμως, την αντίληψη θα μας την καταθέσετε εσείς ως Υπουργός και η κα Γιαννάκου. 
     Αυτή η επιτροπή εκτός του να βολέψει κάποιους ανθρώπους -και δεν είναι εκεί το πρόβλημα- και εκτός του να πει ότι σήμερα, τάδε Φλεβάρη, κάναμε μια νομοθετική ρύθμιση, δεν έχει άλλο αποτέλεσμα.
     Αν μπω στο θέμα των στόχων ή των σκοπών, θα πέσω και εγώ στην παγίδα των συναδέλφων, οι οποίοι επί δέκα λεπτά συζητούσαν τι είναι η ελληνική παιδεία, η προοπτική της παιδείας ή ο πολιτισμός και πως μπορεί να συνδεθεί με την παιδεία. Εντάξει, μπορεί να συζητάμε ώρες. Αυτό είναι το ζητούμενό μας; Πέστε μου πώς θα λειτουργήσετε βάσει της πολιτικής σας.
     Κατάλαβε την πεπονόφλουδα η κυρία Υπουργός και έβαλε προσθήκη στο άρθρο 2 παράγραφος 3, στα εδάφια γ΄ και δ΄ σχετικά με την εθνική και κοινοτική νομοθεσία για τους χορηγούς και για τους ανθρώπους οι οποίοι με πολλή αγάπη θα προσεγγίσουν τα ζητήματα του πολιτισμού στην εκπαίδευση. Πολύ καλά το έκανε αυτό, αλλά δεν φτάνει. Αν έρθει ας πούμε η «COCA-COLA» ή η «ADIDAS», παραδείγματος χάρη, και κάνει ένα χορηγικό πρόγραμμα και το φέρει στο δημόσιο σχολείο, αν το κάνει στα προαύλιά της και στους δικούς της χώρους, είναι δικαίωμά της και ας έλθουν όποια παιδιά θέλουν να το παρακολουθήσουν. Αλλά να το κάνει στο δημόσιο σχολείο, ε όχι πρέπει να έχουμε έλεγχο. Και τον έλεγχο προτιμώ να τον έχει το Υπουργείο Εθνικής Παιδείας ή Πολιτισμού και όχι μια επιτροπή, την οποία θα ψάχνουμε και θα λέμε «είναι εδώ η Υπουργός;», «είναι εδώ ο Πρωθυπουργός;», «είναι εδώ ο γενικός γραμματέας;». Προτιμώ να έχω τις πολιτικές ηγεσίες των δύο Υπουργείων.
     Έβαλε την εθνική και κοινοτική νομοθεσία, αλλά θεωρώ ότι ακόμη δεν διασφαλίζεται το ζήτημα πώς θα λειτουργεί ο ιδιωτικός τομέας μέσα από την Επιτροπή στο χώρο της εκπαίδευσης, στο δημοτικό, στο γυμνάσιο, στο λύκειο, στο πανεπιστήμιο.
     Επίσης, το άρθρο 2 παράγραφος 3 αναφέρει πως ό,τι έχουμε για τα οικονομικά θα το φέρουμε από τον ιδιωτικό τομέα, γιατί ο Υπουργός Οικονομίας δεν έχει να μας δώσει τίποτα. Χωρίς αυγά δεν κάνεις ομελέτα, όμως, και μόνο με καλά λόγια, και καλές ευχές δεν κάνεις πολιτική.
     Κύριε Υπουργέ, δεν θα πω άλλα. Δεν ψηφίζουμε το νομοσχέδιο, γιατί θεωρούμε ότι δεν προσθέτει κάτι διαφορετικό. Όμως, θα κρίνουμε τους στόχους και τους σκοπούς αυτού του νομοσχεδίου σαν σκοπούς και στόχους των Υπουργείων Εθνικής Παιδείας και Πολιτισμού. Χάσαμε ένα χρόνο. Έχετε άλλα τρία χρόνια βάσει του Συντάγματος, για να δούμε αν αυτούς τους στόχους και τους σκοπούς θα τους υλοποιήσετε. Την επιτροπή ποιος θα τη θυμάται μεθαύριο; Τα Υπουργεία θα θυμούνται, τους Υπουργούς θα θυμούνται και αυτοί θα κριθούν.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Ο κύριος Υφυπουργός έχει το λόγο.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, θα ήθελα εξαρχής να κάνω κάποιες επισημάνσεις, γιατί θεωρώ ότι η προσπάθεια αντιμετώπισης της νομοθετικής πρωτοβουλίας της Κυβέρνησης δεν έτυχε του ενδιαφέροντος, αλλά και του προβληματισμού, που θα έπρεπε να είχε μια τέτοια προσπάθεια.
    Δεν ήταν μια συμβολική προσπάθεια. Δεν ήταν μια προσπάθεια που έγινε για να σημειώσει κάποια γεγονότα ούτε για να συμβολίσει αυτά τα γεγονότα. Είναι μια νομοθετική πρωτοβουλία καίρια, η οποία έχει να κάνει με μια γενικότερη επισκόπηση, με μια ρεαλιστική προσέγγιση στα προβλήματα που σήμερα αντιμετωπίζει ο χώρος της παιδείας και του πολιτισμού. Σε μια τέτοια προσέγγιση δεν έχουμε ως σημείο αναφοράς το να υποβαθμίσουμε ή να απαξιώσουμε το παραγόμενο έργο από τις προηγούμενες κυβερνήσεις. Αυτό μακριά από εμάς.
    Εμείς και ως Αντιπολίτευση, αλλά και ως Κυβέρνηση δημοσίως αναγνωρίζουμε την παραγωγή του έργου. Δεν ήταν ποτέ στις προθέσεις μας μια τέτοια πολιτική τακτική. Εκείνο που έρχεται σήμερα η Κυβέρνηση να τονίσει είναι μια απλή διαπίστωση που όλοι την έχουμε κάνει. Όλες οι πολιτικές δυνάμεις σ’ αυτόν τον τόπο έχουν σημειώσει πολλές φορές ότι στα θέματα της παιδείας και του πολιτισμού η χώρα μας έχει υστέρηση, έχει έλλειμμα και ότι αυτό αυτονόητα συνεπάγεται την ανάληψη πρωτοβουλιών από όλες τις πτέρυγες, αφού όλοι συμφωνούμε ότι ο χώρος του πολιτισμού και της παιδείας θα πρέπει να στέκεται μακράν των κομματικών και των πολιτικών αντιπαραθέσεων. 
    Ασφαλώς αυτό σε καμία περίπτωση δεν μπορεί να αποδυναμώσει την αναγκαιότητα της ύπαρξης μιας διαφορετικής προσέγγισης από όλες τις πτέρυγες της Βουλής. Μπορεί, όμως, ουσιαστικά να δυναμιτίσει τη θέληση και την πεποίθηση όλων των πτερύγων της Βουλής ότι τουλάχιστον σ’ αυτό το επίπεδο των πρωτοβουλιών υπάρχει συναινετική προσέγγιση και πάνω απ’ όλα η δυνατότητα σε όλους να ελέγχουν την προσπάθεια της Κυβέρνησης. Σε ποια λογική, λοιπόν, μπορείτε να αποστερείτε το δικαίωμα της Κυβέρνησης να παίρνει αυτήν την πρωτοβουλία, για την οποία πρωτοβουλία επί της ουσίας δεν ακούστηκε ένας αντίλογος, μία άλλη προσέγγιση.
    Βέβαια έγινε επίκληση του ν. 1558/85 για να ακουστεί κάτι που δείχνει και τη διαφορετική προσέγγιση, που έχει η σημερινή Κυβέρνηση. Είναι δεδομένο ότι η Κυβέρνηση, το Υπουργικό Συμβούλιο και ο Πρωθυπουργός εκ του ν. 1558 μπορούσαν να έχουν αυτήν την πρωτοβουλία για να θεσπίσουν ένα τέτοιο όργανο. Όμως, δεν το κάναμε, γιατί δεν θέλαμε μέσω μιας κανονιστικής πράξης να δημιουργήσουμε την προϋπόθεση της ίδρυσης αυτής της κυβερνητικής επιτροπής, γιατί πιστεύουμε απόλυτα ότι τέτοιες πρωτοβουλίες και ενέργειες θα πρέπει να έχουν μία ευρύτερη δημοκρατική νομιμοποίηση. Και τι άλλο καλύτερο θα υπήρχε από το να πάρουμε την ευθύνη να τη φέρουμε προς συζήτηση στη Βουλή, δηλαδή στο νομοθετικό όργανο για να νομοθετήσει το ίδιο; 
    Αυτό δίνει δύο διαστάσεις. Πρώτον δεν σκεφτόμαστε ευκαιριακά. Θέλουμε αυτό που θεσπίζεται σήμερα να έχει μία ισχυρή διαχρονική προσέγγιση, δημιουργώντας ένα σταθερό περιβάλλον, το οποίο είναι απαραίτητο για να ισχύσει και να λειτουργήσει αυτή η επιτροπή. Δεύτερον, σε αυτήν την πορεία θέλαμε τις ιδέες σας, τις απόψεις σας, τις προτάσεις σας. Θέλαμε να γίνει συζήτηση επί της ουσίας και όχι μέσα σ’ ένα πλαίσιο, το οποίο ουσιαστικά αναπαράγει μία παθολογική προσέγγιση.
      Ξέρετε ότι η νομοθετική πρωτοβουλία δεν αποτελεί σημείο και επίπεδο μιας επερώτησης προς την Κυβέρνηση. Αυτή η πρωτοβουλία υπάρχει και είναι στα χέρια σας, κυρίες και κύριοι συνάδελφοι, όποτε θέλετε, να εγκαλέσετε την Κυβέρνηση, να την επερωτήσετε σε σημείο συγκεκριμένο, με ουσία και περιεχόμενο.
      Η πρωτοβουλία η σημερινή ουσιαστικά στοχεύει στη μεγαλύτερη δημοκρατική νομιμοποίηση. Η πρωτοβουλία αυτή ασφαλώς και είναι αναγκαία να υπάρξει. Ιδιαίτερα θα ήθελα να ρωτήσω τους συναδέλφους της Αξιωματικής Αντιπολίτευσης: Μπορείτε να μας πείτε, κύριοι συνάδελφοι, μετά από τόσα χρόνια στην εξουσία, αν υπήρξε διαδικασία αξιολόγησης του παραγόμενου έργου σας; Εάν στην οποιαδήποτε πρωτοβουλία που πήρατε, είχατε οριστικά καθιερώσει θεσμούς αξιολόγησης;
      Άκουσα κι εδώ και στην επιτροπή να μας εγκαλείτε πως εγκαταλείψαμε το εκπαιδευτικό πρόγραμμα «ΜΕΛΙΝΑ», άκουσα να μας εγκαλείτε ότι εγκαταλείψαμε το διαπολιτιστικό πρόγραμμα και άλλα προγράμματα στο Υπουργείο Πολιτισμού. Γιατί δεν λέτε την αλήθεια; Το πρόγραμμα «ΜΕΛΙΝΑ» μετά από τόσα χρόνια εφαρμογής, εφαρμόστηκε σ’ ένα ελάχιστο πεδίο δράσης από το σύνολο των υποδομών, που έπρεπε να εφαρμοστεί. Αυτό δεν δείχνει αδυναμία; Εμείς αξιολογούμε, σαν Κυβέρνηση, αυτό το πρόγραμμα και βρίσκουμε τα θετικά και αρνητικά του σημεία. Έχουμε μία τέτοια προσέγγιση και προσπαθούμε να ξεπεράσουμε τα προβλήματα και τα μειονεκτήματα, που μέχρι τώρα κρατούσαν πολύ πίσω την εξέλιξη των πραγμάτων.
      Ξέρετε πολύ καλά, ότι οι φωτεινές ιδέες, που δεν είναι εφαρμόσιμες, δεν μπορούν να κριθούν στο επίπεδο της εφαρμοσμένης πολιτικής, είναι σαν τις κακές πολιτικές συμβουλές, που αντί να φέρνουν τα πράγματα μπροστά τα πάνε προς τα πίσω. Αυτή είναι μία διαφορετική πολιτική προσέγγιση. Υπάρχει μία πολιτική διαφοροποίηση πάνω στο πώς εσείς βλέπετε τα πράγματα και πώς τα βλέπουμε εμείς.
      Αυτή, λοιπόν, η πρωτοβουλία ήταν απαραίτητη, γιατί ασφαλώς και δεν υπήρξε συντονισμός των δράσεων, όχι της μεμονωμένης λογικής της λειτουργίας του ενός ή του άλλου Υπουργείου, αλλά στις κοινές δράσεις. Και αυτό το νομοθέτημα ακριβώς αυτό θέλει να φέρει στον τομέα εφαρμογής και πραγματοποίησης: Κοινές δράσεις μεταξύ του Υπουργείου Πολιτισμού και του Υπουργείου Παιδείας, όπου θα διαχέεται ο πολιτισμός στο εκπαιδευτικό πρόγραμμα, όπου θα καθορίζει στρατηγικές και αρμοδιότητες και στο Υπουργείο Παιδείας και στο Υπουργείο Πολιτισμού, σε συγκεκριμένα, όμως, θέματα. Αυτό είναι το ενδιαφέρον μας. Αυτό θέλει να κάνει η σύσταση αυτής της επιτροπής, να συντονίσει τις δράσεις, θέλει να έχει τη δυνατότητα και την ικανότητα να αξιολογεί τις δράσεις.
      Άκουσα να αναφέρει συνάδελφος, που για πολλά χρόνια ήταν επικεφαλής του Υπουργείου Πολιτισμού και να μας κάνει κριτική ότι οι εξασφαλισμένες πιστώσεις των Υπουργείων Πολιτισμού και Παιδείας δεν ήταν αυτές που έπρεπε.
      Πολλές φορές έχω πει ότι η δική σας εμπειρία δεν έχει αποδείξει ότι η δαπάνη υψηλών επενδύσεων ήταν και αποτελεσματική. Έχουμε δύο τρανταχτά παραδείγματα, τα οποία δεν πρέπει να σας διαφεύγουν ποτέ από το μυαλό σας. Πρόκειται για το τρανταχτό παράδειγμα της Θεσσαλονίκης, της Πολιτιστικής Πρωτεύουσας, και το τρανταχτό παράδειγμα της Πολιτιστικής Ολυμπιάδας. Το ένα ήταν 124,5 δισεκατομμύρια δραχμές και 150.000.000 ευρώ το άλλο. Το παραγόμενο έργο ποιο ήταν; Αυτό δεν σας βάζει σε αγωνία; Ποιο ήταν το παραγόμενο έργο; Πείτε μου ένα θεσμό που έμεινε από αυτήν την προσπάθεια! Πείτε μου ότι έμεινε κάτι από αυτό!
      Εμείς δεν θέλουμε να επαναλάβουμε τα δικά σας λάθη. Εμείς θέλουμε με προγραμματισμό, με επιμέλεια και με νηφαλιότητα να δημιουργήσουμε το απαραίτητο θεσμικό πλαίσιο για να μπορέσει πράγματι ο πολιτισμός και η παιδεία να γίνουν τα βαριά μας όπλα. 
      Επίσης, άκουσα τον ίδιο κύριο συνάδελφο, να μας στέλνει από τώρα οδηγίες και να μας λέει ότι θα πρέπει δημοσίως να δηλώσουμε στη Βουλή ότι θα εξασφαλίσουμε το 40% του Δ΄ Κοινοτικού Πλαισίου Στήριξης για να επιδοτηθούν ενέργειες στον τομέα του Υπουργείου Παιδείας και του Υπουργείου Πολιτισμού. Μα, αυτό είναι σαφές. Η σημερινή Κυβέρνηση δεν λέει πράγματα στον αέρα. Μιλάει με συγκεκριμένες πολιτικές επιλογές και χαράζει συγκεκριμένες στρατηγικές.
      Ασφαλώς και βέβαια η μεγαλύτερη επένδυση θα γίνει στο χώρο της παιδείας και στο χώρο του πολιτισμού. Αλλά εδώ, κυρίες και κύριοι συνάδελφοι, υπάρχει μία διαφορά. Εμείς θα αξιολογούμε το έργο που θα κάνουμε. Εμείς θα ιεραρχούμε τις προτεραιότητες που πρέπει να έχουμε και που πρέπει να υπάρχουν. Εμείς θα δημιουργήσουμε μία άλλη κινητική και δυναμική μέσα στην ίδια την κοινωνία, γιατί τίποτα δεν θα είναι μετρήσιμο, τίποτα δεν θα έχει την αντίστοιχη επίπτωση εάν δεν κινητοποιηθεί η ελληνική κοινωνία, εάν δεν κινητοποιηθούν οι ίδιοι οι πολίτες.
      Και ξέρετε, υπάρχουν κριτήρια, τα οποία σαφέστατα δείχνουν την εικόνα της κινητικότητας και αυτά τα κριτήρια βέβαια απέδειξαν ότι η δική σας κινητικότητα ήταν μη μετρήσιμη. Δεν κάνατε τίποτα απολύτως, ώστε να βελτιωθεί η ευεργετική επίδραση των υποδομών στο χώρο του πολιτισμού στην ελληνική κοινωνία. Δεν βελτιώσατε, θα έλεγα, απολύτως, τίποτα ως προς το κοινωνικό υπόβαθρο και ως προς την κοινωνιολογική εξέλιξη της ελληνικής κοινωνίας.
      Και μιλάω καθαρά με πολιτικούς όρους, γιατί θα πρέπει κάποτε σ’ αυτόν τον τόπο να ξέρουμε ότι οι μεγάλες κουβέντες απαιτούν και μεγάλα έργα, γιατί αν αυτό δεν γίνεται, σίγουρα υπάρχει αναντιστοιχία και αυτή η αναντιστοιχία δημιουργεί τεράστια ελλείμματα.
      Θα έλεγα, λοιπόν, ότι πολύ καλά κάνει η Κυβέρνηση και παίρνει αυτήν την πρωτοβουλία. Η κυβερνητική επιτροπή δεν δημιουργεί προβλήματα στην αυτονομία ούτε του ενός ούτε του άλλου Υπουργείου. Ουσιαστικά, όμως, δημιουργεί ένα καινούργιο φυσικό αντικείμενο. Δημιουργεί κοινές δράσεις, οι οποίες ουσιαστικά θα δώσουν μεγαλύτερη ώθηση σε αυτό που βάζουμε εμείς ως προτεραιότητα.
      Άλλωστε αυτά που κάνουμε δεν είναι πράγματα, τα οποία δεν έχουν γίνει και στις υπόλοιπες προηγμένες χώρες. Σε πολλές ευρωπαϊκές χώρες, σε χώρες που τα τελευταία χρόνια βρέθηκαν σε μία ώθηση, δημιουργήθηκαν τα ίδια μοντέλα.
      Αυτή η κυβερνητική επιτροπή δεν είναι ΚΥΣΕΑ. Είναι εν είδει ΚΥΣΕΑ. Χαράσσει πολιτική. Συντονίζει ρόλους. Αυτούς τους ρόλους τους μετράει συνεχώς. Δεν είναι κομματική επιτροπή. Είναι κυβερνητική επιτροπή, που σημαίνει ότι λαμβάνει υπόψη της και την Εθνική Επιτροπή Παιδείας και όλους τους μη κυβερνητικούς οργανισμούς και όλες τις μη κυβερνητικές δομές. Γι’ αυτό και μπορεί και έχει την ευκαιρία να χρησιμοποιεί όλους τους πολίτες, όλες τις δυνάμεις αυτού του τόπου σε μια διαρκή επαφή και διαρκή επικοινωνία, για να μπορεί να παίρνει τα μηνύματα τα οποία απαιτούνται, για να μπορεί να παίρνει την πληροφόρηση. Γιατί αυτός είναι ο στόχος μας. Στόχος μας είναι η επένδυση αυτή που γίνεται με τη θυσία του ελληνικού λαού, με τη θυσία όλων των Ελλήνων φορολογουμένων πολιτών να έχει αποτέλεσμα. Αυτό είναι που μας ενδιαφέρει: Να μετρήσουμε το αποτέλεσμα και να το δείξουμε. 
      Γι’ αυτό, κυρίες και κύριοι συνάδελφοι, για άλλη μια φορά σας καλώ να κάνετε αυτό που είναι αυτονόητο: Να δώσετε την έγκρισή σας στην πρωτοβουλία που παίρνει η Κυβέρνηση, για να δείξετε ότι αυτά που λέμε δεν είναι λόγια του αέρα, αλλά είναι λόγια τα οποία απολύτως σεβόμαστε. Να δώσετε την ευκαιρία στην Κυβέρνηση να αποδείξει ότι η συνεργασία όλων των πολιτικών δυνάμεων σε κύρια θέματα δεν είναι κομματικές, αλλά εθνικές επιλογές.
      Γι’ αυτό για άλλη μια φορά, κυρίες και κύριοι συνάδελφοι, σας καλώ να δώσετε αυτήν τη δυνατότητα στην Κυβέρνηση. Άλλωστε κανένας δεν περιορίζει το δικαίωμά σας μέσω του Κανονισμού της Βουλής οποιαδήποτε στιγμή και αν θέλετε να ελέγχετε, να επερωτάτε την Κυβέρνηση.
      Τελειώνοντας, κύριε Πρόεδρε, θα ήθελα να πω ότι στην επαναδιατύπωση της παραγράφου 4 του άρθρου 5 να συμπληρωθεί το «όπως έχει, σύμφωνα με το ν. 2190/1994».
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. Σας ευχαριστούμε και για την κατανόησή σας ως προς το χρόνο, διότι δικαιούστε είκοσι πέντε λεπτά, όπως γνωρίζετε.
      Το λόγο έχει η συνάδελφος κ. Κανελλοπούλου. 
      ΚΡΙΝΙΩ ΚΑΝΕΛΛΟΠΟΥΛΟΥ: Θα είμαι πάρα πολύ σύντομη, κύριε Πρόεδρε. Άλλωστε έχω ήδη καλυφθεί από τους συναδέλφους, αλλά και από τους κυρίους Υπουργούς.
      Κατ’ αρχάς, θέλω να πω ότι λυπάμαι, διότι από τη σημερινή συζήτηση, αλλά και από τη συζήτηση που είχαμε στην επιτροπή θεωρώ ότι η Αντιπολίτευση μάλλον δεν κατάλαβε το πνεύμα του νομοσχεδίου. Φέρνει η Κυβέρνηση ένα πολύ σημαντικό νομοσχέδιο. Συζητάμε σήμερα για δύο θέματα πάρα πολύ σημαντικά, όπως είναι η παιδεία και ο πολιτισμός. Είναι, λοιπόν, δυνατόν να μιλάμε για κάποιες πάρα πολύ λίγες προσλήψεις, που πρόκειται ίσως να γίνουν;
      Δεύτερον, θέλω να πω για τα επιμέρους θέματα, τα οποία τέθηκαν εδώ σήμερα. Ακούστηκε ιδιαίτερα από τον εκπρόσωπο του Κομμουνιστικού Κόμματος ότι αυτή η επιτροπή  πρόκειται να διδάξει πολιτισμό. Μα, θεωρώ ότι είναι ακριβώς το αντίθετο. Απεναντίας, το ζητούμενο του σχεδίου νόμου, το ζητούμενο της κυβερνητικής επιτροπής είναι να δημιουργήσει συνειδητοποιημένους πολίτες, με κριτική σκέψη. Αν εισάγει τον πολιτισμό στο σχολείο, τον εισάγει ακριβώς για να συμβάλει στη δημιουργική σκέψη. Αλλά και στο εθνικό επίπεδο η πολιτεία αυτήν τη στιγμή επιδιώκει να δημιουργήσει στον πολίτη τις προϋποθέσεις και σε καμία περίπτωση να επιβάλει πολιτισμό. 
      Δεύτερο θέμα που ακούστηκε εδώ, αν και έχει απαντηθεί και από τον κύριο Υφυπουργό, αλλά και από την κυρία Υπουργό προηγουμένως, είναι ότι καταργούμε τα παλιά. Εμείς, κατ’ αρχάς, θεωρούμε ότι η πολιτική έχει συνέχεια. Αν κάτι που έχει γίνει στο παρελθόν είναι σωστό, θεωρούμε ότι πρέπει να συνεχιστεί και στο μέλλον. Θα ήθελα, πρώτον, να ρωτήσω το πρόγραμμα «ΜΕΛΙΝΑ» σε πόσα σχολεία γίνεται σήμερα; Σε πάρα πολύ λίγα. Το είπε και ο κύριος Υπουργός προηγουμένως.
      Δεύτερον, όταν υπάρχουν προγράμματα, τα οποία δεν έχουν πόρους, σε τι χρησιμεύουν αυτά τα προγράμματα; Αλλά και πάλι εμείς θεωρούμε ότι η πολιτική έχει συνέχεια και ό,τι είναι σωστό θα το συνεχίσουμε. Αλλά δεν θέλουμε αποσπασματικές κινήσεις. Και αυτό το καινούργιο που φέρνει αυτό το νομοθέτημα είναι μια διαφορετική λογική. Γιατί με το παρόν σχέδιο νόμου εμείς θεωρούμε ότι δημιουργούνται οι συνθήκες, ώστε να κινητοποιηθούν και να απελευθερωθούν όλες οι δυνάμεις της ελληνικής κοινωνίας, ώστε να υπάρξουν αυτές οι πολιτικές που να φέρουν μια πολιτισμική ανάπτυξη.
      Ακούστηκε επίσης ότι θα καταργηθούν τα δύο Υπουργεία ή ότι τα δύο Υπουργεία εμπλέκονται. Νομίζω ότι το κάθε Υπουργείο έχει το ρόλο του και τον τομέα του. Το καινούργιο που γίνεται σήμερα είναι ο συντονισμός στις πολιτικές που αφορούν και τα δύο Υπουργεία ταυτόχρονα, και την παιδεία και τον πολιτισμό.
      Ακούστηκε ακόμα το ερώτημα γιατί δεν φέρνουμε την κυβερνητική αυτή επιτροπή με νομοθετική ρύθμιση. Απάντησε ήδη ο κύριος Υπουργός προηγουμένως, το είχα πει κι εγώ και στην εισήγησή μου. Εμείς θεωρούμε ότι χωρίς θεσμοθετημένο συντονισμό μειώνονται και οι προσδοκίες και τα αποτελέσματα μιας συγκεκριμένης συνεργασίας. Αλλά, ακόμα το ενδιαφέρον της Κυβέρνησης δεν είναι απλά διοικητικό, είναι πολιτικό. Και γι’ αυτό θεωρούμε ότι χρειάζεται η ισχύς του νόμου, που θα περιβάλει με το κύρος της Βουλής την κυβερνητική αυτή επιτροπή. Εμείς θεωρούμε ότι ένα θέμα τέτοιας σοβαρότητας πρέπει να ρυθμιστεί με νόμο και όχι να είναι χαμηλότερης τυπικής ισχύος, ώστε να μπορεί να τροποποιηθεί με κάποια απλή υπουργική απόφαση.
      ΣΩΚΡΑΤΗΣ ΚΟΣΜΙΔΗΣ: Είναι της ίδιας τυπικής ισχύος.
      ΚΡΙΝΙΩ ΚΑΝΕΛΛΟΠΟΥΛΟΥ: Τελειώνοντας, κύριε Πρόεδρε, θα ήθελα να ρωτήσω ποιος σε αυτήν την Αίθουσα θεωρεί ότι δεν υπάρχει έλλειμμα στους τομείς της παιδείας και του πολιτισμού; Ποιος θεωρεί ότι δεν υπάρχει τίποτα, που να χρειάζεται να γίνεται στον τόπο μας, ώστε να φτάσουμε τα άλλα κράτη της Ευρωπαϊκής Ένωσης και να μη χάσουμε την ευκαιρία της ανάπτυξης του μέλλοντος, που είναι η γνώση;
      Εγώ θεωρώ το νομοσχέδιο αυτό πάρα πολύ σημαντικό, πάρα πολύ σημαντικό γιατί δίνει το στίγμα της Κυβέρνησης, που θέλει να αναδείξει την παιδεία και τον πολιτισμό ως θέματα εθνικής σημασίας, αλλά και γιατί πρακτικά συμβάλλει επιτέλους σε μια κοινή στρατηγική στα θέματα παιδείας και πολιτισμού, άσχετα από τα επιμέρους θέματα που μπορούμε να συζητήσουμε. Το σημαντικό είναι ότι θα υπάρξει επιτέλους μια κοινή εθνική στρατηγική και όχι αποσπασματικές κινήσεις.
      Και θα ήθελα τελειώνοντας να ρωτήσω τους συναδέλφους γιατί αφήνετε στη Νέα Δημοκρατία το πλεονέκτημα να ψηφίσει μόνη της ένα τόσο σημαντικό νομοσχέδιο.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     Η συνάδελφος κ. Ράπτη έχει το λόγο για πέντε λεπτά.
     ΣΥΛΒΑΝΑ ΡΑΠΤΗ: Ευχαριστώ πολύ, κύριε Πρόεδρε.
     Να ξεκινήσω κατ’ αρχήν να πω κάτι, για να μην υπάρχει καμία παρεξήγηση. Αναφέρθηκε ο κ. Γιαννέλλης στην αλλαγή εισηγητού. Οφείλεται –το λέω και για να γραφεί και στα Πρακτικά- στο γεγονός ότι ο συνάδελφος κ. Κατσιφάρας χρειάστηκε να λείψει εκτάκτως στο εξωτερικό. Το ένα είναι αυτό. Και βεβαίως, θέλω να ευχαριστήσω και για τα καλά του λόγια τον κ. Γιαννέλλη, κι ας μην είναι εδώ.
     Το δεύτερο πηγαίνει κατ’ ευθείαν στον κ. Τατούλη. Συνεχίζω από κει που σταμάτησε, στο ότι θα παράξει ιδεολογία η επιτροπή αυτή. Ανέτρεξα στα Πρακτικά της συνεδρίασης της Επιτροπής Μορφωτικών Υποθέσεων και σημειώνω το τι είχε πει η κ. Γιαννάκου. Είχε πει, καταλήγοντας στην ομιλία της, ότι η επιτροπή αυτή δεν φιλοδοξεί ούτε ιδεολογία να δημιουργήσει ούτε να επιβάλει πολιτιστικούς κανόνες. Το λέω, για να γραφεί και αυτό στα Πρακτικά, υπό την έννοια ότι θα πρέπει να αποφασίσουμε τι ακριβώς θα κάνει η επιτροπή αυτή.
     Από κει και πέρα πάμε σε επιμέρους ζητήματα. Πάμε στο πρόγραμμα «ΜΕΛΙΝΑ». Για το πρόγραμμα «ΜΕΛΙΝΑ» έχω εδώ ακριβώς την απάντηση που είχαν δώσει τόσο ο κ. Τατούλης όσο και η κ. Γιαννάκου σε ερώτηση που είχε καταθέσει η Βουλευτής Επικρατείας του κόμματός μας και Κοινοβουλευτική Εκπρόσωπος στη σημερινή συνεδρίαση κ. Δαμανάκη. Στην απάντηση, λοιπόν, της ερώτησης αναφέρεται ότι το πρόγραμμα «ΜΕΛΙΝΑ» εξετάζεται λεπτομερώς και ότι υπάρχουν χρηματικές οφειλές. Αυτό από την κ. Γιαννάκου. Και από τον κ. Τατούλη αναφέρεται, μεταξύ άλλων, ότι η ηγεσία του Υπουργείου Πολιτισμού λαμβάνοντας υπόψη το θετικό αντίκτυπο του προγράμματος και τη μεγάλη ανταπόκριση από τους εκπαιδευτικούς φορείς, το αξιολογεί σε βάθος και θα κάνει ό,τι είναι δυνατόν για τη συνέχιση του προγράμματος αυτού.
     Το πρώτο που θέλω να πω είναι ότι εδώ έχουμε ανακρίβειες, για να μην πω τη λέξη «ψέμα», που δεν μου αρέσει να τη χρησιμοποιούμε και ειδικά μέσα εδώ σε αυτήν την Αίθουσα. Γιατί το πρόγραμμα δεν αξιολογείται, για τον πολύ απλό λόγο ότι από τις 7 Μαρτίου το πρόγραμμα δεν υπάρχει, δεν λειτουργεί.
     Γιατί; Μας το απαντά η κ. Γιαννάκου και μας λέει ότι δεν λειτουργεί γιατί το πρόγραμμα «ΜΕΛΙΝΑ» χρωστάει. Εγώ, όμως, έρχομαι να πω το εξής εδώ. Υπάρχει ένας συγκεκριμένος κωδικός τον οποίο θα πω για να σας διευκολύνω, διότι κι εγώ μπορεί κάπου να κάνω λάθος, είναι ο κωδικός 2599 του φορέα 19640. Από εκεί παίρναμε τα χρήματα και πληρώναμε το «ΜΕΛΙΝΑ». Πάλι τα χρήματα αυτά χρησιμοποιήθηκαν, αλλά όχι για το «ΜΕΛΙΝΑ», χρησιμοποιήθηκαν για τις ανάγκες του ΙΔΕΚΕ (Ινστιτούτο Διαρκούς Εκπαίδευσης Ενηλίκων).
     Άλλο ζήτημα που υπάρχει. Υπάρχει έντονο το ενδιαφέρον -εκδηλώνεται εδώ σε αυτήν την αίθουσα- από τους συναδέλφους της Συμπολίτευσης και από την Κυβέρνηση βεβαίως για τα πολιτιστικά ζητήματα. Να βάλω έναν αστερίσκο και να θυμίσω ότι οι υπεύθυνοι εκπαιδευτικοί για τα πολιτιστικά προγράμματα που εξελίσσονται στα σχολεία δεν έχουν πληρωθεί μέχρι σήμερα το ειδικό επίδομα που θα έπρεπε να παίρνουν, όπως οι συνάδελφοί τους οι οποίοι απασχολούνται στην περιβαλλοντική εκπαίδευση και άλλα προγράμματα. Μιλάμε για ένα επίδομα που είναι της τάξεως των 110 ευρώ το μήνα. Θα μου πείτε βεβαίως ότι εσείς το κάνατε αυτό, εσείς τα χρωστάτε. Εδώ έχω να δώσω δύο απαντήσεις, διαλέγετε και παίρνετε. Το ένα είναι αυτό που σας είπα και στην αρχή, στην εισήγησή μου, ότι κοντεύει να «διπλώσει» ο χρόνος από όταν το ΠΑΣΟΚ ήταν κυβέρνηση. Το δεύτερο είναι ότι το ΠΑΣΟΚ είχε λάβει πρόνοια και επρόκειτο η ρύθμιση αυτή να έρθει στη Βουλή. Μας πρόλαβαν οι εκλογές. Επομένως υπάρχει και ένα τρίτο σημείο που προκύπτει. Τότε, γιατί όλον αυτόν το χρόνο, παρά κάτι μέρες, που συμπληρώνεται στην Κυβέρνηση δεν το κάνατε; Είναι και αυτό στο πλαίσιο των συμβολικών κινήσεων που γίνονται για την υπόθεση του πολιτισμού. 
     Από εκεί και πέρα, έβαλε ένα ζήτημα ο κ. Γιαννέλλης. Το ζήτημα που έβαλε είναι ότι ασκήσαμε κριτική, αλλά δεν εκφράσαμε θέση. Θα πω το εξής πάρα πολύ απλό. Η δική μας θέση εκφράζεται στην πράξη. Έχει εκφραστεί, κύριε Πρόεδρε, εδώ και δέκα ολόκληρα χρόνια. Και επειδή καθετί που λέμε πρέπει να το υποστηρίζουμε με στοιχεία, θέλω να καταθέσω στα Πρακτικά, για να υπάρχουν, τρία έντυπα: Το πρώτο έντυπο αφορά σε όλα τα προγράμματα που έχουν εκπονηθεί και εφαρμοστεί όλα αυτά τα χρόνια. Τα άλλα δύο έντυπα είναι τα εξής: Το ένα έχει ημερομηνία 17.11.2003. Το δεύτερο έχει ημερομηνία 23.9.2004. Μεσολαβεί ένας χρόνος σχεδόν, να το πω έτσι στρογγυλεμένα, μεσολαβεί αλλαγή κυβερνήσεως, αλλά ο τίτλος και το περιεχόμενο είναι ακριβώς τα ίδια. Ο τίτλος είναι: «Σχεδιασμός και υλοποίηση Πολιτιστικών Προγραμμάτων». Ήταν δημιούργημα της κυβέρνησης του ΠΑΣΟΚ. Το περιεχόμενο του εγγράφου που φέρει ημερομηνία 23.9.2004 αντεγραμμένο mot a mot υπάρχει και πάλι με τον ίδιο τίτλο: «Σχεδιασμός και υλοποίηση Πολιτιστικών Προγραμμάτων». Χαιρόμαστε βεβαίως γιατί αυτό είναι η έμπρακτη αναγνώριση της επιτυχίας της πολιτικής, που άσκησαν στον τομέα αυτό οι κυβερνήσεις του ΠΑΣΟΚ.
     Αυτά, για να μιλάμε με πράξεις και όχι με λόγια. Από εκεί και πέρα, η επιχειρηματολογία τόσο της κ. Γιαννάκου όσο και του κ. Τατούλη εμένα προσωπικώς με έπεισε έστω και 1% αν είχα αμφιβολία για ένα πράγμα: Ότι αυτή η κυβερνητική επιτροπή πραγματικά δεν πρόκειται σε τίποτα να βοηθήσει κάτι που όλοι θέλουμε: τη σύζευξη πολιτισμού με την παιδεία. Και πραγματικά τελειώνοντας να εκφράσω και μια απορία. Επειδή η παιδεία δεν πρόκειται και δεν πρέπει να δέσει μόνο και να σφιχταγκαλιαστεί με τον πολιτισμό αλλά έχει επίσης ανάγκη να δέσει με την ανάπτυξη, με την απασχόληση, με το χώρο εργασίας, να σκεφτούμε, να υποθέσουμε ότι και στο μέλλον θα έχουμε κάθε τρεις και λίγο τέτοιου είδους επιτροπές όπου επικεφαλής θα μπαίνει σαν κερασάκι στην τούρτα ο κ. Καραμανλής σαν συμβολική κίνηση; Πιστεύω ότι κάτι τέτοιο ούτε μας τιμά, αλλά ούτε και μπορεί να λειτουργήσει σαν εγγύηση για το αποτέλεσμα. 
     (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ο κ. Χουρμουζιάδης έχει το λόγο για τρία λεπτά.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Με όλη την τρυφερότητα που μπορούσα να διαθέτω τέτοια ώρα, κύριε Πρόεδρε, θα ήθελα να κάνω μια παρατήρηση στην κ. Κανελλοπούλου. Η συζήτηση δεν αφορούσε τον πολιτισμό και την παιδεία ως αυτόνομα ή συμπλεκόμενα θέματα, όχι. Αφορούσε τη σύσταση μιας επιτροπής, η οποία θα κληθεί να συντονίσει θέματα, προβλήματα, προγράμματα, μελέτες που αφορούν τον πολιτισμό και την παιδεία. Η άποψη του κόμματός μου είναι ότι μια τέτοια επιτροπή είναι δύσκολο να λειτουργήσει.
      Δεύτερον, αν διαπιστώνουμε όλοι -το είπε και η κ. Κανελλοπούλου- ότι υπάρχει έλλειμμα στα θέματα της παιδείας και στα θέματα του πολιτισμού, είναι αυτονόητο σχεδόν -δεν χρειάζεται καν να επιχειρηματολογήσει κανείς για να το αποδείξει- ότι δύο είναι οι υπεύθυνοι παράγοντες, το Υπουργείο Πολιτισμού και το Υπουργείο Παιδείας, που θα κληθούν να ανατρέψουν το έλλειμμα. Αυτή είναι όλη η ουσία της συζήτησης. Δεν αφορούσε γενικά το τι είναι πολιτισμός και τι είναι παιδεία.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε.
      Κύριε Υπουργέ, έχετε το λόγο για να κλείσετε τη συνεδρίαση.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, θα ήθελα να κάνω τις εξής επισημάνσεις. Έτσι είναι ακριβώς το θέμα, όπως είπε ο καλός συνάδελφος κ. Χουρμουζιάδης. Αυτή είναι η πρωτοβουλία, αυτή είναι ακριβώς η διαπίστωση, που κάνουμε και προς τα εκεί υπάρχει κινητικότητα.
      Αυτό το έλλειμμα, που διαπιστώνεται από όλους μας, προσπαθούμε, μέσω αυτού του συντονιστικού οργάνου, σε πλήρες αναβαθμισμένο επίπεδο δράσης, να του δώσουμε τη δυνατότητα και την ικανότητα να συντονίσει και να κινητοποιήσει το Υπουργείο Παιδείας και το Υπουργείο Πολιτισμού στις κοινές δράσεις.
      Ένα παράδειγμα που ξέρετε πάρα πολύ καλά για την εκπαίδευση και την εκμάθηση της ελληνικής λογοτεχνίας είναι το εξής: Είναι ανεπίτρεπτο οι κύριοι φορείς παραγωγής της ελληνικής λογοτεχνίας, δηλαδή οι δημιουργοί, να μην έχουν τη δυνατότητα να επισκέπτονται τα σχολεία και να κάνουν με τη δική τους παρουσία τη δική τους ανάγνωση και τη δική τους εκμάθηση στη γραφή στα παιδιά. 
      Αυτό είναι ένα μέλημα αυτής της επιτροπής.
      ΣΥΛΒΑΝΑ ΡΑΠΤΗ: Μα, χρειάζεται να γίνει επιτροπή;
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Αυτό είναι ένα σημαντικό γεγονός. Η κυρία συνάδελφος απλώς δεν έχει στο μυαλό της αυτά ακριβώς τα πράγματα που παρουσιάζονται ως κοινές δράσεις, δηλαδή ως καινούργιες πολιτικές, γι’ αυτό και νομίζω ότι στέκεται σε μια –θα έλεγα– ιδεαλιστική προσέγγιση.
      Ασφαλώς και εγώ δεν είπα πουθενά ότι η κυβερνητική επιτροπή είναι όργανο παραγωγής ιδεολογίας. Αν ήταν όργανο παραγωγής ιδεολογίας, θα ήταν κομματικό όργανο. Είναι όργανο εφαρμογής πολιτικών, τις οποίες επισταμένως όλοι μας έχουμε διαγνώσει ότι απουσιάζουν και οι οποίες θα πρέπει να γίνουν πλέον σημεία εφαρμογής.
      Κλείνοντας θα ήθελα να πω το εξής: Εγώ διατύπωσα ευθέως την πρόθεση της Κυβέρνησης. Η Κυβέρνηση ήθελε σε αυτήν την πρωτοβουλία της τη συναίνεση και τη συνεννόηση όλων των πτερύγων. Θεωρώ, όμως, ότι δεν υπήρξε αυτή η πρόθεση. Και δεν υπήρξε αυτή η πρόθεση, διότι ασφαλώς και αυτό το κρίσιμο θέμα μπήκε σε μια λογική μιας κάθετης δομημένης αντιπολιτευτικής στάσης. Δεν είναι εκεί το ζητούμενο. Δεν είναι επικοινωνιακό τρικ του κυρίου Πρωθυπουργού η σύσταση της επιτροπής και το βλέπετε ότι δεν είναι έτσι τα πράγματα.
      Είναι μία βαθύτατη πολιτική πρωτοβουλία, είναι μια ρεαλιστική προσέγγιση της σημερινής Κυβέρνησης, που έχει το θάρρος να αναλάβει αυτήν την πρωτοβουλία. Γι’ αυτό και σας ζητήσαμε να ξεπεράσετε τον εαυτό σας και να κάνετε αυτό που εμείς πολλές φορές κάναμε ως Αντιπολίτευση, να συμφωνήσουμε σε πολλές προτάσεις που έκαναν οι δικές σας κυβερνήσεις, δίνοντας πάντα το δικαίωμα, αλλά και το συμβολισμό στον ελληνικό λαό, ότι κάποτε σ’ αυτόν τον τόπο μάθαμε όλοι να συζητάμε και να συμφωνούμε.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
Κηρύσσεται περαιωμένη η συζήτηση επί της αρχής και επί των άρθρων του σχεδίου νόμου του Υπουργείου Εθνικής Παιδείας και Θρησκευμάτων: «Κυβερνητική Επιτροπή Παιδείας και Πολιτισμού».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΥΛΒΑΝΑ ΡΑΠΤΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Κυβερνητική Επιτροπή Παιδείας και Πολιτισμού» έγινε δεκτό επί της αρχής κατά πλειοψηφία.
Προχωρούμε στην ψήφιση των άρθρων.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΥΛΒΑΝΑ ΡΑΠΤΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΥΛΒΑΝΑ ΡΑΠΤΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό,  κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΥΛΒΑΝΑ ΡΑΠΤΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΥΛΒΑΝΑ ΡΑΠΤΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5, όπως τροποποιήθηκε από την κυρία Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΥΛΒΑΝΑ ΡΑΠΤΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό όπως τροποποιήθηκε από την κυρία Υπουργό, κατά πλειοψηφία.
      Εισερχόμαστε στη ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το άρθρο 6, ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΥΛΒΑΝΑ ΡΑΠΤΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς, το άρθρο 6 έγινε δεκτό ως έχει κατά πλειοψηφία.
     Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Κυβερνητική Επιτροπή Παιδείας και Πολιτισμού» έγινε δεκτό επί της αρχής και επί των άρθρων. 
     Η ψήφισή του στο σύνολο αναβάλλεται για άλλη συνεδρίαση.
     Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 4 Φεβρουαρίου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Παρασκευής 4 Φεβρουαρίου 2005 επικυρώθηκαν.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.20΄, λύεται η συνεδρίαση για αύριο ημέρα Τετάρτη 16 Φεβρουαρίου 2005 και ώρα 10.30΄, με αντικείμενο εργασιών του Σώματος: νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Ίδρυση Οργανισμού Πολιτιστικής Πρωτεύουσας της Ευρώπης - Πάτρα 2006 Α.Ε.», σύμφωνα με την ημερήσια διάταξη που έχει διανεμηθεί.
     
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 15-2-2005 	ΣΕΛ80

