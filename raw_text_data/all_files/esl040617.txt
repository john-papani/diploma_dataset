      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΛΒ΄
      Πέμπτη 17 Ιουνίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Θ. Θαλασσινού , σελ.
      Β ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 18 Ιουνίου 2004, σελ.
      4. Συζήτηση επικαίρων ερωτήσεων.
      Α) Προς τον Υπουργό Οικονομίας και Οικονομικών, σχετικά με τη ρύθμιση των πανωτοκίων από την Αγροτική Τράπεζα τη ματαίωση των πλειστηριασμών κ.λπ., σελ.
      Β) Προς τον Υπουργό Υγείας και Κοινωνικών Ασφαλίσεων ι) σχετικά με την έγκριση των προγραμμάτων εφημεριών στο νοσοκομείο «Χατζηκώστα» Ιωαννίνων, την πρόσληψη ιατρών κλπ., σελ.
      ιι) σχετικά με την ανάδειξη και προστασία των ασθενών κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου:
      Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας», σελ.
      ΟΜΙΛΗΤΕΣ
      Επί των επικαίρων ερωτήσεων:
      ΚΑΚΛΑΜΑΝΗΣ Ν., σελ.
      ΚΟΣΙΩΝΗΣ Π., σελ.
      ΚΟΥΒΕΛΗΣ Φ., σελ.
      ΣΚΟΥΛΑΚΗΣ Ε., σελ.
      ΦΩΛΙΑΣ Χ., σελ.

ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  ΛΒ΄
Πέμπτη 17 Ιουνίου 2004


     Αθήνα, σήμερα στις 17 Ιουνίου 2004, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Εμμανουήλ Σκουλάκη, Βουλευτή Χανίων, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Ελευσίνας Αττικής ζητεί την κατασκευή αθλητικών έργων στην περιοχή του.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Παναγιώτης Καλαντζής ζητεί την απορρόφηση εκπαιδευτικών στη Μέση Εκπαίδευση.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η κυρία Βασιλική Αντωνοπούλου ζητεί την ικανοποίηση συνταξιοδοτικού της αιτήματος από το ΤΕΒΕ.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην τουρκική άσκηση «Λευκή καταιγίδα».
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση της εξέλιξης του προγράμματος των νέων τυφεκίων.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά καταγγελίες για παράνομη απασχόληση αλλοδαπών σε εστιατόρια κλπ.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλευση του  φυσικού  αερίου στην Αχαΐα.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη διαχείριση του φορέα της πολιτιστικής.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα αποτελέσματα του ελέγχου της ΔΕΘ ΑΕ.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στους διαγωνισμούς της ΕΑΒ.
      11) Οι Βουλευτές κύριοι  ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Εργατοϋπαλληλικό Κέντρο Κορίνθου ζητεί τη λήψη μέτρων κατά της ανεργίας, το σταμάτημα των απολύσεων και τη δημιουργία υποδομών για την αύξηση της απασχόλησης.
      12) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την ικανοποίηση αιτημάτων των μαθητών και καθηγητών του Μουσικού Γυμνασίου και Λυκείου Βόλου.
      13) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Ζαγοράς Μαγνησίας ζητεί χρηματοδότηση για την αποπεράτωση των εργασιών του κτιρίου στο οποίο στεγάζεται η Δημόσια Βιβλιοθήκη Ζαγοράς.
      14) Οι Βουλευτές κύριοι ΜΙΧΑΛΗΣ ΠΑΝΤΟΥΛΑΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Πανελλήνια Ομοσπονδία Βιοτεχνών Αργυροχρυσοχόων – Κοσμηματοπωλών – Ωρολογοπωλών διαμαρτύρεται για την επιβολή προστίμων σε πραγματικά παραστατικά στα μέλη της.           
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 492/5-5-04 ερώτηση του Βουλευτή κ. Αθανάσιο Λεβέντη δόθηκε με το υπ’ αριθμ. Γ.Π./44771/21-5-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 492/5-5-2004 ερώτηση που κατατέθηκε στη Βουλή από το Βουλευτή κ. Α. Λεβέντη σχετικά με έλεγχο στη λειτουργία των υπηρεσιών υγείας του ιδιωτικού τομέα, σας γνωρίζουμε τα παρακάτω:
     Με τις διατάξεις του Π.Δ.84/2001 (ΦΕΚ Α΄70) καθορίζονται οι όροι, οι προϋποθέσεις, η διαδικασία και οι προδιαγραφές για την ίδρυση και τη λειτουργία των ιδιωτικών φορέων παροχής υπηρεσιών Πρωτοβάθμιας Φροντίδας Υγείας.
     Σύμφωνα με τις διατάξεις του άρθρου 3 του προαναφερόμενου Π.Δ., οι άδειες ίδρυσης και λειτουργίας των ανωτέρω φορέων χορηγούνται από τις Διευθύνσεις Υγείας και Δημόσιας Υγιεινής των Νομαρχιακών Αυτοδιοικήσεων της χώρας και η εποπτεία και ο έλεγχος αυτών ασκούνται από τις Επιτροπές Φορέων Πρωτοβάθμιας Φροντίδας Υγείας, που συνιστώνται στην έδρα κάθε Νομαρχιακής Αυτοδιοίκησης, βάσει των διατάξεων του άρθρου 10. Η διοικητική εποπτεία και ο έλεγχος όλων των ιδιωτικών φορέων παροχής υπηρεσιών Πρωτοβάθμιας Φροντίδας Υγείας ασκούνται από τις υπηρεσίες του Υπουργείου Υγείας και Κοινωνικής Αλληλεγγύης, της Περιφέρειας, της οικείας Νομαρχιακής Αυτοδιοίκησης, καθώς και του οικείου ιατρικού ή οδοντιατρικού Συλλόγου (παρ. 1, άρθρο 16).
     Επίσης, οι ιδιωτικοί φορείς παροχής υπηρεσιών Πρωτοβάθμιας Φροντίδας Υγείας οι οποίοι λειτουργούσαν πριν τη δημοσίευση του Π.Δ 84/2001, υποχρεούνται να προσαρμοστούν στις διατάξεις αυτού σύμφωνα με την παρ. 1 του άρθρου 21, όπως τροποποιήθηκε με τις διατάξεις της παρ. 15 του άρθρου 19 του Ν. 3106 (ΦΕΚ Α/30), μέχρι την 10-4-2005.
     Σχετικά με την προσαρμογή των ιδιωτικών κλινικών στις διατάξεις του Π.Δ. 235/00, σας γνωρίζουμε ότι σύμφωνα με το προαναφερόμενο Π.Δ. έχουν ορισθεί προθεσμίες για την προσαρμογή των Ιδιωτικών Κλινικών, καθώς και ο τρόπος ελέγχου και οι ρήτρες στην περίπτωση μη προσαρμογής τους (ανακλήσεις αδειών ίδρυσης και λειτουργίας, επιβολή προστίμων, κλπ).
     Με το Ν. 3204 (ΦΕΚ 296/ Α/23-12-2003) παρατάθηκε η ημερομηνία προσαρμογής των Ιδιωτικών Κλινικών στις διατάξεις του Π.Δ 235/00 μέχρι την 306-2004.
     Ο Υφυπουργός
     Α. ΓΙΑΝΝΟΠΟΥΛΟΣ»
      2. Στην με αριθμό 541/6-5-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΤΚΕ/Φ2/11380/20-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 541/6-5-2004 που κατέθεσε στη Βουλή ο Βουλευτής κ. Στυλιανός Ματζαπετάκης, σας γνωρίζουμε τα εξής:
     Η πολιτική για τον εκσυγχρονισμό της Δημόσιας Διοίκησης έχει ήδη εξαγγελθεί από τον Υπουργό ΕΣ.Δ.Δ.Α. κατά τη συζήτηση των προγραμματικών δηλώσεων της νέας κυβέρνησης στη Βουλή. Οι στόχοι της είναι μεταξύ άλλων:
     - η καλύτερη εξυπηρέτηση του πολίτη
     - η ενδυνάμωση των θεσμών της αποκέντρωσης και αυτοδιοίκησης
     - η διασφάλιση της αξιοκρατίας
     - η προώθηση της ισόρροπης εθνικής ανάπτυξης
     - η ορθολογική οργάνωση των περιφερειακών υπηρεσιών του κράτους
     - η διοικητική σύγκλιση με τις αντίστοιχες διοικήσεις των κρατών -μελών της Ευρωπαϊκής Ένωσης
     - η πάταξη της διαφθοράς
     Η εφαρμογή των ανωτέρω στόχων θα πραγματοποιηθεί μέσω της άμεσης προώθησης συγκεκριμένων νομοθετικών ρυθμίσεων. Χαρακτηριστικά, το πρώτο βήμα εκδηλώθηκε με το σχέδιο νόμου «Ρυθμίσεις για την οργάνωση και λειτουργία της Κυβέρνησης, τη διοικητική μεταρρύθμιση και τους Ο.ΤΑ» που ήδη συζητείται στη Βουλή.
     Ο Υφυπουργός
     Α. ΑΝΔΡΕΟΥΛΑΚΟΣ»
     3. Στην με αριθμό 558/6-5-04 ερώτηση των Βουλευτών κυρίων Βασίλειου Κεγκέρογλου και Δημήτριου Πιπεργιά δόθηκε με το υπ’ αριθμ. 7796/21-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στα ανωτέρω σχετικά με τα οποία μας διαβιβάστηκαν οι υπ΄ αριθμ. 321/2004, 339/2004, 368/2004, 380/2004, 558/2004 ερωτήσεις και η υπ΄ αριθμ. 73/5-5-2004 αναφορά της Δημοτικής Επιχείρησης Πολιτιστικής-Τουριστικής Ανάπτυξης Σητείας, που κατατέθηκαν στη Βουλή από τους Βουλευτές κυρίους B. Kεγκέρoγλoυ, Μ. Φραγκιαδουλάκη, Δημ. Πιπεργιά. Μ. Καρχιμάκη και Μ. Στρατάκη, για τα θιγόμενα σ΄ αυτά θέματα, σας πληροφορούμε τα εξής:
     Στο πλαίσιο του Επιχειρησιακού Προγράμματος (Ε.Π.) «Απασχόληση και Επαγγελματική Κατάρτιση» του Γ΄ Κοινοτικού Πλαισίου Στήριξης (Κ.Π.Σ.), εγκρίθηκε η συνέχιση της χρηματοδότησης της λειτουργίας 363 δομών φύλαξης παιδιών και φροντίδας ηλικιωμένων και ατόμων, που χρήζουν βοήθειας, ήδη υφισταμένων από το Β΄ Κ.Π.Σ. Μετά τη λήξη της συγχρηματοδότησης από το προαναφερόμενο πρόγραμμα, οι φορείς υλοποίησης, που είναι οι Δημοτικές Επιχειρήσεις των Δήμων, έχουν την υποχρέωση της συνέχισης της λειτουργίας των δομών αυτών για μία τουλάχιστον διετία, σύμφωνα με τις αριθμ. 4036/27-7-2001 και 4035/27-7-2001 Κοινές Υπουργικές Αποφάσεις (Κ.Υ.Α.), όπως τροποποιήθηκαν και ισχύουν.
     Παρόλα αυτά, το Υπουργείο Απασχόλησης και Κοινωνικής Προστασίας, εκτιμώντας τη σπουδαιότητα των έργων αυτών για την τοπική κοινωνία και στο πλαίσιο της αναθεώρησης του προαναφερόμενου Ε.Π., μελετά τη δυνατότητα περαιτέρω χρηματοδότησής τους, για δύο επιπλέον χρόνια.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      4. Στην με αριθμό 551/6-5-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 19637/138 Β/20-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση του (α) σχετικού που αφορά την υπ΄ αρ.551/6.05.04 ερώτηση της Βουλευτού κ. Ευαγγελίας Σχοιναράκη - Ηλιάκη που κατετέθη στην Βουλή, σχετικά με το «Αρχαιολογικό Πάρκο Γόρτυνας», σας γνωρίζουμε τα εξής:
     Το Υ.ΠΕ.ΧΩ.Δ.Ε. δεν έχει καμία αρμοδιότητα στην ανάδειξη και αξιοποίηση αρχαιολογικών χώρων. Τα παραπάνω είναι αρμοδιότητα του Υπουργείου Πολιτισμού, σύμφωνα με τον Αρχαιολογικό Νόμο 3028/2002, «Για την προστασία των Αρχαιοτήτων και εν γένει της Πολιτιστικής Κληρονομιάς» (ΦΕΚ 153/A/28-6-02).
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 609/10-5-04 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 20493/Β751/20-5-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Γ. Κουτσούκος και όσον αφορά θέματα της αρμοδιότητας μας, σας γνωρίζουμε τα ακόλουθα:
     Το Υπουργείο Οικονομίας και Οικονομικών μέσω του υφιστάμενου θεσμικού πλαισίου κάθε φορά που έρχεται αντιμέτωπο με ζημιές που εμπίπτουν στον όρο της θεομηνίας (σεισμοί, πλημμύρες, πυρκαγιές, κατολισθήσεις) εφαρμόζει τα ανάλογα με την περίπτωση μέτρα. Απαραίτητη προϋπόθεση για λήψη μέτρων ενίσχυσης προς επιχειρήσεις είναι η οριοθέτηση της περιοχής (για επιλέξιμη συγκεκριμένη καταστροφή) με έκδοση σχετικής ΚΥΑ από τους Υπουργούς ΠΕΧΩΔΕ, Οικονομίας και Οικονομικών και Εσωτερικών, Δημοσίας Διοίκησης και Αποκέντρωσης.
     Ο Υπουργός
     Γ. ΑΛΟΓΟΣΚΟΥΦΗΣ»
      6. Στην με αριθμό 354/29-4-04 ερώτηση των Βουλευτών κυρίων Αντώνη Σκυλλάκου, Γιάννη Πατσιλινάκου και Λιάνας Κανέλλη δόθηκε με το υπ’ αριθμ. 86 Β/20-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     « Σε απάντηση της παραπάνω σχετικής, σας γνωρίζουμε τα εξής: 
     - Με την διάταξη του άρθρου 9 παρ. 4 του Ν.3044/02 αφ΄ ενός μεν δίδεται μια λύση στα προβλήματα δόμησης στην συγκεκριμένη περιοχή αφ 'ετέρου δε διαφυλάσσεται η περιοχή μέχρι την έγκριση της μελέτης αναθεώρησης του ρυμοτομικού σχεδίου.
     - Οι όροι και περιορισμοί δόμησης όπως καθορίστηκαν με την διάταξη αυτή κρίνονται λειτουργικοί από τις υπηρεσίες του ΥΠΕΧΩΔΕ και δεν προκύπτει ανάγκη αναστολής των οικοδομικών αδειών και εργασιών.
     - Οι αμφισβητήσεις που έχουν διατυπωθεί εξετάζονται και θα διευκρινισθούν άμεσα από τις Υπηρεσίες του ΥΠΕΧΩΔΕ κατά τις προβλεπόμενες διατάξεις της ισχύουσας νομοθεσίας και ειδικότερα με το άρθρο 27 του Ν .1577/85 (ΓΟΚ).
     - Παράλληλα η αρμόδια Υπηρεσία του ΥΠΕΧΩΔΕ έχει ζητήσει από την οικεία Κοινότητα να μεριμνήσει για την ολοκλήρωση των απαιτούμενων ειδικών μελετών (γεωλογικής και μελέτης οριοθέτησης ρέματος) ώστε να προωθηθεί η έγκριση της εκπονηθείσας πολεοδομικής μελέτης της περιοχής και να δοθεί η οριστική λύση στα θέματα πολεοδομικού σχεδιασμού και δόμησης στην υπόψη περιοχή.
     Ο Υπουργός
     Γ. ΣΟΥΦΛΙΑΣ»
      7. Στην με αριθμό 469/4-5-04 ερώτηση του Βουλευτή κ. Βασίλη Οικονόμου δόθηκε με το υπ’ αριθμ. Β-381/20-5-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 469/4-5-2004 που κατέθεσε στη Βουλή ο Βουλευτής κ. Βασίλης Οικονόμου, σχετικά με την τοποθέτηση στεγάστρων στις στάσεις των αστικών συγκοινωνιών, σύμφωνα και με το με α.π.219/Δ.Σ./14-5-2004 έγγραφο του Οργανισμού Αστικών Συγκοινωνιών Αθηνών (Ο.Α.Σ.Α.) , σας πληροφορούμε τα πιο κάτω:
     Σύμφωνα με τον ν. 2669/98 στις αρμοδιότητες του ΟΑΣΑ περιλαμβάνεται η ευθύνη εγκατάστασης ή η έγκριση του τύπου, της μορφής και της διάταξης των στεγάστρων των στάσεων που κατασκευάζονται από άλλους φορείς ή οργανισμούς κατόπιν έγκρισης του ΟΑΣΑ. Με βάση αυτή τη ρύθμιση και σύμφωνα με τη νομοθεσία περί Τοπικής Αυτοδιοίκησης, οι ΟΤΑ έχουν αναλάβει την εγκατάσταση στεγάστρων στην περιοχή ευθύνης τους μετά από έγκριση του τύπου που παρέχει ο ΟΑΣΑ.
     Με βάση τα παραπάνω, ο ΟΑΣΑ έχει μελετήσει και αποστείλει σε όλους τους ΟΤ Α τις προδιαγραφές που πρέπει να τηρούν τα στέγαστρα, ενώ παράλληλα παρέχει την έγκρισή του σε σχέδια στεγάστρων που υποβάλλονται από άλλους φορείς.
     Επί πλέον, σας ενημερώνουμε ότι ο ΟΑΣΑ έχει αναλάβει την ευθύνη καθορισμού των τυμπάνων που έχουν τοποθετηθεί στις στάσεις και περιέχουν πληροφοριακά στοιχεία σχετικά με την συχνότητα δρομολογίων, αλληλουχία στάσεων κλπ.
     Ο Υπουργός
     ΜΙΧΑΛΗΣ ΛΙΑΠΗΣ»
      8. Στην με αριθμό 365/29.4.04 ερώτηση των Βουλευτών κυρίων Τάκη Τσιόγκα, Αντώνη Σκυλλάκο και Νίκου Γκατζή δόθηκε με το υπ’ αριθμ. 103640/1481/88Β/20.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σχετικά με την εν θέματι ερώτηση, σας γνωρίζουμε τα εξής:
      Η εταιρεία ΤΕΜΚΑΤ κατέθεσε στην Υπηρεσία μας Μελέτη Περιβαλλοντικών Επιπτώσεων με α.π. 114191/27-10-03 για έγκριση και έκδοση ΚΥΑ Έγκρισης όρων για το εν θέματι λατομείο, η οποία αποτελεί προϋπόθεση για την έκδοση της άδειας εκμετάλλευσης.
      Μετά την αξιολόγηση των στοιχείων της Μελέτης και των χαρακτηριστικών της περιοχής εγκατάστασης του λατομείου, αυτή επιστράφηκε ως μη εγκεκριμένη με το υπ. αρ. 101579/593/26-2-04 έγγραφο του Γενικού Γραμματέα ΥΠΕΧΩΔΕ, διότι εμπίπτει σε ζώνη με χαρακτηριστικά «περιοχής διαχείρισης ορεινού οικοσυστήματος».
      Ο Υπουργός
      Γ. ΣΟΥΦΛΙΑΣ»
      9. Στην με αριθμό 517/5.5.04 ερώτηση των Βουλευτών κυρίων Σταύρου Σκοπελίτη, Νίκου Γκατζή και Τάκη Τσιόγκα δόθηκε με το υπ’ αριθμ. Τ2005/2188/21.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. πρωτ. 51715.5.04 ερώτηση των Βουλευτών κυρίων. Στ. Σκοπελίτη, Ν. Γκατζή και Τ. Τσιόγκα σχετικά με τη λειτουργία και στελέχωση του Τ.Τ.Γ. Ψαρών, σας γνωρίζουμε τα ακόλουθα:
      Το εν λόγω Τοπικό Τελωνειακό Γραφείο, συνεστήθη με τις διατάξεις του άρθρου 437, παρ.3, του Π.Δ. 551/88 (ΦΕΚ 259/Α), «Oργανισμό των Περιφερειακών Υπηρεσιών του Υπ. Οικονομικών», υπαγόμενο στο Τελωνείο Χίου, αλλά λόγω περιορισμένου όγκου των αρμοδιοτήτων του, που περιορίζοντο αποκλειστικά και μόνο στον εφοδιασμό των σκαφών με καύσιμα, κρίθηκε τότε υπηρεσιακά ασύμφορη η στελέχωσή του με προσωπικό και η εν γένει λειτουργία του.
      Eπανεκτιμώντας τoυς λόγoυς που επέβαλλαν τη μη λειτουργία του εν λόγω Τοπικού Τελωνειακού Γραφείου, σε συνδυασμό με υπoβληθείσες πρoτάσεις, απόψεις, παρατηρήσεις και στοιχεία και σε σχέση με τις επικρατoύσες oικoνoμικές συνθήκες και ιδιαιτερότητα της περιoχής προτιθέμεθα να προβούμε στη στελέχωση και λειτουργία του εν λόγω Τοπικού Τελωνειακού Γραφείου, με σκοπό την καλύτερη εξυπηρέτηση των κατοίκων 
      Ο Υφυπουργός
      ΑΔΑΜ ΡΕΓΚΟΥΖΑΣ»
      10. Στην με αριθμό 701/12.5.04 ερώτηση του Βουλευτή κ. Ιωάννη Ιωαννίδη δόθηκε με το υπ’ αριθμ. 2/26423/0022/19.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. 701/12-5-2004 ερώτησης, που κατατέθηκε στη Βουλή των Ελλήνων από το Βουλευτή κ. Ιωάννη Ιωαννίδη, σας πληροφορούμε ότι, για το προσωπικό των Ενόπλων Δυνάμεων που θα διατεθεί για τη λήψη μέτρων τάξης και ασφάλειας των Ολυμπιακών Αγώνων προβλέπεται η καταβολή ειδικής αποζημίωσης με κοινή απόφαση των Υπουργών Οικονομίας και Οικονομικών, Εθνικής Άμυνας Δημόσιας Τάξης και Εμπορικής Ναυτιλίας, κατ’ εξουσιοδότηση των διατάξεων της παρ. 12 περ. β΄ του άρθρου 8 του ν. 3207/2003.
      Η πρωτοβουλία για την έκδοση της ανωτέρω απόφασης ανήκει στα καθ' ύλην αρμόδια Υπουργεία.
      Ο Υφυπουργός
      ΠΕΤΡΟΣ ΔΟΥΚΑΣ»
      11. Στην με αριθμό 660/11.5.04 ερώτηση των Βουλευτών κυρίων Γιώργου Χουρμουζιάδη και Άγγελου Τζέκη δόθηκε με το υπ’ αριθμ. ΥΠΠΟ/ΓΡ.ΥΦ/ΚΕ/53/24.5.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ.πρ.660/11-5-2004 ερώτησης των Βουλευτών κυρίων Γ. Χουρμουζιάδη και Α. Τζέκη σχετικά με το Υδραγωγείο Χορτιάτη σας ενημερώνουμε τα εξής:
      - Το Υδραγωγείο Χορτιάτη, κηρυγμένο μνημείο βάσει της Υ.Α 27702/25-1-2004 1969 (ΦΕΚ 84/Β/5-2-1969), με φορέα προστασίας την 9η ΕΒΑ αποτελεί τμήμα του υδροδοτικού συστήματος της ανατολικής Θεσσαλονίκης. Η συγκεκριμένη υδατογέφυρα, μνημείο που παρουσιάζει πολλές κατασκευαστικές φάσεις και επισκευές εμφανίζει αποκολλήσεις στις όψεις του, κυρίως στα βόρεια, στην επίστεψη του καθώς και στις καμάρες των τοξωτών ανοιγμάτων, ιδιαίτερα στο 20 καθ’ ύψος.
      - Στερεωτικές επεμβάσεις από την 9η ΕΒΑ έχουν πραγματοποιηθεί στο μνημείο κατά το 2001 και στην τρέχουσα περίοδο ήδη εργάζεται συνεργείο για την προώθηση των εργασιών αποκατάστασης.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      12. Στην με αριθμό 387/30.4.04 ερώτηση των Βουλευτών κυρίων Σταύρο Σκοπελίτη, Νίκου Γκατζή και Γιάννη Πατσιλινάκου δόθηκε με το υπ’ αριθμ. Β-392/24.5.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης 387/30-4-2004 που κατέθεσαν στη Βουλή οι Βουλευτές κ.κ. Σταύρος Σκοπελίτης, Νίκος Γκατζής και Γιάννης Πατσιλινάκος, σχετικά με την επέκταση του Αεροδρομίου Χίου, σύμφωνα και με το ΥΠΑ/Δ13/Α/197.36/745/18-5-2004 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Μετά τις τοπογραφήσεις, που πραγματοποιήθηκαν, ολοκληρώθηκε ο χάρτης εμποδίων - (ICAO/Aerodrome Obstacle Chart -type Α) του Αεροδρομίου Χίου και προωθήθηκε για εκτύπωση και δημοσίευση στο Εγχειρίδιο Αεροναυτικών Πληροφοριών Ελλάδος (ΑΙΡ Creece). Επισημαίνεται ότι στον εν λόγω χάρτη απεικονίζονται πραγματικά εμπόδια, σύμφωνα με το Annex 4 του ICAO , και όχι θεωρητικού τύπου επιφάνειες, όπως ο επονομαζόμενος «κύλινδρος ασφαλείας του Λιμένα Χίου», που δεν έχουν επιχειρησιακό ενδιαφέρον για την αεροπλοΐα .
      2. Σ’ ό,τι αφορά την επέκταση του αεροδρομίου, στο πλαίσιο της εκπονηθείσας Μελέτης Περιβαλλοντικών Επιπτώσεων, εξετάσθηκαν όλες οι πιθανές εναλλακτικές θέσεις αναπτύξεως νέου Αερολιμένα στο νησί το δε καταληκτικό συμπέρασμα ήταν ότι η επέκταση του υφιστάμενου Αερολιμένα αποτελεί την μοναδική λύση .Επισημαίνεται εν προκειμένω ότι αφού ελήφθησαν υπ' όψιν οι σχετικές Αποφάσεις του Σ.Τ.Ε και εγκρίθηκαν οι περιβαλλοντικοί όροι, στο προσεχές μέλλον θα προχωρήσουν οι διαδικασίες απαλλοτριώσεων, καθώς και η εκπόνηση των απαιτούμενων τεχνικών Μελετών.
      Ο Υπουργός
      ΜΙΧΑΛΗΣ ΛΙΑΠΗΣ»
      13. Στην με αριθμό 399/3.5.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Β-352 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης και αναφοράς με αριθμό 399/3-5-04 και ΠAB238/29-4-04, που κατέθεσαν στη Βουλή οι Βουλευτές κ. Ευαγγελία Σχοιναράκη - Ηλιάκη και ο κ. Βασίλειος Κεγκέρογλου, αντίστοιχα, σύμφωνα και με το έγγραφο αριθμ. ΥΠΑ/Δ13/Α/18566Π18/11-5-2004 της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Σ’ ό,τι αφορά τη δημιουργία αεροδρομίου στο Καστέλλι, δεν έχουν ολοκληρωθεί οι διαδικασίες, που αφορούν την λήψη απόφασης για την κατασκευή αεροδρομίου στο συγκεκριμένο σημείο. Η Υ.Π.Α. έχει ήδη εκπονήσει αναγνωριστική μελέτη για κατασκευή αεροδρομίου στο Καστέλλι, ώστε, αναλόγως των αναγκών, να λειτουργήσει αυτό στο μέλλον είτε συμπληρωματικά είτε σε αντικατάσταση του υφισταμένου αεροδρομίου Ηρακλείου Κρήτης (ΚΑΗΚ). Η εν λόγω μελέτη υποβλήθηκε στο ΥΠΕΧΩΔΕ, αλλά εκκρεμεί επί του παρόντος η έκδοση αποφάσεως χωροθετήσεως του έργου από το ΥΠΕΧΩΔΕ, σύμφωνα με την μελέτη. Μετά την έκδοση της Αποφάσεως αυτής, η αρμόδια υπηρεσία της Υ.Π.Α θα συνεκτιμήσει όλες τις προϋποθέσεις (τεχνικές -περιβαλλοντικές-οικονομικές) και θα οριστικοποιήσει την Απόφαση και το χρονοδιάγραμμα, που θα αφορά στο έργο. Ο χρονικός ορίζοντας υλοποίησης του υπόψη έργου υπολογίζεται περί τα 10 έτη.
      2. Ως προς την κατασκευή λοξού διαδρόμου στον ΚΑΗΚ, με τμήμα αυτού εντός της θαλάσσιας περιοχής, η αρμόδια υπηρεσία της Υ.Π.Α πράγματι εξέτασε επισταμένως τις σχετικές δυνατότητες, με στόχο την αντιμετώπιση του προβλήματος από την ηχορύπανση. Η όλη κατασκευή αποτέλεσε αντικείμενο ειδικής διερευνήσεως και έχει ήδη περατωθεί η προμελέτη, σύμφωνα με την οποία θα μπορούσε να αναπτυχθεί λοξός διάδρομος (προσανατολισμού 1129) προσαπογειώσεων αεροσκαφών, μήκους 2.600 μέτρων, με τμήμα αυτού ευρισκόμενο στην θαλάσσια περιοχή, προϋπολογισμό 132 δισ. δραχμών ή 388 εκατομμυρίων ευρώ και με εκτιμώμενο ορίζοντα υλοποιήσεως περί τα οκτώ έτη.
      Με δεδομένο το μεγάλο κόστος κατασκευής του εν λόγω λοξού διαδρόμου, σε συνδυασμό με το μακρό χρονικό διάστημα έως την αποπεράτωσή του, ευνόητο είναι ότι η οριστική Απόφαση για την κατασκευή του συναρτάται άμεσα με την Απόφαση για κατασκευή ή μη αεροδρομίου στο Καστέλλι.
      Αναφέρεται, επίσης ότι, το έργο του λοξού διαδρόμου, δεν πρόκειται να συνεισφέρει στην αύξηση της χωρητικότητας του ΚΑΗΚ. Αντιστοίχως, άλλωστε, και η πρόταση για μια μικρή επέκταση του υφισταμένου μικρού διαδρόμου 13-31 στα 1.800 μέτρα αναμένεται ότι θα έχει πολύ περιορισμένη επιχειρησιακή εκμετάλλευση (θα εξυπηρετείται ποσοστό 16% του συνολικού αριθμού των προσαπογειουμένων αεροσκαφών), ενώ, αντιθέτως, η εν λόγω κατασκευή θα συνοδευόταν αναγκαστικά από μια σειρά σημαντικών κατασκευαστικών έργων (όπως η πλήρης ανακατασκευή του διαδρόμου), με εκτιμώμενο συνολικό χρόνο, μέχρι την αποπεράτωση, άνω της πενταετίας οπότε κρίνεται ότι δεν συντρέχει λόγος προσφυγής σε μια τέτοια λύση.
      3. Για το γενικότερο και σοβαρό ζήτημα των αερομεταφορών στην Κρήτη, όπως του ανατέθηκε από το Υπ.Μ.Ε και την Υ.Π.Α, το Εθνικό Μετσόβιο Πολυτεχνείο εκπόνησε «Μελέτη ζήτησης των αερομεταφορών στην Κρήτη». Επειδή η ζήτηση αυτή είναι αυξημένη και επειδή, όπως προκύπτει από τη ν μελέτη, η αυξητική της τάση θα συνεχισθεί και στο μέλλον, η Υ.Π.Α. έχει καταρτίσει πρόγραμμα βραχύ- μέσο-μακροπρόθεσμων δράσεων και μέτρων για την επέκταση, την βελτίωση ή τον εκσυγχρονισμό των Κρητικών αεροδρομίων, ούτως ώστε να κατοχυρωθεί η ασφάλεια των πτήσεων και να εξασφαλιστεί υψηλό επίπεδο εξυπηρετήσεως των επιβατών.
      4. Αναλυτικά, κατά αεροδρόμιο, επισημαίνονται τα εξής μέτρα και δράσεις:
      - Κρατικός Αερολιμένας Ηρακλείου: Οι πτήσεις προς / από τον Κρατικό Αερολιμένα Ηρακλείου (ΚΑΗΚ) εκτελούνται με ασφάλεια και πάντα σύμφωνα με τους κανόνες του Διεθνούς Οργανισμού Πολιτικής Αεροπορίας (ICAO). Ως εκ τούτου, δεν τίθεται ζήτημα ασφαλείας των πτήσεων ούτε και ζήτημα ασφαλείας των κατοίκων της περιοχής του αεροδρομίου. Με δεδομένη, πάντως, την κίνηση του Αερολιμένα, η Υπηρεσία Πολιτικής Αεροπορίας έχει λάβει όλα τα ενδεδειγμένα βραχυπρόθεσμα διοικητικά μέτρα, προκειμένου να εξυπηρετηθούν ομαλά και αποτελεσματικά επιβάτες και πτήσεις, κατά την θερινή περίοδο 2004. Υπογραμμίζονται εν προκειμένω η ενεργοποίηση της διαδικασίας ελέγχου εισιτηρίων επιβατών εκτός αεροδρομίου (OFF ΑIRPΟRΤ CHECK-IN), για την αποσυμφόρηση των Αιθουσών αναχωρούντων του ΚΑΗΚ, η εγκατάσταση νέου εξοπλισμού ασφαλείας και η μέσω Οργανωτικής Επιτροπής Ολυμπιακών Αγώνων 2004 πρόσληψη προσωπικού ασφαλείας, με στόχο την επίτευξη του ελέγχου αποσκευών σε ποσοστό 100%. Εκ παραλλήλου, προχωρούν η επέκταση του Αεροσταθμού (έργο σε εξέλιξη) και του περιβάλλοντος χώρου, η επέκταση του δαπέδου σταθμεύσεως αεροσκαφών και ο νέος Πύργος Ελέγχου εναέριας κυκλοφορίας. Λόγω δε του ότι στο υφιστάμενο αεροδρόμιο δεν υπάρχει χώρος για επέκταση των εγκαταστάσεων, παραμένει ανοικτό το ενδεχόμενο του αεροδρομίου στο Καστέλλι, περί του οποίου γίνεται λόγος εκτενέστερα ανωτέρω, στις παραγράφους 1. & 2. του παρόντος.
      - Κρατικός Αερολιμένας Χανίων: Επέκταση του δαπέδου σταθμεύσεως αεροσκαφών (έργο εν τω αποπερατούσθαι) και επέκταση του Αεροσταθμού (έργο υπό μελέτη).
      - Δημοτικός Αερολιμένας Σητείας: Κατασκευή νέου πεδίου κινήσεως αεροσκαφών, με διάδρομο μήκους 2.000 μέτρων (έργο αποπερατωθέν) και κατασκευή νέου κτιρίου Αεροσταθμού (έργο υπό δημοπράτηση).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 468/4-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7715/21-5-04 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Οικονόμου, σας πληροφορούμε τα εξής:
      Όλες οι Ελληνικές Βιομηχανίες, όπως και αυτές που είναι εγκατεστημένες στο Δήμο Ασπροπύργου, είναι υποχρεωμένες να λαμβάνουν όλα τα απαιτούμενα μέτρα ούτως ώστε να προστατεύεται το φυσικό περιβάλλον από τα ρυπογόνα απόβλητα ή παραπροϊόντα της παραγωγικής τους διαδικασίας.
      Τα μέτρα αυτά καθορίζονται αναλυτικά στις Αποφάσεις Έγκρισης Περιβαλλοντικών Όρων οι οποίες και αποτελούν προϋπόθεση για την αδειοδότηση μιας βιομηχανικής εγκατάστασης. Ανάλογα με το είδος της ασκούμενης βιομηχανικής δραστηριότητας, οι περιβαλλοντικοί όροι αποφασίζονται από το Υ.ΠΕ.ΧΩ.Δ.Ε., σε συνεργασία με τα συναρμόδια Υπουργεία ή από τις κατά τόπου Περιφέρειες-Νομαρχίες.
      Ο έλεγχος της τήρησης των συγκεκριμένων όρων καθώς και η έκδοση των απαραίτητων αδειών για την επεξεργασία και διάθεση των αποβλήτων αποτελεί ευθύνη των αρμοδίων Διευθύνσεων της Νομαρχιακής Αυτοδιοίκησης.
      Σε κάθε περίπτωση, το Υ.ΠΕ.ΧΩ.Δ.Ε., το οποίο και θα απαντήσει αρμοδίως στη συγκεκριμένη ερώτηση, διαθέτει το μηχανισμό και το θεσμικό πλαίσιο για να παρακολουθεί και να επεμβαίνει καταλλήλως στην περίπτωση που σημειώνονται υπερβάσεις στις συγκεντρώσεις ρυπογόνων ουσιών.
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      15. Στην με αριθμό 518/5-5-04 ερώτηση κυρίων Βουλευτών Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε/35/21-5-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθ. πρ. 518/ 5-5-2004 ερώτησης των Βουλευτών κ.κ. Άγγελου Τζέκη και Γεωργίου Χουρμουζιάδη σχετικά με τη συνέχιση των ανασκαφών στην αρχαία Πλωτινόπολη στο Διδυμότειχο Ν. Έβρου, σας πληροφορούμε τα εξής:
      Η ανασκαφική έρευνα στην αρχαία Πλωτινόπολη στο Διδυμότειχο Ν Έβρου άρχισε το καλοκαίρι του 1977 από την ΙΘ΄ ΕΠΚΑ και συνεχίστηκε στις αρχές της δεκαετίας του 1980.Το φθινόπωρο του 1996 ξανάρχισαν οι ανασκαφές στην αρχαία Πλωτινόπολη Διδυμότειχου Έβρου με χρηματοδότηση του Υπουργείου Μακεδονίας και Θράκης και συνεχίστηκαν έως το 2002. Η ανασκαφική έρευνα δεν χρηματοδοτήθηκε το 2003. Πραγματοποιήθηκε ωστόσο μικρής διάρκειας ανασκαφή από το Δήμο Διδυμότειχου με κάλυψη δαπανών και από το Πρόγραμμα Δράσης της Εφορείας.
      Για το 2004 η έρευνα έχει ενταχθεί στο πρόγραμμα Δράσης της αρμόδιας Εφορείας Αρχαιοτήτων.
      Τονίζεται ότι η πολιτική ηγεσία έχει σαν βασικό της στόχο την ανάδειξη και τη συνέχιση των ανασκαφών σε ευαίσθητες περιοχές, όπως η αρχαία Πλωτινόπολη στο Διδυμότειχο Ν. Έβρου και θεωρεί ότι με αυτόν τον τρόπο αναδεικνύεται και υποστηρίζεται η πολιτιστική μας κληρονομιά.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      16. Στην με αριθμό 553/6-5-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ.ΥΠΠΟ/ΓΡ.ΥΦ./Κ.Ε./37/21-5-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 553/6-5-2004 ερώτησης της Βουλευτού κας Μαρίας Δαμανάκη, σχετικά με το Υδραγωγείο Χορτιάτη, σας ενημερώνουμε τα εξής:
      Το Υδραγωγείο Χορτιάτη, κηρυγμένο μνημείο βάσει της Υ.Α 27702/25-1-2004 1969 (ΦΕΚ 84/Β/5-2-1969), με φορέα προστασίας την 9η ΕΒΑ αποτελεί τμήμα του υδροδοτικού συστήματος της ανατολικής Θεσσαλονίκης. Η συγκεκριμένη υδατογέφυρα, μνημείο που παρουσιάζει πολλές κατασκευαστικές φάσεις και επισκευές εμφανίζει αποκολλήσεις στις όψεις του, κυρίως στα βόρεια, στην επίστεψη του καθώς και στις καμάρες των τοξωτών ανοιγμάτων, ιδιαίτερα στο 2ο καθ’ ύψος.
      Στερεωτικές επεμβάσεις από την 9η ΕΒΑ έχουν πραγματοποιηθεί στο μνημείο κατά το 2001 και στην τρέχουσα περίοδο ήδη εργάζεται συνεργείο για την προώθηση των εργασιών αποκατάστασης.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      17. Στην με αριθμό 510/5-5-04 ερώτηση του Βουλευτή κ. Γεώργιου Παπαγεωργίου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./34 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ.πρ.510/5-5-2004 ερώτησης του Βουλευτή κου Γ. Παπανδρέου, σχετικά με τη δέσμευση ακινήτων για αρχαιολογικούς λόγους στην περιοχή Καλογερόβρυση Φύλλων Ν .Ευβοίας, σας πληροφορούμε τα εξής:
      Το οικόπεδο ιδιοκτησίας κ. Σωτ. Μαντά βρίσκεται στον κηρυγμένο αρχαιολογικό χώρο Καλογερόβρυσης Φύλλων Ευβοίας, στον οποίο εντοπίστηκαν δύο μεσοελλαδικοί τάφοι και κατόπιν ανασκαφικής έρευνας που διενεργήθηκε από την αρμόδια ΙΑ΄ ΕΠΚΑ, ήλθαν στο φως κατάλοιπα προϊστορικού οικισμού, ο οποίος χρονολογείται στην Πρωτοελλαδική και Μεσοελλαδική περίοδο(2η – 3η χιλιετία π.Χ). Πρόκειται για ένα σημαντικό προϊστορικό οικισμό που κατοικήθηκε πιθανώς σε εποχική βάση και τα κτήρια που βρέθηκαν μπορούν να συντηρηθούν και ο χώρος να γίνει επισκέψιμος, επειδή βρίσκεται καθ’ οδόν προς τη Μονή Αγ. Γεωργίου Αρμά, στην οποία συρρέει πλήθος επισκεπτών. Γι’ αυτό προτάθηκε από την αρμόδια ΙΑ΄ ΕΠΚΑ και η απαλλοτρίωση του οικοπέδου. Πολύ σύντομα θα ολοκληρωθεί το θέμα της απαλλοτρίωσης της ιδιοκτησίας του κου Μαντά λόγω της σοβαρότητας της υπόθεσης και λόγω του γεγονότος ότι η πολιτική ηγεσία δεν επιθυμεί με κανένα τρόπο να καθυστερεί και να ταλαιπωρεί τους πολίτες με μακροχρόνιες καθυστερήσεις.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      18. Στην με αριθμό 302/27-4-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. Β-348/21-5-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 302/27-4-2004, που κατέθεσε στη Βουλή ο Βουλευτής κ. Λεωνίδας Γρηγοράκος, λαμβάνοντας υπόψη τις απαντήσεις του ΟΤΕ, της ΕΕΤΤ και της Υπηρεσίας, σας πληροφορούμε τα παρακάτω:
      1. Η τηλεπικοινωνιακή υποδομή των Ολυμπιακών Αγώνων έχει αναληφθεί από τον ΟΤΕ, με βάση τη Συμφωνία, που έχει συναφθεί μεταξύ αυτού και του Οργανισμού «Αθήνα 2004», ο οποίος είναι και υπεύθυνος για την παρακολούθηση των υποχρεώσεων του ΟΤΕ. Σύμφωνα, δε, με πληροφορίες μας, η πορεία των έργων συνεχίζεται απρόσκοπτα. Υπάρχον όμως, έργα του ΟΤΕ, η κατασκευή των οποίων προϋποθέτει την ολοκλήρωση των χώρων, εντός των οποίων θα υλοποιηθούν, και είναι αρμοδιότητα άλλων Φορέων (ΥΠ.ΠΟ, ΥΠΕΧΩΔΕ).
      2. Στον τομέα των ραδιοεπικοινωνιών, σημαντική δέσμευση του Υπ.Μ.Ε. ήταν ο προσδιορισμός ενός πολύ μεγάλου αριθμού ραδιοσυχνοτήτων, με τις οποίες θα εκπέμψουν τα ραδιομικρόφωνα κατά τη διάρκεια των Ολυμπιακών Αγώνων και κυρίως κατά τη διάρκεια των τελετών της έναρξης και λήξης. Επειδή τα ραδιομικρόφωνα λειτουργούν στη ζώνη ραδιοσυχνοτήτων της τηλεόρασης, η οποία, ιδίως στην περιοχή του Λεκανοπεδίου, είναι εντελώς κορεσμένη, έπρεπε να γίνει μια σειρά από πολύ εξειδικευμένες μελέτες, προκειμένου να διαπιστωθεί η δυνατότητα λειτουργίας πολλών ραδιομικροφώνων, σε κοντινή απόσταση μεταξύ τους, χωρίς να παρεμβάλλονται από τους τηλεοπτικούς σταθμούς. Η μελέτη, που ανατέθηκε με σύμβαση στο Ερευνητικό Πανεπιστημιακό Ινστιτούτο Συστημάτων Επικοινωνιών και Υπολογιστών (ΕΠΙΣΕΥ) του Εθνικού Μετσοβείου Πολυτεχνείου, έχει ολοκληρωθεί και έχουν παραδοθεί πίνακες εναρμονισμένων συχνοτήτων για τη λειτουργία των ραδιομικροφώνων. Οι ραδιοσυχνότητες αυτές έχουν προωθηθεί στην Ε.Ε.Τ.Τ. και ήδη έχουν ικανοποιήσει 7500 αιτήματα ολυμπιακών χρηστών σε όλη την Ελλάδα.
      Για την ικανοποίηση των εκκρεμών αιτημάτων καθώς και των αιτημάτων που θα υποβληθούν «την τελευταία στιγμή» από τους ολυμπιακούς χρήστες, αλλά, κυρίως, για την εξασφάλιση της άρσης οποιασδήποτε δυσλειτουργίας, πριν, στις γενικές δοκιμές, και κατά τη διάρκεια των Ολυμπιακών και Παραολυμπιακών Αγώνων, το Υπ.Μ.Ε. έχει προωθήσει την επέκταση της σύμβασης με το ΕΠΙΣΕΥ του Εθνικού Μετσοβείου Πολυτεχνείου, μέχρι και το τέλος των Παραολυμπιακών Αγώνων. Μέσω της επέκτασης αυτής εξασφαλίζεται η ύπαρξη εξειδικευμένου προσωπικού στους ολυμπιακούς χώρους, προκειμένου να επιτυγχάνεται η παροχή άμεσης βοήθειας στους ολυμπιακούς χρήστες.
      Επισημαίνέται ότι οι αρμόδιες υπηρεσίες του Υπ.Μ.Ε. έχουν αναλάβει συντονιστικές πρωτοβουλίες έτσι ώστε να προληφθούν προβλήματα αλληλοπαρεμβολών μεταξύ των διαφόρων τηλεπικοινωνιακών συστημάτων (δίκτυα κινητής τηλεφωνίας, διάφοροι τύποι ραδιοσυστημάτων, σύστημα TETRA κλπ.) τα οποία θα λειτουργούν ταυτόχρονα στους ολυμπιακούς χώρους, τα οποία θα μπορούσαν να αποδειχθούν καταστροφικά για τη διεξαγωγή και τη μετάδοση των Ολυμπιακών Αγώνων.
      3. Τέλος, πληροφορούμε, ότι σύμφωνα με το υπ' αριθμ.10597/Φ.450/10-5-2004 έγγραφό της, η Ε.Ε.Τ.Τ., στο πλαίσιο των αρμοδιοτήτων της, διεξάγει τις διαδικασίες, με τις οποίες οι τηλεπικοινωνιακοί πάροχοι θα επιβεβαιώσουν, ότι θα ανταποκριθούν στις αυξημένες τηλεπικοινωνιακές ανάγκες, που αναμένεται να δημιουργηθούν λόγω της διεξαγωγής των Ολυμπιακών Αγώνων, τόσο στους χώρους /περιοχές /εγκαταστάσεις των Ολυμπιακών Αγώνων όσο και στις υπόλοιπες περιοχές της χώρας, σε συμμόρφωση με τις υποχρεώσεις τους που απορρέουν από τις διατάξεις της κείμενης νομοθεσίας και τους όρους των Αδειών τους και αφορούν στην ποιότητα, διαθεσιμότητα και σταθερότητα των δικτύων και υπηρεσιών.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      19. Στην με αριθμό 479/5-4-04 ερώτηση του Βουλευτή κ. Δημήτριου Κωνσταντάρα δόθηκε με το υπ’ αριθμ. 1042292/69/20-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ.479/5-4-04 ερώτησης που κατέθεσε ο Βουλευτής κ. Δημ. Κωνσταντάρας, σχετικά με το ανωτέρω θέμα, σας γνωρίζουμε τα εξής:
      Οι επιβάτες που προέρχονται από Τρίτη προς την Ευρωπαϊκή Ένωση χώρα, οφείλουν να προσκομίζουν τις αποσκευές τους στην τελωνειακή αρχή εισόδου για εξέταση, ενώ η δήλωση για το περιεχόμενο αυτών είναι προφορική.
      - Η προσκόμιση των αποσκευών στην τελωνειακή αρχή είναι υποχρεωτική εφόσον σ' αυτές περιέχονται είδη για τα οποία πρέπει να καταβληθούν οι αναλογούσες δασμοφορολογικές επιβαρύνσεις.
      Η δήλωση αυτών γίνεται είτε προφορικά είτε με επιλογή του κόκκινου διαδρόμου, όπου βεβαίως υπάρχει διπλός διάδρομος ελέγχου.
      Με την επιλογή του κόκκινου διαδρόμου από τον επιβάτη, το τελωνείο προβαίνει στον έλεγχο των δηλουμένων ειδών και στη συνέχεια στην δασμοφορολόγηση αυτών προκειμένου να τεθούν σε ελεύθερη κυκλοφορία.
      - τα είδη χωρίς κανένα εμπορικό χαρακτήρα που περιέχονται στις προσωπικές αποσκευές των ταξιδιωτών, τα οποία εμπίπτουν στην δικαιούμενη από κάθε ταξιδιώτη ατέλεια, μπορούν να δηλωθούν είτε προφορικά είτε με επιλογή του πράσινου διαδρόμου (τίποτα προς δήλωση), όπου υπάρχει διπλός διάδρομος ελέγχου είτε με απλή διέλευση από το τελωνείο όπου δεν διαθέτει διπλό διάδρομο ελέγχου, χωρίς καμία δήλωση. Σε περίπτωση που μετά από τελωνειακό έλεγχο επιβατών που επέλεξαν τον πράσινο διάδρομο (τίποτα προς δήλωση), διαπιστωθεί η ύπαρξη υποκειμένων ειδών επιβάλλονται οι αναλογούσες σ' αυτά δασμοφορολογικές επιβαρύνσεις, επιφυλασσομένων των διατάξεων για τις τελωνειακές παραβάσεις.
      Η Τελωνειακή Υπηρεσία στην προσπάθειά της να καταστείλει, στα πλαίσια των αρμοδιοτήτων που της παρέχει η ισχύουσα εθνική και κοινοτική νομοθεσία, πάσης φύσεως λαθρεμπορικές ενέργειες, προβαίνει στην έκδοση σειράς διαταγών και οδηγιών προς όλες τις Τελωνειακές Αρχές της χώρας, με σκοπό τη διενέργεια διαρκών και εξειδικευμένων ελέγχων και ειδικότερα με τα κλιμάκια ερευνών τους, τα οποία έχουν συστήσει σε όλα τα Τελωνεία, έχοντας στόχο την πρόληψη και καταστολή των απατών και παρατυπιών και την διασφάλιση των εθνικών και κοινοτικών οικονομικών συμφερόντων.
      Τέλος έχει ήδη ξεκινήσει την εφαρμογή νέων μέτρων και μεθόδων όσον αφορά στην ορθή και αποτελεσματική διενέργεια των Τελωνειακών συνοριακών ελέγχων με βάση τις επιταγές της Ε.Ε. όπως αυτές αναφέρονται στην Ανακοίνωση της Ευρωπαϊκής Επιτροπής για τον ρόλο των Τελωνείων στην ολοκληρωμένη διαχείριση των εξωτερικών συνόρων των Κ-Μ της Ένωσης.
      Επίσης μελετάται ο καθορισμός προτεραιοτήτων στους Τελωνειακούς συνοριακούς ελέγχους ώστε να λαμβάνεται υπόψη κυρίως το στοιχείο της ασφάλειας και προστασίας της υγείας των υπηκόων της Ένωσης και όχι μόνο.
      Η Τελωνειακή Υπηρεσία έχοντας πλήρη επίγνωση του ρόλου της ενισχύει και θωρακίζει τα σύνορα της χώρας, που αποτελούν και εξωτερικά σύνορα της Ε.Ε. με μέσα υψηλής τεχνολογίας. Ήδη βρίσκεται σε εξέλιξη η τοποθέτηση ανιχνευτών ραδιενεργών και πυρηνικών υλικών σε επιλεγμένες περιοχές (Κακαβιά, Προμαχώνας, Εύζωνοι, Τελωνείο Αερολιμένα «Ελ. Βενιζέλος», Τελωνείο Πειραιά).
      Ο Υφυπουργός
      Α. ΡΕΓΚΟΥΖΑΣ»
      20. Στην με αριθμό 318/28-4-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. Β- 346/21-5-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 318/28-4-2004 που κατέθεσε στη Βουλή ο Βουλευτής κ. Λεωνίδας Γρηγοράκος, σχετικά με την εγκατάσταση κεραιών κινητής τηλεφωνίας και τις επιπτώσεις στη δημόσια υγεία, σας πληροφορούμε τα παρακάτω:
      Πρώτ' απ' όλα, πρέπει να τονισθεί, ότι είναι ανακριβής ο ισχυρισμός, που προβάλλεται δια της ερωτήσεως, ότι δηλ., δήθεν «...η ισχύουσα νομοθεσία δεν είναι εναρμονισμένη πλήρως με ό, τι ισχύει στις χώρες της Ευρωπαϊκής Ένωσης και τις ΗΠΑ...».
      Το θεσμικό πλαίσιο, που καταλαμβάνει το θέμα τούτο έχει ως εξής: Από την πλευρά μεν της κοινοτικής νομοθεσίας, ισχύει η Σύσταση υπ' αριθ. 1999/59/ΕΟΚ της 12-7-1999, περί περιορισμού της έκθεσης του κοινού σε ηλεκτρομαγνητικά πεδία, σε τρόπον ώστε να παρέχεται εγγύηση υψηλού επιπέδου προστασίας της ασφάλειας και υγείας των πολιτών. Από την πλευρά δε της εσωτερικής νομοθεσίας, το θέμα ρυθμίζει η ΚΥΑ υπ' αριθ. 53571/3839/2000, για τα «Μέτρα Προφύλαξης του κοινού από τη λειτουργία κεραιών εγκατεστημένων στην ξηρά», η οποία θεσπίζει ακόμη πιο προστατευτικά μέτρα, δεδομένου, ότι καθιερώνονται 20% αυστηρότερα όρια απ' αυτά, που επιβάλλει η άνω Κοινοτική Σύσταση. Περαιτέρω, όπως παρατηρεί και ο αρμόδιος Επίτροπος Lincanen, την 8-1-2004, σε γραπτή ερώτηση, που του υπεβλήθη «Η απόσταση μεταξύ μιας κατοικημένης περιοχής και μιας κεραίας δεν είναι κατάλληλος δείκτης για την επίδρασή της στη γενική έκθεση του πληθυσμού... ».
      Η ίδια αυτή ΚΥΑ καθιερώνει την Ελληνική Επιτροπή Ατομικής Ενέργειας (η οποία είναι Ανεξάρτητη Αποκεντρωμένη Δημόσια Υπηρεσία), ως μόνη αρμόδια και υπεύθυνη για την προστασία του πληθυσμού και του περιβάλλοντος από μη ιονίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης σε κάθε ενδιαφερόμενο.
      Δεν αρκείται, όμως, η νομοθεσία μας σε μόνη την τυπική ανάθεση της προστασίας του πληθυσμού και του περιβάλλοντος από τις ηλεκτρομαγνητικές ακτινοβολίες, στην Ελληνική Επιτροπή Ατομικής Ενέργειας, αξιώνει και την προηγούμενη σύμφωνη γνωμάτευση αυτής, προκειμένου ν΄ αδειοδοτηθεί μια κεραία κινητής τηλεφωνίας. Έτσι, η ΕΕΤΤ, λοιπόν, προβαίνει στην αδειοδότηση εγκατάστασης κεραιών, μετά από σύμφωνη γνώμη: α) της Ελληνικής Επιτροπής Ατομικής Ενέργειας, β) της ΥΠΑ, όπου απαιτείται. Στη συνέχεια, η αρμόδια πολεοδομική αρχή εκδίδει έγκριση για την εγκατάσταση, πλέον, της κεραίας, μετά τη σύμφωνη γνώμη της Επιτροπής Αρχιτεκτονικού Ελέγχου ή άλλης αρμόδιας υπηρεσίας (Δασικής, Αρχαιολογικής κλπ.), όπου απαιτείται.
      Με την εν λόγω ΚΥΑ, περαιτέρω, θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού. Πρέπει να αναφερθεί, ότι, όπως μας διαβεβαιώνει εγγράφως η ΕΕΤΤ, στην εν λόγω ΚΥΑ οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ' όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
      Η εσωτερική μας, όμως, νομοθεσία δεν αρκείται ούτε σ' αυτά τα αλλεπάλληλα προστατευτικά της κοινής υγείας μέτρα (αυστηρότερα όρια από την ΕΕ, προηγούμενη γνωμοδότηση της Ελληνικής Επιτροπής Ατομικής Ενέργειας, παροχή αδείας και από άλλες αρχές -Πολεοδομία - Δασαρχείο - ΥΠΑ κλπ), επιβάλλει συγχρόνως και υποχρέωση διαρκών ελέγχων.
      Έτσι, σύμφωνα με την ΥΑ 535/2000, αρθ. 5§3, οι συναρμόδιες υπηρεσίες των Υπουργείων ΠΕΧΩΔΕ, Υγείας Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ' αυτό το θέμα.
      Όλα αυτά, βέβαια, τα προβλέπει η Ελληνική νομοθεσία και τα βεβαιώνουν οι ειδικοί, εδώ και αλλού.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      21. Στην με αριθμό 364/29-4-04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. 89/21-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας, Ν. Γκατζής και Α. Σκυλλάκος, σας πληροφορούμε τα εξής:
      Οι ζημιές που προκλήθηκαν στη φετινή παραγωγή των οπωροφόρων των Δήμων, Σαρανταπόρου, Λιβαδίου, Τυρνάβου και Αγιάς του Ν. Λάρισας, από τους παγετούς Φεβρουαρίου 2004, περιελήφθησαν στο πρόγραμμα χορήγησης Κρατικών ενισχύσεων FROST, το οποίο υποβλήθηκε προς έγκριση στην Ευρωπαϊκή Επιτροπή (Ε.Ε.) αρχές Μαρτίου 2004.
      Οι ζημιωθέντες παραγωγοί έχουν κληθεί ήδη να υποβάλουν σχετικές Αιτήσεις στους κατά τόπους Ανταποκριτές του ΕΛ.Γ.Α. (φάκελο με απαιτούμενα δικαιολογητικά) από 3/5 μέχρι 4/6/04.
      Στη συνέχεια θα γίνει η εκτίμηση των ζημιών και ο καθορισμός των δικαιούχων.
      Μετά την έγκριση του προγράμματος από την Ε.Ε. θα ανακοινωθούν οι πίνακες πορισμάτων και στη συνέχεια θα γίνει η καταβολή των ενισχύσεων στους δικαιούχους.
      Ο Υπουργός
      Σ. ΤΣΙΤΟΥΡΙΔΗΣ»
      22. Στην με αριθμό 376/30-4-04 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. 27212/29-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό αναφορικά με τη χρηματοδότηση έργων ύδρευσης στο Δήμο Μύκης του Νομού Ξάνθης και των συναρτώμενων με αυτή έργων υποδομής, σας πληροφορούμε τα ακόλoυθα:
      Στο Δήμο Μύκης έχουν υλοποιηθεί τα παρακάτω έργα ύδρευσης:
      - Με χρηματοδότηση από το Ειδικό Πρόγραμμα Τοπικής Αυτοδιοίκησης
      - Κατασκευή Υδροδεξαμενών οικισμών Δήμου, Μύκης, προϋπολογισμού 216.678€.
      - Αντικατάσταση εσωτερικού δικτύου ύδρευσης οικισμών Δήμου Μύκης, προϋπολογισμoύ 567.513€.
      - Με χρηματοδότηση από τη ΣΑΕ 031
      - Καθαρισμός δεξαμενών Δ. Μύκης, προϋπολογισμού 20.000€. '
      - Εγκατάσταση χλωριοτήρων σε οικισμούς του Δ.Μύκης (Αιώρα/Γοργόνα, Μύκη, Κύκνος, Κένταυρος, Γλαύκη, Σμίνθη), προϋπολογισμού 20.000€.
      - Με χρηματοδότηση από το Περιφερειακό Ταμείο
      - Διερεύνηση - Βελτίωση συνθηκών ύδρευσης Οικισμών Δήμου Μύκης (Χρυσού, Προσηλιου, Σμινθης), προϋπολογισμού 10.000€.
      Επίσης, από τους ΚΑΠ στα πλαίσια του προγράμματος «ΑΚΡΙΤΑΣ» του ΥΠ.ΕΣ.Δ.Δ.Α. διατέθηκε .στο Δήμο Μύκης ποσό 75.000€ για τα ακόλουθα έργα:
      - Βελτίωση υδρομάστευσης Μύκης, ποσό 35.000€.
      - Ερευνητική γεώτρηση για ύδρευση Σμίνθης και λοιπών οικισμών, ποσό 15.000€.
      - Ερευνητικές γεωτρήσεις για ύδρευση Eχίνoυ ποσό 25.000€.
      Πέραν τούτων η Περιφέρεια Ανατολικής Μακεδονίας Θράκης χρηματοδοτήσει τα έργα:
      - Ανόρυξη ερευνητικών γεωτρήσεων (μόνο διάτρηση). Το εν λόγω έργο έχει δημοπρατηθεί και εντός των ημερών θα αρχίσουν οι εργασίες κατασκευής.
      - Διερεύνηση πηγών Δήμου Μύκης ως προς την αναγκαιότητα υδρομάστευσης. Αναμένεται η υπογραφή της σχετικής σύμβασης.
      Τέλος, για την ολοκλήρωση των έργων υποδομής που αφορά στην ύδρευση ο Δήμος Μύκης έχει υποβάλλει πρόταση ένταξης στο ΠΕΠ Ανατολικής Μακεδονίας Θράκης, έργου με τίτλο «Βελτίωση συνθηκών ύδρευσης οικισμών Δήμου Μύκης» και επίκειται η αξιολόγησή της.
      Ο Υφυπουργός
      Α. ΝΑΚΟΣ»)
     
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
     Πρώτη είναι η με αριθμό 185/14-6-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Οικονομίας και Οικονομικών, σχετικώς με τη ρύθμιση των πανωτοκίων από την Αγροτική Τράπεζα, τη ματαίωση των πλειστηριασμών κλπ.
     Η επίκαιρη ερώτηση του κ. Σκουλάκη έχει ως εξής: 
     « Κύριε Υπουργέ, κατά την ακρόασή του στην αρμόδια επιτροπή της Βουλής ο νέος Διοικητής της ΑΤΕ κ. Μηλιάκος δήλωσε με έμφαση και εντυπωσιακό τρόπο ότι ρυθμίζονται τα πανωτόκια της ΑΤΕ και σταματούν οι πλειστηριασμοί εις βάρος των αγροτών. Η είδηση αυτή έτυχε ευρείας δημοσιότητας από όλα τα ΜΜΕ αλλά και καθημερινής πολιτικής εκμετάλλευσης από πολλά κυβερνητικά και κομματικά στελέχη της ΝΔ.
     Όμως όλη αυτή η επικοινωνιακή υπερβολή τελικώς αποδεικνύεται ότι ήταν μια καλοστημένη επιχείρηση παραπληροφόρησης των αγροτών και ολόκληρου του ελληνικού λαού ενόψει των ευρωεκλογών. Από τα στοιχεία που δώσατε στη Βουλή με την υπ’ αριθμόν 18928/Β699/20-5-04 απάντησή σας στην υπ’ αριθμόν 337/28-4-04 ερώτησή μου, προκύπτει ότι οι πλειστηριασμοί σε βάρος αγροτών κατά κύριο επάγγελμα από επίσπευση της ΑΤΕ τα τελευταία (5) πέντε χρόνια ήταν μόνο τριάντα (30), ανάμεσα από 630.000 συναλλασσόμενους αγρότες και σε βάρος δανειοληπτών όχι κατά κύριο επάγγελμα αγροτών, με επίσπευση όμως άλλων πιστωτικών ιδρυμάτων ή τρίτων ήταν 2.761.
     Συγκεκριμένα, οι πλειστηριασμοί σε βάρος αγροτών την τελευταία πενταετία κατ’ έτος, σύμφωνα πάντα με τα στοιχεία της απάντησής σας, έχουν ως εξής:
     1999=0, 2000=0, 2001=0, 2002=2, 2003=28.
     Επειδή, κύριε Υπουργέ, με όσα δήλωσε ο κύριος Πρωθυπουργός στον τηλεοπτικό διάλογο των πολιτικών αρχηγών αναφερόμενος στα πανωτόκια, που είπε επί λέξει ότι «τουλάχιστον η ΑΤΕ πάγωσε όλους τους πλειστηριασμούς που είναι περισσότεροι από 2.700 εναντίον αγροτών», η παραπλάνηση των πολιτών ξεπέρασε κάθε προηγούμενο.
     Ερωτάσθε, ποιος είναι τελικά ο αριθμός των πλειστηριασμών που πραγματοποιήθηκαν σε βάρος αγροτών κατά κύριο επάγγελμα με επίσπευση της ΑΤΕ, τριάντα (30) που αναφέρετε εσείς εγγράφως ή 2.700 που δήλωσε ο κύριος Πρωθυπουργός;
     Προτίθεστε πράγματι να παγώσετε τα δικαστικά μέτρα κατά αγροτών ή μη και να δώσετε εντολή στην ΑΤΕ να απέχει από πλειστηριασμούς που γίνονται με επίσπευση άλλων τραπεζών ή τρίτων τους οποίους ασφαλώς εννοούσε ο κύριος Πρωθυπουργός;»
     Ο Υφυπουργός Εθνικής Οικονομίας και Οικονομικών έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, ευχαριστώ τον κύριο συνάδελφο, που μας δίνει την ευκαιρία να απαντήσουμε σε κάποια θέματα, τα οποία πραγματικά χρήζουν απαντήσεως. 
      Θέτετε δύο ερωτήματα. Απάντηση για το πρώτο ερώτημα: «Εάν οι πλειστηριασμοί, που πραγματοποιήθηκαν σε βάρος αγροτών κατά κύριο επάγγελμα, είναι τριάντα ή  δύο χιλιάδες επτακόσιοι». 
      Σας πληροφορώ ότι είναι περισσότεροι από τριάντα και ενδεχομένως λιγότεροι από δύο χιλιάδες επτακόσιοι. ΄Εχετε μία προηγούμενη απάντηση του Υπουργού, του κ. Αλογοσκούφη, όπου επισυνάπτεται ένας πίνακας από τον οποίο προκύπτει ότι οι πλειστηριασμοί ήταν τριάντα με επισπεύδουσα την ΑΤΕ. Εν συνεχεία έχουμε μία ερώτηση του συναδέλφου κ. Γρηγοράκου, ο οποίος συγκεκριμένα αναφέρεται στη Λακωνία. Εκεί ανακαλύπτουμε ότι έγιναν οκτώ πλειστηριασμοί. 
      ΕΜΜΑΝΟΥΗΛ ΣΚΟΥΛΑΚΗΣ: Με επισπεύδουσα την ΑΤΕ; 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Μάλιστα. 
      Αυτά είναι τα στοιχεία που προκύπτουν από την έρευνα που κάνουμε από τα υποκαταστήματα της ΑΤΕ στη Λακωνία. Βγαίνουν, λοιπόν, δεκαέξι πλειστηριασμοί στο σύνολο της Λακωνίας για το επίμαχο χρονικό διάστημα, εκ των οποίων με επισπεύδουσα την ΑΤΕ ήταν οι οκτώ και εκ των οποίων οκτώ οι επτά ήταν αγρότες και ο ένας ήταν αγροτικός συνεταιρισμός. Οι άλλοι οκτώ ήταν άλλα επαγγέλματα. 
      Τούτο μας δίνει το δικαίωμα να αμφισβητούμε πλέον το νούμερο τριάντα και να παραπέμπουμε στον πίνακα των δύο χιλιάδων εξακοσίων εβδομήντα, που θα καταθέσω στα Πρακτικά. Αυτό, λοιπόν, επαναλαμβάνω, μας δίνει το δικαίωμα να πιστεύουμε ότι είναι περισσότεροι από τους τριάντα οκτώ που προκύπτουν.
      Εκείνο το οποίο κάνει αυτήν τη στιγμή η ΑΤΕ είναι να ζητήσει απ’ όλα τα υποκαταστήματά της, σε όλη την επικράτεια, να της δώσουν σαφή στοιχεία, για το πόσες είναι οι υποθέσεις με επισπεύδουσα την ΑΤΕ, οι οποίες πήγαν σε πλειστηριασμούς. 
      Επιφυλάσσομαι λοιπόν -και να μου επιτρέψετε να ανακαλύψουμε, διότι περί ανακαλύψεως πρόκειται, δεδομένου ότι τα στοιχεία τα οποία ανακαλύφθηκαν είναι ανεπαρκέστατα- και όταν θα τα έχουμε, να καταθέσουμε όλα αυτά τα στοιχεία. 
      Όσον αφορά τώρα το δεύτερο ερώτημά σας, είναι δεδομένο ότι όπου είναι επισπεύδουσα η ΑΤΕ, έχει παγώσει κάθε πλειστηριασμός. Αυτό είναι δηλωμένο και έχει γίνει. Αλλά αντιλαμβάνεσθε ότι όταν επισπεύδουσα είναι μία άλλη τράπεζα και κινήσει διαδικασία πλειστηριασμού, εάν η ΑΤΕ δεν ακολουθήσει, αλλά απεμπολήσει τα δικαιώματά της, αυτό θα αποτελεί απώλεια χρημάτων, το οποίο σημαίνει απιστία των αρμοδίων κατά την υπηρεσία. 
      Αυτά σας αναφέρω σήμερα σαν απαντήσεις και να είστε βέβαιος ότι μόλις έχω τα επιπλέον στοιχεία, θα τα καταθέσουμε. Δυστυχώς τα στοιχεία που βρίσκονται στα κεντρικά της ΑΤΕ είναι ανεπαρκέστατα, πράγμα που δεν μου επιτρέπει να είμαι τόσο σαφής όσο θα ήθελα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Ευχαριστώ, κύριε Υπουργέ, για τη σεμνή και ταπεινή απάντησή σας. Επιβεβαιώνει αυτό που είχα πληροφορηθεί για σας. Όμως, δεν ήταν καθόλου σεμνή και ταπεινή η ειδησεογραφία εκείνων των ημερών με την εμφάνιση του Διοικητή της ΑΤΕ στην επιτροπή, ο οποίος με τυμπανοκρουσιακό τρόπο -και με εκατοντάδες δημοσιεύματα στη συνέχεια ο Τύπος- ανακοίνωσε ότι ρυθμίζονται  τα πανωτόκια της ΑΤΕ, σταματούν οι πλειστηριασμοί και τελικά λυτρώνονται οι αγρότες μας. 
      Έτσι, λοιπόν, έκανα κι εγώ μία ερώτηση, για να μου πείτε επιτέλους πόσοι ήταν οι πλειστηριασμοί την τελευταία πενταετία με επίσπευση της ΑΤΕ στους γνήσιους αγρότες, γιατί αυτό έχει μεγάλη σημασία. Και ήλθε η απάντηση, όπως πολύ σωστά είπατε, του κυρίου Υπουργού, η οποία λέγει ότι το 1999 δεν έγινε κανένας πλειστηριασμός, το 2000 κανένας, το 2001 κανένας, το 2002 έγιναν δύο και το 2003 έγιναν είκοσι οκτώ.
      Επιτρέψτε μου, κύριε Υπουργέ και εγώ σεμνά και ταπεινά να σας πω ότι δεν είναι είκοσι οκτώ. Είναι πολύ λιγότεροι, γιατί το έχω ψάξει το θέμα νομό προς νομό. Εσείς μου είπατε ότι μπορεί να είναι παραπάνω.
       Εκείνο που έχει σημασία, κύριε Υπουργέ, είναι το εξής: Ότι πέρασε στην ελληνική κοινωνία το ότι το ΠΑΣΟΚ ξεσπίτωνε τους αγρότες με δύο χιλιάδες επτακόσιους πλειστηριασμούς, οι οποίοι σταμάτησαν. Είμαι σίγουρος ότι ο Πρωθυπουργός, αν ήξερε αυτές τις λεπτομέρειες, δεν θα το έλεγε. Στο debate είπε: «Αν σκεφτείτε ότι σ΄ αυτό το διάστημα προχωρήσαμε τα πανωτόκια, μένει η νομοθετική ρύθμιση, αλλά τουλάχιστον η Αγροτική Τράπεζα πάγωσε όλους τους πλειστηριασμούς που είναι περισσότεροι από δύο χιλιάδες επτακόσιοι εναντίον αγροτών». 
      Ήταν μια προσπάθεια αποπροσανατολισμού, παραπληροφόρησης, παραπλάνησης της κοινής γνώμης και επιτρέψτε μου να πω ότι όλα αυτά έγιναν με έναν εντυπωσιακό τρόπο, με το βλέμμα στραμμένο στις ευρωεκλογές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν ξεσπιτώσαμε αγρότες. Αυτά είναι τα στοιχεία τα πραγματικά. Οι γνήσιοι αγρότες που υπέστησαν πλειστηριασμό με επίσπευση της ΑΤΕ, σύμφωνα με τα στοιχεία, είναι τριάντα. Εγώ τα αμφισβητώ, λέω ότι είναι λιγότερα. Οι άλλοι δύο χιλιάδες επτακόσιοι είναι ετεροεπαγγελματίες, δεν είναι γνήσιοι αγρότες και η επίσπευση έγινε από άλλες τράπεζες και φυσικά, όπως πολύ σωστά είπατε, εάν η ΑΤΕ απείχε από τον πλειστηριασμό, θα πήγαιναν οι άνθρωποί της για απιστία. Πολύ σωστά είπατε ότι εφόσον ξεκινάει ένας πλειστηριασμός από άλλη τράπεζα ή ιδιώτη, η ΑΤΕ ασφαλώς δεν μπορεί να απέχει.
      ΠΡΟΕΔΡΕΥΩΝ ( Σωτήρης Χατζηγάκης): Τελειώνετε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Χαίρομαι γι΄ αυτά που είπατε. Περιμένουμε να δούμε τα πραγματικά στοιχεία. Πάντως να έχετε υπόψη σας ότι δεν σταμάτησαν…
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Έχετε υπερβεί κατά ένα λεπτό το χρόνο σας. 
      ΕΜΜΑΝΟΥΗΛ ΣΚΟΥΛΑΚΗΣ: Καταθέτω και εγώ αυτά τα στοιχεία, αλλά καταθέτω και μια προειδοποιητική επιστολή έναρξης δικαστικών μέτρων με ημερομηνία 24.5.2004 σε αγρότη της περιοχής μου. Αυτό σημαίνει ότι δεν σταμάτησαν τα μέτρα. Σεμνά, ταπεινά και αλήθεια στον πολίτη. Αυτά είναι όλα. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ ( Σωτήρης Χατζηγάκης): Κύριε Υπουργέ, έχετε το λόγο. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ πολύ, κύριε Πρόεδρε. 
      Μου δίνετε την ευκαιρία να επανέλθω και να πω ότι η σεμνότητα και η ταπεινότητα είναι βασικές μας αρχές. Βάσει αυτών κινούμεθα και μακράν ημών 
-παρακαλώ, σημειώστε το- οποιαδήποτε πρόθεση ή διάθεση παραπλανήσεως του Έλληνα πολίτη. Εμείς μάθαμε να λέμε αλήθειες και με αλήθειες θα προχωρήσουμε. 
      Όσον αφορά το αν είναι τριάντα ή τριάντα οκτώ ή δύο χιλιάδες επτακόσιοι, είμαστε εδώ, θα μαζέψουμε τα στοιχεία -εσείς από την πλευρά σας, εμείς από τη δική μας, από την πλευρά της Αγροτικής Τραπέζης- και θα τα συγκρίνουμε για να δούμε ποιο είναι το ακριβέστερο. Όχι ποιος λέει αλήθεια ή ψέματα, αλλά ποιος έχει ακριβή ή ανεπαρκή πληροφόρηση και αυτό θα το αναγνωρίσω. 
      Από εκεί και πέρα, όμως, δεν παύει το γεγονός να είναι αλήθεια, ότι χίλια πεντακόσια σαράντα ακίνητα έχουν μπει στα λογιστικά βιβλία της Αγροτικής Τραπέζης από πλειστηριασμούς.
      ΕΜΜΑΝΟΥΗΛ ΣΚΟΥΛΑΚΗΣ: Από επίσπευση άλλων τραπεζών. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και  Οικονομικών): Και από επίσπευση άλλων τραπεζών. 
      Δεν κάνω διαχωρισμό….
      ΕΜΜΑΝΟΥΗΛ ΣΚΟΥΛΑΚΗΣ: Να τα λέμε για να είμαστε ειλικρινείς.
      ΠΡΟΕΔΡΕΥΩΝ (Σωτήρης Χατζηγάκης): Προχωρήστε, κύριε Υπουργέ. Μην απαντάτε. Χάνετε το χρόνο σας. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν κάνω διαχωρισμό, γιατί δεν ξέρω. Δεν παύει, όμως, να είναι ένα γεγονός, το οποίο τείνουμε να παραγνωρίσουμε. Πραγματοποιήθηκαν δύο χιλιάδες επτακόσιοι πλειστηριασμοί. Αν ήταν αγρότες ή ήταν έμποροι ή βιοτέχνες ή επαγγελματίες, έχει κάποια μεγάλη διαφορά; Είναι βέβαιο ότι δύο χιλιάδες επτακόσιοι αγρότες και μικροεπαγγελματίες και μικροβιοτέχνες και μικροέμποροι έχασαν το βιος τους, έχασαν τον ιδρώτα τους. 
      ΕΜΜΑΝΟΥΗΛ ΣΚΟΥΛΑΚΗΣ: Ετεροεπαγγελματίες ήταν όλοι οι δύο χιλιάδες επτακόσιοι.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Σας άκουσα με ευλάβεια, κύριε συνάδελφε. Παρακαλώ, κάντε το ίδιο και με μένα. 
      Θέλω, λοιπόν, να μην ξεχωρίζουμε: Οι αγρότες οι καλοί και όλοι οι άλλοι, δεν πειράζει, ας έχασαν τα σπίτια τους. Όλοι είναι καλοί. Όλοι έχουν ιδρώσει και έχουν πονέσει και έχουν κουραστεί να φτιάξουν ένα βιος και έρχονται τα πανωτόκια -από αδυναμία της προηγούμενης κυβερνήσεως να επιβάλει το νόμο- και τους στερούν το βιος τους. Και πολλούς τους οδήγησαν και στην αυτοκτονία και το γνωρίζετε πάρα πολύ καλά. 
      Εκείνο, λοιπόν, που είναι η ουσία, δεν είναι το αν είναι τριάντα ή δύο χιλιάδες επτακόσιοι αγρότες, που έχασαν το βιος τους. Είναι ότι τα πανωτόκια βαίνουν προς επίλυση μέσα στο μήνα από πρωτοβουλία αυτής της Κυβερνήσεως. Και να είστε βέβαιος ότι θα είναι προς όφελος και των αγροτών και των επαγγελματιών και του τόπου μας. 
      Ευχαριστώ πολύ. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 18 Ιουνίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 195/15-6-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς τον Υπουργό Δικαιοσύνης, σχετικώς με τη μετατροπή εγκαταστάσεων της πρώην αμερικανικής βάσης στον Ασπρόπυργο σε στρατόπεδο συγκέντρωσης ανεπιθύμητων.
      2. Η με αριθμό 203/15-6-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εθνικής Άμυνας, Εξωτερικών, σχετικώς με δημοσιεύματα του Τύπου αναφερόμενα στη συμμετοχή ελληνικής στρατιωτικής δύναμης στο Ιράκ, κ.λπ.
      3. Η με αριθμό 196/15-6-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με την επάρκεια ηλεκτρικής ενέργειας την περίοδο των Ολυμπιακών Αγώνων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 199/15-6-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λάμπρου Παπαδήμα προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικώς με τον αποκλεισμό της Περιφέρειας Στερεάς Ελλάδας από τις χρηματοδοτήσεις του «Στόχου 1» κατά την περίοδο 2007-2013.
      2. Η με αριθμό 204/15-6-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικώς με την καταβολή των αποζημιώσεων στους πατατοπαραγωγούς του Δήμου Μεσαπίων Εύβοιας.
      3. Η με αριθμό 197/15-6-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικώς με τη λειτουργία του Πανεπιστημίου Πειραιά. 
      Επίσης, κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας».
      Παραπέμπεται στην αρμόδια Διαρκή Επιτροπή.
      Επίσης, ο Βουλευτής Σάμου κ. Θαλασσινός Θαλασσινός ζητεί άδεια απουσίας από τις συνεδριάσεις της 17ης και 18ης Ιουνίου της Ολομέλειας της Βουλής ευρισκόμενος σε αποστολή του κόμματός του στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
      Επανερχόμαστε στη συζήτηση των επικαίρων ερωτήσεων πρώτου κύκλου της Πέμπτης 17 Ιουνίου 2004.
      Δεύτερη είναι η με αριθμό 191/14-6-2004 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε’ Αντιπροέδρου της Βουλής κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικώς με την έγκριση των προγραμμάτων εφημεριών στο νοσοκομείο «Χατζηκώστα» Ιωαννίνων, την πρόσληψη ιατρών κ.λπ.
      Το ειδικότερο περιεχόμενο της επίκαιρης ερώτησης του κ. Κοσιώνη έχει ως εξής:
      «Οι γιατροί του Νοσοκομείου «Χατζηκώστα» Ιωαννίνων συνεχίζουν για τέταρτη εβδομάδα τις κινητοποιήσεις με αίτημα την έγκριση του προγράμματος εφημεριών που προτείνει το Επιστημονικό Συμβούλιο.
      Η διοίκηση περικόπτει τα προγράμματα σε βαθμό επικίνδυνο για τους ασθενείς αλλά και για τους γιατρούς, αφού ακόμα και για τις γενικές εφημερίες εγκρίνει μόνο έναν ειδικευμένο γιατρό για μεγάλα τμήματα. Κάνει χρήση της εφημερίας ετοιμότητας σε υπέρμετρο βαθμό, αφήνοντας ακάλυπτα ουσιαστικά τα τμήματα και ξεζουμίζοντας τους γιατρούς, πληρώνοντάς τους μόνο με το 1/3 της τιμής της πραγματικής δουλειάς τους. Το νοσοκομείο εφημερεύει μέρα παρά μέρα. Η διοίκηση ισχυρίζεται ότι δεν εγκρίνει τα προγράμματα γιατί δεν επαρκούν τα κονδύλια. 
      Οι οργανικές θέσεις των γιατρών είναι κενές κατά το 30% και παραπάνω με αποτέλεσμα οι γιατροί να φορτώνονται με πάρα πολλές εφημερίες. Μερικά τμήματα λειτουργούν με έναν, δύο ή τρεις γιατρούς ειδικευμένους. 
      Ένα δεύτερο, ειδικό, μεγάλο πρόβλημα του «Χατζηκώστα» είναι η παλιά πτέρυγα που όλο ανακαινίζεται και όλο δεν τελειώνει –εδώ και τρία χρόνια- για να παραδοθεί σε λειτουργία.
      Ερωτάται ο κύριος Υπουργός:
      Θα χρηματοδοτηθεί το νοσοκομείο, ώστε να εγκριθούν άμεσα τα προγράμματα εφημεριών της επιστημονικής επιτροπής και θα γίνουν προσλήψεις γιατρών για να καλυφθούν άμεσα οι οργανικές θέσεις και να λειτουργήσει σωστά το νοσοκομείο;
      Τι μέτρα θα πάρει για την άμεση παράδοση και λειτουργία της ανακαινιζόμενης πτέρυγας;»
      Το λόγο έχει ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, την απάντησή μου θα τη χωρίσω σε δύο μέρη. Στο δεύτερο μέρος –στη δευτερολογία μου- θα σας απαντήσω για την ανακαίνιση του νοσοκομείου και στο πρώτο μέρος για το ανθρώπινο δυναμικό.
      Σε ό,τι αφορά λοιπόν το ανθρώπινο δυναμικό, έχετε δίκιο για το ποσοστό, δεν είναι όμως 30% γιατί ήδη βρίσκονται υπό προσδιορισμό εφτά καινούργιες θέσεις  στο Νοσοκομείο «Χατζηκώστα» Ιωαννίνων, αλλά, εν πάση περιπτώσει, γύρω στο 25% οι θέσεις είναι κενές και αφορά όχι μόνο τους γιατρούς αλλά και γενικότερα το προσωπικό στο νοσοκομείο. Κάνω λοιπόν μια γενικότερη ενημέρωση για να το ακούσουν και όλοι οι συνάδελφοι γιατί ισχύει και για όλα τα νοσοκομεία της χώρας.
      Πρώτον, τελείωσε η διαδικασία για τις εννιακόσιες ογδόντα οκτάμηνες εποχικές προσλήψεις. Ήδη πέρασε και από το Γενικό Λογιστήριο και μένει η προσυπογραφή. Ελπίζω ότι μέχρι αύριο θα έχει γίνει από τον κ. Αλογοσκούφη.
      Δεύτερον, υπεγράφησαν από τον κ. Παυλόπουλο -και είναι στο Γενικό Λογιστήριο για τυπική έγκριση- τεσσεράμισι νέες οργανικές θέσεις στα νοσοκομεία και τριακόσιες εξήντα εννέα θέσεις σε άλλους οργανισμούς, όπως το ΚΕΘΕΑ, τον ΟΚΑΝΑ, τον «18 Άνω» και άλλα παρόμοια που είναι εκτός ΑΣΕΠ, όπως ξέρετε. Συνολικά δηλαδή είναι τέσσερις χιλιάδες οκτακόσιες εξήντα εννέα θέσεις συν εννιακόσιες ογδόντα. Συνεπώς, πλησιάζουμε τις έξι χιλιάδες θέσεις.
      Τρίτον, σε ό,τι αφορά το ΕΚΑΒ, από προχθές προσλαμβάνονται τα τριακόσια μόνιμα νέα άτομα που θα στελεχώσουν τις νέες μονάδες.
      Τέταρτον, ήδη τελείωσε η επικαιροποίηση του καταλόγου προκήρυξης από την προηγούμενη κυβέρνηση χιλίων τριακοσίων είκοσι έξι θέσεων μόνιμου επίσης προσωπικού για όλα τα νοσοκομεία της χώρας.
      Αυτός λοιπόν είναι ο προγραμματισμός των θέσεων –γύρω στις οκτώ χιλιάδες  για το 2004. 
      Σε ό,τι αφορά τώρα το Νοσοκομείο «Χατζηκώστα» –που δεν είναι μόνο πρόβλημα του Νοσοκομείου «Χατζηκώστα» αλλά όλων των νοσοκομείων της χώρας και αφορά τις εφημερίες των γιατρών και τις υπερωρίες του προσωπικού- σας είπα σε προηγούμενη απάντησή μου -όχι σε σας, σε άλλο συνάδελφο- ότι το θέμα προέκυψε γιατί οι υπερωρίες και οι εφημερίες είχαν υπολογιστεί εκ λάθους, όπως δήλωσε ο κ. Χριστοδουλάκης, επί του περσινού μειωμένου μισθολογίου και όχι επί του φετινού ηυξημένου μισθολογίου, τόσο των γιατρών όσο και του προσωπικού. Αυτό σημαίνει 50 εκατομμύρια ευρώ που δεν υπήρχαν στον προϋπολογισμό έξτρα από αυτά που υπήρχαν για το 2004. 
      Ήδη το Υπουργείο Οικονομικών ενέκρινε την έξτρα επιχορήγηση των 50 εκατομμυρίων ευρώ και υπέγραψε για τα πρώτα 25 εκατομμύρια ευρώ. Η υπουργική απόφαση βγήκε, έχει φθάσει στα νοσοκομεία και μέχρι τις 25 του μηνός –η οποία ημερομηνία επίσης γράφεται στην απόφαση που φέρει τη δική μου υπογραφή- θα έχει πάει σε κάθε νοσοκομείο και θα αναφέρεται αναλυτικά τι δικαιούται να πάρει μέχρι το Σεπτέμβριο -και λέω μέχρι το Σεπτέμβριο που καλύπτονται τα  πάντα- προκειμένου να έχουμε το  χρόνο να εκταμιευθούν και τα υπόλοιπα 25 εκατομμύρια ευρώ.
      Επομένως, αυτό το θέμα θα επιλυθεί άμεσα. Ήδη επιλύθηκε στο πρώτο του σκέλος και θα επιλυθεί μέχρι το τέλος του χρόνου πληρώνοντας η παρούσα Κυβέρνηση αμαρτία ή λάθος, όπως δήλωσε –επαναλαμβάνω- ο κ. Χριστοδουλάκης. Τώρα τι είδος λάθος είναι αυτό που είναι 50 εκατομμύρια ευρώ έξω από τον προϋπολογισμό του 2004 αφήνω να το κρίνει ο κάθε συνάδελφος σε οποιοδήποτε κόμμα και αν ανήκει. 
      Έχει ενημερωθεί και η τριμελής επιτροπή του Νοσοκομείου  «Χατζηκώστα» με επικοινωνία που είχα εγώ χθες με την πρόεδρό της όπως και με όλα τα νοσοκομεία της χώρας που έχουν παραλάβει την απόφαση. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Ο κ. Κοσιώνης έχει το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Ευχαριστώ, κύριε Πρόεδρε.
     Κύριε Υπουργέ, η τοποθέτησή σας δείχνει ότι μάλλον έχετε την πρόθεση «να». Βέβαια θα το δούμε, θα περιμένουμε. Αλλά αυτή η περίπτωση τώρα είναι κάτι το ξεχωριστό, γιατί δεν ξέρω εάν με τα μέτρα που είπατε θα λυθεί το πρόβλημα, διότι ένα νοσοκομείο -όπως ξέρετε- δεν είναι ένας οποιοσδήποτε οργανισμός παραγωγής του τάδε προϊόντος, που και εκεί οι υπερωρίες πρέπει να αμείβονται κλπ. 
     Στο νοσοκομείο προστρέχει ο άνθρωπος που θέλει να διαφυλάξει την υγεία του ή τη ζωή του. Δεν είναι μόνο θέμα γιατρών. Και δεν είναι μόνο θέμα αμοιβής των γιατρών και δεν μπορεί καμία διοίκηση να περικόπτει τις εφημερίες με το πρόσχημα –ή με την πραγματική βάση- ότι δεν υπάρχουν κονδύλια. Για τον απλό άνθρωπο που πηγαίνει εκεί, αυτό είναι πάρα πολύ άγριο. Ξέρετε ότι στο προσωπικό δεν είναι μόνο το θέμα των αμοιβών. Είναι η εντατικοποίηση της δουλειάς, όταν από τις εκατόν πενήντα εννέα θέσεις λείπουν οι πενήντα επτά. Λέτε ότι «θα». Να το δούμε αυτό. 
     Θέλω να ακούσω βέβαια και τι θα γίνει με την καινούργια πτέρυγα γιατί όπως είπατε και πιο μπροστά δεν είναι μόνο θέμα του νοσοκομείου των Ιωαννίνων. Δεν υπάρχει ίσως νοσοκομείο στην Ελλάδα που να μην έχει μια καινούργια πτέρυγα, η οποία να κατασκευάζεται εδώ και χρόνια ολόκληρα και να μην έχει λειτουργήσει. Και δεν λειτουργεί για συγκεκριμένους λόγους.
     Θα περιμένω να ακούσω και στη δευτερολογία σας τι θα πείτε. Πάντως αυτά είναι πράγματα που αφορούν όλα τα νοσοκομεία, εδώ όμως είναι ιδιαίτερα αυξημένο το πρόβλημα και πρέπει να επιλυθεί άμεσα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κοσιώνη.
     Ο κύριος Υπουργός έχει το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι για να παρηγορήσω τους εργαζόμενους στο Νοσοκομείο «Χατζηκώστα» αλλά, αγαπητέ συνάδελφε κύριε Κοσιώνη, δυστυχώς υπάρχουν νοσοκομεία σε χειρότερη μοίρα από το «Χατζηκώστα», πρέπει να σας πω. 
      Εν πάση περιπτώσει, αναλυτικά οι οργανικές θέσεις των γιατρών είναι εκατόν πενήντα εννέα. Οι εκατόν επτά είναι γεμάτες συν τρεις προσωποπαγείς σύνολο εκατόν δέκα και πέντε, όπως σας είπα, είναι προς υπογραφή από μένα –όχι καινούργιες, από τις κενές οργανικές θέσεις- άρα συνολικά είναι εκατόν δεκαπέντε και όχι εκατό.
      Σε ό,τι αφορά την πτέρυγα, ο πρώτος όροφος έχει ήδη τελειώσει, έχει παραδοθεί και λειτουργεί ο παθολογικός τομέας με όλες τις κλινικές που περιλαμβάνει. Ο δεύτερος όροφος έχει τελειώσει κατά το ήμισυ και είναι εν λειτουργία, που έχει μεταφερθεί η καρδιολογική κλινική. Έχει τελειώσει και ο άλλος μισός που θα πήγαινε η παιδιατρική κλινική, αλλά με δική μου εντολή, κύριε Κοσιώνη, δεν δόθηκε προς χρήση, διότι αντιλήφθηκα ότι δεν μπορούσε να δοθεί διότι έπρεπε να έχει ολοκληρωθεί η μελέτη και η δουλειά για τις ενεργειακές υποδομές γιατί αυτή που υπάρχει δεν μπορεί να διασφαλίσει την ομαλή λειτουργία της παιδιατρικής κλινικής. Και έχει δοθεί εντολή εντός τριμήνου –έπρεπε να έχει τελειώσει, επαναλαμβάνω- να έχει τελειώσει η εγκατάσταση δύο νέων ενεργειακών πηγών, ώστε να μπορέσει να λειτουργήσει με ασφάλεια και το κομμάτι της παιδιατρικής κλινικής. 
      Αν ήθελα να εντυπωσιάσω, θα είχα πει «λειτουργήστε την», αλλά προτίμησα την καθυστέρηση τριών μηνών, γιατί ξέρετε ότι παιδιατρική κλινική σημαίνει και θερμοκοιτίδα. Αν, λοιπόν, εμένα μου έπεφτε η ασφάλεια και η θερμοκοιτίδα έσβηνε και πέθαινε το νεογνό, δεν χρειάζεται να πάω παραπέρα. Γι’ αυτό και δεν έχει λειτουργήσει ακόμη, παρ’ ότι από άποψη υποδομής έχει τελειώσει.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ.
    Τρίτη είναι η με αριθμό 188/14.6.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Υγείας και Κοινωνικής Αλληλεγγύης, σχετικώς με την ανάδειξη και προστασία των ασθενών κλπ.
    Η επίκαιρη ερώτηση του κυρίου συναδέλφου έχει ως εξής:
    «Σε πρόσφατη ευρωπαϊκή έρευνα που πραγματοποιήθηκε αναφορικά με το σεβασμό των δικαιωμάτων των ασθενών, διαπιστώθηκε ότι στα νοσοκομεία, θεραπευτήρια, οίκους περίθαλψης ηλικιωμένων συχνά παραβιάζονται τα δικαιώματα των ασθενών καθόσον αυτοί δεν ενημερώνονται επαρκώς για την ασθένεια ή για το ποια θεραπεία θα τους γίνει, ενώ αρκετές φορές οδηγούνται ακόμη και στο χειρουργείο χωρίς να γνωρίζουν τα ακριβή αίτια και τις συνέπειες.
    Οι παραβάσεις αυτές εστιάζονται αφ’ ενός στην έλλειψη ενημέρωσης των ασθενών από το θεράποντα ιατρό, η οποία δεν τους επιτρέπει να αποκτήσουν πλήρη εικόνα για την ασθένειά τους, ώστε να δεχθούν ή να αρνηθούν τη θεραπευτική πράξη στην οποία πρόκειται να υποβληθούν και αφ’ ετέρου στη συμπεριφορά του προσωπικού και στις συνθήκες λειτουργίας των νοσηλευτικών και θεραπευτικών μονάδων.
    Αυτό έχει ως συνέπεια οι ασθενείς να αισθάνονται αδύναμοι και υποταγμένοι στην κρίση και στις αποφάσεις των ιατρών, καθώς και στη συμπεριφορά του προσωπικού του νοσοκομείου και της διοίκησης.
    Ερωτάται ο κύριος Υπουργός:
    - Ποια μέτρα θα λάβει για την καθιέρωση της αναλυτικής πληροφόρησης του ασθενούς αναλυτικά με την κατάσταση της υγείας του, ώστε να μπορεί και ο ίδιος να συμμετέχει στη διαμόρφωση και λήψη αποφάσεων που τον αφορούν και σχετίζονται με τη ζωή του;
    - Σε ποιες ενέργειες θα προβεί για να ευαισθητοποιήσει τους φορείς υγείας να αναδείξουν και να προστατεύουν τα δικαιώματα των ασθενών όπως αρμόζει σε μία κοινωνικά και πολιτικά προηγμένη κοινωνία;»
    Ο Υπουργός Υγείας και Κοινωνικής Αλληλεγγύης κ. Κακλαμάνης έχει το λόγο.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Κουβέλη, σας ευχαριστώ πολύ για την ερώτηση και περισσότερο θέλω να συζητήσω το θέμα μαζί σας, παρά να σας απαντήσω τυπικά. 
    Πρέπει να σας πω ότι ψάχνοντας οι υπηρεσίες διαπίστωσαν αυτό που όλοι γνωρίζουμε μέσα σ’ αυτήν την Αίθουσα, ότι σ’ αυτόν τον τόπο δεν είναι το πρόβλημα η έλλειψη νόμων, αλλά είναι η εφαρμογή των υπαρχόντων νόμων, δυστυχώς. 
    Για το συγκεκριμένο, λοιπόν, θέμα που ρωτάτε, υπάρχει νομοθεσία. Η πρώτη το 1992, η δεύτερη το 1998, η τρίτη το 1999, που ήταν πιο ειδική και αφορούσε τους ασθενείς με ψυχικές διαταραχές. Η εφαρμογή αυτής της νομοθεσίας εναπόκειται βάσει των νόμων στους επαγγελματίες υγείας, κυρίως βέβαια γιατρούς και νοσηλευτές. Ιατρούς κατά τον κύριο λόγο και νοσηλευτές κατά δεύτερον. 
    Η παραβίαση τώρα αυτής της νομοθεσίας μέχρι στιγμής, από ό,τι αντιλήφθηκα, αντιμετωπίστηκε μόνο κατασταλτικά και ποτέ προληπτικά, που για μένα θα είχε και τη μεγαλύτερη σημασία, αν γινόταν. 
    Έτσι σήμερα υπήρχαν στο Υπουργείο, πρέπει να σας πω –δεν τις έφτιαξα εγώ- δύο επιτροπές. Η μία επιτροπή ήταν η Επιτροπή Ελέγχου Προστασίας των Δικαιωμάτων των Ασθενών. Δυστυχώς ήταν εν υπνώσει. Το πρώτο, λοιπόν, που έκανα ήταν να ενεργοποιήσω αυτή την Επιτροπή. Υπήρχε και μία δεύτερη που ήταν η Ειδική Επιτροπή Ελέγχου Προστασίας των Δικαιωμάτων των Ατόμων με Ψυχικές Διαταραχές. Αυτή πρέπει να σας πω ότι λειτουργεί. Ήδη μου δόθηκε η ετήσια έκθεση. Αν θυμάμαι καλά επικεφαλής είναι ο καθηγητής κ. Λιάπας, ο παλιός καθηγητής Ψυχιατρικής και μπορώ να πω ότι λειτουργεί ικανοποιητικά.
    Από κει και πέρα, επισήμως η ενότητα «Δικαιώματα των Ασθενών» συμπεριλαμβάνεται, όπως ξέρετε, στην υποχρεωτική διδασκαλία για κάθε πρόγραμμα εκπαίδευσης είτε των υπαλλήλων του Υπουργείου είτε και νοσοκομείων.
      Η πρόταση την οποία σας κάνω -και στη δευτερολογία θα σας πω και μία προσωπική εμπειρία από ένα πολύ ευαίσθητο τμήμα στο οποίο δούλευα, πριν ασχοληθώ με την πολιτική- είναι ότι εγώ θα ήθελα πάρα πολύ να μπει μάθημα «Δικαιώματα Ασθενών» στο εκπαιδευτικό πρόγραμμα τουλάχιστον των ιατρικών και των νοσηλευτικών σχολών.
      Εάν συμφωνούμε προς αυτήν την κατεύθυνση, θα με βοηθούσατε εμένα όχι ως άτομο, αλλά ως εκπρόσωπο του Υπουργείου να μιλήσουμε με την κ. Γιαννάκου –γιατί εκείνης είναι η αρμοδιότητα κυρίως- και να εισάγουμε αυτό το μάθημα στις ιατρικές και στις νοσηλευτικές σχολές, ώστε ο φοιτητής να ευαισθητοποιείται πριν πάρει το δίπλωμά του και πριν μπει σ’ ένα νοσοκομείο να δουλέψει ως γιατρός ή ως νοσηλευτής πάνω στο συγκεκριμένο θέμα και όχι να ερχόμαστε κατασταλτικά να επιβάλουμε ποινές που προβλέπει η ήδη υπάρχουσα νομοθεσία.
      Στη δευτερολογία μου θα σας πω και μια προσωπική εμπειρία, για να δείτε ότι δεν είναι πάντα πολύ εύκολο πράγμα η άμεση ενημέρωση του ασθενούς, κυρίως όταν πάσχει από ορισμένα δύσκολα, ξεχωριστά –ας το πω έτσι- νοσήματα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ, και για την οικονομία του χρόνου.
      Ο κ. Κουβέλης έχει το λόγο για δύο λεπτά.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Υπουργέ, σπεύδω ευθύς εξαρχής να σας πω ότι έχετε τη σύμφωνη γνώμη μας να ζητήσετε να εισαχθεί το συγκεκριμένο μάθημα στις ιατρικές σχολές. Θα συμφωνήσω επίσης μαζί σας ότι δεν πρέπει να αναζητούμε τη λύση του προβλήματος σε κατασταλτικούς μηχανισμούς και στην επιβολή ποινών. Πράγματι είναι ορθό αυτό που είπατε. Υπάρχει νομοθεσία, η οποία δεν εφαρμόζεται, όπως υπάρχουν και επιτροπές –και αυτό είναι ορθό που είπατε- που δεν έχουν δραστηριοποιηθεί, με αποτέλεσμα να βρίσκεται σε ύπνωση όλη αυτή η διαδικασία ανάδειξης των δικαιωμάτων των ασθενών.
      Νομίζω όμως ότι θα συμφωνήσετε και με την επισήμανση ότι ένας γιατρός προκειμένου να μπορεί να ενημερώνει τον ασθενή, χρειάζεται και την κατάλληλη υποδομή εκεί που ασκεί το λειτούργημά του. 
      Έχω στα χέρια μου μερικές απόψεις, κύριε Υπουργέ –τις οποίες θέτω υπόψη σας- ιατρών, οι οποίοι είναι πραγματικοί λειτουργοί και λένε: «Πώς να τηρήσεις το δικαίωμα της ιδιωτικότητας σε θαλάμους όπου νοσηλεύονται τέσσερις ή περισσότεροι ασθενείς; Πώς να κάνει κατ’ ιδίαν ενημέρωση ένας γιατρός χωρίς γραφείο και πώς να αφιερώσει η νοσηλεύτρια χρόνο στον ασθενή, όταν στη βάρδιά της φροντίζει είκοσι αρρώστους ταυτοχρόνως»; 
      Θα μπορούσα να παραθέσω πάρα πολλά τέτοια ρητορικά ερωτήματα, διότι περί αυτού πρόκειται. Σημασία έχει όμως αξιοποιώντας την επισήμανση, η οποία γίνεται και από την πρόσφατη ευρωπαϊκή έρευνα, να αναδειχθεί το θέμα και να πάρετε μέτρα, έτσι ώστε να ενημερωθούν και να ευαισθητοποιηθούν οι λειτουργοί της υγείας, οι ιατροί βεβαίως και το νοσηλευτικό προσωπικό.
      Εάν το αφήσουμε έτσι, κύριε Υπουργέ, το θέμα θα πέσει σε άλλη ύπνωση, σε δεύτερη ύπνωση. Επειδή θεωρώ ότι αυτή η κοινωνία δικαιούται να έχει ανεπτυγμένα όσο και σεβαστά τα δικαιώματα των πολιτών –μεταξύ αυτών των δικαιωμάτων είναι και τα δικαιώματα των ασθενών- πρέπει να λάβετε μέτρα. Θα σας έλεγα ότι δεν θα ήταν άχρηστο, ακόμα και μία εγκύκλιο να απευθύνετε προς τους ιατρούς, προκειμένου να τους ευαισθητοποιήσετε προς την κατεύθυνση που προανέφερα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Ο κύριος Υπουργός έχει το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Κύριε Κουβέλη, δύσκολα θα διαφωνήσω με τις επισημάνσεις που κάνατε και αναφερθήκατε και σε δηλώσεις συναδέλφων μου, παρ’ ότι πρέπει να πω για τα νέα νοσοκομεία στην επαρχία, πέραν του προβλήματος της υποστελέχωσης, ότι είναι αλλιώς η υποδομή τους.
      Θέλω συμπληρωματικά να σας πω δυο πράγματα. Πρώτον, ήρθα σε επικοινωνία με το Συνήγορο του Πολίτη για να δω αν μέσα στο δικό του πλαίσιο καλύπτεται και το συγκεκριμένο κομμάτι. Εάν όχι, τότε να μας βοηθήσει σαν Υπουργείο να φτιάξουμε το Συνήγορο όχι του ασθενούς, αλλά το Συνήγορο Υγείας και Κοινωνικής Αλληλεγγύης, γιατί ο πολίτης όταν πηγαίνει σ’ ένα νοσοκομείο, κατ΄ ανάγκη δεν είναι του θανατά για να εισαχθεί, αλλά πηγαίνει και για μια απλή εξέταση και εξακολουθεί να έχει δικαιώματα.
      Το δεύτερο που σας είπα είναι μια προσωπική εμπειρία. Κύριε Κουβέλη, εγώ εργάστηκα επί είκοσι περίπου χρόνια σ’ ένα πολύ ευαίσθητο τμήμα του «Αρεταίειου Νοσοκομείου», το Αντικαρκινικό Τμήμα, το Ακτινοθεραπευτικό. Πρέπει να σας πω λοιπόν, ότι ως νέος γιατρός είχα προβληματιστεί πολύ εάν θα έπρεπε να πω στον ασθενή τι ακριβώς έχει. Κάποια στιγμή το αποτόλμησα. Ξέρετε, κύριε Κουβέλη, ποια ήταν τα πρώτα συμπεράσματα που εισέπραξα; Ένα μεγάλο κομμάτι των ασθενών αυτών διέκοπτε τη θεραπεία μόλις άκουγε ότι έχει καρκίνο. Άλλο είναι να το φαντάζεται και να πιστεύει ότι ο γιατρός τον κοροϊδεύει και άλλο είναι να του το πει στα ίσια.
	Και τη διέκοπτε λέγοντας «δεν την κάνω, αφού θα πεθάνω κάποια στιγμή», ενώ σήμερα όσοι έχουν καρκίνο δεν πεθαίνουν όλοι. Πεθαίνουν πολύ λιγότεροι από ό,τι παλιά. Έφευγε, λοιπόν, από το νοσοκομείο. Δεν λέω ότι αυτό γινόταν στο σύνολο, αλλά ήταν ένα ποσοστό που από μια πρόχειρη στατιστική που είχαμε κάνει έφθανε το 37%.
      Και ένα δεύτερο κομμάτι -οι πιο ψύχραιμοι, αν θέλετε- ναι μεν δεν διέκοπτε τη θεραπεία, έχανε όμως την ψυχική του διάθεση. Έκανε μεν τη θεραπεία, αλλά όλοι όσοι είμαστε γιατροί γνωρίζουμε ότι κατά ένα περίεργο τρόπο, δύο ασθενείς με καρκίνο που έχουν ακριβώς τον ίδιο καρκίνο, στο ίδιο στάδιο, που ο ένας αντιμετωπίζει με αισιοδοξία τη ζωή και ο άλλος είναι σε κατάθλιψη -οι ερευνητές του καρκίνου λένε ότι είναι και ψυχοσωματική νόσος- ο μεν ένας πάει καλά και ο άλλος πάει πολύ χειρότερα. 
	Πρέπει να σας πω ότι ήλθα σε τέτοιο δίλημμα που το σταμάτησα. Για να μην σας πω και κάτι άλλο, ότι πολλές φορές ρωτούσαν συγγενείς, όχι από ενδιαφέρον, κύριε Κουβέλη. Βέβαια ήταν λίγες αυτές οι περιπτώσεις, γιατί ήταν συγγενείς πλουσίων ασθενών. Πάντως ανακάλυψα ότι υποκρύπτοντο άλλου είδους συμφέροντα, κληρονομιάς κλπ.
      Πρέπει να σας πω ότι και τώρα, αν θα με ρωτήσετε, δεν μπορώ με το χέρι στη καρδιά σαν γιατρός –ξεχάστε ότι είμαι Υπουργός- να σας δώσω απάντηση, πόσο άμεσα μπορούμε να ενημερώνουμε σε τέτοιες περιπτώσεις τον ίδιο τον ασθενή. Προσωπικά δεν μπορώ να σας απαντήσω σαν γιατρός κύριε Κουβέλη. Αυτά είναι θέματα που ενδεχομένως θα πρέπει να τα συζητήσουμε σε μία ειδική συνεδρίαση στην Επιτροπή Κοινωνικών Υποθέσεων. Δεν άπτονται πολιτικής. Αφορούν τους πάντες, όλους μας. Ίσως καταλήξουμε όλοι μαζί σε μια καλύτερη μεθοδολογία. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Κυρίες και κύριοι συνάδελφοι εισερχόμαστε στις επίκαιρες ερωτήσεις δευτέρου κύκλου, οι οποίες όλες διαγράφονται.
      Η με αριθμό 183/14-6-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιλτιάδη Παπαϊωάννου προς τον Υπουργό Απασχόλησης και Κοινωνικής Προστασίας, σχετικώς με την αναβολή κλήρωσης των κατοικιών του «Ολυμπιακού Χωριού» διαγράφεται, λόγω κωλύματος του κυρίου Υπουργού. 
      Η με αριθμό 192/14-6-1004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Ανάπτυξης, Απασχόλησης και Κοινωνικής Προστασίας, σχετικώς με την επαναλειτουργία του εργοστασίου «SOFTEX» στη Δράμα, διαγράφεται επίσης λόγω κωλύματος του κυρίου Υπουργού. 
      Η με αριθμό 187/14-6-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Ανάπτυξης, Περιβάλλοντος, Χωροταξίας και Δημοσίων ‘Εργων, σχετικώς με την κατασκευή «τσιμεντένιου νησιού» στη Νέα Μάκρη, τις περιβαλλοντικές επιπτώσεις κλπ. διαγράφεται και θα επανακατατεθεί. 
      Κυρίες και κύριοι συνάδελφοι, έχουν διανεμηθεί τα Πρακτικά της συνεδριάσεως της Πέμπτης 3 Ιουνίου 2004 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδριάσεως της Πέμπτης 3 Ιουνίου 2004 επικυρώθηκαν. 
      Ολοκληρώθηκε η συζήτηση των επικαίρων ερωτήσεων. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 11.23΄ λύεται  η συνεδρίαση για αύριο Παρασκευή 18 Ιουνίου 2004 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 3/6.5.04 επερώτησης των Βουλευτών του Συνασπισμού Ριζοσπαστικής Αριστεράς προς τα Υπουργεία Περιβάλλοντος, Χωροταξίας και Δημοσίων Έργων, Ανάπτυξης, Αγροτικής Ανάπτυξης και Τροφίμων, σχετικώς με θέματα που αφορούν στο περιβάλλον και την ποιότητα ζωής, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                           ΟΙ ΓΡΑΜΜΑΤΕΙΣ



2

Συνεδρίαση 17-6-2004


