      ΣΥΝΕΔΡΙΑΣΗ ΛΘ΄
      Παρασκευή 13 Δεκεμβρίου 2002
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές από: το 10ο Δημοτικό Σχολείο Χαλανδρίου Αττικής, το Β΄ Γυμνάσιο Μελισσίων Αττικής και Αντιπροσωπεία της Κοινοβουλευτικής Ομάδας φιλίας Εσθονίας Ελλάδος, σελ.
      2. Άδεια απουσίας του Προέδρου του Συνασπισμού της Αριστεράς και της Προόδου Ν. Κωνσταντόπουλου, σελ.
      3. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 16 Δεκεμβρίου 2002, σελ.
      4. Συζήτηση επικαίρων ερωτήσεων:
      α) Προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να βελτιώσει το εργασιακό καθεστώς των εκπαιδευτικών των ολοήμερων σχολείων κλπ., σελ.
      β) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη των αναγκαίων μέτρων αποκατάστασης των πληγέντων κατοίκων και επιχειρήσεων από τον πρόσφατο σεισμό στον νομό Ηλείας, σελ.
      γ) Προς τον Υπουργό Πολιτισμού, σχετικά με τη διαχείριση των κονδυλίων της Ολυμπιάδας 2004 κλπ., σελ.
      δ) Προς τον Υπουργό Δημόσιας Τάξης, σχετικά με τις προθέσεις του Υπουργείου για τη θέσπιση ειδικού μισθολογίου για τα Σώματα Ασφαλείας κλπ., σελ.
      ε) Προς τον Υπουργό Οικονομίας και Οικονομικών: Ι) σχετικά με τις προθέσεις του Υπουργείου για τη χωριστή φορολόγηση των συζύγων κλπ., σελ.
      ΙΙ) σχετικά με την αποκατάσταση των απολυμένων της Αθηναϊκής Χαρτοποιίας Δράμας, σελ.
      ΙΙΙ) σχετικά με την ανάθεση από τις τράπεζες της είσπραξης των δόσεων από δάνεια, πιστωτικές κάρτες κλπ., σε εισπρακτικές εταιρείες, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί του σχεδίου νόμου του Υπουργείου Δικαιοσύνης: «Σύσταση Σώματος Επιθεώρησης και ελέγχου των Καταστημάτων Κράτησης και άλλες διατάξεις», σελ.
      2. Κατάθεση εκθέσεων Διαρκών Επιτροπών:
      α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2003», σελ.
      β) Η Διαρκής Επιτροπή Μορφωτικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Πολιτισμού «Για την ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ», σελ.
      γ) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών:
      i) «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας», σελ.
      ii) «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας», σελ.
      3. Κατάθεση σχεδίου νόμου:
      Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας Αεροπορικών Mεταφορών μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΛΕΥΡΑΣ Α., σελ.
      ΔΑΜΑΝΑΚΗ Μ., σελ.
      ΕΥΘΥΜΙΟΥ Π., σελ.
      ΖΑΦΕΙΡΟΠΟΥΛΟΣ Ι., σελ.
      ΚΑΝΕΛΛΗ ΛΙΑΝΑ, σελ.
      ΚΑΡΑΤΖΑΦΕΡΗΣ Γ., σελ.
      ΚΕΦΑΛΟΓΙΑΝΝΗΣ Ε., σελ.
      ΜΑΛΕΣΙΟΣ Ε., σελ.
      ΣΚΥΛΛΑΚΟΣ Α., σελ.
      ΠΑΠΑΔΟΠΟΥΛΟΣ Ι., σελ.
      ΤΣΑΚΛΙΔΗΣ Ι., σελ.
      ΦΛΩΡΙΔΗΣ Γ., σελ.
      ΦΩΤΙΑΔΗΣ Α., σελ.
      2. Επί του σχεδίου νόμου του Υπουργείου Δικαιοσύνης:
      ΑΛΕΥΡΑΣ Α., σελ.
      ΙΩΑΝΝΙΔΗΣ Φ., σελ.
      ΚΑΝΕΛΛΗ Λ., σελ.
      ΚΑΤΣΑΡΟΣ Ν., σελ.
      ΚΟΥΒΕΛΗΣ Φ., σελ.
      ΜΠΕΝΑΚΗ Α., σελ.
      ΠΑΠΑΝΙΚΟΛΑΣ Β., σελ.
      ΠΑΥΛΟΠΟΥΛΟΣ Π., σελ.
      ΠΕΤΡΑΛΙΑ Φ., σελ.
      ΠΕΤΣΑΛΝΙΚΟΣ Φ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΛΘ΄
      Παρασκευή 13 Δεκεμβρίου 2002
      	Αθήνα, σήμερα στις 13 Δεκεμβρίου 2002, ημέρα Παρασκευή και ώρα 10.57΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΚΩΝΣΤΑΝΤΙΝΟΥ ΒΡΕΤΤΟΥ.
      	ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ένωση Επαγγελματιών Θερινών Κινηματογράφων ζητεί επιστροφή φόρου στα μέλη της.
2) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία  ο Τοπικός Οργανισμός Εγγείων Βελτιώσεων Κόλπου Κισσάμου Χανίων ζητεί συμπληρωματική επιχορήγηση λόγω ζημιών από θεομηνίες.
3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία  ο Δήμος Κύμης Εύβοιας ζητεί την αποκατάσταση του τμήματος της επαρχιακής οδού Πλατάνας – Στομίου.
4) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η κυρία Αγγελική Λαμπρινίδη – Διαμαντή, γιατρός, ζητεί επίλυση υπηρεσιακού της προβλήματος.
5) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Σχολικών Φυλάκων Β.Α. Αιγαίου διαμαρτύρεται για την εισήγηση του Υπουργού Εσωτερικών περί μερικής απασχόλησης των Σχολικών Φυλάκων.
6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Νομαρχιακή Αυτοδιοίκηση Χίου ζητεί την επανεξέταση της Ειδικής Χωροταξικής Μελέτης Ν. Χίου ως προς τις ΖΟΕ λαμβάνοντας υπόψη τις απόψεις των αρμοδίων τοπικών φορέων.
7) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Ομοσπονδία Επαγγελματιών και Βιοτεχνών Νομού Καβάλας ζητούν την ικανοποίηση φορολογικών αιτημάτων.
8) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία οι σπουδαστές του ΙΕΚ – ΕΚΑΒ Διασωστών – Πληρωμάτων Ασθενοφόρων Καβάλας ζητούν την επίλυση των προβλημάτων του ΙΕΚ και την παραμονή του κ. Θεμιστοκλή Ζεκερίδη στη θέση του υποδιευθυντή.
9 Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Κων/νος Κακάτσος ζητεί να συνταξιοδοτηθεί και να του χορηγηθεί ιατροφαρμακευτική κάλυψη από τη ΔΕΗ ως άτομο με ειδικές ανάγκες.
10) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία Ελαιοπαραγωγοί  Κισσάμου Χανίων διαμαρτύρονται για την υποχρέωση καταβολής εισφορών στην ΄Ενωση Γεωργικών Συνεταιρισμών Κισσάμου, προκειμένου να εισπράξουν την επιδότηση ελαιολάδου.
11) Ο Βουλευτής Καρδίτσας κ. ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ κατέθεσε αναφορά με την οποία οι Συνταξιούχοι του ΟΓΑ ζητούν την ικανοποίηση αιτημάτων τους για την άρση του αποκλεισμού τους από τις άλλες κοινωνικές ομάδες.
12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε δημοσίευμα εφημερίδας που αφορά  επίλυση φορολογικού προβλήματος του κ. Γεωργίου Θανάση..
13 Ο Βουλευτυής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία ο Σύλλογος Συνταξιούχων ΔΕΗ Πελοποννήσου, Ηπείρου και Ιονίων Νήσων ζητεί την ενσωμάτωση της ΑΤΑ στη βασική σύνταξη για όλους τους συνταξιούχους των ΔΕΚΟ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 152/3-7-02 ερώτηση δόθηκε με το υπ’ αριθμ. 1503/24-7-02 έγγραφο από τον Υπουργό 1503/24-7-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 152/3-7-02 που κατέθεσε στη Βουλή ο Βουλευτής κ. Ν. Κακλαμάνης σχετικά με την προσβασιμότητα των χώρων χρήσης από Α.Μ.Ε.Α., κατά λόγο αρμοδιότητας του Υπ.Μ.Ε. σας γνωρίζουμε ότι:
      1. Με τις διατάξεις της παρ. 9 του άρθρου 12 του νέου νόμου 2963/01 (268 Α΄) για την «Οργάνωση και λειτουργία των δημοσίων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις», προβλέπεται ότι τα αστικά λεωφορεία που τίθενται σε κυκλοφορία μετά την ισχύ του νόμου αυτού, δύναται να φέρουν εξοπλισμό για την πρόσβαση και ασφαλή μεταφορά ατόμων με κινητικά προβλήματα. Τα λεωφορεία ιδιοκτησίας των φορέων συγκοινωνιακού έργου και μέχρι ποσοστού τουλάχιστον 10% επί του συνολικού στόλου αυτών, φέρουν υποχρεωτικά τον προαναφερόμενο εξοπλισμό.
      Επίσης, με τις διατάξεις της παρ. 1 του άρθρου δέκατου της οικονομικής συμφωνίας (ν. 2898/2001 ΦΕΚ 71 Α΄), μεταξύ του Ελληνικού δημοσίου και του Οργανισμού Αστικών Συγκοινωνιών (ΟΑΣΘ) για τον εκσυγχρονισμό και βελτίωση των παρεχομένων υπηρεσιών, προβλέπεται η προμήθεια, μετά την 1-1-01, λεωφορείων εφοδιασμένων με σύστημα πρόσβασης εμποδιζόμενων ατόμων.
      2. Αναφορικά με τις ειδικές διασκευές των μέσων μαζικής μεταφοράς και των παρεχομένων υπηρεσιών για την εξασφάλιση της υπόψη προσβασιμότητας, σας διαβιβάζουμε τα σχετικά έγγραφα του ΟΑΣΑ, των ΕΘΕΛ, ΗΛΠΑΠ, ΗΣΑΠ, καθώς και του Ο.Σ.Ε. για τα λεωφορεία, τρόλεϋ, και τρένα αντίστοιχα.
      Ο Υπουργός
      ΧΡΙΣΤΟΣ ΒΕΡΕΛΗΣ»
      Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 133/3-7-02 ερώτηση δόθηκε με το υπ’ αριθμ. 37745/23-7-02 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της ερώτησης με αριθμό 133/3-7-2002 που κατέθεσε ο Βουλευτής κ. Καλλιώρας Ηλίας, σας γνωρίζουμε ότι το ποσό των ατακτοποίητων αντιτίμων στις 31-12-2001 ανέρχεται σε 1.750 δισ. δρχ. (προσωρινά στοιχεία). Η δυνατότητα τακτοποίησής τους εξετάζεται στο πλαίσιο των δημοσιονομικών δυνατοτήτων και της διάταξης του άρθρου 14 του ν. 2892/2001.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      3. Στην με αριθμό 134/3-7-2002 ερώτηση δόθηκε με το υπ’ αριθμ. 18/23-7-2002 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 134/3-7-2002 που κατέθεσε στη Βουλή ο Βουλευτής κ. Η. Δ. Καλλιώρας, σας πληροφορούμε τα εξής:
      Οι προτάσεις για την ενδιάμεση αναθεώρηση της Κοινής Αγροτικής Πολιτικής (ΚΑΠ), που παρουσίασε στις Βρυξέλλες η Ευρωπαϊκή Επιτροπή, δεν κρίνονται ικανοποιητικές για τη χώρα μας και την ελληνική γεωργία.
      Υπερβαίνουν την εντολή της Συνόδου Κορυφής του Βερολίνου (Μάρτιος 1999), καθώς επιφέρουν ριζικές μεταβολές στη σημερινή φυσιογνωμία της ΚΑΠ και αποκλίνουν από τις θέσεις που υπέβαλε η χώρα μας στο Συμβούλιο των Υπουργών Γεωργίας της Ευρωπαϊκής Ένωσης.
      Η κυβέρνηση θα καταβάλλει κάθε δυνατή προσπάθεια για την αντιμετώπιση των επιπτώσεων των προτάσεων αυτών, συντονίζοντας τη δράση τους με άλλες χώρες-μέλη, που έχουν κοινά συμφέροντα και θα λάβει όλα τα αναγκαία μέτρα για να προασπίσει τα συμφέροντα των Ελλήνων αγροτών.
      Ο Υφυπουργός
      Φ. ΧΑΤΖΗΜΙΧΑΛΗΣ»
      4. Στην με αριθμό 135/3-7-02 ερώτηση δόθηκε με το υπ΄ αριθμ.19/26-7-02 έγγραφο από τον Υπουργό Γεωργίας η ακόλουθη απάντηση:
     «Απαντώντας στην ερώτηση 135/3-7-2002 που κατέθεσε ο Βουλευτής κ. Η. Δ. Καλλιώρας, για τα θέματα της αρμοδιότητάς μας, σας πληροφορούμε τα εξής:
     Το Υπ. Γεωργίας προέβη στην έκδοση της 8430/23-5-2002 Απόφασης με την οποία διατίθεται το ποσό των 215.187 ευρώ για αποζημίωση των δικαιούχων αγροτών Σπερχειάδας από την κατασκευή του έργου «Κατασκευή Αρδευτικών Δικτύων Δυτικής Ζώνης Βίστριζας».
     Με το αριθμ. 46220/20-6-2002 έγγραφο της Δ/νσης Οικονομικής του Υπ. Γεωργίας, ζητήθηκε από τις Περιφέρειες της Χώρας να προτείνουν υπαλλήλους, οι οποίοι θα μπορούσαν να οριστούν υπόλογοι-διαχειριστές του Π.Δ.Ε.
     Το Υπ. Γεωργίας, ζητήθηκε από τις Περιφέρειες της Χώρας να προτείνουν υπαλλήλους, οι οποίοι θα μπορούσαν να οριστούν υπόλογοι- διαχειριστές του Π.Δ.Ε.
     Το Υπ. Γεωργίας θα προχωρήσει άμεσα στον ορισμό υπολόγου μετά την υποβολή σχετικής προτάσεως από την Περιφέρεια Στερεάς Ελλάδας, στην δικαιοδοσία της οποίας υπάγεται ο Νομός Φθιώτιδος όπου εκτελείται το συγκεκριμένο έργο.
     Σημειώνεται ότι αμέσως μετά τον ορισμό υπολόγου θα αποζημιωθούν οι δικαιούχοι, αφού έχει ήδη εγκριθεί η χρηματοδότηση του συγκεκριμένου έργου.
     Ο Υπουργός
     Γ. ΔΡΥΣ»
5. Στην με αριθμό 40/2.7.02 ερώτηση δόθηκε με το υπ’ αριθμ. 67558/23.7.02 έγγραφο από τον Υφυπουργό Υγείας Πρόνοιας η ακόλουθη απάντηση:
«Απαντώντας στην με αριθμό 40/2.7.02 ερώτηση που κατατέθηκε στη Βουλή από την Βουλευτή κ. Α. Ξηροτύρη-Αικατερινάρη σχετικά με τη λειτουργία του παραρτήματος του ΙΚΑ του Δήμου Ανθεμούντα Χαλκιδικής, σας γνωρίζουμε ότι αρμόδιο να απαντήσει στη Βουλή για το συγκεκριμένο θέμα είναι το συνερωτώμενο Υπουργείο Εργασίας και Κοινωνικών Ασφαλίσεων.
Σχετικά με το ΕΚΑΒ στο Νομό Χαλκιδικής καλύπτεται από τον τομέα Χαλκιδικής που ανήκει στο ΕΚΑΒ Θεσσαλονίκης. Σε αυτό το Νομό υπάρχουν συνολικά (14) ασθενοφόρα και (1) Κινητή Μονάδα η οποία στελεχώνεται από ιατρικό προσωπικό του Νοσοκομείου Πολυγύρου και καλύπτει την ευρύτερη περιοχή. Στον τομέα του ΕΚΑΒ στη Χαλκιδική υπηρετούν (18) Πληρώματα Ασθενοφόρων του ΕΚΑΒ τα οποία βρίσκονται σε άριστη συνεργασία με το προσωπικό των Κέντρων Υγείας της περιοχής και καλύπτουν τις ανάγκες σε προνοσοκομειακό επίπεδο.
Πρόσφατα το ΕΚΑΒ Θεσσαλονίκης παραχώρησε στον τομέα 3 ασθενοφόρα νεώτερης τεχνολογίας. Αναλυτικά τα ασθενοφόρα είναι κατανεμημένα ως εξής:
(4) στο ΚΥ Μουδανιών
(2) στο ΚΥ Κασσανδρείας
(3) στο ΚΥ Αγ. Νικόλαος
(2) στο ΚΥ Παλαιοχωρίου
(3) στο Νοσοκομείο Πολυγύρου
Ο Υφυπουργός
Ε. ΝΑΣΙΩΚΑΣ»
6. Στην με αριθμό 65/2.7.02 ερώτηση δόθηκε με το υπ’ αριθμ. 67581/23.7.02 έγγραφο από τον Υφυπουργό Υγείας Πρόνοιας η ακόλουθη απάντηση:
«Απαντώντας στην με αρ. 65/2.7.02 ερώτηση που κατατέθηκε στη Βουλή από τον Βουλευτή κ. Π. Αδρακτά σχετικά με δημοσίευμα τοπικής εφημερίδας που αφορά στην έλλειψη προσωπικού στο Π.Π.Γ. Νοσοκομείου Ρίου Πατρών, σας γνωρίζουμε τα εξής:
Με την προκήρυξη του περασμένου έτους και τη διαδικασία που βρίσκεται στο τελικό στάδιο διορισμού, στο Νοσοκομείο θα γίνει πρόσληψη προσωπικού για κάλυψη 68 θέσεων, ενώ με την καινούρια κατανομή των 3.000 θέσεων που υπάρχει έγκριση για όλη τη χώρα, θα προστεθεί και άλλο προσωπικό στο Π.Π.Γ. Νοσοκομείο Πατρών. Έτσι θα καλυφθούν υπάρχοντα κενά και θα δοθεί η δυνατότητα ανάπτυξης τμημάτων.
Ο Υφυπουργός
Ε. ΝΑΣΙΩΚΑΣ»
      7. Στην με αριθμό 70/2-7-02 ερώτηση δόθηκε με το υπ’ αριθμ. 488/18-7-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 70/2-7-2002 ερώτηση του Βουλευτή κ. Νικολάου Κορτσάρη, σας γνωρίζουμε τα εξής:
      Ο Ι. Ναός Κοιμήσεως της Θεοτόκου, Δημοτικού Διαμερίσματος Φλαμπουρίου του Δήμου Περάματος Ν. Φλώρινας, τρίκλιτη ξυλόστεγη βασιλική με πυργοειδές κωδωνοστάσιο, κτίστηκε το 1871, κάηκε από τους Τούρκους το 1912 και ξανακτίστηκε. Δεν έχει χαρακτηριστεί ιστορικό διατηρητέο μνημείο, επειδή πρόκειται για νεόκτιστο κτίριο, που δεν συγκεντρώνει τα στοιχεία, που θα μπορούσαν να το καταστήσουν μνημείο (αυθεντικότητα, πρωτοτυπία, παλαιότητα). Παρ’ όλα αυτά η αρμόδια Εφορεία θα διενεργήσει αυτοψία για να αξιολογήσει την κατάστασή του.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      8. Στην με αριθμό 76/2-7-02 ερώτηση δόθηκε με το υπ’ αριθμ. 490/18-7-02 .έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 76/2-7-2002 ερώτηση του Βουλευτή κ. Δημήτρη Πιπεργιά, σας γνωρίζουμε τα εξής:
      Η οικία Γεωργίου Δροσίνη στο Δημοτικό Διαμέρισμα Γουβών Ν. Ευβοίας έχει χαρακτηρισθεί ως ιστορικό μνημείο από το ΥΠ.ΠΟ. Με το θέμα της αποκατάστασης και αξιοποίησής του το ΥΠ.ΠΟ έχει ήδη ασχοληθεί στο παρελθόν και έχει συνεισφέρει χρηματικό ποσό της τάξης των 5.000.000 δρχ. περίπού, για τις εργασίες επισκευής του.
      Η αρμόδια 1η Εφορεία Νεωτέρων Μνημείων έχει πραγματοποιήσει αυτοψία και σε συνεργασία με τον Δήμο Αρτεμισίου και τις αρμόδιες Κεντρικές Υπηρεσίες του ΥΠ.ΠΟ θα καταρτίσει πρόγραμμα εργασιών και χρηματοδότησης.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 16 Δεκεμβρίου 2002.
      «Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
      1. Η με αριθμό 205/9.12.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Στρατηλάτη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να αποτρέψει την ανοικοδόμηση των οικοπέδων στη συνοικία Νεάπολης της Καβάλας και την απόδοσή τους σε κοινή χρήση από τους πολίτες.
      2. Η με αριθμό 224/10.12.2002 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τον Υπουργό Μεταφορών και Επικοινωνιών, σχετικώς με την πορεία υλοποίησης του Δικτύου Εμπορευματικών Κέντρων στη χώρα μας.
      3. Η με αριθμό 229/10.12.2002 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την αποκατάσταση των πληγέντων από τους σεισμούς στο Νομό Ηλείας, την εφαρμογή προγράμματος αντισεισμικής θωράκισης της περιοχής κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1. Η με αριθμό 230/10.12.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικώς με την αποζημίωση των πληγέντων από την πρόσφατη κακοκαιρία αγροτών της περιοχής Αβδήρων και Τοπείρου του Νομού Ξάνθης κλπ.
      2. Η με αριθμό 225/10.12.2002 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Εθνικής Άμυνας, σχετικώς με την αποζημίωση των θυμάτων του αεροπορικού δυστυχήματος που συνέβη πριν δυόμισι χρόνια στην Αντίκυρα Βοιωτίας.
      3. Η με αριθμό 228/10.12.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Νοσοκομείο «Αμαλία Φλέμιγκ», την επίλυση των προβλημάτων κλπ.»
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Αν δεν υπάρχει αντίρρηση από το Σώμα, θα ήθελα να συμφωνήσετε να προταχθεί η τρίτη επίκαιρη ερώτηση δευτέρου κύκλου, η με αριθμό 227/10.12.2002, της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να βελτιώσει το εργασιακό καθεστώς των εκπαιδευτικών των ολοήμερων σχολείων κλπ. 
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
      Η επίκαιρη ερώτηση της κυρίας συναδέλφου έχει ως εξής: 
      «Το Υπουργείο Εθνικής Παιδείας και Θρησκευμάτων (ΥΠΕΠΘ) με τη θεσμοθέτηση» των είκοσι οκτώ πολυδιαφημισμένων «ολοήμερων» σχολείων χρησιμοποιεί διδακτικό προσωπικό με πολλαπλή σχέση εργασίας (μόνιμοι, αναπληρωτές, ωρομίσθιοι). Ο συγκεκριμένος τρόπος πρόσληψης και εργασίας του διδακτικού προσωπικού αποτελεί προπομπό μιας γενικευμένης ανατροπής των εργασιακών σχέσεων των εκπαιδευτικών, στα πλαίσια μιας εκπαίδευσης που θα αποτελεί ανταποδοτική παροχή υπηρεσιών. Αντί, λοιπόν, το ΥΠΕΠΘ να προσλάβει μόνιμο διδακτικό και βοηθητικό προσωπικό, χρησιμοποιεί ωρομισθίους εκπαιδευτικούς με σύμβαση ανάθεσης έργου ως ευέλικτο, φτηνό δυναμικό που εργάζεται κάτω από συνθήκες εργασιακής ανασφάλειας και πολιτικής ομηρίας.
      Η τραγική κατάσταση (αδιοριστία, ανασφάλεια, αδυναμία επαγγελματικού και οικογενειακού προγραμματισμού) επιτείνεται από τη σημαντική καθυστέρηση στην πληρωμή των δεδουλευμένων, αλλά και από την έλλειψη στοιχειωδών εργασιακών δικαιωμάτων (δεν δικαιούνται δώρα, επιδόματα, ταμείο ανεργίας κα αποζημίωσης), λόγω της ειδικής σύμβασης έργου που συνάπτουν με το Παιδαγωγικό Ινστιτούτο.
      Ερωτάται ο κύριος Υπουργός ποια μέτρα θα πάρει η Κυβέρνηση και πότε, ώστε να αλλάξει το εργασιακό καθεστώς τους και να τους αποδοθούν στοιχειώδη δικαιώματα που έχουν οι άλλοι εργαζόμενοι;»
      Ο Υπουργός Εθνικής Παιδείας και Θρησκευμάτων έχει το λόγο.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Η ερώτηση της κ. Κανέλλη δεν είναι ακριβής ως προς την περιγραφή του τι συμβαίνει και στα είκοσι οκτώ πιλοτικά ολοήμερα σχολεία και στα τέσσερις χιλιάδες τετρακόσια ολοήμερα σχολεία που λειτουργούν αυτήν τη στιγμή στην Ελλάδα εμπνεόμενα από το πιλοτικό πρόγραμμα των είκοσι οκτώ πρώτων ολοήμερων που ιδρύθηκαν πριν από πέντε χρόνια.
      Αυτήν τη στιγμή, κυρίες και κύριοι Βουλευτές, ένα από τα πιο θετικά πράγματα που συμβαίνουν στην εκπαίδευση είναι το ολοήμερο σχολείο, με σύνολο τέσσερις χιλιάδες τετρακόσια τμήματα, εκ των οποίων τα δύο χιλιάδες εξακόσια είναι δημοτικά και τα χίλια οκτακόσια νηπιαγωγεία και καλύπτουν διακόσιες χιλιάδες ελληνικές οικογένειες με πλήρεις παροχές, πρόσθετου εκπαιδευτικού προγράμματος στην αγγλική γλώσσα, τη φυσική αγωγή, την πληροφορική, τα εικαστικά, τη θεατρική αγωγή, τη μουσική, το χορό. Αυτά τα τμήματα τα αντιμετωπίζουμε με μόνιμους διορισμούς. Έχουμε διορίσει τρεις χιλιάδες επτακόσιους ογδόντα δασκάλους και χίλιους οκτακόσιους νηπιαγωγούς. Το ίδιο ακριβώς συμβαίνει και στα είκοσι οκτώ πιλοτικά ολοήμερα όπου έχουμε κάνει εκατόν είκοσι επτά (127) πρόσφατους διορισμούς μονίμων, για να μπορούν να αποδίδουν στο έργο τους και στα περιεχόμενά τους. 
      Φυσικά, τα πιλοτικά ολοήμερα στα οποία αναφέρεται ειδικότερα η ερώτησή σας έχουν την ιδιαιτερότητα του εργαστηριού στο οποίο δοκιμάζονται οι εκπαιδευτικές πραγματικότητες που θέλουμε να διαμορφώσουμε στο σύνολο των υπολοίπων σχολείων της χώρας, πράγμα το οποίο σημαίνει ότι έχουμε ισχυρά στοιχεία καινοτομικά και πειραματικά, έτσι ώστε για παράδειγμα –σας δίνω χαρακτηριστικό, κυρία Κανέλλη, γιατί ίσως αυτό οδήγησε στην αντίληψη που καθοδηγεί την ερώτησή σας- προκειμένου να καλυφθούν αυτές οι πιλοτικές ανάγκες, έχουμε διδασκαλία τεχνικής φωτογραφίας, εκμάθηση παραδοσιακών ρυθμών και κρουστών μουσικών οργάνων στο 1ο Δημοτικό Σχολείο Αιγάλεω, πηλοπλαστική στο Δημοτικό Σχολείο Θυμιανών Χίου, κατασκευή κούκλας και μαριονέτας στο 2ο Δημοτικό Σχολείο του Αϊ Γιάννη Ρέντη. 
      Αυτός που διδάσκει πηλοπλαστική στη Χίο είναι εμπειροτέχνης, έχει δελτίο παροχής υπηρεσιών και είναι ασφαλισμένος στο ΤΕΒΕ. Προσλαμβάνεται για να διδάξει πηλοπλαστική στους δασκάλους και στα παιδιά, αμείβεται με αντιμισθία ωρομισθίου και έχει πλήρη ασφαλιστική κάλυψη γι΄ αυτήν την ώρα που καλείται να διδάξει. Άρα, θα έλεγα ότι από τη φύση αυτού του προγράμματος η πρόσληψη αυτού του εξειδικευμένου προσωπικού που ασχολείται σε ωρομίσθια βάση όχι απλώς δεν συγκροτεί κάποια εργασιακή ανασφάλεια ή οτιδήποτε άλλο, αλλά είναι μάλλον και ο μόνος τρόπος που μπορεί να λειτουργήσει ευλύγιστα και ουσιαστικά το σύστημα στα είκοσι οκτώ πιλοτικά σχολεία.
      ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Πολύ φοβούμαι, κύριε Υπουργέ, ότι διαψεύδετε κάτι με αριθμούς. Θα με υποχρεώσετε να σας διαψεύσω με τη σειρά μου. Προσλαμβάνετε δασκάλους για τις γενικότερες ανάγκες. Εκτός και αν αγνοείτε ότι πολλοί από τους περσινούς ωρομίσθιους στα είκοσι οκτώ πιλοτικά σχολεία διατηρούνται και σήμερα. Προσελήφθησαν τον Οκτώβριο ως ωρομίσθιοι και τα πρώτα τους χρήματα τα πήραν το Μάιο. Αν εσείς μπορείτε να πηγαινοέρχεστε ως ωρομίσθιος και να μου λέτε ότι είναι κατοχυρωμένα τα δικαιώματα, να έχετε αρχίσει δουλειά στα ολοήμερα σχολεία τον Οκτώβρη και να παίρνετε τα πρώτα σας λεφτά για τις καταμετρημένες ώρες σας το Μάη, διαψεύστε με.
      Επίσης, μιλάτε για ολοήμερο σχολείο και για παιδιά που τελειώνουν το μάθημα στις 12.50΄ και σχολάνε τελικά στις 16.00΄. Είπατε πολύ ωραία πράγματα. Η Ελλάδα θα πορευθεί στον 21ο αιώνα με την παιδαγωγική αντίληψη ότι η πηλοπλαστική βοηθά πάρα πολύ και ειδικά, αν πάρουμε εμπειρογνώμονες. Εγώ δεν θα διαφωνήσω ούτε με τη θεατρική αγωγή ούτε με άλλα πράγματα.
      Δεν μιλάτε όμως για τους εμπειρογνώμονες αλλά για γεύματα μέσα στο σχολείο με φαγητό από το σπίτι. Προσφάτως προτείνατε να μπει και κέτερινγκ με κόστος 800 δραχμές για κάθε παιδί. Ήθελα να ξέρω από αυτές τις διακόσιες χιλιάδες οικογένειες πόσοι γονείς μπορούν με δύο και τρία παιδιά να πληρώνουν 800 δραχμές την ημέρα για κάθε παιδί, για να τρώει εκεί που διαβάζει. Τραπεζοκόμοι δεν υπάρχουν. Μάγειρες δεν υπάρχουν. Ελεγμένη διατροφή δεν υπάρχει. Τρώνε ό,τι φέρνουν τα παιδιά από το σπίτι. Εκεί τρώνε. Εκεί κάνουν πηλοπλαστική. 
      Αν αυτό είναι αντίληψη ολοήμερου σχολείου, έτσι όπως εξελίσσεται το πράγμα, δεν καταλαβαίνω γιατί πρέπει να πληρώσουν το πείραμα οι εργαζόμενοι με ταπεινές αποδοχές και γιατί ο δάσκαλος θα πρέπει  να κάνει πεντακόσιες άλλες δουλειές μαζί.  Κάνει τη μπέιμπι σίτερ κλπ. Γιατί το ολοήμερο σχολείο πρέπει να είναι ένα ενδεδυμένο και περιβεβλημένο με καλές προθέσεις πάρκιγκ παιδιών; Δεν έχουν πού να αφήσουν τα παιδιά τους οι άνθρωποι και τα αφήνουν εκεί με το άλλοθι ότι θα κάνουν και λίγο θέατρο και λίγο εκείνο και λίγο το άλλο, θα τρώνε οτιδήποτε επί τόπου και με το δάσκαλο να κάνει τα πάντα. 
      Δεν σας είπε  κανείς για το αν θα δώσετε έναν ωρομίσθιο σε ειδικευμένο τεχνίτη που θα έρθει να διδάξει κάτι ειδικό. Γιατί να έχουμε ωρομίσθιους, ανασφάλιστους; Το ολοήμερο σχολείο θα έπρεπε να είναι από την πρώτη μέχρι την τελευταία τάξη σε όλα τα σχολεία, με την απαραίτητη υλικοτεχνική υποδομή και με εξασφαλισμένα τα εργασιακά δικαιώματα των δασκάλων για όλη τους τη ζωή.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
      Είναι προφανές ότι δεν  μπορούμε να συμφωνήσουμε με την κ. Κανέλλη και στο επίπεδο των αριθμών και στο επίπεδο της ουσίας. Μόλις ανέφερα το διορισμό μονίμων εκπαιδευτικών, τριών χιλιάδων οκτακοσίων ογδόντα δασκάλων, χιλίων οκτακοσίων νηπιαγωγών. Μόνο για τα είκοσι οκτώ πιλοτικά ολοήμερα σχολεία έχουμε προσλάβει επιπλέον εκατόν είκοσι επτά μόνιμους δασκάλους.
      ΛΙΑΝΑ ΚΑΝΕΛΛΗ: Πόσοι λείπουν;
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
      Άρα, στηρίζουμε όλη μας την αντίληψη στην ενίσχυση του δημόσιου δωρεάν σχολείου με βάση το μόνιμο εκπαιδευτικό προσωπικό. Όπου τυχόν παρουσιάζονται τα γνωστά θετικά και νόμιμα περιστατικά της κύησης, της ασθένειας κλπ, έχουμε άμεση αναπλήρωση με τους αναπληρωτές στους οποίους αυτή εδώ η Κυβέρνηση και με τη σύμφωνο ψήφο του Κ.Κ.Ε. άνοιξε το δρόμο και για το μόνιμο διορισμό μέσα από τη θητεία στην αναπλήρωση.
      Και έχουμε και τις ειδικές περιπτώσεις των πιλοτικών ολοήμερων που αναφέρεστε, όπου απευθυνόμαστε σε ωρομισθίους. Διαβεβαιώνω, κυρία Κανέλλη, ότι είναι και ασφαλιστικά καλυμμένοι και τουλάχιστον από ό,τι βλέπω φαίνεται ότι προσελήφθησαν τον Οκτώβριο, έγινε η εκκαθάριση το Νοέμβριο και πληρώνονται ήδη από τις 10 Δεκεμβρίου τα δεδουλευμένα του Νοεμβρίου. Εδω εφαρμόζεται η ισχύουσα νομοθεσία σύμφωνα με την οποία η παροχή έργου με αυτές τις συνθήκες είναι ότι γίνεται η εκκαθάριση και πληρώνεσαι τον επόμενο μήνα. 
      Δεν έχουμε εμείς την αίσθηση ότι δεν γίνονται απόλυτα σεβαστά τα εργασιακά δικαιώματα αυτών των ανθρώπων που καλούνται στις ειδικότητες. Αναφέρω ότι η αμοιβή τους είναι 14,67 ευρώ, δηλαδή 5.000 δραχμές την ώρα, ότι είναι ασφαλιστικά καλυμμένοι και ότι –τονίζω- οι ειδικότητες αυτές πιστεύουμε ότι δημιουργούν έναν πλούτο στην εκπαίδευση και είναι αναγκαίο να έχουν αυτήν τη μορφή της προσφυγής σε γνωστικά αντικείμενα και σε καινοτομικές δράσεις οι οποίες αντλούνται από το περιβάλλον όπως είναι είτε η πηλοπλαστική που ανέφερα είτε η αγωγή στα κρουστά και μουσικά όργανα, που φαντάζομαι ότι κανείς δεν έχει αντίρρηση ότι πρέπει να περιλαμβάνεται στο γνωστικό πλούτο στα σχολεία μας. 
      ΠΡΟΕΔΡΕΥΩΝ (Κωνσταντίνος Βρεττός): Επίκαιρες ερωτήσεις πρώτου κύκλου:
      Πρώτη είναι η με αριθμό 219/10.12.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη των αναγκαίων μέτρων αποκατάστασης των πληγέντων κατοίκων και επιχειρήσεων από τον πρόσφατο σεισμό στο Νομό Ηλείας. 
      Η επίκαιρη ερώτηση του κυρίου συναδέλφου έχει ως εξής:
      «Για την κυρία Υπουργό
      Περιβάλλοντος, Χωροταξίας και Δημοσίων Έργων:
      1. Όπως είναι γνωστό, τη Δευτέρα 2.12.2002 ισχυρή σεισμική δόνηση μεγέθους 5,8 της κλίμακας Ρίχτερ έπληξε –για πολλοστή φορά- το Νομό Ηλείας και ειδικότερα το Δήμο Βαρθολομιού, με καταστροφικές συνέπειες.
      2. Άμεση υπήρξε η κινητοποίηση της Κυβέρνησης της πολιτείας και των θεσμικών οργάνων της για την ανακούφιση των πληγέντων και την λήψη των πρώτων μέτρων προστασίας των σεισμοπλήκτων και καταγραφής των ζημιών.
      Ερωτάται η κυρία Υπουργό:
      Α. Πότε θα συνέλθει το αρμόδιο Συντονιστικό Κυβερνητικό Όργανο για την οριστικοποίηση και εξειδίκευση των μέτρων υπέρ των πληγέντων κατοίκων και των επιχειρήσεων και ποιο θα είναι το πλαίσιο και το περιεχόμενο του Ειδικού Προγράμματος Ανασυγκρότησης της Σεισμόπληκτης Περιοχής;
      Β. Πότε θα ληφθεί η απόφαση για την κήρυξη ως σεισμόπληκτου του Νομού Ηλείας και πότε θα αρχίσει η ταχεία υλοποίηση των σχετικών μέτρων υπέρ των πληγέντων, όπως αυτά προσδιορίζονται σε σχετική απόφαση-πρόταση του Νομαρχιακού Συμβουλίου Ηλείας και αναφέρονται και σε ανάλογη ερώτηση που κατέθεσα προς όλους τους συναρμόδιους κυρίους Υπουργούς;».
      Τον λόγο έχει ο Υφυπουργός ΠΕΧΩΔΕ κ. Ιωάννης Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω κατ΄ αρχάς να εκφράσω τη συμπαράσταση και την προσωπική αλλά και της Κυβέρνησης στους πληγέντες από το σεισμό στο Βαρθολομιό αλλά και στη γύρω περιοχή και να τους διαβεβαιώσω ότι η Κυβέρνηση θα λάβει όλα τα μέτρα για την καλύτερη αντιμετώπιση των συνεπειών του σεισμού.
      Είναι εύλογη και θετική η παρέμβαση του κ. Ζαφειρόπουλου. Δείχνει το ενδιαφέρον του ασφαλώς για την πορεία αποκατάστασης των σεισμοπλήκτων, αλλά μου δίνει και την ευκαιρία να απαντήσω σε ορισμένα πράγματα που ελέχθησαν και διαστρεβλώνουν την πραγματικότητα, όπως ότι είναι εγκαταλελειμμένοι οι σεισμόπληκτοι της περιοχής του Βαρθολομιού.
      Θέλω να τονίσω ότι η Κυβέρνηση, η κρατική μηχανή, η Τοπική Αυτοδιοίκηση και η Περιφέρεια, οι πάντες ήταν παρόντες από την πρώτη στιγμή. Μιάμιση ώρα μετά το σεισμό ήταν εκεί είκοσι κλιμάκια μηχανικών τα οποία περιόδευσαν όλη την περιοχή. Κάναμε τις συστάσεις που έπρεπε να γίνουν στους κατοίκους, γιατί πρώτο μέλημά μας σε αυτές τις περιπτώσεις είναι να μην έχουμε τραυματισμούς. Προέχει η κατοχύρωση της ασφάλειας των πολιτών. Περιφράξαμε όλες τις περιοχές που υπήρχαν ετοιμόρροπα κτίσματα που υπήρχε κίνδυνος με ένα μετασεισμό, αν κάποιος πλησιάσει εκεί, να έχουμε και τραυματισμούς. 
      Κάναμε χίλιους εκατόν είκοσι οκτώ πρωτοβάθμιους ελέγχους μέσα σε μία εβδομάδα με είκοσι πέντε συνεργεία μηχανικών.  Από τους ελέγχους αυτούς προέκυψε ότι επτακόσια επτά από τα σπίτια αυτά ήταν πράσινα, τριακόσια πενήντα εννέα κίτρινα και εξήντα επτά κόκκινα. Οι χίλια εκατόν είκοσι οκτώ έλεγχοι έγιναν στα σπίτια που είχαν ζημιές και υπήρχε πρόσκληση, αίτημα για αυτονομία.
      Έγινε ο δευτεροβάθμιος έλεγχος που τελείωσε χθες. Τα πράγματα παρουσιάζονται καλύτερα. Τελικά τα κίτρινα έμειναν διακόσια εξήντα, τα κόκκινα δέκα τέσσερα. Θέλω να τονίσω όμως ότι από τα διακόσια εξήντα κίτρινα και τα δέκα τέσσερα κόκκινα τα μισά περίπου είναι αποθήκες, καταστήματα ή σπίτια εγκαταλελειμμένα. 
      Σήμερα, επιστρέφοντας από εδώ, κύριε Ζαφειρόπουλε, είναι περίπου βέβαιο ότι θα είναι όλα έτοιμα  για να υπογράψω την απόφαση για την οριοθέτηση της περιοχής. Η οριοθέτηση της περιοχής γίνεται αφού τελειώσουν οι δευτεροβάθμιοι έλεγχοι. Δεν μπορεί να γίνει οριοθέτηση μετά την πρώτη μέρα του σεισμού. Αυτό πρέπει να το αντιληφθούν οι πάντες. Την άλλη εβδομάδα θα συνέλθει το διυπουργικό συντονιστικό όργανο, αφού γίνει η οριοθέτηση γιατί έτσι είναι η λογική σειρά, για να εξετάσουμε τα μέτρα που θα πάρουμε για την αποκατάσταση των σεισμοπλήκτων, είτε αυτά αναφέρονται στη στεγαστική αποκατάσταση είτε σε άλλα μέτρα πιστωτικής φύσεως.
      Τα υπόλοιπα θα τα πω στη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ιωάννης Ζαφειρόπουλος.
      ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, κατ’ αρχήν θέλω να επιβεβαιώσω με αίσθημα ευθύνης ότι είναι αληθή και ακριβή όσα ισχυρίζεται ο κύριος Υπουργός σε σχέση με την άμεση κινητοποίηση και των κυβερνητικών οργάνων και των οργάνων γενικότερα της πολιτείας, της Νομαρχιακής Αυτοδιοίκησης και της Τοπικής Αυτοδιοίκησης. Όμως υπάρχουν ορισμένα ζητήματα που πρέπει να θίξουμε. 
      Δεύτερον, θέλω να ευχαριστήσω τον κύριο Υπουργό για την ανακοίνωση που έκανε ότι πολύ σύντομα θα υπάρξει ο η οριοθέτηση της σεισμόπληκτης περιοχής -επ’ αυτού θα αναφερθώ δι’ ολίγων στη συνέχεια- και βεβαίως ότι μετά από αυτό θα συνέλθει το αρμόδιο συντονιστικό κυβερνητικό όργανο για να εξειδικεύσει τα μέτρα που πρέπει να ληφθούν και βεβαίως να συντονίσει την υλοποίηση των μέτρων, γιατί η εμπειρία όλων μας και εκείνου που έχει την τιμή να απευθύνεται στο Σώμα είναι ότι σε τέτοιες περιπτώσεις, εάν δεν υπάρξει συστηματική προσπάθεια συντονισμού όλων των φορέων, δεν μπορεί να παραχθεί αποτέλεσμα.
      Θέλω να σημειώσω, κύριε Υπουργέ, ότι πέρα των επτά δήμων με επίκεντρο το Βαρθολομιό που έχουν γίνει οι δευτεροβάθμιοι έλεγχοι, όπου έχουμε ένα αποτέλεσμα 25% των κτηρίων να έχουν πληγεί από τους σεισμούς, υπάρχει και ο υπόλοιπος νομός, άλλοι δεκαπέντε δήμοι που υπάγονται στην ευθύνη του Τομέα Αποκατάστασης Σεισμοπλήκτων Πύργου, όπου και σε αυτούς έχουμε σημαντικές ζημιές. Ήδη έχουν υποβληθεί στο ΤΑΣ Πύργου  πλέον των τριακοσίων-τριακοσίων πενήντα αιτήσεων για να γίνουν αυτοψίες, έλεγχοι οι οποίοι δεν έχουν γίνει. Γιατί; Γιατί ορθά η πολιτεία έδωσε έμφαση στην περιοχή όπου υπήρξε το επίκεντρο και οι μεγάλες καταστροφές.
      Θέλω να σημειώσω ότι είναι ανάγκη να γίνουν άμεσα και οι έλεγχοι στον υπόλοιπο νομό. Βεβαίως πρέπει να σας πω ότι πρέπει να χαρακτηριστεί ως σεισμόπληκτος ολόκληρος ο νομός, διότι στους επτά δήμους με επίκεντρο το Βαρθολομιό συμπεραίνουμε ότι από τους δευτεροβάθμιους ελέγχους έχουμε 25% των κτηρίων που έχουν ανάγκη ανακατασκευών και επισκευών. Στους υπόλοιπους δεκαπέντε δήμους έχουμε περίπου έναν τέτοιο αριθμό. Πρέπει λοιπόν να αντιμετωπιστεί και το πρόβλημα αυτό με την ένταξη ολόκληρου του Νομού Ηλείας στη σεισμόπληκτη ζώνη.
      Επίσης, θα ήθελα να σας πω ότι και το ίδιο το ΤΑΣ Πύργου, δηλαδή οι γραφειακές εγκαταστάσεις του τομέα αποκατάστασης σεισμοπλήκτων στον Πύργο έχουν υποστεί ζημιές. 
      Κύριε Υπουργέ, θα ήθελα να επαινέσω τον τρόπο με τον οποίον αντιμετωπίζετε το πρόβλημα. Σας είχα θέσει το ζήτημα του να καταρτιστεί ένα ειδικό πρόγραμμα ανασυγκρότησης της σεισμόπληκτης περιοχής με επίκεντρο την περιοχή του Βαρθολομιού, ένα πρόγραμμα που σε άλλες περιπτώσεις είχε αποδώσει και αναφέρομαι στην περίπτωση της Φωκίδας και του Αιγίου. 
      ΠΡΟΕΔΡΕΥΩΝ (Κωνσταντίνος Βρεττός): Θα του τα πείτε και κατ’ ιδίαν. 
      ΓΙΑΝΝΗΣ ΖΑΦΕΙΡΟΠΟΥΛΟΣ: Τελειώνω, κύριε Πρόεδρε, λέγοντας ότι και από τα κόμματα της Αντιπολίτευσης υπάρχει συμφωνία για την κήρυξη ολόκληρου του νομού ως σεισμοπλήκτου, όπως με διαβεβαίωσε ο κ. Σκυλλάκος πριν από λίγο αλλά και ο κ. Κεφαλογιάννης. Δηλαδή αποτελεί μία ομόθυμη επιθυμία της Βουλής να γίνει δεκτό το αίτημα και του Νομαρχιακού Συμβουλίου Ηλείας και των Ηλείων συμπολιτών μας. Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ να μην υπερβαίνουμε το χρόνο. 
      Ο κύριος Υπουργός έχει το λόγο. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα εξετάσω βεβαίως το αίτημα το οποίο διατυπώνεται από τον κ. Ζαφειρόπουλο και υπάρχει απ’ ό,τι αντιλαμβάνομαι ομόθυμη βούληση της Βουλής γι’ αυτό, αλλά αν υπάρχουν ζημιές σε κάποιους δήμους είναι βέβαιο ότι θα τους εντάξουμε και αν δεν υπάρχουν ζημιές σε κάποιους δήμους δεν θα τους εντάξουμε. Θα εντάξουμε εκείνες τους δήμους που υπάρχουν ζημιές και χρειάζεται να υπάρξει αποκατάσταση. 
      Από κει και πέρα συμπληρώνω στα όσα είπα στην πρωτολογία μου ότι με την περαίωση του πρωτοβάθμιου και δευτεροβάθμιου ελέγχου μπορεί να οριοθετηθεί η σεισμόπληκτη περιοχή και αμέσως να ξεκινήσουν να δίνονται τα βοηθήματα είτε των 200.000 είτε αποζημίωση για τις οικοσκευές κλπ. Όλα έχουν μια λογική σειρά. Δεν μπορεί χωρίς να εξετάσουμε να δίνουμε. 
      Επίσης, από την πρώτη μέρα είπαμε στους πληγέντες ότι μπορούν να πάνε να μείνουν σε ξενοδοχεία ή να νοικιάσουν δωμάτια και ότι το κόστος θα βαρύνει την Πολιτεία. Περιμένουμε την πρότασή τους για την προσωρινή στεγαστική αποκατάσταση, εάν δηλαδή θα προτιμήσουν την επιδότηση ενοικίου ή τη δημιουργία πρόχειρων οικισμών από λυόμενα κτίσματα μέχρι να γίνει η οριστική στεγαστική αποκατάσταση. 
      Θα ήθελα να αποκαταστήσω την αλήθεια και να πω ότι από τα κτήρια που επισκευάστηκαν το 1988 ελάχιστα έπαθαν ζημιά τώρα και πάντως κανένα σε φέροντα οργανισμό παρά μόνο σε τοίχους πλήρωσης. 
      Πέραν αυτού δήλωσα από την πρώτη στιγμή ότι η επισκευή και η ενίσχυση των κτηρίων στους σεισμούς της Ηλείας, του Βαρθολομιού θα γίνουν με αυξημένα τιμολόγια και με τέτοιο τρόπο, αυτό καθιερώνεται για πρώτη φορά, ώστε να μην είναι  ο στόχος να επαναφέρουμε  την αντοχή του κτηρίου όπως ήταν πριν από το σεισμό, αλλά να είναι η στατική αντοχή του κτηρίου μεγαλύτερη κατά 10% ή 20% απ’ ότι ήταν πριν το σεισμό. Είναι μια πολύ μεγάλη καινοτομία που νομίζω ότι πρέπει να ικανοποιεί το αίτημα των κατοίκων του Βαρθολομιού και της Ηλείας. 
      Τελειώνοντας θα ήθελα να επαναλάβω, κύριε Πρόεδρε, ότι η Κυβέρνηση από τη πρώτη στιγμή στέκεται δίπλα στους πληγέντες και θα το κάνει μέχρι της τελικής αποκατάστασης με τρόπο που θα ικανοποιεί τα δίκαια αιτήματα των πληγέντων. 
      ΠΡΟΕΔΡΕΥΩΝ (Κωνσταντίνος Βρεττός): Αυτό που λέει ο κύριος Υπουργός είναι πολύ σημαντικό. Να μην εκφράσω όμως κανένα παράπονο από την ΄Εδρα, διότι δεν μου επιτρέπεται τώρα, για προηγούμενες καταστάσεις. 
      ΓΙΑΝΝΗΣ ΖΑΦΕΙΡΟΠΟΥΛΟΣ: Προνοιακή στήριξη της πολιτείας, κύριε Πρόεδρε, για την περιοχή σας και ιδιαίτερα για τις επιχειρήσεις. 
      ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος ζητά άδεια για ολιγοήμερη απουσία του στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η Βουλή ενέκρινε, τη ζητηθείσα άδεια. 
      Θα συζητηθεί η δεύτερη με αριθμό 222/10-12-2002 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Πολιτισμού, σχετικώς με τη διαχείριση των κονδυλίων της Ολυμπιάδας 2004 κλπ. 
      Η επίκαιρη ερώτηση του κυρίου συναδέλφου έχει ως εξής: 
      «Με την υπ’ αριθμ. 662/2011-2002 απάντησή σας σε ερώτηση μας στη Βουλή: 
      1. Απαντήσατε ότι η προστασία του περιβάλλοντος –διακηρυγμένος από τη Δ.Ο.Ε. «τρίτος πυλώνας του Ολυμπισμού», δεν είναι δική σας αρμοδιότητα αλλά του ΥΠΕΧΩΔΕ. 
      2. Αρνηθήκατε να καταθέσετε στη Βουλή τα πορίσματα της Ελεγκτικής Επιτροπής του «ΑΘΗΝΑ 2004» για τις παράνομες προσλήψεις και προαγωγές γενικών διευθυντών του οργανισμού. 
      3. Αρνηθήκατε να αιτιολογήσετε για πολλοστή φορά από το Σεπτέμβριο 2000, τα εκατομμύρια δολάρια που δαπανήθηκαν στο Σίδνεϋ από τον «ΑΘΗΝΑ 2004». 
      4. Αρνηθήκατε να καταθέσετε στη Βουλή τα στοιχεία των κάθε είδους χρηματικών προνομίων των γενικών διευθυντών του «ΑΘΗΝΑ 2004». 
      Επειδή η συγκάλυψη της αδιαφάνειας συνιστά περιφρόνηση του Κοινοβουλευτικού Ελέγχου και του Έλληνα φορολογούμενου και στοιχειοθετεί ευθύνη όλων των εμπλεκομένων με τη διαχείριση δημοσίου χρήματα, 
      Ερωτάσθε: τι συνέβη με τον «τρίτο πυλώνα» του Ολυμπισμού, και ποιες παρανομίες αποπειράστε να συγκαλύψετε αρνούμενος την κατάθεση των ζητηθέντων στοιχείων στη Βουλή;»
      Ο Υφυπουργός Πολιτισμού κ. Αλευράς έχει το λόγο. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, η Κυβέρνηση έχει τονίσει κατ’ επανάληψη πως θεωρεί τους Ολυμπιακούς Αγώνες  μια εθνική υπόθεση που πρέπει να μας οδηγεί όλους στην αντιμετώπισή της με πνεύμα ευθύνης χωρίς κομματικούς ανταγωνισμούς. 
      Σχετικά με τα ερωτήματα που έχει θέσει ο συνάδελφος κ. Κεφαλογιάννης έχουν δοθεί επανειλημμένως απαντήσεις στις ερωτήσεις τόσο του ιδίου του συναδέλφου όσο και σε ερωτήσεις άλλων συναδέλφων Βουλευτών από το κόμμα της Αξιωματικής Αντιπολίτευσης. Πρόσφατα μάλιστα για το θέμα του περιβάλλοντος είχαμε την ευκαιρία στη Βουλή να συζητήσουμε την επερώτηση του κόμματος της Νέας Δημοκρατίας σε σχέση με τα θέματα του περιβάλλοντος. Αυτό όμως δεν με εμποδίζει καθόλου να επαναλάβω ότι για την Κυβέρνηση οι Ολυμπιακοί Αγώνες πράγματι έχουν «πράσινο χρώμα», δηλαδή έχουν το χρώμα μιας διοργάνωσης με ευαισθησία στο περιβάλλον και την οικολογία.
      Ενδεικτικά θα μπορούσα να αναφέρω αυτό το οποίο τόνισε και ο κ. Όσβαλντ εκ μέρους της Διεθνούς Ολυμπιακής Επιτροπής κατά την τελευταία επίσκεψή του στην Αθήνα ότι στο Φαληρικό μέτωπο γίνεται η μεγαλύτερη στην ιστορία των Ολυμπιακών Αγώνων αστική ανάπλαση. Μια ανάπλαση η οποία θα αναδείξει την περιοχή σε χώρο παράκτιου πρασίνου και θα προσφέρει νέα ποιότητα ζωής στους πολίτες, ταυτόχρονα με τη δημιουργία υπερτοπικής ζώνης αθλητισμού, αναψυχής, πολιστικώς δραστηριοτήτων και ήπιων τουριστικών υποδομών. Στην ίδια περιοχή είναι η απομάκρυνση του Ιπποδρόμου του Φαλήρου και η λειτουργική σύνδεση της περιοχής αυτής μέσω της Εσπλανάδα με την περιοχή του παρακτίου πάρκου του Φαληρικού Όρμου. Είναι η δημιουργία του παράκτιου πάρκου στον Άγιο Κοσμά, είναι η απομάκρυνση του αεροδρομίου στο Μαραθώνα και η ανάταξη του βιοτόπου μέσα από την κατασκευή του τεχνητού καναλιού της κωπηλασίας. Είναι το πρόγραμμα των εκτεταμένων φυτεύσεων σε όλους τους ολυμπιακούς χώρους, ταυτόχρονα με το πρόγραμμα των αστικών αναπλάσεων.
      Παράλληλα γίνεται μία σημαντική επένδυση σε έργα πρασίνου επτά δισεκατομμυρίων δραχμών στο Ολυμπιακό Χωριό, που θα φιλοξενηθούν οι αθλητές των Ολυμπιακών Αγώνων. Είναι ακόμη οι υποδομές για τη χρήση του φυσικού αερίου στο Ολυμπιακό Χωριό και στις άλλες αθλητικές εγκαταστάσεις και μια σειρά από άλλα έργα τα οποία δεν νομίζω ότι χρειάζεται αυτήν τη στιγμή αναλυτικά να περιγράψω.
      Το δεύτερο θέμα το οποίο θέτει στην ερώτησή του ο κύριος συνάδελφος έχει να κάνει με τη λειτουργία της οργανωτικής επιτροπής της εταιρείας «ΑΘΗΝΑ 2004». Θέλω να τονίσω και πάλι, όπως έχουμε κάνει στο παρελθόν κατ’ επανάληψη, ότι η Κυβέρνηση κι ελπίζω και η Αξιωματική Αντιπολίτευση και όλα τα κόμματα περιβάλλουν με εμπιστοσύνη το έργο της οργανωτικής επιτροπής και της διοίκησης της εταιρείας, η οποία έχει αναλάβει και επωμιστεί ένα σημαντικό φορτίο στην πορεία της ολυμπιακής προετοιμασίας.
      Στα πλαίσια αυτά θέλω να ενημερώσω τον κύριο συνάδελφο για τα ερωτήματα τα οποία έθεσε ότι, σύμφωνα με τα στοιχεία τα οποία μας διαβίβασε η  «ΑΘΗΝΑ 2004» -ασφαλώς δεν μπορούν να δοθούν ατομικά και ονομαστικά οι αποδοχές ενός εκάστου των γενικών διευθυντών, αφού κάτι τέτοιο αντίκειται  στην απόφαση της Αρχής Προστασίας Προσωπικών Δεδομένων. Σύμφωνα, λοιπόν, με τα γενικά στοιχεία -τα οποία είχε δεσμευθεί να δώσει ο Υπουργός- το σύνολο των αποδοχών των εννέα γενικών διευθυντών της εταιρείας ανέρχεται στο ποσό των διακοσίων σαράντα τεσσάρων εκατομμυρίων τετρακοσίων εξήντα τριών χιλιάδων τετρακοσίων πενήντα μιας δραχμών (244.463.451). Η χρήση καρτών από τους γενικούς διευθυντές γίνεται πάντοτε επί αποδόσει λογαριασμού.
      Η γενικότερη δε αποτίμηση της διαχείρισης, η οποία γίνεται από την Ελεγκτική Επιτροπή της εταιρείας σύμφωνα με το άρθρο 2 παράγραφος 12 του ν.2598 και με το πόρισμα αυτής της επιτροπής κατατίθεται στη Βουλή, απ’ όπου ο συνάδελφος μπορεί να πληροφορηθεί αναλυτικά ολόκληρο το πόρισμα –το οποίο είναι εκατόν τριάντα σελίδες- κι εκεί θα διαπιστώσετε, όπως αναφέρεται, ότι δεν υπάρχει κανένα πρόβλημα νομιμότητας ή διαφάνειας στην εταιρεία.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μανώλης Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, ασφαλώς όλοι σ’ αυτήν την Αίθουσα συμφωνούμε ότι οι Ολυμπιακοί Αγώνες είναι εθνική υπόθεση και χρειάζεται και απαιτείται και παρέχεται απ’ όλα τα κόμματα συναίνεση. Στη συναίνεση, λοιπόν, λέμε ναι. Συναίνεση όμως δεν σημαίνει συμφωνία σε πουλημένες αποφάσεις, δεν σημαίνει ανοχή στην αδιαφάνεια. Αυτό πρέπει να είναι σαφές!
      Τώρα, όσον αφορά τις απαντήσεις του κυρίου Υπουργού, αντιλαμβάνομαι ότι ο κύριος Υπουργός, ο οποίος ήλθε εδώ για να εκπροσωπήσει τον προϊστάμενο Υπουργό του τον κ. Βενιζέλο, δεν έχει διαβάσει την απάντηση που έχει καταθέσει στη Βουλή το Υπουργείο του. Διότι, εάν διάβαζε την απάντηση που έχει καταθέσει το Υπουργείο, θα έβλεπε ότι στην πρώτη παράγραφο το Υπουργείο Πολιτισμού λέει ότι τα ερωτήματα 1 και 2 αφορούν θέματα αρμοδιότητας Υ.ΠΕ.ΧΩ.Δ.Ε.
      Αυτό δηλαδή που μας περιέγραψε για τη διακήρυξη της ΔΟΕ και τον τρίτο πυλώνα για τον Ολυμπισμό, δηλαδή το περιβάλλον, δεν είναι δική του αρμοδιότητα και δική του υπόθεση. Δεν είναι δική του αρμοδιότητα τα είκοσι χιλιάδες δένδρα, που καταστράφηκαν στη Μαραθώνεια Διαδρομή, τα σαράντα στρέμματα με δένδρα, που καταστράφηκαν στη λεωφόρο Κηφισίας, ό,τι γίνεται με την καταστροφή των δένδρων στο τραμ. Δεν μας είπε και τίποτα για την τροπολογία που κατέθεσε για τον περιορισμό της κυριότητας των κοινοχρήστων χώρων, για να περάσει το τραμ.
      Όσον αφορά το δεύτερο θέμα, το θέμα της διαφάνειας, κύριε Υπουργέ, εδώ ο κ. Πάγκαλος για το θέμα του Σίδνεϋ έχει καταθέσει απάντηση από τον Οκτώβριο του 2000 και δίνει αναλυτικά τις δαπάνες του Υπουργείου. Μάλιστα λέει –και ορθώς και είναι και προς τιμή του- ότι οι δαπάνες του Υπουργείου Πολιτισμού ήταν εξήντα εκατομμύρια. Τελικά δαπανήθηκαν σαράντα. Αυτά είναι τα παραστατικά.
      Τώρα η ερώτηση γίνεται διότι υπάρχει πόρισμα της Ελεγκτικής Επιτροπής του «ΑΘΗΝΑ 2004» που μιλά για παράνομους διορισμούς και προαγωγές γενικών διευθυντών. 
      Η Κυβέρνηση επικαλείται και κρύβεται πίσω από –κύριε Πρόεδρε, θα μου επιτρέψετε την έκφραση- τον απερίγραπτο κ. Δαφέρμο, ο οποίος σε διατεταγμένη υπηρεσία έβγαλε αυτήν την απόφαση, ακριβώς για να συγκαλύψει αυτό που δεν θέλει να συγκαλύψει ο προηγούμενος Υπουργός, ο κ. Πάγκαλος, ο οποίος κατέθεσε στη Βουλή τα συγκεκριμένα έγγραφα.
      Εσείς, λοιπόν, σ’ έναν οργανισμό –τον «ΑΘΗΝΑ 2004»- όπου μοναδικός μέτοχος είναι το ελληνικό δημόσιο και που θα στοιχίσει 1 τρισεκατομμύριο δραχμές στον ελληνικό λαό, που μια εβδομάδα μετά τους Ολυμπιακούς Αγώνες όλα τα ελλείμματα θα κληροδοτηθούν στο Υπουργείο Οικονομικών και θα τα πληρώσει ο ελληνικός λαός, κρύβεστε πίσω από τα προσωπικά δεδομένα και δεν καταθέτετε το πόρισμα και για τους γενικούς διευθυντές, που κατά παράβαση του ιδρυτικού νόμου του «ΑΘΗΝΑ 2004» είτε με απόφαση του διοικητικού συμβουλίου είτε με απευθείας διορισμούς και κατά παραδοχή της Κυβέρνησης σήμερα πληρώνονται με πάνω από 3 εκατομμύρια δραχμές χωρίς τις άλλες παροχές –αυτοκίνητα, πιστωτικές κάρτες, άλλου είδους παραστατικά και ωφελήματα; Έτσι θα πάνε μπροστά οι Ολυμπιακοί Αγώνες; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ανησυχούμε, κύριε Πρόεδρε –και κλείνω μ’ αυτό- διότι οι Ολυμπιακοί Αγώνες οδηγούνται σε οικονομική αποτυχία, τέτοια όπως του Μόντρεαλ, που ακόμα και σήμερα οι Καναδοί πληρώνουν το κόστος της οικονομικής αποτυχίας αυτών των Ολυμπιακών Αγώνων. Και η Κυβέρνηση –δυστυχώς- απλώς προεδρεύει!
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»: «180 Χρόνια από την Ελληνική Επανάσταση» είκοσι τρεις μαθητές κι ένας δάσκαλος από το 10ο Δημοτικό Σχολείο Χαλανδρίου Αττικής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κύριος Υπουργός.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, ασφαλώς τα στοιχεία του συναδέλφου, του κ. Κεφαλογιάννη, είναι πάντα δύσκολο να ελεγχθούν για την ακρίβειά τους.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για το Υπουργείο σας είπα.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Εγώ, όμως, δεν είναι εύκολο να πω.
      Θα ήθελα να πω ορισμένα θέματα συνοπτικά. Κατ΄ αρχάς δεν υπάρχουν αυτές οι καταστροφές πρασίνου, τις οποίες ανέφερε ο κύριος συνάδελφος. Χαρακτηριστικό είναι ότι για το έργο της μαραθώνιας διαδρομής ο κύριος συνάδελφος αναφέρει ότι έχουν κοπεί είκοσι χιλιάδες δένδρα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εγώ για τις απαντήσεις του Υπουργείου σας είπα.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Έχουν κοπεί οκτακόσια δύο δένδρα και θα φυτευτούν δέκα χιλιάδες δένδρα στην περιοχή.
      Επίσης, στην περιοχή του τραμ, αυτά τα οποία κόβονται είναι θαμνώδεις εκτάσεις ελάχιστης αξίας και θα φυτευτούν πολύ περισσότερα δέντρα. 
      Επίσης υπάρχει και μία σειρά από άλλα θέματα, τα οποία νομίζω ότι δεν έχει νόημα να τα επαναλάβω, γιατί τα έχουμε πει πολλές φορές.
      Όσον αφορά στο δεύτερο θέμα της αδιαφάνειας, θα ήθελα να τονίσω ότι η Οργανωτική Επιτροπή του «ΑΘΗΝΑ 2004» έχει ένα βασικό συμμέτοχο στο εταιρικό της κεφάλαιο, τη Διεθνή Ολυμπιακή Επιτροπή, η οποία -με τον έναν ή τον άλλο τρόπο- συνεισφέρει στις δαπάνες, στον προϋπολογισμό της εταιρείας και, κατά συνέπεια, ελέγχει και αυτήν τη λειτουργία της εταιρείας.
      Το τρίτο θέμα που θα ήθελα να τονίσω είναι το εξής: Έχουμε την απαίτηση να κάνουμε μία σύνθετη και πολύπλοκη διοργάνωση και, γι’ αυτό το λόγο, απαιτείται να βρούμε τα καλύτερα στελέχη του ιδιωτικού τομέα, προκειμένου αυτά να δουλέψουν και να αφοσιωθούν σ’ αυτή τη δουλειά.
      Παράλληλα δεν νομίζω ότι αυτό θα πρέπει να το «ντύνουμε» με επισημάνσεις εντυπωσιασμού σε σχέση με τις αμοιβές, δηλαδή με το πόσα παίρνουν και το τι κάνουν με τις κάρτες. Υπάρχουν συγκεκριμένα στοιχεία και δεν είναι σωστό να κατηγορούμε έτσι τους ανθρώπους.
       ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αρνείστε να καταθέσετε το πόρισμα του «ΑΘΗΝΑ 2004»! Θα το καταθέσετε σήμερα;
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, σας παρακαλώ να μη διακόπτετε.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε συνάδελφε, θα σας απαντήσω σε κάθε ένα απ’ αυτά που με ρωτάτε, αν μου δώσετε την ευκαιρία.
      Αρχικά θα ήθελα να σας πω ότι δεν μπορούμε να κατηγορούμε χωρίς λόγο και χωρίς στοιχεία τους ανθρώπους και να τους λέμε να μας φέρουν τις κάρτες τους, για να δούμε πόσο και γιατί χρεώνεται αυτό ή το άλλο. Αν υπάρχουν συγκεκριμένα στοιχεία, τότε να μας το πουν.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πότε θα καταθέσετε το πόρισμα;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε συνάδελφε, το πόρισμα της Ελεγκτικής Επιτροπής έχει κατατεθεί στη Βουλή, σύμφωνα με το νόμο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πού και πότε, κύριε Υπουργέ;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν έχω το διαβιβαστικό, κύριε συνάδελφε, αλλά έχει κατατεθεί τον δέοντα χρόνο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πότε; Αυτή την εβδομάδα;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι αυτή την εβδομάδα, αλλά πολύ καιρό πριν.
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, σήμερα ο Υπουργός λέει ότι έχει κατατεθεί. Δεν έχουμε λόγο να το αμφισβητήσουμε αυτό.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Έχει κατατεθεί πολύ καιρό πριν, κύριε συνάδελφε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ο Υπουργός σας, ο κ. Βενιζέλος, λέει ότι αυτό έγινε στις 20 Οκτωβρίου, δηλαδή πριν από δέκα πέντε μέρες. Και δεν το κατέθεσε! Πότε θα το καταθέσετε;
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πολύ να χαμηλώσετε τους τόνους, κύριε Κεφαλογιάννη.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε συνάδελφε, δώστε μου λίγο χρόνο να σας δώσω μία πληροφόρηση, γιατί φοβάμαι ότι πλέον είναι δύσκολο να συνεννοηθούμε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, ο Υπουργός σας μίλησε για τις 20 Οκτωβρίου.
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, καταλάβαμε τι είπατε. Σας παρακαλώ, μη διακόπτετε συνέχεια.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Κεφαλογιάννη, θα σας τα δώσω τα στοιχεία αμέσως. Έχουν κατατεθεί…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα το ξανακαταθέσετε, λοιπόν; Κοροϊδεύετε τους Βουλευτές! Εσείς μιλάτε στο Κοινοβούλιο και νομίζετε ότι μιλάτε στην τοπική του ΠΑΣΟΚ!
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Προσπαθώ να μιλώ, όπως αρμόζει στη Βουλή.
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε, κύριε Υπουργέ, διότι πέρασε και ο χρόνος.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Θα ολοκληρώσω, κύριε Πρόεδρε, αλλά το μισό χρόνο μου τον έχει καταναλώσει ο κύριος Κεφαλογιάννης.
      ΠΡΟΕΔΡΕΥΩΝ (Κωνσταντίνος Βρεττός): Το κατανοούμε αυτό, κύριε Υπουργέ. Αυτό πρέπει να το παραδεχτούμε.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αν θέλει τις πληροφορίες και τον ενδιαφέρει η ουσία του θέματος, τότε θα του δώσω αυτές τις πληροφορίες. Αν είναι, όμως, να συζητήσουμε για το θέμα των εντυπώσεων, τότε σας επαναλαμβάνω ότι το πόρισμα της Ελεγκτικής Επιτροπής, σύμφωνα με τη ρητή διάταξη του νόμου, κατατίθεται σε οκτώ Υπουργούς και στον Πρόεδρο της Βουλής.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εσείς θα το καταθέσετε;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επαναλαμβάνω, κύριε Κεφαλογιάννη, ότι, αν θέλετε, μπορείτε να ενημερωθείτε από τη Βουλή.
      ΠΡΟΕΔΡΕΥΩΝ (Κωνσταντίνος Βρεττός): Κατατίθεται στα Πρακτικά σαν απάντηση αυτό, κύριε συνάδελφε.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Υπάρχει κατατιθεμένο στη Βουλή. Δεν μπορώ, κύριε συνάδελφε, να σας υποδείξω την κοινοβουλευτική διαδικασία για πώς θα πάρετε αντίγραφο του πορίσματος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ήρθατε εδώ σαν αμνός σε σφαγή! Μπράβο σας! 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Θα μου επιτρέψετε να ολοκληρώσω την απάντησή μου;
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Υπουργέ, ολοκληρώστε.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ολοκληρώνοντας, λοιπόν, την απάντησή μου, κύριε Πρόεδρε, θα ήθελα να επαναλάβω ότι κατά τη ρητή επιταγή του άρθρου 2, παράγραφος 2, η ελεγκτική επιτροπή συντάσσει πόρισμα, το οποίο έχει ήδη υποβάλει στη Βουλή και ο συνάδελφος μπορεί να πληροφορηθεί.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εσείς το καταθέσατε, κύριε Υπουργέ;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όσον αφορά στο τρίτο ερώτημα που έθεσε για τον παράνομο διορισμό των γενικών διευθυντών, υπάρχει πράγματι ένα θέμα ερμηνείας του νόμου. Υπάρχει η διάταξη, η ρήτρα της εξαίρεσης διορισμού προσωπικού ύψους 20% της εταιρείας «ΑΘΗΝΑ 2004».
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό είναι το πόρισμα ή όχι;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κατά ποσοστό 20% μπορεί να προσλαμβάνεται χωρίς διαγωνιστικές διαδικασίες. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Και διευθυντές. Αυτό λέει ο νόμος.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Περιλαμβάνει και τους γενικούς διευθυντές. 
      Κύριε Κεφαλογιάννη, ακούστε με και σεβαστείτε το δικαίωμά μου να μιλήσω. Προσπαθώ να συμπυκνώσω απαντήσεις σε δύο λεπτά, με διακόπτετε διαρκώς και δεν έχω τη δυνατότητα να αμυνθώ στο επίπεδο με το οποίο μου μιλάτε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να καταθέσετε το πόρισμα…
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ να μην γράφονται οι διακοπές από τον κ. Κεφαλογιάννη στα Πρακτικά. 
      Παρακαλώ ολοκληρώστε, κύριε Υπουργέ.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Υπάρχουν και όρια κύριε Πρόεδρε. Δεν θα μου πει ο κύριος συνάδελφος αν ψεύδομαι. Δεν το δέχομαι αυτό, όταν το σύνολο των τοποθετήσεών του είναι ψευδές. 
      ΠΡΟΕΔΡΕΥΩΝ (Κωνσταντίνος Βρεττός): Τρίτη είναι η με αριθμό 226/10.12.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Δημόσιας Τάξης σχετικώς με τις προθέσεις του Υπουργείου για τη θέσπιση ειδικού μισθολογίου για τα Σώματα Ασφαλείας κλπ.
      Η ερώτηση του κ. Σκυλλάκου έχει ως εξής:
      «Η Κυβέρνηση με την πολιτική της συνεχίζει την άνιση μεταχείριση των υπαλλήλων των Σωμάτων Ασφαλείας. Η ανισότητα σε βάρος τους έχει να κάνει με την αφαίρεση κατακτημένων εργασιακών τους δικαιωμάτων, όχι μόνο σε σχέση με τους υπόλοιπους εργαζόμενους της χώρας, αλλά ακόμη και μέσα στα πλαίσια του ενιαίου με τις ένοπλες δυνάμεις μισθολογίου. Έτσι παρά τον χαρακτηρισμό του ως «ενιαίου μισθολογίου» επιβάλλονται διακρίσεις σε βάρος των υπαλλήλων των Σωμάτων Ασφαλείας, όπως αυτή του μειωμένου κατά 25% περίπου επιδόματος «ειδικής απασχόλησης».
      Πάγια θέση των εργαζομένων αποτελεί η καθιέρωση ειδικού μισθολογίου στο οποίο πέραν των ανθρώπινων βασικών μισθών πρέπει να κατοχυρώνονται η εφαρμογή της πενθήμερης εργασίας και του ωραρίου, η εφαρμογή της εργατικής νομοθεσίας για τον υπολογισμό της πρόσθετης αμοιβής της υπερωριακής εργασίας (όταν αυτή απαιτείται) της εργασίας κατά τις αργίες και τη νυχτερινή εργασία και όχι όπως αποσπασματικά και περιοριστικά γίνεται σήμερα.
      Ερωτάται ο κύριος Υπουργός:
      -Τι μέτρα θα πάρει η Κυβέρνηση για να σταματήσει η άνιση μεταχείριση των υπαλλήλων των Σωμάτων Ασφαλείας;
      -Αν σκέφτεται η Κυβέρνηση την αναγνώριση του επαγγέλματος ως ανθυγιεινού και επικίνδυνου και τη θέσπιση νέου ειδικού μισθολογίου των Σωμάτων Ασφαλείας;»
      Ο Υφυπουργός κ. Μαλέσιος έχει το λόγο.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, θα έλεγα ότι ο χαρακτηρισμός «άνισης μεταχείρισης» στην περίπτωση αυτή δεν είναι απολύτως δικαιολογημένος. Γιατί πράγματι υπάρχει μια διαφορά στο επίδομα της ειδικής απασχόλησης της τάξεως του 25%, μόνο που αυτή η διαφορά προέκυψε και θεσπίστηκε στα πλαίσια της κατάρτισης του ενιαίου μισθολογίου Ενόπλων Δυνάμεων, Αστυνομίας, Λιμενικού και Πυροσβεστικού Σώματος με το ν. 2448/86 όπου τότε ήδη στην Αστυνομία ήταν κεκτημένη η αποζημίωση η πέραν των πέντε ημερών εργασίας. 
      Όταν, λοιπόν, τότε συζητήθηκε το ενιαίο μισθολόγιο, προέκυψε το ερώτημα αν θα προτιμούσαν να κρατήσουν στα πλαίσια της δίκαιης εναρμόνισης των αποδοχών των Ενόπλων Δυνάμεων κλπ. το πενθήμερο εργασίας ή αν θα πάρουν ολόκληρο το επίδομα ειδικής απασχόλησης.
      Τότε οι συνδικαλιστές της Αστυνομίας συμφώνησαν και ικανοποιήθηκαν από τη ρύθμιση αυτή. Είναι δηλαδή με τη σύμφωνη γνώμη. Βεβαίως ο καιρός παρέρχεται, τα κεκτημένα δεν είναι άτοπο οι συνδικαλιστές να αγωνίζονται να τα διευρύνουν και από την άποψη αυτή έχει λογική σήμερα η απαίτηση των συνδικαλιστών προκειμένου να διευρύνουν ένα κεκτημένο δικαίωμα, το οποίο όμως δεν προέκυψε ως άδικη μεταχείριση. Αυτή είναι η απάντηση στο πρώτο σκέλος της ερώτησης.
      Στο ερώτημα για την απαίτηση της κατάρτισης ενός ειδικού μισθολογίου, πράγματι αυτό απασχολεί το χώρο των εργαζομένων στην Ελληνική Αστυνομία. Μόνο αυτός ο προβληματισμός δεν έχει ολοκληρωθεί ακόμα. Τόσο η συνδικαλιστική ηγεσία των αξιωματικών όσο και των χαμηλόβαθμων προβληματίζεται γύρω από τη ρύθμιση αυτή. Και οπωσδήποτε η πολιτική και φυσική ηγεσία δεν θα πάρει την πρωτοβουλία στο θέμα αυτό αν δεν έχει τη σύμφωνη γνώμη των εκπροσώπων των εργαζομένων.
      Για το θέμα του επικίνδυνου και ανθυγιεινού, πράγματι στο χώρο του Πυροσβεστικού Σώματος έχει ολοκληρώσει το έργο της η επιτροπή, η οποία έχει συσταθεί για τη μελέτη του προβλήματος αυτού και μας έδωσε την πρότασή της ότι θα πρέπει να υπάρξει η νομοθετική ρύθμιση που να κατοχυρώνει το ανθυγιεινό και επικίνδυνο επίδομα στο χώρο του Πυροσβεστικού Σώματος μ΄ έναν τρόπο καταβολής κλιμακούμενο και ανάλογα με την εργασία και το βαθμολογικό κλιμάκιο που έχει ο καθένας.
      Για το χώρο της Ελληνικής Αστυνομίας δεν έχει υπάρξει κάποια ολοκληρωμένη επεξεργασία του θέματος. Επειδή όμως και στο χώρο των εργαζομένων και στις συνδικαλιστικές τους εκπροσωπήσεις υπάρχει το αίτημα αυτό, πιστεύω πως το επόμενο διάστημα θα μας απασχολήσει επεξεργασμένα και στο χώρο της Ελληνικής Αστυνομίας, όπως μας απασχόλησε και ήδη ολοκληρώθηκε το έργο της επιτροπής, όπως σας είπα, στο χώρο του Πυροσβεστικού Σώματος.
      Αυτά προς το παρόν, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αντώνης Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, δεν θα συμφωνήσω με τον κύριο Υπουργό. Υπάρχει μεγάλη ανισότητα από πολλές πλευρές σε βάρος των αστυνομικών υπαλλήλων των Σωμάτων Ασφαλείας.
      Όσον αφορά το επίδομα, δεν αναπληρώνεται η απώλεια που έχουν σε σχέση με τις Ένοπλες Δυνάμεις, 20.000 δραχμών, με τα χρήματα που παίρνουν για την έκτη ημέρα που μπορούν να εργασθούν πέραν του πενθημέρου. Και αυτό γιατί η έκτη μέρα είναι μόνο κατά περίπτωση όταν κριθεί ότι είναι απαραίτητο για την κάλυψη εκτάκτων, επειγουσών υπηρεσιακών αναγκών και δεν αφορά όλο το προσωπικό. Χρειάζεται ένα μέρος του προσωπικού και αυτοί θα πάρουν το επιπλέον ποσό. Δεν πρέπει, λοιπόν, να συνδέουμε τα δύο ζητήματα. Είναι δύο εντελώς διαφορετικά θέματα.
      Δεύτερη ανισότητα σε σχέση με τους άλλους δημοσίους υπαλλήλους. Σε ό,τι έχει σχέση με υπερωρίες, με εργασία κατά τις αργίες ή κατά τη νύκτα υπάρχει ειδική αμοιβή με βάση την εργατική νομοθεσία. Δεν την εφαρμόζετε για τους αστυνομικούς υπαλλήλους. Είναι πάγιο αίτημα όλων των Σωμάτων Ασφαλείας να εφαρμοσθεί η εργατική νομοθεσία και γι’αυτούς.
      Υπάρχει και τρίτη ανισότητα. Υπάρχει κάποια ιδιαίτερη μεταχείριση δημοσίων υπαλλήλων που είναι σε προβληματικές και παραμεθόριες περιοχές. Και αυτό το ζήτημα δεν έχει αντιμετωπισθεί για τους αστυνομικούς υπαλλήλους.
      Τέλος, υπάρχει το ζήτημα με το επικίνδυνο. Είναι εύκολο να παραπέμπουμε σε μελέτη διάφορα θέματα όταν δεν θέλουμε να τα αντιμετωπίσουμε. Αυτό κάνετε και εσείς σήμερα. Λέτε ότι ολοκληρώθηκε για τους πυροσβέστες, αλλά για τους υπόλοιπους δεν έχει εξετασθεί το ζήτημα. Δεν χρειάζεται να προσθέσω επιχειρήματα για να δείξω γιατί το επάγγελμα είναι επικίνδυνο και σε πολλές περιπτώσεις και ανθυγιεινό. 
      Λοιπόν, υπάρχει απροθυμία. Η πολιτική της λιτότητας πλήττει και τα Σώματα Ασφαλείας όπως πλήττει και τους άλλους εργαζόμενους και πρέπει να το δείτε το ζήτημα. Βρίσκονται σε κινητοποιήσεις, σε λευκή απεργία. Το να φθάνει αστυνομικός υπάλληλος σε απεργία, υπάρχει λόγος. Νοιώθει ότι αδικείται και αδικείται βεβαίως και πρέπει η αδικία να αποκατασταθεί. 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, θέλω να διαβεβαιώσω τον αγαπητό συνάδελφο ότι στο χώρο των Σωμάτων Ασφαλείας τα τρία τελευταία έτη οι αυξήσεις που είχαν τα εισοδήματα των εργαζομένων του χώρου αυτού ήταν οι καλύτερες που υπήρξαν στην προϊστορία του Σώματος. Αυτό είναι το ένα. 
      Επίσης θέλω να διαβεβαιώσω το συνάδελφο ότι δεν διακατεχόμαστε από προθέσεις να αδικήσουμε τους εργαζόμενους στο χώρο αυτό. Αν θέλετε και αυτή ακόμα τη χρονιά που διανύουμε οι αυξήσεις των εισοδημάτων τους υπήρξαν υπερδιπλάσιες –και θα σας πω πώς- από τις αυξήσεις τις οποίες πήραν οι εργαζόμενοι στους χώρους του υπόλοιπου δημόσιου τομέα που κινήθηκαν στα πλαίσια της δημοσιονομικής πολιτικής σε επίπεδα 2,5% και 3%. Και μόνο με τη διόρθωση των αδικιών στις μισθολογικές προαγωγές που ίσχυσαν από 1-7-2002 υπήρξαν αυξήσεις, οι οποίες ήταν μεγαλύτερες και από αυτές που δόθηκαν με βάση την εισοδηματική πολιτική στους άλλους εργαζόμενους. Τα τρία τελευταία χρόνια οι ρυθμίσεις οι οποίες έγιναν υπέρ της στήριξης των εισοδημάτων των εργαζομένων στα Σώματα Ασφαλείας ήταν τέτοιες που πραγματικά, τηρουμένων των αναλογιών και συγκρινόμενες με αυτές του υπόλοιπου δημόσιου τομέα, φέρουν σε θέση προνομιακή αυτούς οι οποίοι εργάζονται στα Σώματα Ασφαλείας.
      Ασφαλώς και υπάρχουν και άλλα θέματα, με τα οποία ασχολούμαστε. Ασφαλώς το επιδιωκτέο είναι να έχουμε τη δυνατότητα και την ευχέρεια να ενισχύσουμε περαιτέρω τα εισοδήματα αυτά. Και μέχρι σήμερα, όμως, θέλω να σας διαβεβαιώσω ότι το αίσθημα αδικίας, όσον αφορά το επίπεδο των αμοιβών, είναι, θα έλεγα, σε σύγκριση με άλλους χώρους του δημοσίου πολύ περιορισμένο στο χώρο των Σωμάτων Ασφαλείας. 
      Ασφαλώς απομένουν και άλλα να γίνουν και ασφαλώς κάποιες κατακτήσεις σαν εκείνη που σας περιέγραψα προηγουμένως, το επίδομα δηλαδή της ειδικής απασχόλησης, όπου υπάρχει μια απόσταση 25% από τις Ένοπλες Δυνάμεις και το οποίο υπήρξε σαν κατάκτηση και θέλουν να διευρυνθεί παραπέρα, είναι κάτι το οποίο δεν μπορεί παρά να εξεταστεί στα πλαίσια των δημοσιονομικών αναγκών. Σας ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ακολουθεί η με αριθμό 218/10-12-2002 επίκαιρη ερώτηση της Βουλευτού του Συνασπισμού της  Αριστεράς και της Προόδου κ. Μαρίας Δαμανάκη προς τον Υπουργό Οικονομίας και Οικονομικών, σχετικώς με τις προθέσεις του Υπουργείου για τη χωριστή φορολόγηση των συζύγων κλπ. 
      Η επίκαιρη ερώτηση της κυρίας συναδέλφου έχει ως εξής: 
      «Με αφορμή τη λήξη του οικονομικού έτους 2002 και την υποβολή των φορολογικών δηλώσεων είναι άμεση ανάγκη να τροποποιηθεί η διάταξη που αφορά στη φορολόγηση των παντρεμένων γυναικών. Σύμφωνα με τα ισχύοντα οι έγγαμοι υποβάλλουν κοινή φορολογική δήλωση. Υπόχρεος για τη δήλωση των εισοδημάτων είναι ο σύζυγος. Η σύζυγος απλώς υπογράφει. Ο σύζυγος έχει πλήρη πρόσβαση στα στοιχεία του κοινού φακέλου. Η σύζυγος έχει πρόσβαση μόνο σε όσα την αφορούν. Ο σύζυγος εισπράττει τις τυχόν επιστροφές φόρου και των δύο. Έτσι διαμορφώνεται ένα πλαίσιο συμπεριφοράς και μεταχείρισης της πολιτείας, που είναι αναχρονιστικό, υποτιμητικό και άδικο. 
      Με βάση τα προαναφερόμενα
      Ερωτάται ο κύριος Υπουργός
      1.Τι προτίθεται να πράξει, προκειμένου να διορθωθούν όλα τα προαναφερόμενα.
      2.Πότε θα υιοθετηθεί επιτέλους και στην Ελλάδα το καθεστώς των χωριστών φορολογικών δηλώσεων, εφ΄ όσον οι σύζυγοι το επιθυμούν.» 
      Ο Υφυπουργός Οικονομικών κ. Απόστολος Φωτιάδης έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, όντως σύμφωνα με την υπάρχουσα φορολογική νομοθεσία, διαρκούντος του γάμου, οι δύο σύζυγοι υποχρεούνται να υποβάλλουν κοινή φορολογική δήλωση, Βέβαια αυτό ξεκινά, όχι από πρόθεση υποβάθμισης της προσωπικότητας της γυναίκας. Θα έλεγα μακράν ημών αυτή η βλασφημία. Απλώς για λόγους πρακτικούς και για λόγους απλούστευσης της γραφειοκρατίας, υποβάλλεται κοινή φορολογική δήλωση των δύο συζύγων. 
      Είναι γεγονός επίσης ότι η φορολογική δήλωση υποβάλλεται στο όνομα ενός εκ των συζύγων, δηλαδή του συζύγου, όμως τα εισοδήματα του κάθε συζύγου και η πληρωμή των φόρων αφορά τον καθένα ξεχωριστά. Δεν υπάρχουν ούτε φόροι ούτε τέλη ούτε εισφορές που αναλογούν, που φορολογούνται συνολικά αλλά το κάθε εισόδημα υπολογίζεται χωριστά. 
      Επίσης θα ήθελα να πω ότι η οφειλή για φόρους εισοδήματος ή τέλη ή εισφορές, που αναλογούν στο εισόδημα του κάθε συζύγου ξεχωριστά βεβαιώνεται στο όνομα μεν του υποβάλλοντος τη δήλωση, όμως απ’ ό,τι θα γνωρίζετε είναι σε ξεχωριστή στήλη και η ευθύνη για την καταβολή της οφειλής βαρύνει τον κάθε σύζυγο ξεχωριστά. Δηλαδή δεν μπορεί ο ένας να μεταφέρει το βάρος της οφειλής στον άλλο. 
      Ήδη με την υφιστάμενη νομοθεσία, με αίτηση του συζύγου μπορεί να ζητηθεί από τον αρμόδιο έφορο ο διαχωρισμός της οφειλής που προκύπτει από την κοινή δήλωση των συζύγων, ο δε αρμόδιος προϊστάμενος της Δημόσιας Οικονομικής Υπηρεσίας υποχρεούται αμέσως να ανακοινώσει με σχετικό έγγραφο το ποσό αυτής της επιμέρους ξεχωριστής οφειλής. Το έγγραφο αυτό αποτελεί νόμιμο τίτλο, η ισχύς του οποίου ανάγεται στο χρόνο της αρχικής βεβαίωσης του ολικού ποσού. 
      Το ζήτημα που προέκυψε κυρίως και θα έλεγα ότι ευχαριστώ πολύ την κ. Δαμανάκη που το έθεσε, είναι στο ότι υπήρξε μια εγκύκλιος των αρμοδίων υπηρεσιών του 1995, πριν από επτά χρόνια, σύμφωνα με την οποία, λόγω του φορολογικού απορρήτου, δεν επιτρέπεται να χορηγεί ο υπάλληλος στοιχεία του φορολογικού φακέλου στον άλλο σύζυγο.
      Επειδή έτσι ερμήνευσαν τη διάταξη τότε οι γραφειοκράτες, τεχνοκράτες του Υπουργείου, η δήλωση υποβάλλεται στο όνομα του συζύγου, η σύζυγος δεν είχε δυνατότητα πρόσβασης στα στοιχεία του φακέλου.
      Πιστεύουμε ότι αυτή η ρύθμιση ήταν λαθεμένη. Ευχαριστούμε την κ. Δαμανάκη για την επισήμανση. Ήδη καταθέτω στα Πρακτικά της Βουλής απόφασή μας με σημερινή ημερομηνία, με την οποία λέμε το αυτονόητο: Είναι κοινή η δήλωση, άρα θα έχουν γνώση όλων των στοιχείων της δήλωσης και ο σύζυγος και η σύζυγος. 
      Επομένως και αυτό το ηθικής τάξεως ζήτημα επιλύεται με αφορμή την ερώτησή σας, κυρία Δαμανάκη, και εκφράζω τις ευχαριστίες σε σας. Πιστεύω ότι λύνεται μια παρεξήγηση η οποία έδινε τη δυνατότητα να σκεφθεί η γυναίκα φορολογούμενος ότι ήταν εξαρτώμενη, οιονεί υπό επιτροπεία, του συζύγου της. Άρα έχει τα ίδια δικαιώματα με το σύζυγο, η κοινή υποβολή της δήλωσης γίνεται απλά και μόνο για την απλούστευση της διαδικασίας, για να μην υποβάλλουν διπλές δηλώσεις, κάτι που σημαίνει διπλάσιο κόστος και για τους φορολογούμενους –το σύζυγο και τη σύζυγο- αλλά βέβαια και μεγαλύτερο κόστος διαχείρισης φορολογικών δηλώσεων. 
      Σε μια περίοδο που θέλουμε να περιορίσουμε τον αριθμό των υποβαλλομένων δηλώσεων, έχω την εντύπωση ότι η κατεύθυνση της υποβολής ξεχωριστής δήλωσης δεν εξυπηρετεί ούτε τους φορολογούμενους, αλλά ούτε και τους σκοπούς της απλοποίησης της φορολογικής διαδικασίας.
      Ευχαριστώ πολύ.
      (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      ΠΡΟΕΔΡΕΥΩΝ (Κωνσταντίνος Βρεττός): Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, η δική μου άποψη ήταν και παραμένει ότι οι σύζυγοι πρέπει να έχουν το δικαίωμα, εφόσον φυσικά το επιθυμούν και οι δύο, να υποβάλλουν χωριστή φορολογική δήλωση. Καταλαβαίνω τα θέματα που έχουν σχέση με τη διευκόλυνση των εφοριών, αλλά εδώ πρόκειται για ένα μείζον θέμα εναρμόνισης με το Οικογενειακό Δίκαιο. Και θέλω να ενημερώσω και τον Υπουργό ότι και εγώ και άλλοι συνάδελφοι ελπίζω θα αναλάβουμε σύντομα νομοθετική πρωτοβουλία προκειμένου να αρθεί αυτή η κατάσταση, η οποία είναι εντελώς αναχρονιστική.
      Μέχρις ότου όμως αλλάξει ο νόμος να δούμε τι μπορούμε να κάνουμε με το νόμο που ισχύει.
      Με το νόμου που ισχύει, κύριε Πρόεδρε, υπόχρεος της υποβολής της δήλωσης είναι ο άνδρας. Κι από κει νομίζω ξεκινούν τα προβλήματα. Τα προβλήματα τα οποία υπάρχουν με την υφιστάμενη φορολογική νομοθεσία θα έλεγα ότι είναι τριών κατηγοριών: Το πρώτο είναι το θέμα του απορρήτου.
      Χαίρομαι που ο κύριος Υπουργός σήμερα εξαγγέλλει και μας δίνει την απόφασή του, την οποία θα δω. Ελπίζω να γίνεται επιτέλους ένα βήμα. Ποιο βήμα; Το αυτονόητο δηλαδή, ότι η σύζυγος θα μπορεί κι αυτή να έχει πρόσβαση στα στοιχεία του φακέλου. Διότι όπως ξέρετε υπήρξε και παρέμβαση του Συνηγόρου του Πολίτη, η οποία κατά κάποιο τρόπο δικαίωσε τους ενδιαφερόμενους έναντι παλαιότερης απόφασης του Υπουργού Οικονομικών κι ελπίζω με τη σημερινή απόφαση να λύνεται το θέμα.
      Υπάρχει ένα δεύτερο θέμα που έχει σχέση με το διαχωρισμό της οφειλής. Τι γίνεται, κύριε Υπουργέ; Με βάση τη νομοθεσία και με βάση τις εγκυκλίους που έχετε πρέπει η ενδιαφερόμενη να το δηλώσει εξαρχής ότι επιθυμεί διαχωρισμό οφειλής. Οι περισσότερες όμως γυναίκες δεν γνωρίζουν ότι μπορούν να το κάνουν και οι προϊστάμενοι των εφοριών δεν τις ενημερώνουν γι’ αυτό. Με αποτέλεσμα, όταν εκ των υστέρων ζητάει η σύζυγος να υπάρξει διαχωρισμός της οφειλής, αυτό να μην μπορεί να γίνει.
      Θα έλεγα, λοιπόν, ότι κι εδώ θα μπορούσατε να παρέμβετε, έτσι ώστε ο διαχωρισμός της οφειλής να πραγματοποιείται οποτεδήποτε ζητείται. Υπάρχει και σχετικό έγγραφο του Συνηγόρου του Πολίτη, το οποίο έχω στη διάθεσή σας.
      Τέλος, κύριε Υπουργέ, υπάρχει μία τρίτη υπόθεση, η οποία εκκρεμεί. Είναι το θέμα της κατοικίας. Δηλαδή εάν οι δύο σύζυγοι έχουν διαφορετική κατοικία, παραδείγματος χάρη ο ένας ζει στο εξωτερικό, δεν μπορεί το ποια θεωρείται μόνιμη κατοικία του ζεύγους να είναι στη διακριτική ευχέρεια του εφόρου. Εάν και οι δύο λένε ότι «εμείς θεωρούμε μόνιμη κατοικία μας την Ελλάδα και όχι τη Φινλανδία» -κι έχουμε συγκεκριμένη περίπτωση που επίσης εκκρεμεί στο Συνήγορο του Πολίτη- τότε θα πρέπει ο έφορος να δέχεται την κοινή δήλωση του ζευγαριού. Όχι επειδή θεωρεί ότι έτσι η εφορία ενδεχομένως να έχει περισσότερες εισπράξεις να παραπέμπει σε δικές του αποφάσεις.
      Εν πάση περιπτώσει, κύριε Πρόεδρε, για να μη λέω πολλά εγώ θεωρώ σημαντικό και θετικό το βήμα που κάνει σήμερα ο κύριος Υπουργός. Από κει και πέρα το θέμα παραμένει για να ρυθμιστεί στην ολότητά του κι εμείς τουλάχιστον θα επανέλθουμε.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πιστεύω με τις διευκρινίσεις που δώσαμε ότι λύνεται το θέμα στην ολότητά του ή σχεδόν στην ολότητά του. Θέμα απορρήτου δεν υπάρχει, το διευκρινίζουμε.  Πιστεύω ότι είναι λαθεμένη η ερμηνεία ορισμένων προϊσταμένων των Δ.Ο.Υ., δεν δικαιολογείται αφού είναι κοινή δήλωση. Άρα όταν υποβάλλεις κοινή δήλωση, έχεις τη δυνατότητα να λάβεις γνώση του κοινού φακέλου. Η ερμηνεία που δόθηκε αίρεται με τη σημερινή απόφασή μας για να μην είναι στο χέρι και στην ερμηνεία του κάθε προϊσταμένου της Δ.Ο.Υ. η κάθε ερμηνεία.
      Όσον αφορά στο διαχωρισμό: Ο διαχωρισμός –το τονίζω ρητά κι αν χρειαστεί μπορούμε να το κάνουμε πάλι με μια εγκύκλιο του Υπουργείου- μπορεί να γίνει οποτεδήποτε, δηλαδή και μετά τη λήψη του εκκαθαριστικού, αρκεί να υποβάλει την αίτηση η φορολογούμενη στον οικονομικό έφορο.
      Θα σας πω μάλιστα ότι η ισχύς αυτής της δήλωσης ανάγεται στο χρόνο, που έγινε η βεβαίωση του ολικού ποσού της οφειλής. Αν δηλαδή το κάνει, έστω με καθυστέρηση έξι μηνών,  η ισχύς θα ανατρέξει στο χρόνο βεβαίωσης και εκκαθάρισης της συγκεκριμένης οφειλής.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Από εκεί και πέρα θα μπορούσα να πω ότι, παρά το γεγονός πως η υποβολή ξεχωριστής δήλωσης είναι, πιο δημοκρατική διαδικασία, παρ’ όλα αυτά πρέπει να πούμε ότι ταυτόχρονα η δική μας κατεύθυνση είναι η απλοποίηση των διαδικασιών και η κατάργηση της υποχρέωσης υποβολής δήλωσης στο άμεσο και εγγύς μέλλον.
      Επομένως το να πούμε τώρα ότι διπλασιάζουμε τον αριθμό των υποβαλλομένων δηλώσεων, θα ήταν μία οπισθοδρόμηση, όσον αφορά τη γραφειοκρατία. 
      Πιστεύω, όμως, ότι, όταν υπάρχει ο έγγαμος βίος και δεν υπάρχουν προβλήματα μεταξύ των συζύγων, δεν θα υπάρξει κανένα απολύτως πρόβλημα για το ποιο όνομα θα προηγείται, αν προηγείται δηλαδή το όνομα της συζύγου στον τίτλο ή του συζύγου στη δεύτερη σειρά των στοιχείων της δήλωσης.
      Πιστεύουμε ότι η λύση, που δώσαμε, ανταποκρίνεται απόλυτα στους προβληματισμούς σας και είμαστε στη διάθεσή σας για οποιαδήποτε άλλη ερμηνεία χρειαστεί να δώσουμε –το ξανατονίζω – μέσα στα πλαίσια της μη αμφισβητούμενης ισότητας των δύο φύλων, αλλά και του σεβασμού της προσωπικότητας της συζύγου. 
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των επικαίρων ερωτήσεων δευτέρου κύκλου.
      Πρώτη είναι η με αριθμό 217/10-12-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Μεταφορών και Επικοινωνιών, σχετικώς με το πρόσφατο σιδηροδρομικό ατύχημα στην Αρκαδία, τον εκσυγχρονισμό του δικτύου κλπ.
      Η επίκαιρη ερώτηση του κ. Γιαννακόπουλου διαγράφεται λόγω κωλύματος του Υπουργού.
      Θα συζητηθεί η με αριθμό 223/10-12-2002 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τους Υπουργούς Ανάπτυξης, Οικονομίας και Οικονομικών, σχετικώς με την αποκατάσταση των απολυμένων της Αθηναϊκής Χαρτοποιίας Δράμας.
      Η επίκαιρη ερώτηση του κ. Παπαδόπουλου έχει ως εξής:
      «Είναι γνωστό πλέον σε όλους σας ότι το κλείσιμο της Αθηναϊκής Χαρτοποιίας Δράμας «SOFTEX» έφερε οργή, αγανάκτηση και λύπη στους κατοίκους του Νομού και ιδιαίτερα στις 430 οικογένειες των εργαζομένων στην ως άνω επιχείρηση, που ξαφνικά ύστερα από πολλά χρόνια εργασίας έμειναν άνεργοι.
      Ο κ. Φλωρίδης εξήγγειλε επισκεπτόμενος τη Δράμα, λίγες ημέρες πριν από τις δημοτικές και νομαρχιακές εκλογές, ειδικά κίνητρα που αφορούν τους απολυόμενους από τη «SOFTEX». Δυστυχώς, όμως, αυτά τα μέτρα καλύπτουν μόνο το 40% των απολυομένων για άνδρες και γυναίκες άνω των πενήντα ετών.
      Έτσι όμως, κύριοι Υπουργοί, δημιουργούμε πολίτες και εργαζόμενους για τους οποίους εφαρμόζουμε δύο μέτρα και δύο σταθμά ή αλλιώτικα απολυόμενους εργάτες δύο ταχυτήτων.
      Είναι επίσης γνωστό, κύριοι Υπουργοί, ότι οι εργαζόμενοι στη «SOFTEX» πριν από την πώληση της Αθηναϊκής Χαρτοποιίας, με την περιβόητη Λεόντεια Σύμβαση σε βάρος των εργαζομένων και του ελληνικού δημοσίου, προς την «ΛΟΓΚΡΙΤΣ» εθεωρούντο υπάλληλοι του ευρύτερου δημόσιου τομέα και έπρεπε αμέσως μετά το κλείσιμο να έχουν την τύχη των απολυομένων υπαλλήλων του ευρύτερου δημόσιου τομέα και όχι υπαλλήλων του ιδιωτικού τομέα, όπως έγινε με τους απολυόμενους στη «SOFTEX» Δράμας.
      Επειδή η μέχρι σήμερα πολιτική σας, κύριοι Υπουργοί, απέχει πολύ από το κράτος αγάπης, πρόνοιας και κοινωνικής αλληλεγγύης που επαγγέλλεσθε κατά τις επισκέψεις σας στο Νομό Δράμας, ερωτώ τους κυρίους Υπουργούς:
      Τι μέτρα σκοπεύουν να πάρουν, για να αποκαταστήσουν την αδικία που υφίστανται οι απολυόμενοι από τη «SOFTEX» Δράμας, ηλικίας κάτω των πενήντα ετών.
      Ο κ. Φλωρίδης έχει το λόγο για τρία λεπτά, προκειμένου να πρωτολογήσει.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
      Μετά την αναστολή των εργασιών στο εργοστάσιο της «SOFTEX» η Κυβέρνηση κινήθηκε ταχύτατα και συντονισμένα και εκπόνησε ένα πρόγραμμα για την αντιμετώπιση όχι μόνο του προβλήματος των απολυμένων της «SOFTEX», αλλά και του γενικότερου οικονομικού προβλήματος, το οποίο έχει ο Νομός Δράμας.
      Έτσι, λοιπόν, σχεδιάσαμε τις εξής παρεμβάσεις: Πρώτον από την πλευρά του Υπουργείου Εργασίας και Κοινωνικών Ασφαλίσεων εγκρίθηκε, μετά από εισήγηση του ΟΑΕΔ, ένα πρόγραμμα ολοκληρωμένης παρέμβασης, το οποίο αναφέρεται στη δυνατότητα απασχόλησης όλων των απολυθέντων από τη «SOFTEX».
      Επομένως, εισαγωγικά πρέπει να πω και να τονίσω ότι όλα αυτά τα μέτρα αποσκοπούν στην αντιμετώπιση του προβλήματος όλων των απολυμένων της «SOFTEX».
      Το πρόγραμμα αυτό περιλαμβάνει καταρχήν ένα μερικότερο πρόγραμμα κατάρτισης, το οποίο αφορά τριακόσια άτομα.
      Αφορά την επιχορήγηση επιχειρήσεων για να απασχολήσουν άλλα διακόσια δέκα άτομα ηλικίας από δεκαοκτώ έως εξηντατεσσάρων ετών. Μέσα από το πρόγραμμα αυτό επιδοτούνται οι επιχειρήσεις που θα τους προσλάβουν. Υπάρχει το υποπρόγραμμα για την επιχορήγηση των νέων ελευθέρων επαγγελματιών που αφορά διακοσίους δέκα ανέργους και βεβαίως υπάρχει και το θέμα της προγραμματικής σύμβασης για την κοινωνική απασχόληση περισσότερων από διακοσίων ανέργων άνω των πενήντα ετών στη λεγόμενη κοινωνική εργασία.
      Έχουν εκδοθεί όλες οι σχετικές αποφάσεις και την επόμενη εβδομάδα θα υπογραφεί η προγραμματική σύμβαση για να αρχίσει το πρόγραμμα της κοινωνικής απασχόλησης στους ανέργους της SOFTEX που είναι πάνω από την ηλικία των πενήντα ετών. Όμως, η Κυβέρνηση δεν στάθηκε μόνο στο θέμα αυτό. Έλαβε συγκεκριμένα μέτρα για όλο το Νομό της Δράμας, προκειμένου να ενισχύσει το οικονομικό περιβάλλον του νομού και να έχουμε προσέλκυση νέων επενδύσεων. Υιοθετήσαμε, λοιπόν, το αίτημα των φορέων της Δράμας και αυξήσαμε το ποσοστό επιδότησης εργασίας από το 4% στο 12%. Επιδοτήσαμε τα δάνεια τα οποία λαμβάνουν οι επιχειρήσεις της Δράμας και ρυθμίσαμε επίσης τα δάνεια ή τις υποχρεώσεις που είχαν οι επιχειρήσεις της Δράμας προς τις τράπεζες. Ταυτόχρονα ενισχύσαμε την πραγματοποίηση καινούριων επενδύσεων, όπως είναι η τηλεθέρμανση, η οποία θα ξεκινήσει το επόμενο χρονικό διάστημα. Εγκρίθηκε η συγχρηματοδότηση και της υλοποίησης του φράγματος του Τεμένους και ταυτόχρονα εγκρίθηκε μια επιπλέον επιχορήγηση της Νομαρχιακής Αυτοδιοίκησης για το νομό Δράμας περίπου 7 δισεκατομμυρίων δραχμών για τη δημιουργία και νέων φραγμάτων.
      Με όλα αυτά τα μέτρα, τα οποία έχουν τεθεί σε ισχύ ή εν πάση περιπτώσει ολοκληρώνεται, αν θέλετε, η υλοποίησή τους τις αμέσως επόμενες μέρες, αντιμετωπίσαμε και το πρόβλημα των απολυμένων της «SOFTEX», αλλά και το πρόβλημα της οικονομικής καχεξίας του Νομού της Δράμας και πιστεύουμε ότι με το συνδυασμό των μέτρων αυτών η Δράμα μπαίνει σε μια νέα περίοδο οικονομικής ανάπτυξης. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδόπουλος έχει το λόγο.
      ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, ειλικρινά πήρε τελευταία η Κυβέρνηση ορισμένα μέτρα για το Νομό Δράμας που ευνοούν πραγματικά, γιατί τα μέτρα αυτά θα είναι όμοια με εκείνα που είναι στην περιοχή γενικότερα της περιφέρειας ανατολικής Μακεδονίας και Θράκης, δηλαδή αυτά που ισχύουν στη Θράκη, αλλά αυτά θα ισχύουν από το νέο έτος.
      Εν πάση περιπτώσει το ερώτημά μου είναι το εξής: Τι θα γίνει με τους απολυόμενους από τη «SOFTEX» που είναι τετρακόσια τριάντα και ιδιαίτερα γι αυτούς που είναι κάτω των πενήντα ετών και οποίοι θα παίρνουν μόνο αυτό το επίδομα, το οποίο δίδεται γενικότερα, των 7.000 δραχμών. Δεν υπάρχει άλλο πρόγραμμα εκτός από αυτούς που είναι σε ηλικία άνω των πενήντα ετών. Και μάλιστα σωστά δόθηκε προς αυτούς, διότι βρίσκονται προς το τέλος της εργασίας τους και πρέπει να πάρουν σύνταξη. Αλλά γι αυτούς που είναι κάτω των πενήντα ετών και οι οποίοι μεγάλωσαν δημιουργώντας μέσα σε αυτό το εργοστάσιο που λέγεται «SOFTEX» και το οποίο δυστυχώς αυτήν τη στιγμή δεν λειτουργεί με αποκλειστική υπαιτιότητα αυτής της Κυβέρνησης, η οποία πούλησε αυτό το εργοστάσιο με μία λεόντεια σύμβαση, τι θα γίνει; Μάλιστα, παρά το ότι αυτή η σύμβαση ενεργούσε εις βάρος των εργαζομένων και του ελληνικού δημοσίου, είχε και δύο όρους. Μια δικλείδα ασφαλείας όπου από μέρους της Κυβέρνησης δεν έγινε δυστυχώς καμία προσπάθεια, ώστε να πιέσουμε την αγοράστρια εταιρεία που λέγεται «LONGRICH», να εφαρμόσει εκείνα τα στοιχεία για την περαιτέρω λειτουργία της επιχείρησης. Και ήρθε η καταληκτική ημερομηνία που ήταν 6 Ιουνίου του 2002 και βρέθηκαν αυτοί οι άνθρωποι πεταμένοι πραγματικά, ας μου επιτραπεί η έκφραση, σαν τα σκυλιά στο δρόμο. Είναι ντροπή! Είναι ντροπή, διότι δεν υπάρχει καμία αγάπη, δεν υπάρχει κανένα κράτος - πρόνοιας και κοινωνικής αλληλεγγύης προς τους εργαζόμενους και ιδιαίτερα στο 60% των εργαζομένων σε αυτό το εργοστάσιο που είναι κάτω από την ηλικία των πενήντα ετών. 
      Ειλικρινά, κύριε Υπουργέ, αν αυτή η Κυβέρνηση δεν είχε υπογράψει την απόλυση των εργαζομένων –ιδιαίτερα ο Υπουργός Εργασίας- η πράξη με την οποία απολύθηκαν θα ήταν παράνομη και αυτήν τη στιγμή οι εργαζόμενοι θα μπορούσαν να διεκδικήσουν, από αυτήν την εταιρεία που αγόρασε χωρίς να πληρώσει τίποτα στο ελληνικό δημόσιο, τα ημερομίσθιά τους όλο αυτό το χρονικό διάστημα. Πραγματικά η απόλυση αυτή θα ήταν παράνομη. Έτσι βλέπουμε αυτό το οποίο λέω και στην επίκαιρη ερώτησή μου, ότι εφαρμόζονται δύο μέτρα και δύο σταθμά ή αλλιώτικα ότι έχετε εργαζόμενους δύο ταχυτήτων.
      Από σας κύριε Υφυπουργέ, δεν έχουμε κανένα παράπονο. Το λέμε αυτό. Εσείς είπατε και κάνατε ορισμένα πράγματα για το Νομό Δράμας που είναι ευνοϊκά. Πλην, όμως, γι’ αυτό το συγκεκριμένο σημείο θα πρέπει να επιμείνετε και σεις έτσι ώστε να δικαιωθεί και το υπόλοιπο 60% των εργαζομένων. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Οικονομικών κ.Φλωρίδης. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Έχω να επισημάνω τα εξής: Πρώτον η Κυβέρνηση δεν απεμπόλισε κανένα δικαίωμά της το οποίο απορρέει από τη σύμβαση πώλησης που είχε υπογραφεί πριν από μερικά χρόνια. 
      ΣΤΑΥΡΟΣ ΠΑΠΑΔΟΠΟΥΛΟΣ: Δεν έγιναν επενδύσεις, κύριε Υπουργέ. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κατά συνέπεια τα εκ της συμβάσεως δικαιώματα θα ασκηθούν κατά νόμο. Όμως, εμείς έπρεπε να λάβουμε μέτρα για ένα υπαρκτό γεγονός που οδήγησε στην ανεργία τετρακοσίους είκοσι ένα εργαζόμενους. Εξήγησα, λοιπόν, πριν, ότι απ’ αυτούς περισσότεροι από 200 θα απασχοληθούν σε ένα ειδικό πρόγραμμα, -μοναδικό και πρωτοποριακό στην Ελλάδα-, κοινωνικής απασχόλησης. Οι υπόλοιποι έχουν τρία δίκτυα υποστήριξης. Το ένα είναι το πρόγραμμα της κατάρτισης. Το άλλο είναι η επιδότηση ελευθέρων επαγγελματιών εφόσον θέλουν κάποιοι να κάνουν κάποια άλλη δουλειά. Και το άλλο είναι η επιδότηση στις επιχειρήσεις μέχρι 7.000 δραχμές την ημέρα να προσλάβουν απολυμένους από τη «SOFTEX». Είναι ένα ειδικό πρόγραμμα αυτό που σας είπα και ότι αν το δει συνδυαστικά κανείς, θα καταλάβει ότι είναι μοναδικό για την Ελλάδα, αν το συνδέσει και με τα άλλα μέτρα που πήραμε για το Νομό Δράμας. 
      Εμείς θεωρούμε ότι με το δίκτυο αυτό των πρωτοβουλιών που πήραμε, αντιμετωπίζουμε με μεγάλη κοινωνική ευαισθησία το πρόβλημα που προέκυψε για τους απολυμένους της «SOFTEX», αλλά θέλω να υπενθυμίσω στον αγαπητό συνάδελφο, παρ’ ότι δεν είμαι από τη Δράμα, ότι στη Δράμα δεν υπάρχουν μόνο οι τετρακόσιοι είκοσι ένα απολυμένοι από τη «SOFTEX», αλλά υπάρχουν έξι χιλιάδες άνεργοι. Η κυβέρνηση, λοιπόν, πήρε μέτρα για τους έξι χιλιάδες ανέργους που ενδεχομένως δεν έχουν τη δυνατή φωνή των απολυμένων της «SOFTEX», αλλά εμείς οφείλαμε να δούμε το Νομό στο σύνολό του. Και πιστεύουμε ότι αυτά τα μέτρα, που και εσείς θεωρήσατε ότι είναι γενναία για το Νομό της Δράμας, θα βοηθήσουν το Νομό να ξεφύγει απ’ αυτή την οικονομική δυσκολία, την οποία αντιμετωπίζει για να μπορεί να απασχοληθεί και το υπόλοιπο δυναμικό του νομού που βρίσκεται στην ανεργία.  Ευχαριστώ πολύ. 
      ΣΤΑΥΡΟΣ ΠΑΠΑΔΟΠΟΥΛΟΣ: Είναι πολύ περισσότεροι από τους έξι χιλιάδες οι άνεργοι στη Δράμα, κύριε Υπουργέ…
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Παπαδόπουλε, δεν μπορείτε να παρεμβαίνετε εκ του Κανονισμού. Και θα παρακαλέσω να μην καταγράφεται τίποτα απ’ αυτά που λέγει ο κ. Παπαδόπουλος. 
      Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 χρόνια από την Ελληνική Επανάσταση», πενήντα τέσσερις μαθητές και τέσσερις συνοδοί καθηγητές από το Β΄ Γυμνάσιο Μελισσίων Αττικής. 
      Η Βουλή τους καλωσορίζει. 
      (Χειροκροτήματα)
      Λέμε στα παιδιά ότι αυτήν τη στιγμή έχουμε κοινοβουλευτικό έλεγχο και γι’ αυτό στην Αίθουσα βρίσκονται οι Βουλευτές που ερωτούν και οι Υπουργοί που απαντούν. 
      Τέταρτη είναι η με αριθμό 216/10-12-2002 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη, προς τον Υπουργό Οικονομίας και Οικονομικών, σχετικώς με την ανάθεση από τις τράπεζες της είσπραξης των δόσεων από δάνεια,  πιστωτικές κάρτες κλπ., σε εισπρακτικές εταιρείες. 
      Η ερώτηση του κυρίου συναδέλφου έχει ως εξής: 
      «Σε «εισπρακτικές» εταιρείες έχουν αναθέσει την είσπραξη των δόσεων από δάνεια, πιστωτικές κάρτες, λογαριασμούς κινητής τηλεφωνίας και άλλων μεγάλων επιχειρήσεων τις οποίες έχουν καθυστερήσει να πληρώσουν. 
      Οι μέθοδοι που μεταχειρίζονται είναι η ενόχληση των πελατών μέσω τηλεφωνικής επικοινωνίας που έχουν μαζί τους και ακολουθεί η διαπόμπευσή τους, οι απειλές, η εξύβριση και σε πολλές περιπτώσεις η κακοποίησή τους. 
      Η Ομοσπονδία Δικαστικών Επιμελητών Ελλάδος καταγγέλλουν για «μαφιόζικη» συμπεριφορά τους υπαλλήλους αυτών των εταιρειών. 
      Η διαδικασία είσπραξης των οφειλών πρέπει να είναι η προβλεπόμενη από το νόμο και να εκτελείται από τα εντεταλμένα όργανα της πολιτείας, γιατί έτσι προστατεύονται και τα δικαιώματα του πολίτη. 
      Ερωτάται ο Υπουργός:
      Τι μέτρα θα πάρει για την αντιμετώπιση ανάλογων φαινομένων πριν η κοινωνία … «μετατραπεί σε … ζούγκλα;». 
      Το λόγο έχει ο Υφυπουργός Οικονομικών κ. Φωτιάδης. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, πρέπει να πω ότι είναι χαρά  μου που θα απαντήσω στον καλό φίλο και συνάδελφο τον κ. Καρατζαφέρη, για ένα θέμα που αφορά ασφαλώς πολλές χιλιάδες των Ελλήνων. 
      Θα συμφωνήσω μαζί του ότι οι κάθε φύσεως τραπεζικές, οι υπόλοιπες συναλλαγές και η κανονική εξυπηρέτηση των χρεών θα πρέπει να στηρίζονται στην καλή πίστη και στα χρηστά συναλλακτικά ήθη. Οι τράπεζες παρέχουν πιστώσεις, όπως και οι εταιρείες παρέχουν κάποιες υπηρεσίες προς τα νοικοκυριά και τις επιχειρήσεις. 
      Ταυτόχρονα, όμως, είναι υποχρεωμένες οι τράπεζες να πληρώνουν τόκους για την άντληση κεφαλαίων είτε από τις επιχειρήσεις είτε από τα νοικοκυριά είτε από την Τράπεζα της Ελλάδος. Για την ομαλή εξυπηρέτηση των δανείων των τραπεζών και κυρίως για τη διευκόλυνση των συναλλαγών και της οικονομίας προέχει η κανονική εξόφληση των δόσεων των τραπεζών ή των υποχρεώσεων προς άλλες εταιρείες. 
      Με βάση το υφιστάμενο νομικό πλαίσιο είναι δυνατή η ανάθεση σε τρίτους της είσπραξης των απαιτήσεων. Βέβαια είναι αυτονόητο ότι αυτή η είσπραξη πρέπει να γίνεται στα πλαίσια της νομιμότητας και των χρηστών συναλλακτικών ηθών. Εάν υπάρχει κάποια καταγγελία για όσα φοβερά καταγγέλλονται στην ερώτηση, κινούνται έξω  από τη λογική των χρηστών ηθών. 
      Εξάλλου πρέπει να πω ότι ήδη σε επίπεδο τραπεζικών οφειλών και συναλλαγών με τις τράπεζες υπάρχει από το 1999 ο Ειδικός Τραπεζικός Διαμεσολαβητής που ασχολείται με τα παράπονα προς τις τράπεζες και μάλιστα έχει επιβάλει σε ορισμένες περιπτώσεις και ποινές σε βάρος των τραπεζών, όταν δεν είναι συνεπείς στις υποχρεώσεις τους στο κοινό. 
      Πρέπει να πούμε ότι ειδικότερη νομοθετική ρύθμιση για το θέμα δεν υπάρχει. Όμως πρέπει να σημειωθεί ότι το ζήτημα αντιμετωπίζεται σε επίπεδο Ευρωπαϊκής Ένωσης για την έκδοση σχετικής οδηγίας που θα αφορά την καταναλωτική πίστη. Ένα μέρος της συζήτησης και της απόφασης θα αφορά την ανάθεση σε τρίτους ανεξάρτητους επαγγελματίες της είσπραξης απαιτήσεων πιστωτικών ιδρυμάτων και λοιπών εταιρειών. 
      Κατόπιν τούτου, θα έλεγα ότι είναι πολύ θεμιτό το περιεχόμενο της επίκαιρης ερώτησης. Αν  υπάρχουν πραγματικά τέτοιες καταγγελίες, θα πρέπει να γίνονται, εφόσον αφορούν τις τράπεζες, στον Τραπεζικό Διαμεσολαβητή. Αν αφορούν άλλες εταιρείες και η όχληση ξεπερνά τα όρια του νόμου ή των συναλλακτικών ηθών, υπάρχει και η διαδικασία που προβλέπει ο νόμος.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Καρατζαφέρης για δύο λεπτά.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, άκουσα με προσοχή τον κύριο Υπουργό. Χαίρομαι που το Υπουργείο αντιμετωπίζει το θέμα. Πρέπει να πω, όμως, ότι είναι τεράστιο αυτό που έχει προκύψει. Ο εκσυγχρονισμός με τη φόρα που έχει πάρει, κύριε Υπουργέ, έχει αναθέσει και την απονομή δικαιοσύνης σε ιδιωτικές εταιρείες. Χθες η «ΑΥΡΙΑΝΗ», μια εφημερίδα που στηρίζει την παράταξή σας, είχε ολοσέλιδο δημοσίευμα για το πώς οι ΣΤΕΤ, αλλά και οι τράπεζες εισπράττουν τα ποσά. 
      Αυτό το οποίο συμβαίνει το ξέρετε, γιατί υπάρχει μια λεόντειος σχέση μεταξύ των τραπεζών και των πελατών: για κατάθεση η απόδοση τόκου είναι 1%, για τις πιστωτικές κάρτες η χρέωση είναι 14%. Μοιραίως οδηγείται κάποιος στην αδυναμία να πληρώσει. Το διαπιστώνετε με όλα αυτά τα δάνεια: «εορτοδάνεια» για να κάνει κάποιος Χριστούγεννα, «πασχοδάνεια», «διακοποδάνεια». Φτάσαμε σ’ ένα επίπεδο όπου οποιοσδήποτε πολίτης, προκειμένου να φροντίσει το σπίτι του, καταφεύγει σε δανεισμό. 
      Έρχεται, όμως, κάποια στιγμή μοιραίως η ώρα να πληρώσει τους τόκους και, όταν δεν μπορεί, εμφανίζονται «οι φουσκωτοί». Αυτό είναι δράμα. Δεν μπορεί σε μια κοινωνία του 2002 η απόδοση της δικαιοσύνης να γίνεται από «τους φουσκωτούς» οι οποίοι πηγαίνουν στο σπίτι, δημιουργούν καταστάσεις, εκβιάζουν, απευθύνονται στα παιδιά, προπηλακίζουν, ξευτελίζουν στις πολυκατοικίες και στη γειτονιά. Και τα κρούσματα δεν είναι ένα και δύο. Βεβαίως εκτός των προσωπικών παραστάσεων που έχω από ανθρώπους που έχουν βληθεί από αυτήν τη διαδικασία, διαβάζω και πρωτοσέλιδα εφημερίδων.
      Ευτυχώς παρίσταται εδώ και ο Υπουργός Δικαιοσύνης, ο κύριος Πετσάλνικος, για να το δει το θέμα. Υπάρχουν δικαστικοί επιμελητές, υπάρχει δικαιοσύνη. Να βγει διαταγή πληρωμής και να πάει δικαστικός επιμελητής με τον τρόπο που επιβάλλεται να κάνει την είσπραξη. Η εύκολη λύση είναι να πάμε σε μια εταιρεία που έχει μεν δύο δικηγόρους «για τα μάτια του κόσμου», αλλά έχει και καμιά τριανταριά «φουσκωτούς» οι οποίοι σε επισκέπτονται, για να πληρώσεις και είναι μεν καλοντυμένοι, αλλά, αν δεν έχεις να πληρώσεις, τα πράγματα γίνονται δύσκολα. 
      Πρέπει να το προλάβουμε τώρα που είναι στην αρχή. Ήδη υπάρχουν αγγελίες στις εφημερίδες που ζητούν τέτοιο προσωπικό, «φουσκωτούς» για εταιρείες εισπράξεων. Έχει γίνει πλέον κανόνας. Ο κανόνας δεν είναι η είσπραξη μέσω της δικαστικής αρωγής και των δικαστικών επιμελητών, αλλά μέσω «των φουσκωτών» των εταιρειών που δρουν μ’ αυτόν τον τρόπο.
      Χαίρομαι που έχετε δει το θέμα. Περιμένω να έρθει μία νομοθετική ρύθμιση για να μπορέσουμε να βοηθήσουμε επιτέλους την κοινωνία από αυτό το νέο «φρούτο» που τους επιβάλλει πράγματι μία σκληρή δοκιμασία.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φωτιάδη, έχετε το λόγο δύο λεπτά για να απαντήσετε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επειδή με πολύ μεγάλη προσοχή έχω διαβάσει αυτές τις καταγγελίες και ασφαλώς μας συγκλονίζουν, εφόσον είναι αληθείς, θέλω να πω τα εξής: 
      Όλη η ιστορία έχει ξεκινήσει από την Ένωση των Δικαστικών Επιμελητών. Τα στοιχεία, όμως, τα οποία έχω δει και έχουν έρθει στη δημοσιότητα θα έλεγα ότι δεν δικαιολογούν την ένταση του προβλήματος…
      ΦΩΤΗΣ ΚΟΥΒΕΛΗΣ: Κύριε Υπουργέ -αν μου επιτρέπετε, κύριε Πρόεδρε- υπάρχουν πάρα πολλά περιστατικά.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κουβέλη, δεν έχετε το δικαίωμα από τον Κανονισμό.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτά που μνημονεύσατε, κύριε συνάδελφε, αν υποθέσουμε ότι είναι αληθή και αποδειχθούν, στοιχειοθετούν και ποινικά αδικήματα. Και κανείς δεν μπορεί να χειροκροτήσει, να επικροτήσει τη συγκεκριμένη κατάσταση.
      Για ένα έγγραφο, όμως, το οποίο είδα δημοσιευμένο και στάλθηκε από μία τέτοια εταιρεία θα έλεγα -και λόγω της ιδιότητός μου ως δικηγόρου- ότι είναι το πιο αθώο έγγραφο που στέλνει ο κάθε δικηγόρος σαν προειδοποίηση το οποίο λέει απλά  και μόνο ότι: «Χρωστάτε αυτά τα χρήματα. Πριν πάμε στο δικαστήριο και επιβαρυνθείτε με δικαστικά έξοδα, να καταθέσετε στα αρμόδια σημεία πληρωμής της συγκεκριμένης εταιρείας» -αναφέρεται σε εταιρεία τηλεπικοινωνιών- «και να μας στείλετε μόνο μία φωτοτυπία με fax ότι πληρώσατε την οφειλή σας. Αν δεν το πράξετε στη συγκεκριμένη προθεσμία, λυπούμαστε αλλά θα προχωρήσει δικαστική επιδίωξη.» Αυτό που λέτε εσείς δηλαδή, ότι θα γίνει δικαστικά. Είναι μία διαδικασία η οποία ούτως ή άλλως εφαρμόζεται παγίως από συστάσεως ελληνικού κράτους. Εμείς οι δικηγόροι πριν ξεκινήσουμε οποιαδήποτε δίκη, το πράττουμε αυτό. Δηλαδή στέλνουμε μία ειδοποίηση για την εξώδικη ρύθμιση της διαφοράς. 
      Από εκεί και πέρα ξανατονίζω ότι αν υπάρξουν περιπτώσεις όπου υπάρχει υπέρβαση της νομιμότητας –γιατί όταν μου λέτε για «φουσκωτούς» ασφαλώς δεν είναι κάτι το οποίο είναι νόμιμο, είναι παράβαση της νομοθεσίας- αυτές οι περιπτώσεις θα πρέπει να καταγγέλλονται και οι αρμόδιοι, είτε είναι εταιρείες είτε είναι τα πρόσωπα τα ίδια με δική τους πρωτοβουλία ή ευθύνη, θα οδηγούνται για απόδοση δικαιοσύνης και επιβολή ποινών. Τονίζω, όμως, πάλι ότι η είσπραξη με τη μεσολάβηση τρίτου, είτε αυτός είναι ο τρίτος πληρεξούσιος δικηγόρος της ίδιας της εταιρείας η οποία έχει λαμβάνειν είτε είναι εκχώρηση αυτής της αρμοδιότητας σε κάποιον τρίτο, δεν είναι μία δραστηριότητα η οποία απαγορεύεται από το υπάρχον νομοθετικό πλαίσιο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Το θέμα είναι ότι δεν καταγγέλλονται εύκολα οι «φουσκωτοί».
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση των επικαίρων ερωτήσεων.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην συμπληρωματική ημερήσια διάταξη της
      ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου του Υπουργείου Δικαιοσύνης: «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις».
      Την Τετάρτη συζητήθηκαν και ψηφίστηκαν τα άρθρα 1 έως και 8. Έχουν απομείνει προς συζήτηση τα άρθρα 9 έως 14. Υπάρχουν επίσης δύο τροπολογίες Υπουργών, τέσσερις εμπρόθεσμες Βουλευτών, δύο εκπρόθεσμες, καθώς και η ψήφιση του ακροτελεύτιου άρθρου. 
      Τα άρθρα 9 έως 14 θα τα συζητήσουμε ως μία ενότητα. Υπάρχει αντίρρηση επ’ αυτού, κύριοι συνάδελφοι;
      ΒΑΣΙΛΕΙΟΣ ΠΑΠΑΝΙΚΟΛΑΣ: Όχι, κύριε Πρόεδρε.
      ΦΩΤΗΣ ΚΟΥΒΕΛΗΣ: Καμία, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Καμία.
      Πριν δώσω το λόγο στην εισηγητή της Πλειοψηφίας, θα ήθελα να ανακοινώσω στο Σώμα τα εξής:
      1. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Κύρωση του Κρατικού Προϋπολογισμού και των Προϋπολογισμών ορισμένων ειδικών ταμείων και υπηρεσιών οικονομικού έτους 2003».
      2. Η Διαρκής Επιτροπή Μορφωτικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Πολιτισμού «Περί Ιδρύσεως Διεθνούς Ακαδημίας Ελευθερίας».
      3. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εξωτερικών: 
      α) «Κύρωση της Συμφωνίας για πενταετές πρόγραμμα αναπτυξιακής συνεργασίας 2002 – 2006 μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας».
      β) «Κύρωση της Συμφωνίας για πενταετές πρόγραμμα αναπτυξιακής συνεργασίας 2002 – 2006 μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας».
      Ο εισηγητής της Πλειοψηφίας κ. Παπανικόλας έχει το λόγο για δέκα λεπτά.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Θέλετε να κάνετε κάποιες τροποποιήσεις;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ορισμένες διευκρινίσεις.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
      Θα παρακαλούσα στο άρθρο 11, μια που τα συζητούμε σε μια ενότητα όλα, στο τελευταίο εδάφιο από παραδρομή κατά τη μεταφορά του κειμένου –έχω την αίσθηση- από την Επιτροπή εδώ στην Ολομέλεια έγινε ένα τυπογραφικό λάθος, κατά την άποψή μου. Συγκεκριμένα στο άρθρο 11 στο τελευταίο εδάφιο στη δεύτερη πρόταση, η οποία λέει: «τα οριζόμενα στο προηγούμενο εδάφιο ισχύουν και για τη συγκρότηση του δευτεροβάθμιου δικαστηρίου», η λέξη «εδάφιο» πρέπει να είναι «εδάφια».
      Επίσης στο ίδιο άρθρο, πάλι από παραδρομή, μετά την αναδιατύπωση που είχα διανείμει στην Επιτροπή, παρέμεινε μία πρόταση. Στο τελευταίο δηλαδή εδάφιο του άρθρου 11 που αναφέρεται στην κλήρωση του εισαγγελέα από δεκαπλάσιο αριθμό εισαγγελέων εφετών -η φράση είναι συγκεκριμένα: «Κληρώνεται από δέκα εισαγγελείς εφετών που είχαν οριστεί από την ολομέλεια της οικείας εισαγγελίας»- μετά από αυτό πρέπει να διαγραφούν οι λέξεις: «και ο αναπληρωτής του από πέντε εισαγγελείς εφετών που ορίζονται». Οι λέξεις αυτές διαγράφονται.
      ΒΥΡΩΝ ΠΟΛΥΔΩΡΑΣ: Ο αναπληρωτής πώς διορίζεται τώρα;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αναφέρει πιο πάνω η διάταξη.
      Επίσης, κύριε Πρόεδρε, θα παρακαλούσα για καλύτερη ενημέρωση των εισηγητών και των συναδέλφων να διανείμω και την αναδιατύπωση του κειμένου που αφορά την τροπολογία με γενικό αριθμό 1279 και ειδικό 42.  Η δεύτερη παράγραφος της τροπολογίας αυτής αποσύρεται και η Κυβέρνηση θα την καταθέσει σε άλλο νομοσχέδιο. Η πρώτη παράγραφος αναδιατυπώνεται όπως στο κείμενο που θα παρακαλούσα να διανεμηθεί.
      ΠΡΟΕΔΡΕΥΩΝ (Παναγιώτης Σγουρίδης):  Μάλιστα. Παρακαλώ να κατατεθεί στα Πρακτικά και να διανεμηθεί στους συναδέλφους. 
      (Στο σημείο αυτό ο Υπουργός Δικαιοσύνης κ. Φίλιππος Πετσάλνικος καταθέτει για τα Πρακτικά το προαναφερθέν έγγραφο, το οποίο έχει ως εξής:
      «                Αναδιατυπώσεις στο Σχέδιο Νόμου
      «Σύσταση Σώματος Επιθεώρησης και Ελέγχου των
      Καταστημάτων Κράτησης και άλλες διατάξεις».
      Η τροπολογία με αριθμό γεν. 1279 και ειδ. 42 αναδιατυπώνεται και έχει ως εξής:
      Άρθρο ………
      Οι διατάξεις των τέταρτου, πέμπτου και έκτου εδαφίων της παραγράφου 5 του άρθρου 12 του ν. 2730/1999, όπως η παράγραφος 5 προστέθηκε με το άρθρο 4 παράγραφος 6 του ν. 2819/2000 και το εδάφιο πέμπτο αυτής όπως ισχύει μετά την τροποποίησή του από την παράγραφο 10 του άρθρου 45 του ν. 2992/2002, αντικαθίσταται ως εξής:
      «Σε κάθε περίπτωση άρνησης απόδοσης της χρήσης των παραπάνω ακινήτων στην Ο.Ε.Ο.Α Αθήνα 2004 Α.Ε. ή στο φορέα εκτέλεσης του έργου μετά την καταβολή της αποζημίωσης του δεύτερου εδαφίου της παραγράφου 5 του άρθρου αυτού, εφαρμόζεται η διάταξη της παραγράφου 3 του ίδιου άρθρου, όπως τροποποιήθηκε με την παράγραφο 7 του άρθρου 45 του ν. 2992/2002. Η προθεσμία για την άσκηση της ανακοπής ενώπιον του Εισαγγελέα Εφετών και η άσκηση αυτής δεν αναστέλλουν την εκτέλεση. Η αίτηση στον Εισαγγελέα υποβάλλεται από την Ο.Ε.Ο.Α. Αθήνα 2002 Α.Ε. Στη διαδικασία αυτή εφαρμόζονται αναλόγως οι διατάξεις του άρθρου 69 ΚΠολΔ.
      Κάθε άλλη διαφορά αποζημίωσης των μισθωτών, μεγαλύτερη της προβλεπόμενης στο δεύτερο εδάφιο της παραγράφου αυτής, εφόσον δεν επιλύεται συμβιβαστικώς, εκδικάζεται κατά τη διαδικασία της παρ. 2 του άρθρου 11 του ν. 2730/1999, ανεξάρτητα από τη διαδικασία αποβολής από τη χρήση του ακινήτου της παρ. 3 του παρόντος άρθρου. Διάδικοι στη σχετική δίκη είναι ο εκμισθωτής και ο φορέας ή ο ανάδοχος εκτέλεσης του Ολυμπιακού Έργου. Οι διατάξεις της παραγράφου αυτής εφαρμόζονται και στις εκκρεμείς κατά τη δημοσίευση του παρόντος νόμου υποθέσεις».»).
      
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παπανικόλας για δέκα λεπτά επί της ενότητας των άρθρων 9 έως και 14.
      ΒΑΣΙΛΕΙΟΣ ΠΑΠΑΝΙΚΟΛΑΣ: Κύριε Πρόεδρε, κύριοι συνάδελφοι,  στο άρθρο  9 με την παράγραφο 1 αντικαθίσταται το άρθρο 2 του ν. 2656/98, της σύμβασης δηλαδή του ΟΟΣΑ και προσδιορίζεται η έννοια του όρου «αλλοδαπός δημόσιος λειτουργός» στο περιγραφόμενο έγκλημα της δωροδοκίας αλλοδαπού δημοσίου λειτουργού, ενώ προβλέπεται και η δήμευση των δοθέντων δώρων, της αξίας τους ή των προϊόντων του εγκλήματος αυτού, προσαρμοζομένης της διάταξης στις επιταγές του άρθρου 3 παράγραφος 3 της σύμβασης.
      Με την παράγραφο 2 του άρθρου 9 του σχεδίου νόμου αντικαθίσταται η παράγραφος 1 του άρθρου 5 του ιδίου ν. 2656/98 γιατί σύμφωνα με τη σύμβαση του ΟΟΣΑ, εφόσον στο νομικό μας σύστημα ως συμβαλλομένου μέρους δεν προβλέπεται ποινική ευθύνη των νομικών προσώπων, οφείλουμε να θεσπίσουμε για το έγκλημα της δωροδοκίας ξένων δημοσίων λειτουργών αποτελεσματικές αναλογικές και αποτρεπτικές μη ποινικές κυρώσεις, δηλαδή διοικητικές και άλλες καθόσον ο όρος «επιχείρηση» που αναφέρεται στο άρθρο 5 του ν. 2656.98 κατά την άποψη του ΟΟΣΑ δεν ταυτίζεται πλήρως με τον όρο νομικό πρόσωπο επειδή δεν περιλαμβάνει και τα ιδρύματα, μερικά των οποίων αναπτύσσουν και συγκαλυμμένη επιχειρηματική δραστηριότητα.
      Με τη διάταξη του άρθρου 10 του σχεδίου νόμου συμπληρώνονται οι διατάξεις της παραγράφου 1 του άρθρου 7 του ν. 2472/97, της προστασίας δηλαδή από την επεξεργασία προσωπικών δεδομένων, και προστίθενται στις εξαιρέσεις από την υποχρέωση γνωστοποίησης και λήψης αδείας για την τήρηση και επεξεργασία αρχείων προσωπικών δεδομένων και οι δικαστικές αρχές ή υπηρεσίες. Ήταν ένα κενό που υπήρχε στο σχετικό νόμο, ο οποίος προέβλεπε εξαιρέσεις από την υποχρέωση γνωστοποίησης και λήψης αδείας για την τήρηση και επεξεργασία αρχείων προσωπικών δεδομένων σε γιατρούς, δικηγόρους, σωματεία, εταιρείες, ενώ παρέλειπε ακριβώς αυτό το οποίο προστίθεται με το παρόν άρθρο, δηλαδή τις δικαστικές αρχές ή υπηρεσίες.
      Με το άρθρο 11 του υπό συζήτηση σχεδίου νόμου τροποποιείται το άρθρο 17 του ν. 1756/1988 του «Κώδικα Οργανισμού Δικαστηρίων και Κατάστασης Δικαστικών Λειτουργών» και προβλέπονται τα εξής: Στην παράγραφο 1 επαναπροσδιορίζονται οι δικαστές που περιλαμβάνονται στους πίνακες που καταρτίζει ο δικαστής ή ο πρόεδρος του συμβουλίου που διευθύνει το Εφετείο, από τους οποίους κληρώνεται η σύνθεση του δικαστηρίου. 
      Με την παράγραφο 2 του σχεδίου νόμου προστίθεται μετά την παράγραφο 7 του τμήματος Β’ του άρθρου 17 του ν.1756/1988 παράγραφος 7α’ με την οποία ρυθμίζονται θέματα συγκρότησης του δικαστηρίου του Τριμελούς Εφετείου Κακουργημάτων και του δευτεροβαθμίου δικαστηρίου, όταν αυτά εκδικάζουν υποθέσεις που λόγω της σοβαρότητας του αντικειμένου τους πρόκειται να διαρκέσουν επί μακρόν. 
      Κυρία και κύριοι συνάδελφοι, επειδή αυτή η ρύθμιση έχει δεχθεί αρκετή κριτική θα πρέπει να πω, ότι τα πράγματα είναι περισσότερο απλά από όσο παρουσιάζονται. Οι δικαστές είναι και αυτοί άνθρωποι και σαν άνθρωποι κάποιοι από αυτούς για διάφορους λόγους, είτε υγείας είτε προσωπικούς είτε υπηρεσιακούς δεν μπορούν ή, αν θέλετε να το πω αλλιώς, μπορούν αλλά όχι στο βαθμό που οι ίδιοι θα επιθυμούσαν ή που η φύση της υπόθεσης επιβάλλει, να ανταποκριθούν και να διεκπεραιώσουν υποθέσεις που απαιτούν πολύμηνη παρουσία στην Έδρα μελέτη χιλιάδων ή κάποιες φορές και μερικών δεκάδων χιλιάδων σελίδων δικογραφιών, ένταση και μερικές φορές υπέρβαση των φυσικών ορίων αντοχής. Με την επιλογή που προβλέπει η συζητούμενη ρύθμιση εξυπηρετείται η εύρυθμη λειτουργία του δικαστηρίου, ενώ η τελική απόφαση επικύρωσης του καταλόγου με τους δεκαπενταπλάσιους δικαστές της συνθέσεως από όπου θα γίνει η κλήρωση, αφού λαμβάνεται από την Ολομέλεια του δικαστηρίου, διασφαλίζει την απαιτούμενη αμεροληψία και αντικειμενικότητα και απαντά στο επιχείρημα ότι δήθεν η ρύθμιση αυτή μπορεί να αποστερήσει τον κατηγορούμενο από το φυσικό δικαστή του. Αφού, λοιπόν, η τελική κρίση και απόφαση ανήκει στην ολομέλεια του δικαστηρίου, η οποία στο κάτω κάτω μπορεί να πει και «όχι» στην πρόταση, θεωρώ ότι τα επιχειρήματα αυτά δεν έχουν βάση.
      Τέλος, με το άρθρο 12, παράγραφος 1 του σχεδίου νόμου, χορηγείται ειδική αποζημίωση για κάθε ημέρα απασχόλησης πέραν του πενθημέρου στο προσωπικό των καταστημάτων κράτησης, των σωφρονιστικών και θεραπευτικών καταστημάτων, των ειδικών θεραπευτικών καταστημάτων και της Κεντρικής Αποθήκης Υλικού Φυλακών. 
      Με την παράγραφο 2 δε του άρθρου 12 τροποποιείται η συγκρότηση του Κεντρικού Επιστημονικού Συμβουλίου Φυλακών κατά το μέρος που αναφέρεται στην ιδιότητα δύο εκ των μελών του. 
      Κλείνοντας, κύριε Πρόεδρε, θα πρέπει να πω ότι με αυτό το σχέδιο νόμου, το οποίο συζητούμε και ολοκληρώνουμε σήμερα, συνεχίζεται η παραγωγή σημαντικού έργου του Υπουργείου Δικαιοσύνης, το οποίο τον τελευταίο χρόνο έχει εισάγει -και έχει ψηφίσει η Βουλή- σημαντικότατες ρυθμίσεις όσον αφορά εν γένει το δικαιϊκό μας σύστημα.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Η Δ΄ Αντιπρόεδρος της Βουλής κ. Άννα Μπενάκη-Ψαρούδα έχει το λόγο ως εισηγήτρια της Νέας Δημοκρατίας για δέκα λεπτά στα άρθρα 9-14.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, δεν έχουμε σοβαρές αντιρρήσεις στα άρθρα αυτά.
      Το άρθρο 9 διορθώνει λάθη του παρελθόντος, παραλείψεις, αστοχίες και συνεπώς η παρατήρησή μας είναι πως θα ήταν καλό, να μην είχαν γίνει αυτά όταν ψηφιζόταν ο νόμος, να είχαν προσεχθεί τα πράγματα πιο πολύ και η έννοια του νομικού προσώπου να είναι αυτή που πρέπει να είναι.
      Επίσης, η διάταξη για τη δήμευση μπορούσε να είχε διατυπωθεί πιο σωστά από το παρελθόν, διότι η διάταξη περί δημεύσεως του Ποινικού Κώδικα, υπήρχε και τότε, δεν είναι καινούρια.
      Δεν έχουμε αντίρρηση και ψηφίζουμε τα άρθρα με την παρατήρηση ότι είναι διόρθωση ημαρτημένων.
      Συμφωνούμε με το άρθρο 10 που διευκολύνει τις δικαστικές αρχές στην επεξεργασία αρχείων.
      Το άρθρο 11 περιορίζει την κλήρωση σε ορισμένο αριθμό δικαστών σε όλες τις ποινικές υποθέσεις, αλλά κάνει και ένα μεγαλύτερο περιορισμό στις δίκες μεγάλης διαρκείας με σημαντικό αντικείμενο. 
      Πρέπει να πω ότι και η διάταξη αυτή σχεδόν προσεγγίζει τη διάταξη που είχαμε ψηφίσει στο ν. 2145/1993, το νόμο που είχα εισηγηθεί εγώ και είχε και τη διάταξη περί τηλεόρασης. Η διάταξη εκείνη ήταν σωστότερη απ’ αυτήν εδώ γιατί ίδρυε το Ειδικό Ποινικό Τμήμα σε όλα τα ποινικά δικαστήρια. Η σωστή λύση είναι σε κάθε μεγάλο δικαστήριο που έχει μεγάλο αριθμό δικαστών να υπάρχει Ποινικό Τμήμα από εξειδικευμένους δικαστές -για ορισμένο χρόνο βέβαια όχι να καταδικάζονται όλοι να είναι εφ’ όρου ζωής στο Ποινικό Τμήμα- κατάλληλους για την εκδίκαση ποινικών υποθέσεων με κάποιο περιορισμένο αριθμό και οι κληρώσεις να γίνονται απ’ αυτό το Ποινικό Τμήμα. Το Ποινικό Τμήμα να καταρτίζεται από την ολομέλεια και να επικυρώνεται από τον Υπουργό. Αυτά προέβλεπε ο ν. 2145, τον οποίο κατήργησε μετά μανίας, όπως είπα, ο κ. Κουβελάκης μόλις ήρθε στην Κυβέρνηση. Και τώρα βλέπουμε δέκα χρόνια μετά κατά το «στερνή μου γνώση να σε είχα πρώτα» να διαπιστώνει το Υπουργείο ότι στις σοβαρές δίκες δεν είναι δυνατόν οι κληρώσεις να γίνονται από το σύνολο των δικαιουμένων κατά τα τυπικά προσόντα δικαστών και κάνει ορισμένους περιορισμούς.
      Με την παράγραφο 1 συμφωνούμε, καίτοι βέβαια η εξουσία του προϊσταμένου του κάθε δικαστηρίου ενισχύεται πάρα πολύ, αλλά φαίνεται ότι για λόγους πρακτικούς δεν είναι δυνατόν άλλος να αποφασίζει για τον κατάλογο των αρχαιοτέρων εκάστοτε, δηλαδή γι ατο  πού θα σταματάει αυτός ο κατάλογος ανάλογα με τις ανάγκες του δικαστηρίου. Βέβαια γίνεται δραστικότατος περιορισμός στις δίκες μακράς διαρκείας και μεγάλης σοβαρότητας, όπου βρέθηκε κάποια συνισταμένη αριθμού στο δεκαπλάσιο των προέδρων και στο δεκαπενταπλάσιο.
      Ακούω ορισμένες παρατηρήσεις από εφέτες, από τα δικαστήρια τέλος πάντων, ότι εξακολουθεί να είναι αρκετά περιορισμένος αυτός ο αριθμός και ότι θα μπορούσε να γίνει ακόμα κάποια διεύρυνση. Το θέτω απλώς προς συζήτηση. Εμείς την ψηφίζουμε τη διάταξη του άρθρου 11.
      Επί τη ευκαιρία, όμως, επειδή συζητούμε διατάξεις του Οργανισμού των Δικαστηρίων και έχω καταθέσει μια τροπολογία, την οποία ο Υπουργός δεν υποχρεούται να τη συζητήσει, φρονίμως ποιούσα ή πονηρώς φερομένη θα μου επιτρέψετε να θέσω το θέμα τώρα και να παρακαλέσω για μία απάντηση. Πρόκειται για το θέμα της ενιαιοποίησης των τάξεων των ειρηνοδικών. Είναι γνωστό το τι συμβαίνει στους ειρηνοδίκες. Βρίσκονται καθηλωμένοι και μισθολογικά στις χαμηλές τάξεις, διότι δεν υπάρχουν οργανικά κενά. Όλοι κάνουν την ίδια δουλειά και άλλοι είναι πατρίκιοι αλλά άλλοι είναι πληβείοι. Θα πρέπει σύμφωνα με την τροπολογία που έχω καταθέσει και την οποία υποστηρίζουν όλοι και οι δικαστικές ενώσεις, να γίνει μία ενιαιοποίηση των τάξεων των ειρηνοδικών ώστε να λήξει το θέμα. Δεν αλλάζει τίποτε δηλαδή, απλώς βελτιώνεται η μισθολογική θέση των ανθρώπων αυτών, οι οποίοι κάνουν όλοι την ίδια δουλειά και μερικοί είναι στη Γ΄ τάξη εφ’ όρου ζωής και άλλοι τυχεροί βρίσκονται στην Α΄ τάξη διότι υπήρξαν οργανικά κενά και ανέβηκαν εκεί. Εάν μας δώσει μία απάντηση ο κύριος Υπουργός, θα ήμουν ευγνώμων.
      Έρχομαι στο άρθρο 12, όπου δεν έχουμε καμία αντίρρηση. Όμως, θα μου επιτρέψετε -και πάλι «πονηρώς φαινομένη»- να φέρω μια τροπολογία που έχω καταθέσει, η οποία αφορά μισθολογικά και επιδοματικά θέματα. Έχει σχέση με τους υπαλλήλους του Υπουργείου Δικαιοσύνης, οι οποίοι κατέβηκαν και σε απεργία, διότι διεκδικούν την επέκταση του επιδόματος ειδικών συνθηκών που παίρνουν όλες οι άλλες κατηγορίες των υπαλλήλων στον τομέα της δικαιοσύνης. Διεκδικούν να το πάρουν κι αυτοί, όπως παίρνουν όλα τα επιδόματα. Αλλά η μοίρα τους είναι κάθε φορά να κατεβαίνουν σε απεργία και μετά να τα παίρνουν.
      Θα ήθελα, λοιπόν, κι επ’ αυτού τη γνώμη του κυρίου Υπουργού, καίτοι βέβαια δεν είναι ο αρμόδιος, γιατί αυτά τα κανονίζει ο Υπουργός Οικονομικών.
      Ψηφίζουμε και το άρθρο 12 και νομίζω ότι δεν έχω τίποτα άλλο να πω, παρακαλώντας μόνο για κάποιες απαντήσεις στα θέματα, που έθεσα.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Ορίστε, κυρία Κανέλλη. Έχετε κι εσείς το λόγο για δέκα λεπτά επί της ενότητας των άρθρων 9-14.
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε.
      Δεν έχουμε αντίρρηση για το άρθρο 9 και για το άρθρο 10, όπως επίσης και για το άρθρο 12.
      Οι βασικές μας αντιρρήσεις –στην ουσία αντιρρήσεις πολιτικές και όχι διαδικαστικές- σ’ αυτό το τμήμα του νομοσχεδίου –και λέω τμήμα γιατί έχουμε μιλήσει πολλές φορές για τον τρόπο με τον οποίο έχει συγκεράσει διαφορετικά ζητήματα μέσα σ’ ένα νομοσχέδιο- είναι για το άρθρο 11 του νομοσχεδίου, κύριε Πρόεδρε. 
      Στο άρθρο 11, λοιπόν, σε υποθέσεις που έχουν παραπεμφθεί για να εκδικαστούν στο τριμελές εφετείο κακουργημάτων -και λόγω της σοβαρότητας του αντικειμένου του και κυρίως όταν πρόκειται να διαρκέσουν για μακρό χρονικό διάστημα- επιχειρείται η ολομέλεια του δικαστηρίου των εφετών να ορίζει από τα μέλη του δικαστηρίου αριθμό δεκαπλάσιο από τον απαιτούμενο για τη συγκρότηση του δικαστηρίου, μεταξύ των οποίων θα κληρωθούν ο πρόεδρος, τα σύνεδρα μέλη, που μαζί με τους αναπληρωτές που κληρώνονται από τον ίδιο αριθμό δικαστών θα συγκροτούν το δικαστήριο του τριμελούς εφετείου κακουργημάτων.
      Κύριε Πρόεδρε, στην ουσία πρόκειται για ορισμό εν ευρεία εννοία και όχι για κλήρωση. Και το λέω αυτό γιατί στη συγκεκριμένη περίπτωση από τα διακόσια περίπου μέλη της ολομέλειας εφετών θα αποκλειστούν τα εκατό εβδομήντα, θα προεπιλέγουν τριάντα, από τα οποία θα κληθούν τρία, για να δικάσουν, και τρία ως αναπληρωματικά.
      Ο ορισμός, δηλαδή στην ουσία η κατάργηση της κληρώσεως, έχει σημασία, γιατί επεκτείνεται και στον εισαγγελέα της έδρας για τις συγκεκριμένες περιπτώσεις. Κι αυτό γιατί η ολομέλεια θα προεπιλέγει εισαγγελείς εφετών, από τους οποίους και θα κληρώνεται ο εισαγγελέας της έδρας με πέντε αντεισαγγελείς εφετών.
      Για μας, για το Κομμουνιστικό Κόμμα, αυτή η ρύθμιση συνιστά κατ’ ουσίαν ορισμό των συνθέσεων που θα δικάζουν στο τριμελές εφετείο κακουργημάτων τις σοβαρότερες υποθέσεις. Κι επιτείνεται η επιφύλαξή μας ότι καταργείται ένα πολύ σοβαρό δικαίωμα, μια κατάκτηση, για την οποία έχουν γίνει πάρα πολλοί αγώνες. Αυτοί οι αγώνες έχουν συντελέσει κι έχουν χαιρετιστεί ως ουσιαστική έκφραση των εν ονόματι του ελληνικού λαού δικαστικών αποφάσεων και της απονομής της δικαιοσύνης. 
      Ξαναγυρνάτε το ρολόι πίσω! Και είναι η πολλοστή φορά που συμβαίνει αυτό! Η πολλοστή! Είναι μια σειρά από νομοθετήματα! Αυτήν την αντίληψη μπορεί κάποιος να τη δει διαχυμένη σε πληθώρα νομοθετημάτων. Γιατί πάμε πίσω; Τι φοβόμαστε; Φοβόμαστε αυτούς που είναι σαρξ εκ της σαρκός μας; Φοβόμαστε δηλαδή τις ικανότητες των εφετών, οι οποίοι έχουν προκύψει, και καταργούμε την κλήρωση και την περιορίζουμε σε ένα numerus clasus, σ’ έναν κλειστό αριθμό εκλεκτών; Γιατί; 
      Εμείς έχουμε την αντίληψη ότι στην ουσία αυτοί οι δικαστές, εφόσον δεν συμμετέχουν -όπως προβλέπει ο νόμος- και σε κάθε τυχόν επομένη δικάσιμο εξ αναβολής -γιατί θα υπάρχουν σίγουρα αναβολές, τριμελές εφετείο είναι αυτό- θα ισοδυναμούν με ορισθέντες! Δεν είναι μόνο η δίκη της «17ης Νοέμβρη» ούτε η δίκη Οτσαλάν. Πλείστοι όσοι συμπολίτες μας έχουν την ατυχία ή την ευθύνη- εάν θέλετε- των ποινικών αδικημάτων, για να βρεθούν μπροστά σ’ ένα τριμελές εφετείο. 
      Είναι επίσης μια σαφής παραβίαση και στραγγαλισμός της αρχής της μη στέρησης του φυσικού δικαστή. Φεύγουμε από την αρχή του φυσικού δικαστή. Φεύγουμε, γλιστράμε, διολισθαίνουμε! Μπορεί να μην είναι ορατό, αλλά θα το δούμε να μας προκύπτει σε συγκεκριμένες υποθέσεις στο μέλλον.
      Είναι προφανές ότι αυτό δεν γίνεται μόνο διά την παρούσα κατάσταση.
      Έχουμε ακούσει τις παραινέσεις από άλλα στόματα άλλων ηγετών σε άλλες χώρες, για να είμαι και κομψή σήμερα. Ειλικρινά το λέω ότι δεν είναι σε θέση τα γνωστά και υπαρκτά δικαστήρια να δικάζουν σοβαρές υποθέσεις και δη υποθέσεις τρομοκρατίας. Αλλάξτε τα δικαστήρια. Αλλάξτε το σύστημα απονομής της δικαιοσύνης. Και συνήθως σε αυτά προτρέπουν αυτοί οι οποίοι εξαιρούν εαυτούς από οποιαδήποτε καινοτομική προσέγγιση σε διεθνές επίπεδο δικαστηρίων. 
      Κατακρεουργείται μια ρύθμιση –η κλήρωση των συνθέσεων απ’ όλα τα μέλη του δικαστηρίου- κύριε Πρόεδρε, που αποτέλεσε για δεκαετίες αίτημα. Δεν ήταν μόνο αίτημα του νομικού κόσμου ή του πολιτικού κόσμου. Ήταν πρόοδος να μην υπάρχει πάνω από τη δικαιοσύνη η σκιά. Τώρα έχουμε καθορισμό δικαστών σε ικανούς, ικανότερους, καλύτερους από ένα μικρό αριθμό και ευρύτερο χώρο δικαστών, οι οποίοι θα είναι για τι; Για κατώτερης σημασίας υποθέσεις; Και ποιος θα κρίνει ποιες είναι οι κατώτερης και οι ανώτερης σημασίας υποθέσεις;
      Προσπάθησα να το τονίσω και στην επιτροπή. Αυτά θα τα δούμε μπροστά μας, όταν θα μιλούμε μετά για την ποιότητα, για τη σύσταση, για το ήθος, για την κρίση, για την αντίληψη περί δικαστικών λειτουργών, που θα έχουμε δημιουργήσει μόνοι μας νομοθετώντας έτσι σήμερα εδώ και όταν θα έρθει και η ώρα των κρίσεων των δικαστών όπου θα έχει προκύψει, σε ένα μήκος χρόνου φυσιολογικό για μια δικαστική καριέρα, ένας αριθμός δικαστών που θα έχει χειριστεί τις μείζονες, μεγάλες, υπερπροβεβλημένες, συζητημένες, αμφιλεγόμενες αν θέλετε, δύσκολες σε κάθε περίπτωση υποθέσεις και τους υπόλοιπους δικαστές, οι οποίοι θα έχουν αναλάβει τις ελαφρύτερες δικαστικές υποθέσεις στον ίδιο βαθμό δικαιοσύνης και για το ίδιο ύψος απονομής δικαιοσύνης. Για τριμελές εφετείο μιλάμε. Από εφέτες θα διαλέγουμε, πρώτης και δεύτερης κατηγορίας. Τώρα αν αυτό δεν είναι εκσυγχρονιστική προσέγγιση ταξικής αντίληψης και μάλιστα με διαδικασίες οι οποίες, επειδή νομοθετούμε εδώ, δεν σημαίνει ότι θα είναι και διαφανείς, δεν ξέρω τι είναι. Διότι όταν από τους διακόσιους εξαιρείς τους εκατόν εβδομήντα και διαλέγεις τριάντα και από τους τριάντα κάνεις κλήρωση, δεν θεραπεύεται η ουσία της επιλογής διά της κληρώσεως. Δεν θεραπεύεται, το ξέρετε καλύτερα.
      Εν πάση περιπτώσει, νομίζουμε ότι έχει ωριμάσει και ο νομικός πολιτισμός και ο πολιτικός πολιτισμός, ώστε να μην επαφίεται στην έννοια της τυχαιότητας  και της κληρώσεως σε numerus clausus η αντίληψη ότι ασκείται διά της συγκεκριμένης και προκαθορισμένης τύχης αυτή η ιστορία. Σαν προκαθορισμένο στοίχημα είναι. Λυπάμαι που το λέω. 
      Η δημιουργία δικαστών όμως, δύο ταχυτήτων είναι πολύ μεγαλύτερο, ουσιαστικό πολιτικό πρόβλημα. Αναρωτιέμαι τι θα σκεφτεί ο πολίτης, ο οποίος θα του κληρώνεται να δικαστεί από δικαστές που δεν θα έχουν αποκτήσει τη μείζονα πείρα χειρισμού μεγάλων αποφάσεων. Και επίσης αναρωτιέμαι τι έννοια θα έχουμε εμφυσήσει ευρύτερα στους πολίτες αυτής της χώρας, όταν θα βλέπουν στην ίδια έδρα τους ίδιους δικαστές να δικάζουν από την αρχική κλήρωση, ανεξαρτήτως του πόσο θα διαρκεί η δίκη, του τι θα έχει συμβεί ενδεχομένως στους δικαστές και στους διαδίκους ενδιαμέσως, πόσες αναβολές θα έχουν ενδεχομένως επιτευχθεί όπου θα εμφανίζεται –τουλάχιστον σε ό,τι αφορά τη δίκη- περίπου ως ισόβιος δικαστής. Δηλαδή, και σκέτο να το δείτε, απλώς σε μια έδρα να συμβαίνει αυτό, έχετε αυτομάτως την αίσθηση του διορισμένου δικαστή.
      Ποιες θα είναι πια αυτές οι δίκες στο τριμελές εφετείο; Και γιατί εν ονόματι κάποιων δικών, κάποιων τρομοκρατών που ταλαιπώρησαν, αιματοκύλησαν τη χώρα, έβλαψαν το λαϊκό της κίνημα να τις πληρώσει τελικά το λαϊκό κίνημα; 
      Το κόμμα μας μονίμως διατείνεται ότι η τρομοκρατική και η αντιτρομοκρατική δράση, όπως φαίνεται, και οι δύο εν τέλει βλάπτουν τα δικαιώματα και μάλιστα  δικαιώματα που κατακτήθηκαν με αγώνες. Υποχωρούν μονίμως τα δικαιώματα των πολλών εν ονόματι της αντιμετώπισης της εγκληματικότητας των ολίγων, των ελαχίστων σε μια χώρα που δεν είχε ποτέ ρίζες μαζικής στήριξης σε τέτοια φαινόμενα.
      Κύριε Πρόεδρε, η καχυποψία που θα εμφυσηθεί στους πολίτες για τον τρόπο με τον οποίο απονέμεται η δικαιοσύνη, βλάπτει ουσιαστικά τη δικαιοσύνη και την ανεξαρτησία του θεσμού. Εν τέλει, βλάπτει την ίδια την ευνομούμενη πολιτεία. Δεν μπορεί να είναι όλα ρυθμισμένα για το καλό του τόπου και να καταλήγουν να είναι εναντίον.
      Κύριε Πρόεδρε, θα κλείσω λέγοντας ότι εμείς φοβόμαστε ότι μ’ αυτό το νομοσχέδιο και με το άρθρο 11, θα ανοίξει ο δρόμος για τη συρρίκνωση του θεσμού των κληρώσεων των συνθέσεων των δικαστηρίων. Όταν δικάζουν -έστω στο Τριμελές Εφετείο Κακουργημάτων- τότε θα δούμε, δια του μείζονος το έλασσον, αυτά τα μέτρα και τα σταθμά να γενικεύονται. Θα ξαναγυρίσουμε και θα γλιστρήσουμε δι;A τας ανάγκας –αφού το κάνουμε στο εφετείο- στον ορισμό των συνθέσεων, για να είναι καλύτερη η απονομή της δικαιοσύνης, για να είναι γρηγορότερη, για να είναι ασφαλέστερος ο τρόπος με τον οποίο οι δικαστές θα μπορούν να απαλλάσσονται από άλλα καθήκοντα και να αφιερώνονται σε μία δίκη. 
      Αυτό, βέβαια, θα το πληρώσουμε πολιτικά στον τόπο. Πήρε πολλά χρόνια από τη Mεταπολίτευση ως σήμερα, για να φθάσει ο ελληνικός λαός –που έχει γνωρίσει και έκτακτα στρατοδικεία και ειδικά δικαστήρια- να εμπεδώσει ουσιαστική πεποίθηση στην απονομή της δικαιοσύνης. Ερχόμαστε τώρα να του πούμε ότι ξαναγλιστράμε: Καταργήσαμε τους ενόρκους και τα μεικτά ορκωτά δικαστήρια για ειδικές περιπτώσεις. 
      Ουδείς θα μπορέσει να πείσει τον ελληνικό λαό ότι το μέτρο δεν θα γενικευθεί ή ότι δεν θα έχουμε παράσχει νομοθετικώς τη δυνατότητα στην οποιαδήποτε τωρινή ή επόμενη εξουσία να γενικεύσει το μέτρο, προς βλάβη βέβαια των λαϊκών συμφερόντων.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. Ορίστε, κύριε Κουβέλη, έχετε το λόγο για δέκα λεπτά για την ενότητα των άρθρων 9-14.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Σε ό,τι αφορά στο άρθρο 9, κύριε Υπουργέ, όπως και στο άρθρο 10, δεν έχω αντίρρηση. Θα έλεγα, μάλιστα, ότι είχαμε καθυστερήσει να προωθήσουμε αυτή τη ρύθμιση και υπήρξαν –ευτυχώς ελάχιστες- περιπτώσεις που δημιουργήθηκαν προβλήματα και στο δικαστήριο σε συγκεκριμένες υποθέσεις.
      Σε ό,τι αφορά στο άρθρο 11, δεν θα επαναλάβω τα όσα συστηματικά και επίμονα είχα τη δυνατότητα να εκθέσω στις προηγούμενες συνεδριάσεις, είτε αυτές αφορούσαν στην αρχή του σχεδίου νόμου είτε στην κατ’ άρθρον επεξεργασία στη Διαρκή Επιτροπή.
      Όμως, άκουσα τον eισηγητή της Πλειοψηφίας να επικαλείται ως λόγο αυτής της περιορισμένης κληρώσεως -ή ακριβέστερα της κληρώσεως μεταξύ περιορισμένου αριθμού δικαστών- ότι αυτό γίνεται γιατί υπάρχουν δικαστές, οι οποίοι έχουν προβλήματα υγείας. 
      Κύριε συνάδελφε, εγώ θα σας παρακαλέσω να αποσύρετε αυτό το επιχείρημα για τον εξής απλό λόγο: Εάν κάποιος έχει προβλήματα υγείας, έχει τη δυνατότητα να αυτοεξαιρείται, να εκθέτει το πρόβλημα υγείας και τη σωματική του ανικανότητα, όταν πρόκειται να πάρει μέρος σε δίκες, οι οποίες αφορούν υποθέσεις που πιθανολογείται ότι θα είναι μακρύς ο χρόνος της εκδικάσεώς τους.
      Ειλικρινά, δεν πείθουμε κανένα, κύριε Πρόεδρε. Δεν πείθει αυτό το Σώμα, τον Έλληνα πολίτη, όταν λέμε ότι για λόγους υγείας κάποιοι δικαστές θα εξαιρούνται από την κλήρωση. 
      Θα έλεγα, επίσης, κύριοι συνάδελφοι της Πλειοψηφίας, ότι δεν είναι δυνατόν να κατατίθενται τέτοια επιχειρήματα, τα οποία μειώνουν και τη λογική μας. 
      Κατά συνέπεια, κύριε Πρόεδρε, δεν θα επαναλάβω όσα έχω πει για το άρθρο 11 σε άλλες συνεδριάσεις. Το μόνο που θα ήθελα να πω –και θα το επισημάνω με ένταση- είναι τούτο: Πρόκειται για τη λογική των δικαστηρίων ειδικής συνθέσεως και αυτή η λογική είναι εξαιρετικά επικίνδυνη για τον πολιτισμό του δικαίου της χώρας μας. Πρόκειται για οπισθοδρόμηση, για επιλογή η οποία είναι απαράδεκτη το έτος 2002, όταν συζητάμε για τη διεύρυνση των θεσμών της δημοκρατίας και –προφανέστατα- των θεσμών δικαίου.
      Σε ό,τι αφορά στο άρθρο 12, θα έλεγα ότι επίσης δεν έχουμε αντίρρηση και το ψηφίζουμε, όπως και το άρθρο 13.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιωαννίδη, έχετε το λόγο.
      ΦΟΙΒΟΣ ΙΩΑΝΝΙΔΗΣ: Θα το πω και πάλι και ας με μαλώσετε κύριε Πρόεδρε. Συζητούμε ένα τόσο σοβαρό νομοσχέδιο και είμαστε παρόντες, εκτός από τους εισηγητές, δύο μόνο Βουλευτές. Υπάρχουν βέβαια και συνάδελφοι που διέρχονται. Με συγχωρείτε, αλλά χωρίς να θέλω να είμαι κακός με τους συναδέλφους, θεωρώ ότι αυτό είναι ένα φαινόμενο, το οποίο εν πάση περιπτώσει, μας εκθέτει συνολικά. Κάποτε πρέπει οι Αρχηγοί των Κομμάτων να δουν τι θα γίνει. 
      Όσον αφορά τη συζητούμενη ενότητα θα πάρω το λόγο ουσιαστικά για ένα άρθρο. 
      Κύριε Υπουργέ, θα πιστεύετε ενδεχομένως ότι είμαι πεισματάρης ή ξεροκέφαλος. Ομολογώ ότι είμαι και πεισματάρης και ξεροκέφαλος και παθιασμένος, σε ό,τι αφορά θέματα δικαιοσύνης και ανθρωπίνων δικαιωμάτων. 
      Κύριε Υπουργέ, έγινε προσπάθεια κατά τη διαδικασία Aναθεωρήσεως του Συντάγματος να τροποποιηθεί η διάταξη για τα μεικτά ορκωτά δικαστήρια. Στην προσπάθεια αυτή υπήρξε αντίδραση στην Επιτροπή Αναθεωρήσεως του Συντάγματος που εκφράστηκε απ’ όλες τις πλευρές. Βεβαίως υπήρχαν και εκείνοι που υποστήριζαν την αντίθετη άποψη. Εν τέλει έγινε προσθήκη στη διάταξη, που κατοχύρωνε τα μεικτά ορκωτά δικαστήρια κατά καλύτερο τρόπο, αποκλείουσα από τον κοινό νομοθέτη τη δυνατότητα παραδείγματος χάριν, να ανατρέψει και πάλι, όπως είχε γίνει παλιότερα επί δικτατορίας, την πλειοψηφία των ενόρκων για να την κάνει πλειοψηφία τακτικών δικαστών. 
      Στην Oλομέλεια όμως, επειδή η διάταξη αυτή όπως είχε προταθεί από την Επιτροπή Αναθεωρήσεως δεν άρεσε, απεσύρθη και παρέμεινε η παλιά διάταξη. Είχε προηγηθεί όμως ημερίδα των Ελλήνων Συνταγματολόγων, στην οποία ο σημερινός, καθ’ όλα αξιότιμος εισαγγελεύς του Αρείου Πάγου, τον οποίο ιδιαιτέρως τιμώ, ο κ. Κρουσταλλάκης ήταν εισηγητής της ενότητας των άρθρων του Συντάγματος που αναφέρονται στη δικαιοσύνη. Εκεί ο κ. Κρουσταλλάκης εξέφρασε την άποψη, που είπε μάλιστα ότι ανέκαθεν την είχε, περί της αξίας του μεικτού ορκωτού δικαστηρίου και της συμμετοχής ενόρκων σ’ αυτό και προσέθεσε ότι η προσθήκη που έγινε από την επιτροπή είναι προς θετική κατεύθυνση και λύνει οριστικά μια εκκρεμότητα. Επαναλαμβάνω όμως ότι εν τέλει από την Oλομέλεια απεσύρθη η πρόταση τροποποίησης της σχετικής διατάξεως από τον εισηγητή της Pλειοψηφίας και κατόπιν τούτου παρέμεινε η διάταξη ως έχει. 
      Προφανώς έκτοτε υπήρχε, κατά τη γνώμη μου, η διάθεση, κάποιες ακόμα δίκες να μην πηγαίνουν στο μεικτό ορκωτό, με τη δικαιολογία που εμένα δεν με έπεισε ποτέ ότι οι ένορκοι δεν είναι ικανοί να δικάζουν ορισμένου είδους υποθέσεις, δικαιολογία βέβαια που δεν ισχύει σε πολλές άλλες χώρες, μηδέ των Ηνωμένων Πολιτειών εξαιρουμένων, όπου μάλιστα λειτουργούν ακόμα τα αμιγή ορκωτά. Θα πρέπει να θυμίσω ότι και στη χώρα μας τα αμιγή ορκωτά τα κατήργησε η δικτατορία και εισήγαγε τότε το θεσμό του μεικτού ορκωτού με πλειοψηφία τακτικών δικαστών, η οποία ανετράπη μετά την πτώση της δικτατορίας με Υπουργό Δικαιοσύνης τον αείμνηστο Σταμάτη. 
      Ήρθε όμως ύστερα ο νόμος για το οργανωμένο έγκλημα και αφαίρεσε μια σειρά από δίκες από την αρμοδιότητα των μεικτών ορκωτών δικαστηρίων. 
      Τώρα ερχόμαστε μ’ αυτό το νομοθέτημα και λέμε ουσιαστικά ότι δεν είναι μόνο οι ένορκοι που δεν είναι ικανοί, είναι και οι μισοί τουλάχιστον εφέτες.
      Δεν το λέμε έτσι. Βρίσκουμε άλλες δικαιολογίες…
      (Στο σημείο αυτό kτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, μόνο έξι λεπτά έχω; Από πού προκύπτει αυτό;
      ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Ιωαννίδη.
      ΦΟΙΒΟΣ ΙΩΑΝΝΙΔΗΣ: Αυτήν θα έχουμε λοιπόν ως φανερή δικαιολογία. Αυτή είναι όμως η πρόθεση. Λέμε ότι θα κάνουμε ειδική σύνθεση πλέον με ορισμένες προϋποθέσεις που ορίζονται στο άρθρο 11.
      Και τι λέει το άρθρο 11; Ότι ο διευθύνων το δικαστήριο, δηλαδή ο προϊστάμενος του εφετείου, θα συγκαλεί την ολομέλεια όποτε προφανώς εκείνος κρίνει ότι υπάρχει η ειδική σκοπιμότητα ότι θα είναι η δίκη μακράς διαρκείας κλπ. Όποτε θέλει, λοιπόν, θα συγκαλεί την ολομέλεια και η ολομέλεια θα αποφασίζει και θα καταρτίζει λίστα, από την οποία και θα κληρώνονται τόσο οι εφέτες που θα δικάσουν όσο και ο εισαγγελέας με τον αναπληρωτή του κλπ.
      Είναι σαφές ότι όσο κι αν δεν θέλουμε να το ομολογούμε, κατά την άποψή μου αυτή η ρύθμιση γίνεται εν όψει ειδικής σκοπιμότητας. Και αυτό είναι κάτι που με βρίσκει απολύτως αντίθετο. Γιατί όποτε νομοθετούμε εν όψει ειδικών σκοπιμοτήτων, είναι βέβαιο ότι μακροχρονίως το βρίσκουμε μπροστά μας.
      Πέραν αυτού όμως θέτω ορισμένα ερωτήματα και παρακαλώ προσέξτε τα, κύριε Υπουργέ.
      Πρώτο ερώτημα: Δεν αγγίζει τα όρια του φυσικού δικαστή, αν όχι ολόκληρη η ρύθμιση, τουλάχιστον η ρύθμιση ότι οι ίδιοι οι κληρωθέντες δικαστές συμμετέχουν σε κάθε τυχόν επόμενη μετ’ αναβολή δικάσιμο; Κατά τη γνώμη μου, κύριε Υπουργέ, ειδικά αυτό το σημείο τα αγγίζει. Ειδικά το σημείο ότι οι άπαξ κληρωθέντες θα δικάζουν μετά από οποιαδήποτε ή οσεσδήποτε αναβολές αυτοί πάλι, εγώ αισθάνομαι ότι αγγίζει και τα όρια του φυσικού δικαστή, αν δεν τα αγγίζει συνολικά.
      Κι έρχομαι σε μια δεύτερη σκέψη: Λέει επίσης το άρθρο 11: «Τα οριζόμενα στο προηγούμενο εδάφιο ισχύουν και για τη συγκρότηση του δευτεροβάθμιου δικαστηρίου». Θα καλείται λοιπόν σε χωριστή συνεδρίαση η ολομέλεια για να επιλέγει τα μέλη του δευτεροβάθμιου δικαστηρίου; Προφανώς. Ωραία.
      Αυτό λοιπό σημαίνει ότι, επειδή προφανώς η αξιολόγηση που θα κάνουν οι εφέτες που μετέχουν της ολομέλειας πρέπει να είναι και για τα δυο δικαστήρια και για το πρωτοβάθμιο και για το δευτεροβάθμιο -γιατί δεν φαντάζομαι να υπάρχει κανείς που να πιστεύει ότι σε τέτοιου είδους υποθέσεις δεν θα υπάρξει και δευτεροβάθμιο δικαστήριο- θα πρέπει, λοιπόν, να συνεκτιμούν όχι μόνο ποιοι είναι καταλληλότεροι γενικώς ούτως ειπείν, αλλά ποιοι είναι καταλληλότεροι για το δευτεροβάθμιο και ποιοι για το πρωτοβάθμιο. Θα κάνουν τέτοια εκτίμηση;
      Κύριε Υπουργέ, νομίζω ότι η διάταξη δεν λύνει το υπαρκτό πρόβλημα. Εγώ δέχομαι ότι δεν είναι όλοι οι εφέτες ικανοί, έτοιμοι και κατάλληλοι να δικάσουν μεγάλες δίκες. Ούτε καν όλοι οι πρόεδροι εφετών. Για να είμαστε ειλικρινείς. Αυτό το ξέρουμε όλοι. Η λύση όμως δεν πρέπει να είναι αυτή. Η λύση έπρεπε να είναι αυτή που προτείνεται επί ολόκληρες δεκαετίες από όλους τους ασχολούμενους με το Ποινικό Δίκαιο, με την ποινική δικονομία, με το ποινικό δικαστήριο από τους δικηγορικούς συλλόγους κλπ.
      Η λύση μπορεί να είναι η λύση της ρύθμισης, που πρότεινε και η κ. Μπενάκη για το Ειδικό Ποινικό Τμήμα.
      Εγώ πιστεύω ότι έχουμε χρόνο να το κάνουμε, χωρίς να κινδυνεύουμε να θεωρηθούμε ότι νομοθετούμε εξ αφορμής μίας συγκεκριμένης δίκης, που όλοι γνωρίζουμε ποια είναι.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
      Θα ήθελα να αναφερθώ σύντομα στις παρατηρήσεις και στα ερωτήματα, που έθεσαν οι κύριοι συνάδελφοι.
      Η κ. Μπενάκη και ο κ. Ιωαννίδης έκαναν την παρατήρηση και πρόταση ότι θα ήταν καλό να δημιουργηθούν τα ποινικά τμήματα. Αυτό πράγματι δοκιμάστηκε πριν από μερικά χρόνια, αλλά δυστυχώς δεν ευτύχησε. Δεν ευτύχησε όχι λόγω των νομοθετικών αλλαγών, που ακολούθησαν, κυρία Μπενάκη, αλλά γιατί στην πράξη δεν απέδωσε τα αναμενόμενα. Δεν απέδωσε τα αναμενόμενα, γιατί έτσι, όπως προεβλέπετο η ρύθμιση και η λειτουργία τους, υπήρξε αντίδραση από τους δικαστές.
      Πρώτον, υπήρχε, όπως ξέρετε, ο κίνδυνος του ορισμού, ποιοι θα αποτελέσουν τα ποινικά τμήματα.
      Δεύτερον, οι ίδιοι διαπίστωσαν ότι θα ήταν δύσκολο να υπάρξει η δυνατότητα της μόνιμης στελέχωσης των ποινικών τμημάτων.
      Ωστόσο, το λέω και το υπογραμμίζω ότι αυτό το θέμα της συγκρότησης των ποινικών τμημάτων πρέπει να μας απασχολήσει. Χρειάζεται, όμως, μία καλύτερη προεργασία και προετοιμασία, ώστε, όταν συγκροτηθούν, να μπορέσουν να αποδώσουν. 
      Θα πρέπει να δώσουμε απαντήσεις σε ερωτήματα που υπάρχουν, όπως το εξής: Εφόσον αυτοί θα ασχολούνται μόνο με τις ποινικές δίκες, τι ακριβώς θα συμβαίνει με την αναγκαιότητα της κάλυψης ύλης και άλλων αστικών δικών κλπ.; 
      Χρειάζεται ένας καλός σχεδιασμός, πολύ καλύτερος, διότι ως ιδέα δεν είναι απορριπτέα. Κάθε άλλο μάλιστα. Γι’ αυτόν το λόγο συζητούμε με την ηγεσία του Δικαστικού Σώματος για το πώς θα μπορούσε να σχεδιαστεί η λειτουργία ποινικών τμημάτων. Δέχομαι ότι η ιδέα, όπως και στο παρελθόν, είναι ιδιαίτερα ενδιαφέρουσα, αλλά θα πρέπει να αποφύγουμε τις αδυναμίες, που υπήρξαν, όταν πρωτονομοθετήθηκε. 
      Σε ό,τι αφορά την πρόταση της κ. Μπενάκη για την ενιαιοποίηση της τάξεως των ειρηνοδικών. Έχετε καταθέσει και σχετική τροπολογία εκπρόθεσμη, όπως είπατε.  Αυτό είναι ένα θέμα που το εξετάζουμε. Έχω μιλήσει και με τους εκπροσώπους των δικαστών, δηλαδή τον Πρόεδρο και το Διοικητικό Συμβούλιο της Ένωσης Δικαστών και Εισαγγελέων, για το θέμα αυτό. Είμαστε στην τελική φάση της επεξεργασίας της αναδιάρθρωσης και των ειρηνοδικείων, προκειμένου να αξιοποιηθούν κατά πολύ καλύτερο τρόπο οι ανά τη χώρα ειρηνοδίκες. Σε συνάρτηση και μ’ αυτήν την προσπάθειά μας θα βρούμε μία λύση και μία απάντηση στην αναγκαιότητα της βελτίωσης μέσα από τον α΄ ή β΄ τρόπο ενιαιοποίησης των τάξεων. 
      Πρέπει να πω ότι έχουν καταθέσει μία πρόταση οι συνδικαλιστές, η οποία χρειάζεται εξέταση. Δεν θα έλεγα ότι συμφωνώ απόλυτα με τον τρόπο που προτείνουν να προχωρήσουμε στην ενιαιοποίηση, αλλά επαναλαμβάνω ότι το θέμα όχι απλά μας απασχολεί θεωρητικά, αλλά θα πρέπει να βρούμε έναν τρόπο, ώστε να επιλύσουμε αυτό το θέμα, στο οποίο αναφερθήκατε και εσείς για τους ειρηνοδίκες.
      Σε ό,τι αφορά την πρότασή σας για την επέκταση του επιδόματος ειδικών συνθηκών και στους υπαλλήλους της κεντρικής υπηρεσίας του Υπουργείου Δικαιοσύνης, αντιλαμβάνεστε ότι ως Υπουργός Δικαιοσύνης δεν διαφωνώ καθόλου. Έχω μιλήσει επανειλημμένα και τις τελευταίες εβδομάδες με τους συνδικαλιστές του Υπουργείου Δικαιοσύνης. 
      Εγώ έχω στείλει την πρότασή μου στο Υπουργείο Οικονομικών. Είναι αρμοδιότητα, όμως, του συναδέλφου μου, Υπουργού Οικονομικών. Έχω μάλιστα τεκμηριώσει και την πρότασή μου, γιατί εκτιμώ ότι μπορεί με πολύ μικρή ουσιαστικά επιβάρυνση του προϋπολογισμού να επιλυθεί το θέμα αυτό. Έχω ζητήσει -και πραγματοποιήθηκε ήδη μία συνάντηση των συνδικαλιστών του Υπουργείου-, όπως είχα ζητήσει από τον κ. Φλωρίδη, τον αρμόδιο Υφυπουργό Οικονομικών.
       Δεν είμαι αρνητικός στην αναγκαιότητα επίλυσης αυτού του θέματος, αλλά επαναλαμβάνω ότι δεν εξαρτάται από τον Υπουργό Δικαιοσύνης και μόνο, αλλά θα  πρέπει να συνυπολογίσει και ο Υπουργός Οικονομικών τη δυνατότητα ή τη μη δυνατότητα να ανταποκριθεί σ’ αυτήν την πρότασή μας. 
      Θα ήθελα να πω τώρα δύο λόγια σε ό,τι αφορά το άρθρο 11. Ειπώθηκε εδώ ότι οι διατάξεις, που προτείνονται, τείνουν να αγγίζουν και την αρχή του φυσικού δικαστή.
      Θα μου επιτρέψετε, κύριοι συνάδελφοι, να πω ότι διαφωνώ πλήρως με την εκτίμηση αυτή. 
      ΦΟΙΒΟΣ ΙΩΑΝΝΙΔΗΣ: Αυτό είναι αυτονόητο, αλλιώς δεν θα φέρνατε τη ρύθμιση.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Να μου επιτρέψετε να εξηγήσω γιατί διαφωνώ. Είπα ότι διαφωνώ αλλά έρχεται το γιατί μετά, κύριε Ιωαννίδη. 
      Διαφωνώ πρώτα απ’ όλα γιατί επικαλείστε και εσείς συγκεκριμένα –ειδικά εσείς- την καταλληλότητα των δικαστών. Η προτεινόμενη πρόταση δεν έχει να κάνει με την καταλληλότητα, με την ικανότητα. Το αν ένας δικαστής είναι ή δεν είναι ικανός για να ανταπεξέλθει λόγω γνώσεων κλπ. σε μια σοβαρή και μακράς χρονικής διάρκειας δίκη. Η ρύθμιση αυτή επιβάλλεται για διάφορους λόγους. Άλλοτε για προσωπικούς λόγους, δηλαδή για οικογενειακούς κλπ. Άλλοτε για λόγους διαφόρων άλλων επιβαρύνσεων που έχει, γιατί δεν μπορεί για τόσο μεγάλο χρονικό διάστημα να ξεπερνά τα όρια της αντοχής του. Άλλοτε για λόγους υγείας, όπου και εκεί δεν μπορεί κάποιος να απαιτήσει για πολλούς μήνες να ξεπερνάει ένας δικαστής τα όρια της αντοχής του. Επίσης, υπάρχουν περιπτώσεις, όπου δικαστές ήδη λόγω της μεγάλης υπηρεσιακής επιβάρυνσης και της εκκρεμότητας να διεκπεραιώσουν υποθέσεις που απαιτούν πολύμηνη επί της έδρας παρουσία, όπως διαρκή απασχόληση, ένταση κλπ., δεν θα έχουν αυτήν την αντικειμενική δυνατότητα.
      Εκτιμώ ότι η προτεινόμενη ρύθμιση εκτός των άλλων εξυπηρετεί και την εύρυθμη λειτουργία του δικαστηρίου, όπως και της εισαγγελίας αντίστοιχα, γιατί η αναμενόμενη μακράς χρονικής διάρκειας διαδικασία απαιτεί και την ανάλογη και έγκυρη υπηρεσιακή προετοιμασία, ώστε και οι δικαστές και οι εισαγγελείς που θα κληρωθούν θα πρέπει να είναι απαλλαγμένοι απ’ όλα τα άλλα καθήκοντά τους, για να αφοσιωθούν απερίσπαστοι στη μελέτη των προς εκδίκαση υποθέσεων. Και βέβαια, διαφωνώ με την εκτίμησή σας ότι μπορεί να περιορίζεται ή να προσβάλλεται ακόμη, όπως είπατε, η αρχή του φυσικού δικαστή. Γιατί το δεκαπενταπλάσιο αυτό αριθμό από τον αριθμό της σύνθεσης δεν τον αποφασίζει και δεν τον προτείνει κανένα εξωθεσμικό όργανο –όταν λέω εξωθεσμικό εννοώ σε σχέση με τη συγκρότηση και την αυτοδιοίκηση της δικαιοσύνης- δεν τον προτείνει ο Υπουργός. Ούτε τον προτείνει κανείς άλλος από πλευράς της διοίκησης. Την εισήγηση στην ολομέλεια –προσέξτε- την κάνει ο εκλεγμένος προϊστάμενος του εφετείου. Κανείς άλλος δεν κάνει την εισήγηση. Την κάνει αυτός ο οποίος είναι όμως εκλεγμένος ήδη από τους συναδέλφους του. Και δεν την επιβάλλει ο προϊστάμενος. Κάνει εισήγηση. Η ολομέλεια μπορεί να αποδεχθεί εν όλω ή εν μέρει, μπορεί να διαφοροποιήσει την πρόταση του προϊσταμένου και μετά έρχεται η κλήρωση απ’ αυτόν τον πολλαπλάσιο αριθμό που γίνεται πάλι ενώπιον της ολομελείας. Άρα, σε καμία περίπτωση δεν έχουμε περιορισμό του φυσικού δικαστή. Θα μου επιτρέψετε να πω ότι κατά την άποψή  μου είναι υπερβολικές οι πιθανές εκτιμήσεις που διατυπώθηκαν από την πλευρά σας. Και αυτό ισχύει και σε ό,τι αφορά το δευτεροβάθμιο δικαστήριο. Εκεί η ολομέλεια θα συνέλθει και πάλι και θα ακολουθήσει την ίδια διαδικασία. Και όταν χρειαστεί αυτό να γίνει, πιθανά άλλοι δικαστές εφέτες να μην έχουν αυτές τις υποκειμενικές ή αντικειμενικές δυσκολίες στις οποίες αναφέρθηκα και να είναι εκείνοι οι οποίοι θα μπουν στην κληρωτίδα. 
      Εκεί δε, κύριε Ιωαννίδη, όπου διαφωνώ έντονα είναι με την εκτίμησή σας ότι είναι αρνητικό η κληρωθείσα σύνθεση. Είπατε ότι κληρώνετε άπαξ και αυτή θα πρέπει και μετά από αναβολές να συνεχίσει την εκδίκαση. Μα, αυτό είναι ένα κατ’ εξοχήν ορθό μέτρο, ορθή σκέψη. Διότι αντιλαμβάνεστε ότι όταν αναβάλλεται, ανεβαίνει μία άλλη σύνθεση. Οι δικαστές εκείνοι ποια εμπειρία εν τω μεταξύ έχουν αποκτήσει; Δεν την έχουν. 
      Άρα, λοιπόν, σε ό,τι αφορά τη συνέχιση και μετά από αναβολή-διακοπή της εκδίκασης της υπόθεσης, η προετοιμασία που έχει κάνει η πρώτη σύνθεση που κληρώθηκε, σαφώς είναι πάρα πολύ χρήσιμη. Όπως λέτε και εσείς, εξ υπ’ αρχής θα πρέπει η άλλη σύνθεση να ασχοληθεί με το θέμα, με την ογκοδέστατη δικογραφία κλπ. Και εδώ θέλω να σας πω το εξής: «Στο νομοσχέδιο που εκτιμώ και στις αρχές του χρόνου μέσα από το Α΄ δίμηνο επιδίωξή μου είναι αν είναι δυνατόν τον Ιανουάριο να το συζητήσουμε αλλά μέσα στο Α΄ δίμηνο θέλω να φέρω το νομοσχέδιο για την επιτάχυνση της απονομής της ποινικής διαδικασίας.
      Είναι μια πολύ καλή δουλειά, που είχε γίνει από τη νομιμοπαρασκευαστική επιτροπή που είχαμε συγκροτηθεί στο Υπουργείο Δικαιοσύνης υπό τον τότε Αντιπροέδρο και σήμερα Πρόεδρο του Αρείου Πάγου. Εκεί λοιπόν προβλέπεται ότι θα γίνονται οι κληρώσεις των δικαστών για δίκες και βέβαια η σύνθεση με την οποία θα ξεκινά το δικαστήριο θα διεκπεραιώνει την δίκη. Γιατί γνωρίζετε ότι δεν είναι σπάνιο το φαινόμενο να ζητούνται αναβολές για να δουν κάποια άλλη σύνθεση και σε απλές ποινικές περιπτώσεις. Και αυτά, βέβαια, οδηγούν σε καθυστερήσεις που ταλαιπωρούν τον πολίτη. 
      Άρα, είναι ορθό και από την πλευρά της εσωτερικής λειτουργίας της δικαιοσύνης, αλλά και σε ό,τι αφορά την ποιότητα της απονεμόμενης δικαιοσύνης η πρόταση που έχουμε φέρει στο νομοσχέδιο αυτό.
      	ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας».
      Παραπέμπεται στην αρμόδια Διαρκή Επιτροπή.
      Κύριοι συνάδελφοι, τη συνεδρίασή μας παρακολουθούν από τα διπλωματικά θεωρεία επταμελής αντιπροσωπεία της Κοινοβουλευτικής Ομάδας Φιλίας Εσθονίας Ελλάδος. 
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Η κ. Μπενάκη έχει το λόγο για να δευτερολογήσει, επί της ενότητας των άρθρων αυτών.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ’ Αντιπρόεδρος της Βουλής): Κύριε Πρόεδρε, θα ήθελα να εκφράσω την ευχαρίστησή μου που υιοθετεί ο κύριος Υπουργός το Ποινικό Τμήμα. Είμαι ενήμερη ότι υπάρχουν επιφυλάξεις εκ μέρους των δικαστών για τη συγκρότησή του για λόγους όχι ουσιαστικούς, αλλά για το ποιοι θα μπουν, πως θα μπουν κλπ.
       Εγώ εύχομαι να το συζητήσει και να το προωθήσει. Εμείς  θα το υποστηρίξουμε γιατί είναι η μόνη σωστή λύση.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωαννίδης έχει το λόγο.
      ΦΟΙΒΟΣ ΙΩΑΝΝΙΔΗΣ: Κύριε Υπουργέ, κατ’ αρχήν είναι πράγματι θετικό ότι αντιμετωπίζετε το ενδεχόμενο δημιουργίας του ειδικού ποινικού τμήματος και πιστεύω ότι δεν πρέπει να αλλάξετε άποψη ενδεχόμενα από αντιρρήσεις που μπορεί να εκφραστούν από δικαστές. Και οι δικαστές άνθρωποι είναι και όλοι στην Ελλάδα συνηθίσαμε να προτιμούμε αυτά που μας βολεύουν. Δεν είναι όμως τι βολεύει τους Βουλευτές, είτε τους διοικητές οργανισμών είτε τους δικαστές, αλλά τι εξυπηρετεί τη δικαιοσύνη στη συγκεκριμένη περίπτωση και τι εξυπηρετεί το δίκιο και τους πολίτες, οι οποίοι προσάγονται ενώπιον της δικαιοσύνης. 
      Θα επιμείνω, χωρίς να έχω την αξίωση ότι μονοπωλώ τη νομική σοφία, ότι ιδίως στη μετ’ αναβολή δίκη –και εμένα με ανησυχεί περισσότερο αυτό που είπατε ότι πρόκειται αυτό να επεκταθεί σε όλες τις δίκες- από τους ίδιους δικαστές θα δημιουργήθει κάποιο πρόβλημα. Ενώ για το διάστημα εκείνο κληρώνονται άλλοι δικαστές. Αυτό να το δείτε καλύτερα, αφού μιλάτε για ειδική ρύθμιση.
      Θα ήθελα ακόμα να προσθέσω ότι οι εγκληματικές δραστηριότητες των τρομοκρατικών οργανώσεων ποτέ στην ιστορία δεν έφεραν κανένα αγαθό αποτέλεσμα. Έφεραν πάντοτε ως πρώτο κακό τις ρυθμίσεις τις νομοθετικές που συνεπάγονται περιορισμούς στα δικαιώματα των πολιτών γενικότερα.
      Αυτή είναι η ανησυχία μου  γενικότερα για τις ρυθμίσεις που εισάγονται. Και δεν μιλώ μόνο για τη χώρα μας, αν θέλετε, διότι έχει επικρατήσει μία πρακτική ερχόμενη από την υπερατλαντική χώρα, μεταφερόμενη και στην Ευρώπη, όλο και νέων μέτρων νομοθετικών και σε ό,τι αφορά τα δικαστήρια και τον τρόπο διεξαγωγής των δικών και σε ό,τι αφορά άλλα δικαιώματα των όποιων κατηγορουμένων.
      Όπως και να έχει το πράγμα, ξέρω ότι αυτά που λέγω δεν είναι ευχάριστα, δεν πρόκειται να κερδίσω καμία ψήφο, λέγοντας όλα αυτά τα οποία είναι αντιδημοτικά, διότι δεν υπάρχει αμφιβολία ότι η συντριπτική πλειοψηφία του ελληνικού λαού είναι ευλόγως αφόρητα ενοχλημένη από τις δραστηριότητες τρομοκρατικών οργανώσεων ή τρομοκρατικής οργανώσεως. Ξέρω ότι και ανάμεσα στον πολιτικό κόσμο, αν θέλετε, η πλειοψηφία δεν έχει τις απόψεις μου. Ξέρω ότι γίνομαι δυσάρεστος, αλλά είναι αυτό το πάθος που σας είπα στην αρχική μου ομιλία, που αφορά τη δικαιοσύνη και τα ανθρώπινα δικαιώματα, που με κάνει να μη σιωπώ, έστω και αν γνωρίζω ότι επί ματαίω ομιλώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υπουργός Δικαιοσύνης κ. Πετσάλνικος.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν θα έλεγα, κύριε Πρόεδρε, ότι ο κ. Ιωαννίδης επί ματαίω ομιλεί. Ωστόσο θα τον παρακαλούσα κι εγώ το πάθος να μην τον παρασύρει σε λάθος εκτιμήσεις, ιδιαίτερα σε ό,τι αφορά αυτό το νομοσχέδιο. Και θα επαναλάβω για πολλοστή φορά, έστω και αν γίνομαι κι εγώ κουραστικός, ότι οι διατάξεις αυτού του νομοσχεδίου δεν έχουν να κάνουν με καμία συγκεκριμένη εκκρεμούσα υπόθεση. Αυτό είχα τη δυνατότητα να το εξηγήσω τις προηγούμενες ημέρες και να το αναλύσω. 
      Θα ήθελα, επίσης, να υπενθυμίσω και στον κ. Ιωαννίδη, γιατί δεν άκουσα να λέγεται και από τον κ. Ιωαννίδη καμία λέξη και για όλες τις άλλες διατάξεις του νομοσχεδίου, που πολύ συγκεκριμένα προστατεύουν δικαιώματα του πολίτη. Δεν άκουσα να πείτε έστω έναν καλό λόγο, ότι είναι σημαντική η διάταξη, για παράδειγμα, που προστατεύει τον πολίτη και την προσωπική ζωή του πολίτη σ’ αυτή τη χώρα από τον δυνάστη, την κρυφή κάμερα και τον κρυμμένο» κοριό. 
      ΦΟΙΒΟΣ ΙΩΑΝΝΙΔΗΣ: Εάν ανατρέξετε στα Πρακτικά, θα δείτε ότι υπάρχει εκ μέρους μου αναφορά ευνοϊκή γι’ αυτές τις διατάξεις. 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Ιωαννίδη. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, δεν καταλαβαίνω γιατί με διακόπτουν οι κύριοι συνάδελφοι. Δεν είμαι δυσάρεστος και εγώ. Θυμίζω ότι αυτό το νομοσχέδιο διατρέχεται από την αρχή μέχρι το τέλος από την επιδίωξη προστασίας δικαιωμάτων και ελευθεριών του πολίτη. Γι’ αυτό είπα για τη διάταξη που μας προστατεύει ως πολίτες από την παραβίαση των νέων τεχνολογιών της ιδιωτικής μας ζωής, τη διάταξη που προστατεύει όσους οδηγούνται στις αστυνομικές, ανακριτικές και άλλες αρχές από την αδηφάγο δημοσιότητα που μπορεί να κατεξευτελίσει, χωρίς λόγο ανά το πανελλήνιο, έναν οδηγούμενο σ’ αυτές τις αρχές.
      ΦΟΙΒΟΣ ΙΩΑΝΝΙΔΗΣ: Είναι επαινετές αυτές οι διατάξεις. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Επίσης, δεν άκουσα να λέγονται πολλά για τις διατάξεις προστασίας των ανηλίκων από τη δημοσιότητα. Εδώ επιβάλλουμε την κεκλεισμένων των θυρών, διαδικασία όταν διακινδυνεύει η προσωπικότητα του ανηλίκου. Δεν άκουσα να λέτε τίποτα για τη διάταξη επίσης, που είναι πολύ σημαντική, ανθρώπινη -άρα προστασία του ανθρώπου και των ανθρωπίνων δικαιωμάτων- για τον ανήλικο αλλοδαπό που εκτίει τις ποινές και μέχρι τώρα η μόνη οδός ήταν η απέλασή του, με αποτέλεσμα να βρίσκεται σε ένα ξένο περιβάλλον, μακριά από την οικογένειά του, που πλέον ζει εδώ. Επίσης δεν άκουσα να λέγεται το ίδιο και για την άλλη διάταξη που λύνει ένα μεγάλο πρόβλημα των ενηλίκων κρατουμένων, που μετά την έκτιση της ποινής τους, όταν ήταν αδύνατη αντικειμενικώς η απέλαση, συνέχιζαν να κρατούνται στις φυλακές. Είχαμε, δηλαδή, μία, θα έλεγα, αν όχι άμεση, έμμεση καταπάτηση ανθρωπίνων δικαιωμάτων.
      ΛΙΑΝΑ ΚΑΝΕΛΛΗ: Καλός ο αυτοέπαινος! 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όλα αυτά, λοιπόν, αποτελούν προτάσεις, τμήματα αυτού του νομοσχεδίου.
      Άρα, αποκρούω και επιστρέφω, κύριε Ιωαννίδη, ειλικρινά, έτσι, με πολλή ευγένεια και πολύ αγάπη, την όποια παρατήρηση κάνατε ή την όποια υπόνοια εκφράζετε, ότι οι διατάξεις αυτού του νομοσχεδίου μπορεί να οδηγούν σε περιστολή ελευθεριών. Το αντίθετο ακριβώς επιδιώκουμε με αυτό το νομοσχέδιο. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητος των άρθρων 9 έως 14 και εισερχόμεθα στην ψήφισή τους κεχωρισμένως.
      Ερωτάται το Σώμα: Γίνεται δεκτό το άρθρο 9;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό ομοφώνως.
      Ερωτάται το Σώμα: Γίνεται δεκτό το άρθρο 10;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό ομοφώνως. 
      Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 12;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό ομοφώνως. 
      Ερωτάται το Σώμα: Γίνεται δεκτό το άρθρο 13;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό ομοφώνως. 
      Ερωτάται το Σώμα: Γίνεται δεκτό το άρθρο 14;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό ομοφώνως.
      Εισερχόμαστε στη συζήτηση των τροπολογιών. Υπάρχουν δύο υπουργικές τροπολογίες από τις οποίες η δεύτερη έχει τροποποιηθεί από τον κύριο Υπουργό. Επίσης, υπάρχουν τέσσερις εμπρόθεσμες και δύο εκπρόθεσμες τροπολογίες Βουλευτών.
      Κύριε Υπουργέ, κάνετε δεκτή κάποια από τις τροπολογίες των Βουλευτών;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς οι εκπρόθεσμες δεν συζητούνται καθόλου και όσον αφορά τις εμπρόθεσμες τροπολογίες, όποιος εκ των Βουλευτών έχει εμπρόθεσμη τροπολογία, μπορεί να την αναπτύξει.
      Εισερχόμαστε τώρα στη συζήτηση των υπουργικών τροπολογιών. Η πρώτη υπουργική τροπολογία είναι η με γενικό αριθμό 1273 και ειδικό αριθμό 40 των κ.κ. Πετσάλνικου, Χριστοδουλάκη και Σκανδαλίδη που αφορά ρυθμίσεις σχετικά με τη λειτουργία του Έλληνα Επιτρόπου στην Ευρωπαϊκή Ένωση.
      Θέλει κανείς να λάβει το λόγο επ’ αυτής της τροπολογίας;
      ΛΙΑΝΑ ΚΑΝΕΛΛΗ: Όχι, κύριε Πρόεδρε.
      ΦΩΤΗΣ ΚΟΥΒΕΛΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Υπουργέ, θέλετε να εξηγήσετε κάτι επ’ αυτής της τροπολογίας;
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Θα ήθελα να πω μόνο, κύριε Πρόεδρε, ότι αυτή η τροπολογία αφορά ένα πρόβλημα που ήταν σε εκκρεμότητα σε σχέση με τους συνεργάτες του Έλληνα Επιτρόπου στη Commission.
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτή η τροπολογία με γενικό αριθμό 1273 και ειδικό αριθμό 40;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1273 και ειδικό αριθμό 40 γίνεται δεκτή και εντάσσεται στο νομοσχέδιο ως ίδιο άρθρο.
      Εισερχόμαστε στην τροπολογία με γενικό αριθμό 1279 και ειδικό αριθμό 42 των κ.κ.  Πετσάλνικου, Χριστοδουλάκη, Σκανδαλίδη, της κ. Παπανδρέου και του κ. Βερελή που αφορά  πρώτον, ρυθμίσεις διαφορών σχετικά με την απόδοση κατοχής ακινήτων κυριότητας του δημοσίου και δεύτερον, την απαλλοτρίωση ακινήτων ιδιοκτησίας ΟΤΑ προς το σκοπό διέλευσης του τροχιοδρόμου, του ΤΡΑΜ. Το δεύτερο σκέλος αφαιρέθηκε. Άρα, έχουμε να δούμε με την τροποποιημένη τροπολογία τις ρυθμίσεις διαφορών σχετικά με την απόδοση ακινήτων κυριότητας του δημοσίου.
      Κύριε Υφυπουργέ, έχετε το λόγο επ’ αυτής της τροπολογίας για τρία λεπτά.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, με τη διάταξη αυτή βελτιώνουμε την προηγούμενη διάταξη σε σχέση με την εφαρμογή της ενώπιον εισαγγελέως πρωτοδικών διαδικασίας για την ταχεία εκκαθάριση υποθέσεων που σχετίζονται με μίσθωση ακινήτων του δημοσίου, τα οποία είναι απαραίτητα για την κατασκευή των ολυμπιακών έργων ή για την οργάνωση των Ολυμπιακών Αγώνων. 
      Η επιλογή αυτής της διαδικασίας και όχι της ειδικής διαδικασίας του Κώδικα Πολιτικής Δικονομίας έχει να κάνει με την επίσπευση επιλύσεως  των διαφορών, δεδομένου ότι στο παρελθόν, όπως γνωρίζουν πολλοί συνάδελφοι, αντιμετωπίζοντας πολλές φορές τη δικονομική κωλυσιεργία των εμπλεκομένων ιδιωτών σε τέτοιες περιπτώσεις μισθωτικών διαφορών υπήρχε καθυστέρηση στην έκδοση της απόφασης, με αποτέλεσμα την καθυστέρηση της προόδου των ολυμπιακών έργων. 
      Για την κατανόηση των αναγκών των ολυμπιακών έργων θέλουμε να βελτιώσουμε τους χρόνους απόδοσης αυτών των ακινήτων, καταβάλλοντας βεβαίως τις νόμιμες αποζημιώσεις. Έτσι, δεν θα χάνεται χρόνος στην απόδοση των ακινήτων για την ολοκλήρωση των έργων.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παυλόπουλος για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, η διάταξη, όπως έρχεται, πάσχει διπλά. και σε ό,τι αφορά την προχειρότητα με την οποία νομοθετεί η Κυβέρνηση και σε ό,τι αφορά τηΝ φαλκίδευση ορισμένων δικαιωμάτων.  
      Κύριε Υπουργέ, είναι να διερωτάται κανείς: Όλη αυτή η ιστορία της νομοθεσίας για τα ολυμπιακά έργα ή, αν θέλετε, για την προετοιμασία, γενικότερα, των Ολυμπιακών Αγώνων, πότε επιτέλους θα τελειώσει;
      Δεν είναι μόνο ότι αλλάζετε τη νομοθεσία συνεχώς. Είναι ότι δεν περνάει δίμηνο που να μην τροποποιείτε τη νομοθεσία την οποία εσείς οι ίδιοι θεσπίσατε. Είναι ντροπή πραγματικά να νομοθετεί η Βουλή των Ελλήνων υπό αυτές τις συνθήκες. Καλά, δεν γνωρίζετε ως Κυβέρνηση ποιές είναι οι ανάγκες και τι συμβαίνει; 
      Σας θυμίζω, κύριε Υπουργέ: Ψηφίσατε τον ν. 2992/2002 πριν από ελάχιστους μήνες. Ψηφίσατε ένα νόμο και μεταφέρατε την εκδίκαση των σχετικών ανακοπών στον Εισαγγελέα. Δεν το ξέρατε τότε ότι αυτό μπορεί να προκύψει; Και δεν είναι μόνο αυτό. Είναι –σας επαναλαμβάνω- ότι αυτές οι ρυθμίσεις, τις οποίες εισάγετε, έχουν μείζονα σημασία γενικότερα. Σας θυμίζω γιατί και επικαλούμαι εδώ και τη νομική σας ιδιότητα.
      Η διαδικασία ενώπιον του Εισαγγελέως έχει αυτή τη δυνατότητα αναστολής, γιατί σημαίνει περιστολή σημαντικών δικαιωμάτων, η οποία, αν δεν υπάρχει αυτή η δυνατότητα αναστολής, μπορεί να φαλκιδευθεί. Γιατί αν το πάρεις, από εκεί και πέρα τι; Όταν δικαιωθείς και όπως δικαιωθείς; Πως γίνεται να μην υπάρχει αυτή η προσωρινή δικαστική προστασία; Ο νομοθέτης όταν έδωσε αυτή την προσωρινή δικαστική προστασία με την αυτόματη αναστολή σε περίπτωση της προθεσμίας και στην περίπτωση άσκησης της ανακοπής, το έκανε γιατί ήξερε ότι διαφορετικά αυτή η διαδικασία δεν μπορεί να λειτουργήσει, είναι δώρο άδωρο. Το παίρνεις και όταν πλέον το πάρεις και εκδικασθεί, άντε από εκεί και πέρα να το ξαναδιεκδικήσεις εφόσον δικαιωθείς. Είχε τη λογική που υπήρχε αυτή η ανασταλτική διαδικασία. 
      Εσείς την αναιρείτε. Δηλαδή, και ανατρέπετε τη νομοθεσία που εσείς οι ίδιοι είχατε εισαγάγει και αυτή τη διάταξη πλέον που υπάρχει για όλες τις διαφορές σε αντίστοιχες περιπτώσεις, εσείς εδώ την εξαιρείτε. Και ειδικά μόνο για τη συγκεκριμένη περίπτωση, μόνο γι’ αυτές τις διαφορές. Δεν είναι μόνο, δηλαδή, ότι περιστέλλετε συνταγματικώς κατοχυρωμένα δικαιώματα, είναι ότι εισάγετε και ανισότητα. Γιατί εδώ ειδικά και όχι για άλλες περιπτώσεις; Για τις άλλες περιπτώσεις, στις οποίες ισχύει αυτή η ανακοπή ενώπιον του Εισαγγελέως και η προθεσμία άσκησης της ανακοπής και η ανακοπή αναστέλλουν την προθεσμία. Μόνο για την περίπτωση αυτή συμβαίνει τούτο. Την ανισότητα την οποία εισάγετε στην παροχή δικαστικής προστασίας, δεν την βλέπετε;
      Εγώ σας ξαναλέω: Είναι απερίγραπτη προχειρότητα νομοθετική και η διάταξη είναι, πέραν τούτου, και αντισυνταγματική. Γι’ αυτό το λόγο εμείς καταδικάζουμε και τον τρόπο με τον οποίο νομοθετείτε, αλλά και το συγκεκριμένο περιεχόμενο.
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Συνασπισμού κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, θεωρώ ότι είναι απαράδεκτη η προσαρμογή διατάξεων του νόμου και μάλιστα διατάξεων που αναφέρονται σε δικαιώματα, στις ανάγκες των λεγομένων ολυμπιακών έργων. 
      Πρέπει να σας πω, κύριε Υφυπουργέ, πως όσο και αν αντιλαμβάνομαι ότι έχετε μία αγωνία αν θα μπορέσετε να ανταποκριθείτε στο χρονοδιάγραμμα, δεν μπορώ να αντιληφθώ την ευκολία με την οποία νομοθετείτε, προκειμένου να εξασφαλίσετε την ανταπόκριση στα χρονοδιαγράμματά σας.
      Υπάρχουν οι Ολυμπιακοί Αγώνες. Από την άλλη μεριά, όμως, υπάρχουν και τα κείμενα του νόμου. Και μάλιστα, υπάρχουν νόμοι οι οποίοι άντεξαν μέσα σε μία μεγάλη διαδρομή ετών. Και άντεξαν ακριβώς διότι ανταποκρίνονταν στο δημοκρατικό αίτημα για τη διαμόρφωση και δικονομικών εγγυήσεων και συνταγματικών δικαιωμάτων. 
      Και εσείς έρχεστε με περισσή ευκολία με μία τροπολογία σε ένα νομοθέτημα που άλλα αντιμετώπιζε –ξέρω, θα μου πείτε ότι είναι συναφές, αλλά το συναφές είναι τυπικό ζήτημα- για να καταργήσετε μία διάταξη και να πείτε ότι η προθεσμία και η άσκηση της ανακοπής ενώπιον του Εισαγγελέα Εφετών και η άσκηση αυτής, δεν αναστέλλουν την εκτέλεση.
      Και επειδή ξέρω ότι ομιλώ σε συνάδελφό μου στη νομική επιστήμη, σας ερωτώ: Δεν έχετε συνείδηση τι πράττετε με αυτή τη διάταξη;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αυτή η διάταξη προϋπήρχε.
      ΦΩΤΗΣ ΚΟΥΒΕΛΗΣ: Δεν έχετε συνείδηση, κύριε συνάδελφε;
      Κύριε Πρόεδρε, αποφεύγω να πω ο,τιδήποτε άλλο. Δεν είναι, όμως, δυνατόν να νομοθετούμε για σημαντικά ζητήματα στο όνομα και στην αγωνία ανταπόκρισης της Κυβέρνησης στα χρονοδιαγράμματα για τους Ολυμπιακούς Αγώνες. 
      Ας προσέχατε, κύριε Υφυπουργέ!
      Καταψηφίζω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Η κ. Κανέλλη εκ μέρους του Κομμουνιστικού Κόμματος Ελλάδας έχει το λόγο. 
      Μετά η κ. Πετραλιά και ο κ. Κατσαρός.
      ΛΙΑΝΑ ΚΑΝΕΛΛΗ: Κύριε Πρόεδρε, δεν είναι το ζήτημα αν είναι συναφής ή δεν είναι συναφής η τροπολογία. Είναι συναφής η πολιτική. Μόλις τελειώσαμε ένα νομοσχέδιο, όπου ακούστηκε πληθώρα συναδέλφων εδώ από διαφορετικά κόμματα, να ομιλούν για περιστολή ελευθεριών, για απομάκρυνση της έννοιας του φυσικού δικαστή, για δημιουργία επιλεκτικών σωμάτων απονομής δικαιοσύνης.
      Τώρα έχουμε και μία συνταγματική παρέκκλιση. Είναι σαφώς αντισυνταγματικός ο τρόπος με τον οποίο θέλετε να τελειώσετε την Ολυμπιάδα. 
      ΦΩΤΗΣ ΚΟΥΒΕΛΗΣ: Είναι έκτακτες οι ανάγκες.
      ΛΙΑΝΑ ΚΑΝΕΛΛΗ: Είναι μία έκτακτη ανάγκη. Κοιτάξτε να δείτε όμως: Όταν επιδαψιλεύει σ’ εαυτόν –εκθέσεως Κυβερνήσεως- τη δυνατότητα να χαρακτηρίζει τα πάντα έκτακτη ανάγκη, αγνοεί ότι ο τόπος, οι πολίτες και τα έννομα δικαιώματά τους οφείλουν να υπάρχουν και μετά το τέλος της Ολυμπιάδας.
      Έχουμε και επόμενη μέρα μετά την Ολυμπιάδα, κύριε Υπουργέ. Δεν μπορεί να ξημερώσουμε μετά την Ολυμπιάδα με περιστολή πληθώρας δικαιωμάτων συνταγματικής ουσίας με το πρόσχημα ότι είναι έκτακτη ανάγκη η Ολυμπιάδα. Υποτίθεται ότι η Ολυμπιάδα είναι επιλογή. Πώς μετατρέπεται σε έκτακτη ανάγκη για να καλύψει αδυναμίες της Κυβέρνησης;
      Το ξαναείπα στον Υπουργό, το λέω και σ’ εσάς: H ευρωπαϊκή ιστορία έχει δει έκτακτες ανάγκες να περνούν από νομοθετικά σώματα για να βρεθεί μετά μπροστά σε αυτά που γνωρίσαμε ως φρίκη του Β’ Παγκοσμίου Πολέμου. Τις έχουμε δει αυτές τις έκτακτες ανάγκες.  Αυτά επικαλούνταν άλλοι κάποτε. Και έτσι τέλειωσε και η Δημοκρατία της Βαϊμάρης. Και ξέρετε κάτι; Το χειρότερο πράγμα είναι ότι δεν το παίρνουν μυρωδιά οι πολίτες.
      Όταν έρχεται μια τροπολογία, πότε για το τραμ –αφαιρούμε το τραμ, βάζουμε κάτι άλλο- έρχεται τούτο, έρχεται εκείνο, σιγά σιγά με υφαρπαγή της θέλησης του νομοθετικού Σώματος, με την αντίληψη περί πλειοψηφίας –τρεις άνθρωποι είμαστε εδώ μέσα!- με μία αρχή δεδηλωμένης περιστέλλουμε συνεχώς πότε για το τραμ, πότε για την Ολυμπιάδα, πότε για την ταχύτερη απονομή της δικαιοσύνης και καταλήγουμε πού; Την επομένη της Ολυμπιάδας θα βρεθούμε με μία χώρα κολοβή από πλευράς δικαιωμάτων. Τουλάχιστον ας γράφει η ιστορία στα Πρακτικά ότι αυτό το πράξατε  μόνοι σας, χωρίς συναίνεση.
      Βεβαίως καταψηφίζουμε την τροπολογία.
      ΠΡΟΕΔΡΕΥΩΝ (Παναγιώτης Σγουρίδης): Κυρία Πετραλιά, έχετε δύο λεπτά να αναπτύξετε τις απόψεις σας.
      ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, εγώ θα απευθυνθώ σε εσάς και θα σας ζητήσω να μας προστατεύσετε. Σας λέω: Έλεος! Προστατεύστε τη νοημοσύνη των Βουλευτών και προστατεύστε –προστατεύοντας εμάς- τον ελληνικό λαό. Εδώ πλέον δεν υπάρχει τίποτα. Έχει διαλυθεί το σύμπαν. 
      Με πέντε νόμους μέχρι σήμερα εν ονόματι των Ολυμπιακών Αγώνων έχει καταλυθεί η έννομος τάξις. Δεν υπάρχουν προθεσμίες για τις απαλλοτριώσεις. Υπάρχουν ειδικοί όροι δόμησης σε όλη την Ελλάδα. Δεν υπάρχουν χρόνοι, δεν υπάρχουν περιορισμοί.
      ΛΙΑΝΑ ΚΑΝΕΛΛΗ: Ούτε Σύνταγμα.
      
      ΦΑΝΗ ΠΕΤΡΑΛΙΑ-ΠΑΛΛΗ: Δεν ισχύει κανένας ΓΟΚ. Δεν υπάρχουν περιβαλλοντικές μελέτες. Δεν υπάρχουν πολεοδομικοί νόμοι. Τίποτα δεν ισχύει.
      Κύριοι συνάδελφοι, οτιδήποτε θέλει να κάνει οποιοσδήποτε, μπορεί να το κάνει, διότι δεν ισχύει τίποτα. Είναι η απόλυτη κατάλυση. Δεν υπάρχει κράτος. Σε λίγο με τους νόμους αυτούς θα φτάσουμε στο σημείο να μπαίνουν μέσα στα σπίτια των πολιτών και να τους παίρνουν εθελοντές και να τους πετάνε στα γήπεδα. Δεν έχει μείνει τίποτα όρθιο!
      Κύριε Πρόεδρε, ακούστε κάτι: Προστατεύστε μας, διότι εδώ πέρα η προχειρότητα με την οποία έφερε η Κυβέρνηση αυτή την τροπολογία αποδεικνύεται και από τα γεγονός ότι στη χθεσινή τροπολογία παραπέμπει στο ν. 2730 στην παράγραφο 5 και δεν υπάρχει παράγραφος 5 στο νόμο! Το λέει δέκα φορές  και δεν υπάρχει παράγραφος 5.
      Ουσιαστικά, τι κάνετε με αυτό; Πλέον δεν υπάρχει δικαστική προστασία για τον πολίτη. Και είναι και πονηρή η τροπολογία αυτή. Αφού έχετε κάνει ό,τι έχετε κάνει, στο τέλος λέτε ότι οι διατάξεις της παραγράφου εφαρμόζονται και σε όλες τις εκκρεμείς υποθέσεις. Θα απομονωθεί λοιπόν αυτό το κομμάτι και θα ισχύσει προς πάσα κατεύθυνση. Και έρχεται και το τραμ από το παράθυρο εδώ πέρα, διότι δεν αναφέρεται μόνο στο «ΑΘΗΝΑ 2004», αλλά και στον οποιοδήποτε φορέα του όποιου έργου.
      Κύριε Υπουργέ, πραγματικά, αν ήξερε ο ελληνικός λαός τα κυβερνητικά πραξικοπήματα που γίνονται εδώ μέσα, θα είχε βγει στους δρόμους. Όχι πλέον!
      Κύριε Πρόεδρε, σας παρακαλώ πάρα πολύ και λυπούμαι για τον κ. Υπουργό που έχει φύγει, τον κ. Πετσάλνικο, διότι την ευθύνη την φέρει ο κύριος Υπουργός.
      Ψηφίστηκε ένα νομοθέτημα όπου όλη η Βουλή το στήριξε και ήταν πολύ συνεργάσιμος ο κύριος Υπουργός. Και ήμασταν έτοιμοι να του δώσουμε και τα εύσημα. Λυπάμαι που δεν είναι εδώ ο κύριος Υπουργός για να πει, όχι εγώ δεν δέχομαι αυτή την τροπολογία. Γιατί γι αυτήν την τροπολογία θα μείνει ο νόμος του κ. Πετσάλνικου και όχι για όλα τα άλλα. Ένας Υπουργός Δικαιοσύνης όφειλε να μην δεχθεί μια τέτοια τροπολογία η οποία κατά πάσα πιθανότητα είναι και αντισυνταγματική.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, και εγώ θέλω να στιγματίσω την προχειρότητα με την οποία έρχονται τροπολογίες, που χρειάζεται πάρα πολύ μεγάλη προσπάθεια από τους Βουλευτές, που ζητούν το λόγο για να τοποθετηθούν επ’ αυτών, να καταλάβουν τι ακριβώς επιδιώκεται με αυτές! Εδώ μέσα αναφέρονται τρεις, τέσσερις νόμοι και ένα σωρό διατάξεις. Πρέπει να επισημάνει κανένας τη διαφορά η οποία φέρεται με τη συζητούμενη τροπολογία. Είναι μια πάρα πολύ δύσκολη εργασία, διότι δυστυχώς, δεν συνοδεύονται οι τροπολογίες και από τους τροποποιούμενους νόμους.
      Το να υπάρχει προχειρότητα σε ένα τόσο μεγάλο θέμα για το οποίο μάλιστα υπήρχε και χρονική άνεση να ρυθμιστεί, δεν δικαιολογείται με κανένα απολύτως τρόπο. Κύριε Υπουργέ, δυστυχώς δεν προλαβαίνετε κανένα πρόβλημα. Τρέχετε πίσω από τα προβλήματα. Και μάλιστα μόλις ανακύπτει κάποιο πρόβλημα, αμέσως έχετε τη συνταγή της τροπολογίας ή της κάποιας συμπλήρωσης ή διόρθωσης. Δεν είναι αυτός σωστός τρόπος νομοθετείν, όταν μάλιστα εδώ αγγίζονται και πολλά δικαιώματα των πολιτών. Η διαδικασία την οποία εισάγετε και η αρμοδιότητα του εισαγγελέα έχει αστυνομικό χαρακτήρα. Τα μέτρα τα οποία διατάσσονται από τον Εισαγγελέα είναι αστυνομικά μέτρα. Αποβάλλεται μ’ αυτά ο μισθωτής από το ακίνητο. Αγγίζονται όμως ανθρώπινα δικαιώματα. Αγγίζονται τα δικονομικά δικαιώματα των πολιτών. Θα έπρεπε να είστε πάρα πολύ προσεκτικοί. Δυστυχώς δεν είστε όσο χρειάζεται και δημιουργείται αυτό το κομφούζιο. Σωστό θα ήταν να αποσύρετε τη διάταξη αυτή και να τη φέρετε σε ένα άλλο νομοσχέδιο αφού μελετηθεί καλύτερα, γιατί αυτές οι αλλαγές ιδιαίτερα στη δικονομία, δημιουργούν τεράστια προβλήματα στους εφαρμοστές του δικαίου, στους δικαστές, στους δικηγόρους. Και θα δείτε πόσα θέματα θα ανακύψουν από την εφαρμογή αυτή της τροπολογίας.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει επί της τροπολογίας αυτής. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε φοβάμαι ότι ίσως δεν βοήθησα τους συναδέλφους να κατανοήσουν ακριβώς το θέμα. Μάλλον τα πράγματα είναι περισσότερο απλά. Ούτε υπάρχουν έκτακτες νομοθεσίες όπως είπε η αγαπητή συνάδελφος κ. Κανέλλη, ούτε περιστολές δικαιωμάτων. Δεν υπάρχουν αυτά. Δεν θυμάμαι βέβαια τη στάση της Αξιωματικής Αντιπολίτευσης στην ψήφιση της διαδικασίας αυτής γιατί δεν θεσμοθετείται σήμερα για πρώτη φορά. Η κ. Πετραλιά θα το θυμάται. Από το 2000 με τον ν. 2819 έχει προβλεφθεί η ενώπιον του εισαγγελέως διαδικασία για την ταχεία επίλυση των μισθωτικών διαφορών. 
      ΦΑΝΗ ΠΑΛΛΗ ΠΕΤΡΑΛΙΑ: Και τότε είχαμε αντιδράσει και είχαμε ζητήσει ονομαστική ψηφοφορία.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Πράγματι αυτή η ανάγκη προσφυγής σε αυτήν την εξαιρετική ενώπιον του εισαγγελέως διαδικασία, προέκυψε εν τοις πράγμασι. Και θα θυμάστε την περίπτωση νυχτερινών κέντρων στην παραλία, τα οποία με χρήση αλλεπάλληλων δικονομικών ευκαιριών καθυστερούσαν, ανέβαλαν ή ματαίωναν πολλές φορές την απόδοση ακινήτων στο δημόσιο για την εκτέλεση των ολυμπιακών έργων. Καταλαβαίνετε ότι όταν γίνεται μιά τέτοια υπερβολική χρήση αυτών των δικαιωμάτων, πολλές φορές βρίσκεται ένα έργο σε δυσάρεστη και σε πολύ δύσκολη θέση η πρόοδός του. 
      Πιστεύω ότι όλοι θέλουμε να γίνουν οι Ολυμπιακοί Αγώνες καλά και για να γίνουν πρέπει να προλάβουμε να γίνουν και τα έργα. Γι αυτό νομίζω ότι χρειάζεται κατανόηση. Δεν είναι μιά διαδικασία η οποία θα εφαρμόζεται μετά τους Ολυμπιακούς Αγώνες. Στη νομική θεωρία η εξ ημών νομικοί γνωρίζουν ότι η ενώπιον του εισαγγελέως διαδικασία έχει πράγματι συναντήσει σφοδρό θεωρητικό αντίλογο και επιστημονικό.
      Στην προκειμένη περίπτωση όμως με τη διάταξη αυτή δεν θεσμοθετούμε για πρώτη φορά αυτή την ενώπιον του εισαγγελέως διαδικασία, απλώς θέλουμε να διευκρινίσουμε το εύρος της εφαρμογής της ποιες δηλαδή εκ των μισθωτικών διαφορών, υπάγονται σ’ αυτή τη διαδικασία, για αποφυγή προβλημάτων και νομίζω ότι δεν έχει κάτι το κρυφό, ούτε σχετίζεται με το τραμ βεβαίως ούτε με οτιδήποτε άλλο. 
      Για τους λόγους αυτούς, κύριε Πρόεδρε, και επειδή πιστεύω ότι πραγματικά διευκολύνει την κατασκευή των έργων, θέλω να τονίσω ότι εισηγούμαι την τροπολογία. Επίσης, θα ήθελα να απαντήσω σε μία παρατήρηση σχετικά με την ολυμπιακή νομοθεσία. Πολλές φορές είμαστε υποχρεωμένοι να καλύπτουμε ανάγκες που δημιουργούνται και παρατηρούνται και αυτό σημαίνει ότι μπορεί και στο μέλλον να βρεθούμε στην ανάγκη να υπάρξουν νέες ρυθμίσεις για άλλα θέματα. Αυτό νομίζω ότι πρέπει να είναι αντιληπτό γιατί οι Ολυμπιακοί Αγώνες είναι ένα πολύ μεγάλο γεγονός, και υπάρχουν μεγάλες απαιτήσεις που συνδέονται πολλές φορές και με διεθνείς υποχρεώσεις. Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 1279 και ειδικό 42. 
      Ερωτάται το Σώμα: Γίνεται δεκτή η τροπολογία με γενικό αριθμό 1279 και ειδικό 42, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΝΙΚΟΛΑΟΣ ΚΑΤΣΑΡΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1279 και ειδικό 42 έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιον άρθρον. 
      Υπάρχει κανείς εκ των συναδέλφων που έχουν εμπρόθεσμες τροπολογίες για να τις συζητήσουν; Κανείς. 
      Συνεπώς κύριοι συνάδελφοι, εισερχόμαστε στην ψήφιση του ακροτελεύτιου άρθρου. 
      Ερωτάται το Σώμα: Γίνεται δεκτό το ακροτελεύτιο άρθρο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό ομοφώνως. 
      Συνεπώς το νομοσχέδιο του Υπουργείου Δικαιοσύνης: «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 13.45΄ λύεται η συνεδρίαση για τη Δευτέρα 16 Δεκεμβρίου 2002 και ώρα 18.00΄ με αντικείμενο εργασιών του Σώματος: α) Κοινοβουλευτικό έλεγχο, συζήτηση επικαίρων ερωτήσεων και β) Νομοθετική εργασία, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ;
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΛΘ΄
      Παρασκευή 13 Δεκεμβρίου 2002
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      1. Ανακοινώεται ότι τη συνεδρίαση παρακολουθούν μαθητές, από το 10ο Δημοτικό Σχολείο Χαλανδρίου Αττικής, από το Β΄ Γυμνάσιο Μελισσίων Αττικής, Αντιπροσωπεία τη Κοινοβουλευτικής Ομάδας φιλίας Εσθονίας Ελλάδος, σελ.
      2. Άδεια απουσίας του Βουλευτού κ. Ν. Κωνσταντόπουλου, σελ.
      3. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1.Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
       Ανακοίνωση του δελτίου επικαίρων ερωτήσεων της Δευτέρας 16 Δεκεμβρίου 2002, σελ.
      3.Συζήτηση επικαίρων ερωτήσεων 
      i) προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να βελτιώσει το εργασιακό καθεστώς των εκπαιδευτικών των ολοήμερων σχολείων κλπ., σελ.
      ii) προς τον Υπουργό ΠΕΧΩΔΕ σχετικώς με τη λήψη των αναγκαίων μέτρων αποκατάστασης των πληγέντων κατοίκων και επιχειρήσεων από τον πρόσφατο σεισμό στον νομό Ηλείας, σελ.
      iii) προς τον Υπουργό Πολιτισμού σχετικώς με τη διαχείριση των κονδυλίων της Ολυμπιάδας 2004 κλπ., σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      Προς τον Υπουργό Δημόσιας Τάξης σχετικά με τις προθέσεις του Υπουργείου για τη θέσπιση ειδικού μισθολογίου για τα Σώματα Ασφαλείας κλπ, σελ.
      iiiii) προς τον Υπουργό Οικονομίας και Οικονομικών, σχετικώς με τις προθέσεις του Υπουργείου για τη χωριστή φορολόγηση των συζύγων κλπ., σελ.
      iiiiii) προς τους Υπουργού Ανάπτυξης, Οικονομίας και Οικονομικών, σχετικώς με την αποκατάσταση των απολυμένων της Αθηναϊκής Χαρτοποιίας Δράμας, σελ.
      iiiiiii) προς τον Υπουργό Οικονομίας και Οικονομικών, σχετικώς με την ανάθεση από τις τράπεζες της είσπραξης των δόσεων από δάνεια, πιστωτικές κάρτες κλπ., σε εισπρακτικές εταιρείες, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί του σχεδίου νόμου του Υπουργείου Δικαιοσύνης «Σύσταση Σώματος Επιθεώρησης και ελέγχου των Καταστημάτων Κράτησης και άλλες διατάξεις», σελ.
      2.Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιακών οικονομικού έτους 2003», σελ.
      2.Η Διαρκής Επιτροπή Μορφωτικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Πολιτισμού «Για την ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ», σελ.
      3.Η Διαρκής Επιτροπής Εθνικής Άμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εξωτερικών:
      α) «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας», σελ.
      β) «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας», σελ.
      οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας Αεροπορικών Mεταφορών μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας», σελ.
      Παραπέμπεται στην αρμόδια Διαρκή Επιτροπή.
      ΟΜΙΛΗΤΕΣ
      Επί τω επικαίρων ερωτήσεων
      i) ΕΥΘΥΜΙΟΥ Π., σελ.
      ΚΑΝΕΛΛΗ ΛΙΑΝΑ, σελ.
      ii) ΖΑΦΕΙΡΟΠΟΥΛΟΣ Ι., σελ.
      ιιι) AΛΕΥΡΑΣ Α., σελ.
      ΚΕΦΑΛΟΓΙΑΝΝΗΣ Ε., σελ.
      iiii) ΜΑΛΕΣΙΟΣ Ε., σελ.
      ΣΚΥΛΛΑΚΟΣ Α., σελ.
      ΔΑΜΑΝΑΚΗ Μ., σελ.
      iiii) ΦΩΤΙΑΔΗΣ Α., σελ.
      iiiiii) ΠΑΠΑΔΟΠΟΥΛΟΣ Ι., σελ.
      ΦΛΩΡΙΔΗΣ Γ., σελ.
      iiiiiiii) ΚΑΡΑΤΖΑΦΕΡΗΣ Γ., σελ.
      ΦΩΤΙΑΔΗΣ Α., σελ.
      Επί του σχεδίου νόμου:
      ΑΛΕΥΡΑΣ Α., σελ.
      ΙΩΑΝΝΙΔΗΣ Φ., σελ.
      ΚΑΝΕΛΛΗ Λ., σελ.
      ΚΑΤΣΑΡΟΣ Ν., σελ.
      ΚΟΥΒΕΛΗΣ Φ., σελ.
      ΜΠΕΝΑΚΗ Α., σελ.
      ΠΑΠΑΝΙΚΟΛΑΣ Β., σελ.
      ΠΑΥΛΟΠΟΥΛΟΣ Π., σελ.
      ΠΕΤΡΑΛΙΑ Φ., σελ.
      ΠΕΤΣΛΑΛΝΙΚΟΣ Φ., σελ.
      
ΣΥΝΕΔΡΙΑΣΗ 13/12/02                            ΣΕΛ.8

