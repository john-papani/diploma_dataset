ΣΥΝΕΔΡΙΑΣΗ ΡΣΤ'
Σάββατο 11 Μαρτίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοίνωση των κειμένων της προσφωνήσεως του Προέδρου της Βουλής και της αντιφωνήσεως του Προέδρου της Δημοκρατίας κατά την
επίσκεψη του Προεδρείου της Βουλής στον Πρόεδρο
της Δημοκρατίας για την αναγγελία του αποτελέσματος της διεξαχθείσης ψηφοφορίας για την εκλογή Προέδρου της Δημοκρατίας,
3. Ορκωμοσία του Προέδρου της Δημοκρατίας Κ. Στεφανόπουλου.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ 
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ'
ΕΙΔΙΚΗ ΣΥΝΕΔΡΙΑΣΗ ΡΣΤ'
Σάββατο 11 Μαρτίου 2000
-----------
Αθήνα, σήμερα στις 11 Μαρτίου 2000, ημέρα Σάββατο και ώρα 11.30'
συνήλθε στην Αίθουσα των συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός) : Κυρίες και κύριοι συνάδελφοι, κηρύσσεται η έναρξη της ειδικής συνεδριάσεως της Βουλής των Ελλήνων.  Μοναδικό αντικείμενο της ημερήσιας διατάξεως είναι η ορκωμοσία, κατά το Σύνταγμα, του εκλεγέντος δια της ψήφου της Βουλής Προέδρου της Ελληνικής Δημοκρατίας, κ. Κωνσταντίνου Στεφανόπουλου.
Παρακαλείται ο Β' Αντιπρόεδρος της Βουλής κ. Παναγιώτης Σγουρίδης να συνοδεύσει στην Αίθουσα του Κοινοβουλίου το Μακαριότατο Αρχιεπίσκοπο Αθηνών και πάσης Ελλάδος κ. Χριστόδουλο και τα συνοδεύοντα αυτόν μέλη της Ιεράς Συνόδου της Εκκλησίας της Ελλάδος.
Κυρίες και κύριοι συνάδελφοι, έχω την τιμή να σας ανακοινώσω ότι αμέσως μετά τη λήξη της ειδικής συνεδριάσεως της Βουλής των Ελλήνων της 8ης Φεβρουαρίου κατά την οποία εξελέγη ο Πρόεδρος της Δημοκρατίας και σύμφωνα με τη δοθείσα από το Σώμα εντολή, ο Πρόεδρος της Βουλής κ. Απόστολος Κακλαμάνης συνοδευόμενος από τους Αντιπροέδρους του Σώματος επισκέφθηκε τον εκλεγέντα Πρόεδρο της Δημοκρατίας κ. Κωνσταντίνο Στεφανόπουλο και του ανήγγειλε εκ μέρους ολοκλήρου του Σώματος το αποτέλεσμα της διεξαχθείσης ψηφοφορίας και την επανεκλογή του ως Προέδρου της Ελληνικής Δημοκρατίας.
Ο Πρόεδρος της Βουλής, εξ ονόματος του Σώματος, προσεφώνησε τον
κύριο Πρόεδρο της Δημοκρατίας, ο οποίος και απάντησε στην προσφώνηση αυτή.
Και τα δύο κείμενα -προσφωνήσεως και αντιφωνήσεως- τα οποία θα
καταχωρισθούν στα επίσημα Πρακτικά, έχουν ως εξής:
"Προσφώνηση του Προέδρου της Βουλής
κ. Απόστολου Κακλαμάνη προς τον Πρόεδρο της Δημοκρατίας
κ. Κωνσταντίνο Στεφανόπουλο
Κύριε Πρόεδρε της Δημοκρατίας
Πολύ δύσκολα μπορώ να αποκρύψω την προσωπική μου συγκίνηση για αυτές τις στιγμές. Με την ιδιότητα του Προέδρου της Βουλής των Ελλήνων έχω τη μεγάλη τιμή να σας ανακοινώσω ότι η Eθνική Αντιπροσωπεία με την πρωτοφανή πλειοψηφία 269 Βουλευτών σας δίνει την εντολή να ασκήσετε για μια ακόμη 5ετία τα καθήκοντα του Προέδρου της Ελληνικής Δημοκρατίας, τα καθήκοντα του πρώτου πολίτη της χώρας.
"Τύχη αγαθή" μου έλαχε για δεύτερη φορά να προβαίνω σε μια τόσο σημαντική ανακοίνωση, με την ίδια ιδιότητα, στον ίδιο πολίτη, τον Κωνσταντίνο Στεφανόπουλο, τον Κωστή Στεφανόπουλο, όπως με τόση αγάπη, σας αποκαλεί ο λαός μας!
Ολοκληρώνετε μετά ένα μήνα μια ευτυχή όσο και επιτυχή θητεία.
Σε μια περίοδο που η Ελλάδα κατακτά εξέχουσα θέση μεταξύ των χωρών
της περιοχής, κερδίζει το ευρωπαϊκό της στοίχημα και ο λαός μας πραγματοποιεί μεγάλα βήματα στο δρόμο της οικονομικής και κοινωνικής του ανάπτυξης, ζώντας και δημιουργώντας πολλά και καλά, εν ειρήνη, μακριά από τη βία και τις συγκρούσεις.
Από βάθους καρδιάς σας εύχομαι μια εξίσου επιτυχή και ευτυχή δεύτερη θητεία. Για το καλό της πατρίδας μας. Για το καλό των δημοκρατικών μας θεσμών.
Αγαπητέ μας κύριε Πρόεδρε.
Η Βουλή των Ελλήνων, εμείς οι εκπρόσωποι του ελληνικού λαού, εκφράζοντας τα ανυπόκριτα, τα ειλικρινή αισθήματά του προς το πρόσωπό σας, σας τιμούμε για τις εξαιρετικές πολιτικές αρετές σας και το υψηλό πολιτικό σας ήθος. Εκφράσατε τον ελληνικό λαό σε δύσκολες περιστάσεις. Με πολιτική εντιμότητα και διαχρονική παρρησία. Χωρίς φραστικές υπερβολές. Αλλά και χωρίς ιστορικές, ιδεολογικές και άλλες εκπτώσεις. Καταστήσατε τον Ελληνισμό όχι μια απλή ιστορική αναφορά αλλά καθημερινότητα προσιτή και στους 'Ελληνες της εσχατιάς.
Διατρέξατε τη χώρα από τη μία άκρη της στην άλλη και βρεθήκατε σε όλες τις γωνιές της γης, παντού, όπου χτυπάει η καρδιά των αποδήμων Ελλήνων.
Εκπροσωπώντας διεθνώς την Ελλάδα σε πλείστες όσες χώρες και των πέντε ηπείρων ή υποδεχόμενος εδώ αρχηγούς κρατών ή άλλους εκπροσώπους της διεθνούς κοινότητας κατορθώσατε να εκφράσετε, επίσης, με απόλυτη πιστότητα τον ελληνικό λαό σε μια οδυνηρή φάση για την ανθρωπότητα, διεθνούς σύγχυσης και διεθνούς ανομίας. Αυτό δεν ήταν καθόλου εύκολο. Ο λόγος του πρώτου πολίτη της Ελληνικής Δημοκρατίας έχει συναίσθημα, γεννά ελπίδες, εκφράζει οργή, είναι παρεμβατικός και έχει ιστορικότητα. Αυτές τις αρετές είχε ο πολιτικός λόγος της πρώτης σας θητείας. Αυτό είναι αρκετό για να τον εντάξει στην σημαντική πολιτική πράξη και τις θεμελιώδεις αρχές της πολιτικής δράσης. 'Ηταν δυνατός χωρίς να είναι βάναυσος. 'Ηταν συνετός χωρίς να χάνει την ταυτότητα και το νεύρο του. Απλά, αλλά σημαντικά, προωθούσε το εθνικό συμφέρον.
'Ετσι, σας νιώσαμε όλοι μας κοντά μας. Χωρίς να σας διεκδικεί κανένας μας. Χωρίς να ανήκετε σε κανένα μας.
Κύριε Πρόεδρε
Θεωρώ σημαντικές αυτές τις στιγμές και για έναν πρόσθετο λόγο. Αυτή η εκλογή και η διαδικασία, που προηγήθηκε, επιβεβαιώνουν την ανθεκτικότητα και στερεότητα της δημοκρατίας, που οικοδομήσαμε όλοι μας μετά τη μεταπολίτευση του 1974. Το πολιτικό σύστημα, για το οποίο πολλά οφείλουμε στον Κωνσταντίνο Καραμανλή και στον Ανδρέα Παπανδρέου και το οποίο με συνέπεια και ευθύνη υπηρετεί μια νέα γενιά πολιτικών, έχει εντυπωσιακή διαχρονικότητα. 'Εχει ιδεολογική ταυτότητα. Αντέχει τις κρίσεις. Προσαρμόζεται στις ραγδαίες εξελίξεις και μεταβαλλόμενες περιστάσεις. Και προσφέρει προοπτική. Χωρίς πατερναλισμούς και χωρίς αποκλεισμούς. Χωρίς δάνεια στοιχεία και χωρίς ομηρίες. Χωρίς κηδεμονίες, οποιασδήποτε μορφής ή προέλευσης.
Η σημερινή σας εκλογή δεν επιβεβαιώνει μόνο τη στερεότητα του
πολιτικού μας συστήματος της Προεδρευομένης Κοινοβουλευτικής Δημοκρατίας. Σηματοδοτεί εκείνα τα ποιοτικά χαρακτηριστικά της δημόσιας ζωής που δικαιολογούν κάθε αισιοδοξία μας για το μέλλον.
Πολύτιμο στοιχείο αυτής της προοπτικής συνιστά και η εσωτερική
βεβαιότητά μας ότι θα στρατευθούμε όλοι μαζί στο πλαίσιο των
συνταγματικών καθηκόντων μας στις μεγάλες προκλήσεις της Δημοκρατίας, πολιτικής και κοινωνικής, της εθνικής προκοπής και της εκπλήρωσης των εθνικών μας δικαίων.
Ως Πρόεδρος της Βουλής των Ελλήνων, προσωπικώς, αλλά και όλα τα μέλη
του προεδρείου του κορυφαίου αυτού Σώματος σας ευχόμαστε κάθε τι το καλό. Για το καλό της πατρίδας και της δημοκρατίας, για το καλό του 'Εθνους και του λαού μας."
"ΑΝΤΙΦΩΝΗΣΗ
ΤΟΥ ΠΡΟΕΔΡΟΥ ΤΗΣ ΔΗΜΟΚΡΑΤΙΑΣ κ. ΚΩΝ. ΣΤΕΦΑΝΟΠΟΥΛΟΥ
ΣΤΟΝ ΠΡΟΕΔΡΟ ΤΗΣ ΒΟΥΛΗΣ κ. ΑΠ. ΚΑΚΛΑΜΑΝΗ
ΜΕΤΑ ΤΗΝ ΑΝΑΓΓΕΛΙΑ ΤΟΥ ΑΠΟΤΕΛΕΣΜΑΤΟΣ ΤΗΣ ΕΠΑΝΕΚΛΟΓΗΣ ΤΟΥ
Εξοχότατε κύριε Πρόεδρε της Βουλής των Ελλήνων,
Σας ευχαριστώ ειλικρινώς για τους θερμούς λόγους σας, οι οποίοι με
τιμούν πολύ και οι οποίοι με συνεκίνησαν.
Τον Μάρτιο του 1995, η Βουλή των Ελλήνων μου έκανε τη μεγίστη τιμή να
με εκλέξει στο ύψιστο αξίωμα του Προέδρου της Ελληνικής Δημοκρατίας. Σήμερα με την επανεκλογή μου, είναι προφανές ότι μου κάνει ακόμη μεγαλύτερη τιμή και τούτο διότι, ενώ τότε δεν μπορούσε παρά να έχει την ελπίδα ότι θα ανταποκριθώ εις στα καθήκοντά μου, ίσως σήμερα με την ψήφο της εκφράζει και την έγκριση της για τον τρόπο, με τον οποίο τα άσκησα μέχρι σήμερα.
Εν πλήρει συνειδήσει λοιπόν αυτής της εξαιρετικής στιγμής θέλω να σας παρακαλέσω, κύριε Πρόεδρε, να θελήσετε να μεταφέρετε προς όλους τους Κυρίους και τις Κυρίες Βουλευτές, προς ολόκληρη την Βουλή των Ελλήνων, τις πιο θερμές ευχαριστίες μου και την διαβεβαίωση μου ότι θα καταβάλλω κάθε δυνατή προσπάθεια, ώστε να ανταποκριθώ στις προσδοκίες τους. Οφείλω να σημειώσω πόσο σημαντικό είναι, όχι μόνο για μένα, αλλά και για το δημοκρατικό κοινοβουλευτικό πολίτευμά μας το γεγονός ότι επετεύχθη η εκλογή μου από της πρώτης ψηφοφορίας, κατόπιν της ομοίας αποφάσεως που έλαβαν τα δυο μεγάλα κόμματα της χώρας να υπερψηφίσουν την υποψηφιότητά μου.
Κύριε Πρόεδρε, αυτή τη στιγμή αισθάνομαι την ανάγκη, ενώπιον σας και ενώπιον του ελληνικού λαού, να καταθέσω έναν βραχύ απολογισμό για τον τρόπο με τον οποίο άσκησα τα καθήκοντά μου κατά την πενταετία, η οποία τελειώνει. Επεχείρησα να σεβασθώ τις δημοκρατικές ευαισθησίες του λαού και να εκφράσω τα δημοκρατικά του φρονήματα. Προσπάθησα να εκφράσω την εθνική ενότητα, η οποία θεμελιώνεται στη θέληση του λαού και εκφράζεται καθημερινώς με τη συμπεριφορά όλων των πολιτικών δυνάμεων της χώρας, χωρίς να εμποδίζεται από την πολιτική αντιδικία.
Προσπάθησα να εκπροσωπήσω διεθνώς τη χώρα με αξιοπρέπεια και κατά τρόπον συμφέροντα γι' αυτήν. Ετήρησα με ακρίβεια το Σύνταγμα και κινήθηκα με προσοχή μέσα στα στενά. αναμφισβήτητα, πλαίσια που προδιαγράφει το Σύνταγμα, εις τρόπον ώστε οι ζητούντες από εμέ πράξεις τις οποίες μου αρνείται το Σύνταγμα, έχω την εντύπωση ότι έπρεπε προηγουμένως να επιζητήσουν την τροποποίηση του Συντάγματος, προκειμένου η κριτική των ή τα υπ' αυτών ζητούμενα να έχουν στερεάν νομικήν βάσιν. Γνωρίζετε καλύτερα από κάθε άλλον κύριε Πρόεδρε ότι εγώ δεν ενεργώ βάσει πολιτικών αντιλήψεων ή πολιτικών συμφερόντων, εγώ ενεργώ αποκλειστικά και μόνο βάσει των νομικών διατάξεων του Συντάγματος. Βεβαίως, είναι πολύ πιΘανό ότι δεν έπραξα πάντοτε κατά τον καλύτερο τρόπο ό,τι όφειλα να πράξω. Και συνεπώς υπέπεσα σε λάθη. Θα ελογιζόμην εξαιρετικά ευτυχής αν αυτά τα λάθη ήταν μικρά και ολίγα. Θέλω να εκφράσω την απέραντη ευγνωμοσύνη μου προς τον ελληνικό λαό ο οποίος με περιέβαλε με τη συμπάθειά του και μου προσέφερε τη στήριξή του, η οποία είναι η υψίστη τιμή και η μεγαλύτερη δυνατή ικανοποίηση για έναν πολιτικόν.
Κύριε Πρόεδρε, είναι πολύ μεγάλη τιμή και χαρά για μένα ότι εσείς είσθε εκείνος ο οποίος και τις δυο φορές μου ανεκοίνωσε το αποτέλεσμα, την ψήφο της Βουλής. Η χαρά μου οφείλεται στη μακρόχρονη φιλία μας. Και η τιμή μου εις το κύρος το οποίο έχετε κατακτήσει στη συνείδηση όλων μας, με το θαυμαστό τρόπο με τον οποίο ασκείτε τα καθήκοντά σας.
Σας ευχαριστώ λοιπόν και προσωπικώς και σας παρακαλώ, άλλη μια φορά, να μεταφέρετε στη Βουλή τις ευχαριστίες μου."
('Ωρα 11.45' εισέρχεται στην Αίθουσα η Ιερά Σύνοδος της Εκκλησίας της Ελλάδος, συνοδευόμενη από το Β' Αντιπροέδρο της Βουλής κ. Παναγιώτη Σγουρίδη. 'Ορθιοι όλοι οι Βουλευτές υποδέχονται την εισερχόμενη Ιερά Σύνοδο).
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι,
τελούμε εν αναμονή της αφίξεως του επανεκλεγέντος Προέδρου της Δημοκρατίας και διακόπτουμε επ' ολίγον τη συνεδρίαση, ώστε ο Πρωθυπουργός, κ. Κωνσταντίνος Σημίτης και ο Πρόεδρος της Βουλής, κ.  Απόστολος Κακλαμάνης, να υποδεχθούν τον Πρόεδρο της Δημοκρατίας εξ ονόματος της Εθνικής Αντιπροσωπείας.
( Δ Ι Α Κ Ο Π Η )
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Ν. Κρητικός): Επαναλαμβάνεται η διακοπείσα
συνεδρίαση.
Κυρίες και κύριοι συνάδελφοι, εισέρχεται στην Αίθουσα ο επανεκλεγείς Πρόεδρος της Δημοκρατίας κ. Κωνσταντίνος Στεφανόπουλος.
('Ωρα 11.48' εισέρχεται στην Αίθουσα ο επανεκλεγείς Πρόεδρος της Δημοκρατίας, κ.  Κωνσταντίνος Στεφανόπουλος, συνοδευόμενος από τον
Πρωθυπουργό και τον Πρόεδρο της Βουλής.
'Ολοι οι Βουλευτές όρθιοι υποδεχόμενοι τον Πρόεδρο της Δημοκρατίας
χειροκροτούν ζωηρά και παρατεταμένα).
Παρακαλείται ο Μακαριότατος Αρχιεπίσκοπος Αθηνών και πάσης Ελλάδος κ.  Χριστόδουλος και η Ιερά Σύνοδος να αναπέμψουν τις κεκανονισμένες δεήσεις. 
(Αναπέμπτονται οι δεήσεις)
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι,
έχω την τιμή να σας ανακοινώσω ότι ο επανεκλεγείς Πρόεδρος της Ελληνικής Δημοκρατίας, κ. Κωνσταντίνος Στεφανόπουλος, θα δώσει τον κεκανονισμένο όρκο, κατά το άρθρο 33 παράγραφος 2 του Συντάγματος.
Παρακαλείται ο Μακαριότατος Αρχιεπίσκοπος Αθηνών και πάσης Ελλάδος κ.  Χριστόδουλος να ανέλθει στην 'Εδρα για την ορκωμοσία του κυρίου Προέδρου της Ελληνικής Δημοκρατίας.
(Στο σημείο αυτό ο Μακαριότατος Αρχιεπίσκοπος Αθηνών και πάσης
Ελλάδος ανέρχεται στην 'Εδρα. Ο Πρόεδρος της Δημοκρατίας θέτοντας το δεξί του χέρι στο Ιερό Ευαγγέλιο δίνει τον ακόλουθο όρκο, τον οποίον αναγιγνώσκει ο Μακαριότατος Αρχιεπίσκοπος Αθηνών και πάσης Ελλάδος κ.  Χριστόδουλος:
"Ορκίζομαι στο όνομα της Αγίας και Ομοουσίου και Αδιαιρέτου Τριάδας,
να φυλάσσω το Σύνταγμα και τους νόμους, να μεριμνώ για την πιστή τους τήρηση, να υπερασπίζω την εθνική ανεξαρτησία και την ακεραιότητα της Χώρας, να προστατεύω τα δικαιώματα και τις ελευθερίες των Ελλήνων και να υπηρετώ το γενικό συμφέρον και την πρόοδο του Ελληνικού Λαού"). 
ΠΡΟΕΔΡΕΥΩΝ (Παναγιώτης Ν. Κρητικός): 'Αξιος, άξιος.
ΟΛΟΙ ΟΙ ΒΟΥΛΕΥΤΕΣ: 'Αξιος, άξιος.
(Ζωηρά και παρατεταμένα χειροκροτήματα)
(Στη συνέχεια υπογράφεται εις τριπλούν το πρωτόκολλο της ορκωμοσίας του Προέδρου της Δημοκρατίας, υπό του ορκισθέντος Προέδρου, του Προέδρου της Κυβερνήσεως, του Προέδρου της Βουλής και του Αρχιεπισκόπου Αθηνών και πάσης Ελλάδος).
(Στο σημείο αυτό ο ορκισθείς Πρόεδρος της Δημοκρατίας, συνοδευόμενος από τον Πρόεδρο της Βουλής, χαιρετά τους Αρχηγούς των Κομμάτων.
'Ωρα12.00' ο ορκισθείς Πρόεδρος της Δημοκρατίας εξέρχεται από την
Αίθουσα, συνοδευόμενος από τον Πρωθυπουργό και τον Πρόεδρο της Βουλής. Οι Βουλευτές όρθιοι χειροκροτούν ζωηρά και παρατεταμένα).
ΠΡΟΕΔΡΕΥΩΝ (Παναγιώτης Ν. Κρητικός): Παρακαλείται ο Β' Αντιπρόεδρος
της Βουλής κ. Παναγιώτης Σγουρίδης να προπέμψει τον Μακαριότατο Αρχιεπίσκοπο Αθηνών και πάσης Ελλάδος κ. Χριστόδουλο και τα συνοδεύοντα αυτόν μέλη της Ιεράς Συνόδου της Εκκλησίας της Ελλάδος.
('Ωρα 12.02' εξέρχεται της Αιθούσης η Ιερά Σύνοδος)
Κυρίες και κύριοι συνάδελφοι, παρακαλώ να εξουσιοδοτήσετε το Προεδρείο για την υπ' ευθύνη του επικύρωση των Πρακτικών της σημερινής συνεδρίασης.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Η Βουλή παρέσχε τη ζητηθείσα
εξουσιοδότηση.
Κυρίες και κύριοι συνάδελφοι, σας υπενθυμίζω ότι θα γίνει κατάθεση
στεφάνου από τον κύριο Πρόεδρο της Δημοκρατίας ευθύς αμέσως και παρακαλούνται οι κύριοι Βουλευτές και οι προσκεκλημένοι να κατέβουν στο Μνημείο του Αγνώστου Στρατιώτη.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 12.05' λύεται η συνεδρίαση.
Ο  ΠΡΟΕΔΡΟΣ                            ΟΙ ΓΡΑΜΜΑΤΕΙΣ

