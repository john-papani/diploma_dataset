ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΝΑ’

Δευτέρα 8 Ιανουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή Μ. Μπεκίρη, σελ.
3. Ανακοινώνεται η παραίτηση των Βουλευτών κ. Ν. Κακλαμάνη και Ε. Σχοιναράκη-Ηλιάκη από το Βουλευτικό αξίωμα λόγω εκλογής τους ως Δημάρχου και Νομάρχη αντίστοιχα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επερώτησης 12 Βουλευτών του Κ.Κ.Ε. αρμοδιότητας του Υπουργείου Ανάπτυξης σχετικά με την πολιτική της Κυβέρνησης στον τομέα της ηλεκτρικής ενέργειας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Δημόσιας Τάξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Εθνικής ‘Αμυνας, Απασχόλησης και Κοινωνικής Προστασίας, Περιβάλλοντος, Χωροταξίας και Δημοσίων ‘Εργων, Αγροτικής Ανάπτυξης και Τροφίμων, Υγείας και Κοινωνικής Αλληλεγγύης, Μεταφορών και Επικοινωνιών, Δικαιοσύνης και Εμπορικής Ναυτιλίας κατέθεσαν σχέδιο νόμου: «Προστασία του περιβάλλοντος, αγροτική ασφάλεια και άλλες διατάξεις», σελ.
β) Οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων, Αγροτικής Ανάπτυξης και Τροφίμων, Δικαιοσύνης και Δημόσιας Τάξης, κατέθεσαν σχέδιο νόμου: «Τροποποιήσεις διατάξεων του Κώδικα Οδικής Κυκλοφορίας (κωδ. Ν. 2696/1999 ΦΕΚ Α’ 57)», σελ.
γ) Οι Υπουργοί Μεταφορών και Επικοινωνιών και Εξωτερικών κατέθεσαν σχέδιο νόμου: «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Κατάρ», σελ.

ΟΜΙΛΗΤΕΣ
Επί της επερώτησης:
ΒΑΡΒΙΤΣΙΩΤΗΣ Μ., σελ.
ΓΚΑΤΖΗΣ Ν., σελ.
ΚΑΝΕΛΛΗ Λ., σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΙΟΥΦΑΣ Δ., σελ.
ΣΚΥΛΛΑΚΟΣ Α., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.
ΦΛΩΡΙΔΗΣ Γ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΝΑ΄
      Δευτέρα 8 Ιανουαρίου 2007
      Αθήνα, σήμερα στις 8 Ιανουαρίου 2007, ημέρα Δευτέρα και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Κατ’ αρχάς θέλω να σας ευχηθώ χρόνια πολλά και καλή χρονιά.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Nόμου Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Οικοδομικός Συνεταιρισμός Οικιστών Γεροτσακουλίου «Ο ΠΡΟΒΑΛΙΝΘΟΣ» ζητεί την ένταξη του οικισμού Προβάλινθος στο Γενικό Πολεοδομικό Σχέδιο της Νέας Μάκρης Αττικής.
      2) Ο Βουλευτής Nομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Λαυρεωτικής Αττικής ζητεί να του παραχωρηθούν τα κτήρια και το αρχείο της πρώην Γαλλικής Εταιρείας και να συμμετέχει στη διαχείριση του Τεχνολογικού – Πολιτιστικού Πάρκου Λαυρίου.
      3) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κεντρική Ένωση Δήμων και Κοινοτήτων Ελλάδας ζητεί την ανάκληση του Σχεδίου προεδρικού διατάγματος που αφορά στη μεταβολή των όρων ανάδειξης των συλλογικών οργάνων της Τοπικής Αυτοδιοίκησης.
      4) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στο κτηριακό πρόβλημα του Α΄ και Β΄  Γυμνασίου Πέλλης.
      5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στις οικονομικές εκκρεμότητες του Κ.Τ.Ε.Λ. Πέλλης.
      6) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στη δυσλειτουργία της ΒΙΠΕ Πετριάς Ν. Πέλλης.
      7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Κουκουλίδης ζητεί ικανοποίηση αιτήματος.
      8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Αναστασία Πονηρού, εκπαιδευτικός, ζητεί να ενημερωθεί για τα συνταξιοδοτικά της δικαιώματα.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Παύλου, συνταξιούχος του Ο.Γ.Α., ζητεί το συνυπολογισμό στη σύνταξη του χρόνου ασφάλισης στο Ι.Κ.Α..
      10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ελένη Μεταλλίδου ζητεί να ενημερωθεί για το πρόγραμμα αποκατάστασης του δρόμου Σκύδρας Έδεσσας.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μανώλης Μανδουράκης, συνταξιούχος του Τ.Ε.Β.Ε., ζητεί να του δοθεί το Ε.Κ.Α.Σ..
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Ζαχαρένια Δερμιτζάκη ζητεί την ικανοποίηση συνταξιοδοτικού αιτήματος από το Ι.Κ.Α..
      13) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία η κ. Ειρήνη Σπανουδάκη ζητεί την ικανοποίηση συνταξιοδοτικού της αιτήματος από τον Ο.Γ.Α..
      14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Υπαλλήλων Υπουργείου Αιγαίου ζητεί τη χορήγηση στα μέλη του παγίων εξόδων κίνησης κ.λπ..
      15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την ίδρυση Γραφείου Ο.Α.Ε.Ε. στη Θήρα.
      16) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Μελιβοίας Λάρισας ζητεί να δοθεί παράταση στο πρόγραμμα χορήγηση πιστωτικών διευκολύνσεων για την αποκατάσταση των ζημιών από τις πλημμύρες στην περιοχή του.
      17) Ο Βουλευτής Φθιώτιδας κ. ΝΙΚΟΛΑΟΣ ΣΤΑΥΡΟΓΙΑΝΝΗΣ κατέθεσε αναφορά με την οποία ο Νομάρχης Φθιώτιδας ζητεί την αλλαγή του σχεδιασμού για την εγκατάσταση διοδίων από την Αταλάντη μέχρι τη Λαμία.
      18) Ο Βουλευτής Β΄Αθηνών κ. ΑΝΤΩΝΗΣ ΣΚΥΛΛΑΚΟΣ και ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία το Σωματείο Οδηγών – Εισπρακτόρων και Λοιπού Προσωπικού Αστικού και Υπεραστικού Κ.Τ.Ε.Λ. Νομού Ιωαννίνων ζητεί την απόσυρση του προεδρικού διατάγματος 246/06.
      19) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Ένωση Ξενοδόχων Λέσβου ζητεί την υπαγωγή της Λέσβου στο νέο Αναπτυξιακό Νόμο της περιόδου 2007 – 2013.
      20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πανελλήνια Ομοσπονδία Σωματείων Υπαλλήλων Δικηγορικών Συλλόγων ζητεί τη χορήγηση επιδόματος στους υπαλλήλους των Δικηγορικών Συλλόγων.
      21) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Συντεχνία Αρτοποιών Αθηνών Προαστίων και Περιχώρων ζητεί τη στήριξη του κλάδου των βιοτεχνών αρτοποιών.
      22) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Ηλία ζητεί να ενημερωθεί για εργασιακό της ζήτημα.
      23) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γαρύφαλλος Στεργίου ζητεί ενημέρωση για συνταξιοδοτικά του δικαιώματα.
      24) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μελίνα Κονταξή φοιτήτρια του Μαθηματικού Τμήματος στο Καποδιστριακό Πανεπιστήμιο Αθηνών ζητεί τη μετεγγραφή της.
      25) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Μπατσίρης ζητεί να ενημερωθεί για εργασιακό του ζήτημα.
      26) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία εργαζόμενοι στο Πρόγραμμα «Μονάδες Κοινωνικής Μέριμνας» του Νομού Πέλλης ζητούν τη μονιμοποίησή τους.
      27) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί την υποχρεωτική ναυτολόγηση ειδικευμένων γιατρών στα επιβατικά πλοία.
      28) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία πρώην εργαζόμενοι της TVX HELLAS ζητούν την ασφαλιστική τους τακτοποίηση.
      29) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Ρωσοφώνων Νομού Ζακύνθου «Η ΕΝΩΣΗ» διαμαρτύρεται για την ταλαιπωρία που υφίστανται  τα μέλη του κατά τη διαδικασία ανανέωσης των αδειών παραμονής τους.
      30) Οι Βουλευτές Ηρακλείου, Δωδεκανήσου, Σερρών και Ζακύνθου κύριοι ΒΑΣΙΛΕΙΟΣ ΚΕΓΚΕΡΟΓΛΟΥ, ΚΩΝ/ΝΟΣ ΚΑΪΣΕΡΛΗΣ, ΜΑΡΚΟΣ ΜΠΟΛΑΡΗΣ και ΔΗΜΗΤΡΙΟΣ ΒΑΡΒΑΡΙΓΟΣ αντίστοιχα, κατέθεσαν αναφορά με την οποία ο κ. Ανδρέας Κατζηλάκης Προϊστάμενος του Τμήματος Χωροταξίας και Προστ. Περιβάλλοντος του Υπουργείου Αγρ. Αν. και Τροφίμων  ζητεί να του χορηγηθούν αντίγραφα εγγράφων από το Προσωπικό του Μητρώο.
      31) Ο Βουλευτής Λαρίσης κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο κ. Χρήστος Βάγιας, Πρόεδρος Ε.Α.Α.Α. του Παραρτήματος Λάρισας ζητεί να τροποποιηθεί η σχετική με τις προαγωγές των Αξιωματικών νομοθεσία.
      32) Ο Βουλευτής Λαρίσης κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Κάτω Ολύμπου ζητεί να του παραχωρηθεί δημόσιο κτήμα.
      33) Ο Βουλευτής Λαρίσης κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία το Σωματείο Εργαζομένων Βιομηχανιών – Βιοτεχνιών Ειδών Διατροφής Νομού Λάρισας ζητεί την έκτακτη οικονομική ενίσχυση των εποχιακά απασχολουμένων σε επιχειρήσεις Ειδών Διατροφής του Νομού Λαρίσης.
      34) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία η Ένωση Τεχνολόγων Εκπαιδευτικών ζητεί να καλυφθούν οι ανάγκες της Τεχνικής – Επαγγελματικής Εκπαίδευσης σε εκπαιδευτικό προσωπικό τεχνικών ειδικοτήτων.
      35) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Αθλητική Ομοσπονδία TAEKWON – DO Ελλάδος ζητεί την άμεση επίλυση οικονομικής εκκρεμότητας στην Εθνική Τράπεζα της Ελλάδος.
      36) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Σκιάθου ζητεί την κατάργηση του Λιμενικού Ταμείου Σκοπέλου.
      37) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Συνεταιρισμός Ζαγοράς Πηλίου ζητεί την αποζημίωση των μηλοπαραγωγών της περιοχής για τη μικροκαρπία και την αναδιάρθρωση της μηλοκαλλιέργειας.
      38) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Αγροτικός Συνεταιρισμός Ζαγοράς Πηλίου ζητεί την αποζημίωση των μηλοπαραγωγών της περιοχής για τη μικροκαρπία και την αναδιάρθρωση της μηλοκαλλιέργειας.
      39) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Φερών Μαγνησίας προτείνει τη βράβευση μαθητικής διατριβής σχετικά με το έργο του ΡΗΓΑ ΦΕΡΑΙΟΥ.
      40) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Δήμαρχος Φερών Μαγνησίας προτείνει τη βράβευση μαθητικής διατριβής σχετικά με το έργο του ΡΗΓΑ ΦΕΡΑΙΟΥ.
      41) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Επιτροπή Αγώνα Αποφοίτων Ιατρικών Σχολών Πανεπιστημίων της Αλλοδαπής ζητεί να γίνονται πιο οργανωμένες και δικαιότερες οι εξετάσεις του Δ.Ο.Α.Τ.Α.Π.. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό  849 και 850/3-11-06 ερωτήσεις της Βουλευτού κ. Ροδούλας Ζήση δόθηκε με το υπ’ αριθμ. 64965/24-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, που αφορούν στις ζημιές που προκλήθηκαν από βροχοπτώσεις στο Νομό Μαγνησίας και στο πλαίσιο των αρμοδιοτήτων μας, σας πληροφορούμε τα ακόλουθα:
      Στο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ» έχουν ενταχθεί 12 αντιπλημμυρικά έργα σε ΟΤΑ του Ν.Μαγνησίας, συνολικού προϋπολογισμού 1.819.235,00 ευρώ.
      Επίσης, το ΥΠ.ΕΣ.Δ.Δ.Α. χρηματοδότησε, από τις αρχές του τρέχοντος έτους μέχρι και σήμερα, τους πρωτοβάθμιους ΟΤΑ του Νομού με το ποσό των 3.780.000,00 ευρώ και ειδικότερα το Δήμο Μηλεών με το ποσό των 340.000.00 ευρώ και την Κοινότητα Μακρινίτσας με το ποσό των 80.000,00 ευρώ καθώς και τη Ν.Α. Μαγνησίας με το ποσό των 240.000,00 ευρώ για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
      Επιπλέον, από τους Κεντρικούς Αυτοτελείς Πόρους, χορηγήθηκε, αμέσως μετά την πρόσφατη θεομηνία έκτακτη οικονομική ενίσχυση ποσού 350.000,00 ευρώ για την κάλυψη επειγουσών και επιτακτικών αναγκών αποκατάστασης ζημιών σε βασικές υποδομές του Νομού, καθώς επίσης και 350.000,00 ευρώ για την αποκατάσταση ζημιών του οδικού δικτύου του Νομού.
      Το Υπουργείο, στο πλαίσιο των χρηματοδοτικών του δυνατοτήτων και της ιεράρχησης των αναγκών για το τρέχον έτος, θα εξετάσει τη δυνατότητα επιπρόσθετης χρηματοδότησης των πληγέντων από τις πλημμύρες Δήμων.
      Ο Υφυπουργός
      Α. ΝΑΚΟΣ»
      2. Στην με αριθμό 561/27-10-06 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 63568/17-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Ν.Α.Λακωνίας, σας πληροφορούμε τα εξής:
      Μετά την πρωτοφανή βροχόπτωση που σημειώθηκε στις 21-10-2006 στο Δήμο Ασωπού, επισκέφθηκε άμεσα την περιοχή ο Νομάρχης Λακωνίας και στη συνέχεια κλιμάκιο μηχανικών της Ν.Α. για την καταγραφή και εκτίμηση των ζημιών που προκλήθηκαν στα έργα υποδομής.
      Σε τμήμα της οδού από Αρχάγγελο προς Αγ.Μαρίνα, το οδόστρωμα είχε υποστεί σημαντικές ζημιές που είχαν σαν αποτέλεσμα την διακοπή της κυκλοφορίας των οχημάτων σ'αυτό, χωρίς όμως να υπάρξει αποκλεισμός οποιασδήποτε περιοχής, εφόσον υπήρχε δυνατότητα διαφορετικής πρόσβασης προς αυτές.
      Η Ν.Α.Λακωνίας, προκειμένου να αποκατασταθούν οι ζημιές το συντομότερο δυνατό, μίσθωσε άμεσα μηχανήματα και δόθηκε τελικά σε κυκλοφορία ο υπόψη δρόμος το απόγευμα της Κυριακής 29-10-2006.
      Ο Υφυπουργός
      Α. ΝΑΚΟΣ»
      3. Στην με αριθμό 400/23-10-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 111395/ΙΗ/16-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 400/23-10-06, την οποία κατέθεσε ο Βουλευτής κ. Βασ. Κεγκέρογλου σχετικά με νέα προθεσμία υποβολής αιτήσεων για το διαγωνισμό του ΑΣΕΠ 2006, σας γνωρίζουμε τα ακόλουθα:
      Η προκήρυξη διεξαγωγής του διαγωνισμού του ΑΣΕΠ 2006 για την κατάρτιση πινάκων διοριστέων για τα σχολικά έτη 2007-2008 και 2008-2009 με αριθμ. 10Π/2006 δημοσιεύθηκε στο ΦΕΚ 500/24.8.2006.
      Σύμφωνα με τις διατάξεις των άρθρων 15-17 του Ν. 2190/1994, όπως τροποποιήθηκε, και τις διατάξεις της αριθ. 5919/12.3.1998 (ΦΕΚ.252/13.3.1998 τ. Β') Κανονιστικής Απόφασης διεξαγωγής του διαγωνισμού του ΑΣΕΠ προβλέπεται ότι απαιτείται παρέλευση τουλάχιστον σαράντα (40) ημερών από την προκήρυξη μέχρι τη διεξαγωγή του διαγωνισμού.
      Για την ολοκλήρωση των διαδικασιών, που προβλέπονται με την προαναφερθείσα Κανονιστική Απόφαση, όπως μας γνώρισε το ΑΣΕΠ, απαιτούνται περίπου τρεις μήνες.
      Κατόπιν των ανωτέρω, λόγω της αναγκαιότητας διεξαγωγής του διαγωνισμού και της ολοκλήρωσης των απαιτούμενων μετά τη διεξαγωγή διαδικασιών (διόρθωση γραπτών, έκδοση αποτελεσμάτων, ανάρτηση πινάκων επιτυχόντων για υποβολή ενστάσεων, έκδοση τελικών πινάκων και δημοσίευση αυτών) έγκαιρα, τυχόν νέα προθεσμία υποβολής αιτήσεων συμμετοχής στο διαγωνισμό θα είχε ως αποτέλεσμα την παράταση του χρόνου ολοκλήρωσης των διαδικασιών και κατάρτισης των πινάκων διοριστέων, με απώτερη συνέπεια την αδυναμία πραγματοποίησης των διορισμών σχολ. έτους 2007-2008.
      Τέλος, σας γνωρίζουμε ότι οι ημερομηνίες διεξαγωγής των εξετάσεων και ολοκλήρωσης των σπουδών των υποψηφίων στα Πανεπιστήμια δεν ήταν γνωστές κατά την ημερομηνία δημοσίευσης της προκήρυξης του διαγωνισμού στις 24.8.2006.
      Ο Υφυπουργός
      Γ. ΚΑΛΟΣ»
      4. Στην με αριθμό 831/3.11.06 Ερώτηση τoυ Βουλευτή κ. Ιωάννου Μπούγα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./42/20.11.06 έγγραφο από τον Yπουργό Πολιτισμού η ακόλουθη απάντηση:
      «Σχετικά με την υπ' αριθμ:831/3.11.2006 Ερώτηση του Βουλευτή κ. Ι Μπούγα, σας γνωρίζουμε τα εξής:
      Στο πλαίσιο του έργου «Στερέωση, αποκατάσταση και ανάδειξη μνημείων Δελφών», που εντάχθηκε στο ΠΕΠ Στερεάς Ελλάδας με Φορέα Υλοποίησης τη Διεύθυνση Αναστηλώσεως Αρχαίων Μνημείων και προϋπολογισμό 473.472,40 €, πραγματοποιήθηκαν και σωστικές επεμβάσεις στο χώρο του Αρχαίου Σταδίου των Δελφών. Συγκεκριμένα, έγινε η στερέωση των υπερκείμενων του σταδίου βραχωδών πρανών των Φαιδριάδων, με εφαρμογή αγκυρώσεων, τσιμεντενέσεων κλπ. Τα σημεία αυτά παρουσίαζαν υψηλή επικινδυνότητα, διότι είχαν σημειωθεί υποσκαφές και αποκολλήσεις πετρωμάτων, απειλώντας το Αρχαίο Στάδιο. Κατασκευάστηκε επίσης μεταλλικός τοίχος ανάσχεσης, μήκους 65 μ., πάνω από το στάδιο, για την προστασία του αρχαιολογικού χώρου από πιθανές καταπτώσεις βράχων. Το έργο εντάχθηκε στο ΠΕΠ Στερεάς Ελλάδας τον Δεκέμβριο του 2003 και ολοκληρώθηκε τον Δεκέμβριο του 2004.
      Η ΔΑΑΜ έχει εκπονήσει μελέτη αποκατάστασης τριών περιοχών του πετάλου και της βόρειας κερκίδας του αρχαίου σταδίου Δελφών, η οποία έχει εγκριθεί από το Κεντρικό Αρχαιολογικό Συμβούλιο.
      Η ΔΑΑΜ προτίθεται να προχωρήσει στο έργο αποκατάστασης των τριών ανωτέρω περιοχών, μόλις εγκριθεί σχετικό κονδύλι, το οποίο προϋπολογίζεται στα 120.000 €.
      Για τη συνολική αποκατάσταση και ανάδειξη του αρχαίου σταδίου κρίνεται απαραίτητη η εκπόνηση μελέτης αποκατάστασης και ανάδειξης και των υπολοίπων τμημάτων του μνημείου και ιδιαιτέρως της νότιας κερκίδας, η οποία διατηρείται σε κακή κατάσταση και μελέτης συστήματος παροχέτευσης των ομβρίων υδάτων από την κονίστρα του σταδίου, το οποίο θα είναι απόλυτα ενταγμένο στην αρχαιολογική, προϋπαρξη και θα προστατεύει το μνημείο και ιδιαιτέρως το ανάλημμα και τη νότια κερκίδα από περαιτέρω φθορά.
      Τέλος, σας ενημερώνουμε ότι στο ΠΕΠ Στερεάς Ελλάδας έχουν ενταχθεί και τα παρακάτω έργα, τα οποία αφορούν άμεσα στον αρχαιολογικό χώρο των Δελφών:
      1. «Στερέωση, αποκατάσταση και ανάδειξη μνημείων Δελφών», με Φορέα Υλοποίησης τη ΔΜΜ και προϋπολογισμό 473.472,40 €.
      2. «Επέκταση, εκσυγχρονισμός Αρχαιολογικού Μουσείου Δελφών και διαμόρφωση περιβάλλοντος χώρου», με Φορείς Υλοποίησης τη ΔΕΕΜΠΚ και τη Ι' ΕΠΚΑ και προϋπολογισμό 4.301.460 €.
      3. «Αρχαιολογικό Μουσείο Δελφών: επανέκθεση», με Φορέα Υλοποίησης τη Ι' ΕΠΚΑ και προϋπολογισμό 1.760.822 €.
      4. «Κατασκευή υπαίθριου Θεάτρου Δελφών», με Φορέα Υλοποίησης τη ΔΑΝΣΜ και προϋπολογισμό 2.981.235 €.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5.Στην με αριθμό 994/8.11.06 ερώτηση του Βουλευτή κ. Γεώργιου Σούρλα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./50/27.11.06 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 994/08.11.06 ερώτησης του Βουλευτή κ. Γεώργιου Σούρλα, σας γνωρίζουμε τα εξής:
      Σύμφωνα με το ν. 3342/2005, που αφορά στην ανάπτυξη και την κοινωνική αξιοποίηση των Ολυμπιακών εγκαταστάσεων, η αξιοποίηση του Πανθεσσαλικού Σταδίου υλοποιείται μέσω μιας διαδικασίας έκδοσης δύο αδειών. Για το σκοπό αυτό, σύμφωνα με το άρθρο 3 του ν. 3342/2005, έχει συγκροτηθεί Γνωμοδοτική Επιτροπή με Κοινή Απόφαση των Υπουργών Περιβάλλοντος, Χωροταξίας και Δημοσίων Έργων και Πολιτισμού.
      Η πρώτη -γενική- άδεια, σύμφωνα με το άρθρο 2 του ν. 3342/2005, εκδίδεται μετά από θετική γνωμοδότηση της Επιτροπής με Κοινή Απόφαση των Υπουργών ΠΕ.ΧΩ.Δ.Ε. και Πολιτισμού και αποτελεί την άδεια λειτουργίας της Εγκατάστασης.
      Στην άδεια λειτουργίας καθορίζονται οι χρήσεις της εκάστοτε Ολυμπιακής εγκατάστασης, καθώς και οι σχετικοί όροι συντήρησης και λειτουργίας της, ανάλογα με τις επιμέρους αθλητικές, πολιτιστικές, εμπορικές και λοιπές υποστηρικτικές υποδομές και κατασκευές που την απαρτίζουν.
      Σύμφωνα με το άρθρο 4 του ν. 3342/2005, η δεύτερη πιο εξειδικευμένη άδεια αφορά στην ίδρυση και λειτουργία καταστημάτων υγειονομικού ενδιαφέροντος και λοιπών εμπορικών χρήσεων στην Ολυμπιακή εγκατάσταση και στον περιβάλλοντα χώρο της. Η άδεια αυτή εκδίδεται με απόφαση του Γενικού Γραμματέα της Περιφέρειας μέσα στα όρια της οποίας βρίσκεται η εγκατάσταση, μετά από σχετική γνωμοδότηση της Γνωμοδοτικής Επιτροπής.
      Σε ό, τι αφορά το Πανθεσσαλικό Στάδιο, οι διαδικασίες που περιγράφονται παραπάνω, εφαρμόζονται για τις επιτρεπόμενες χρήσεις, όπως αυτές περιγράφονται στα άρθρα 10 και 16 του ν. 3342/2005.
      Πιο συγκεκριμένα, σύμφωνα με το άρθρο 16 του ν. 3342/2005, στο Πανθεσσαλικό Στάδιο και στον περιβάλλοντα χώρο του, επιτρέπονται πέραν των χρήσεων που δόθηκαν για την περίοδο των Ολυμπιακών Αγώνων και οι εξής λειτουργίες και χρήσεις:
      1. Εμπορικά καταστήματα, χώροι εστίασης κοινού. 
      2. Πολιτιστικές εκδηλώσεις.
      3. Προπονητικό κέντρο
      4. Διοργάνωση
      Οι εμπορικές λειτουργίες και χρήσεις δεν μπορούν να υπερβαίνουν αθροιστικά το 10% του συντελεστή δόμησης που έχει χορηγηθεί. Εξαιρούνται από τον παραπάνω περιορισμό οι προσωρινές, λυόμενες κατασκευές, η καλυπτόμενη επιφάνεια και οριοθέτηση των οποίων εγκρίνονται με Κοινή Απόφαση των Υπουργών Οικονομίας και Οικονομικών, Περιβάλλοντος, Χωροταξίας και Δημοσίων Έργων και Πολιτισμού.
      Επίσης από την αθλητική χρήση, σύμφωνα με το άρθρο 10 του ν. 3342/2005, στους αμιγώς αθλητικούς χώρους του Πανθεσσαλικού Σταδίου επιτρέπονται περιστασιακά βραχυχρόνιες εμπορικές χρήσεις.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      6. Στην με αριθμό 1047/9-11-06 ερώτηση του Βουλευτή κ. Γεώργιου Ανωμερίτη δόθηκε με το υπ’ αριθμ. 0900α/5271/8849/4-12-06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1047/09/11/2006 ερώτησης, που κατέθεσε ο Βουλευτής κ. Γιώργος Ανωμερίτης στη Βουλή των Ελλήνων, με θέμα την συντήρηση του Ιστιοφόρου (Ι/Φ) «Ευγένιος Ευγενίδης», σας γνωρίζουμε τα ακόλουθα:
      Το Ι/Φ «ΕΥΓΕΝΙΔΗΣ» παραχωρήθηκε για πρώτη φορά στις Δημόσιες Σχολές Εμπορικού Ναυτικού τον Απρίλιο του 1965 και μέχρι το Μάιο του 1991 χρησιμοποιήθηκε ως εκπαιδευτικό σκάφος.
      Από τον Μάιο του 1991 έως το Νοέμβριο του 1995 το σκάφος παρέμενε αγκυρoβoλημένo και παροπλισμένο στην περιοχή της Μαρίνας Ζέας.
      Το Νοέμβριο του 1995 το σκάφος μεταβιβάσθηκε από το Υπουργείο Ναυτιλίας στο Υπουργείο Πολιτισμού και παρέμεινε σε αυτό μέχρι τον Ιούλιο του 2002, χωρίς όμως να γίνουν κάποιες σημαντικές εργασίες για τη συντήρησή του.
      Με την υπουργική απόφαση YΠΠO/ΔlΛAΠ/Γ/2574/39549/22-7-98, το σκάφος χαρακτηρίστηκε ως «ιστορικό διατηρητέο μνημείο που χρειάζεται ειδική κρατική προστασία».
      Το 2002, το σκάφος παραχωρήθηκε από το Υπουργείο Πολιτισμού για χρήση στο Πολεμικό Ναυτικό (ΠΝ) οπότε και στελεχώθηκε με ολιγάριθμο πλήρωμα. Στη δεδομένη στιγμή η κατάσταση του σκάφους ήταν «ΚΑΚΗ» καθόσον αυτό παρέμενε χωρίς ουσιαστική συντήρηση από το 1989 μέχρι και το 2002.
      Η κατάσταση του σκάφους επιβεβαιώθηκε από τις πρώτες αναφορές των ομάδων επιθεωρήσεως του ΠΝ. Φωτογραφικό υλικό από τις επιθεωρήσεις που επιβεβαιώνει όλα τα ανωτέρω τηρείται από το Γενικό Επιτελείο Ναυτικού και βρίσκεται στην διάθεσή σας οποτεδήποτε απαιτηθεί.
      Αξίζει να σημειωθεί ότι η κατάσταση του σκάφους ήταν τόσο επιβαρημένη που ακόμα και η μεταφορά του από τον χώρο που ελλιμενιζόταν στο Ναύσταθμο Σαλαμίνας (ΝΣ) είχε αποτελέσει ξεχωριστό αντικείμενο συζητήσεων σε πολλές συσκέψεις των εμπλεκόμενων φορέων. Χαρακτηριστικά για τη μεταφορά του τηρήθηκαν τα εξής μέτρα ασφαλείας:
      Μεταφορά σε μέρα με μηδενικό κυματισμό.
      Συνοδεία του σκάφους από δύο επιπλέον ρυμουλκά για την υποστήριξη με αντλίες εξαντλήσεως.
      Συνοδεία του σκάφους από ειδική ομάδα δυτών με κατάλληλο εξοπλισμό.
      Τα ανωτέρω μέτρα τηρήθηκαν, διότι υπήρχε μεγάλη ανησυχία για τις εξαιρετικά εκτεταμένες διαβρώσεις σε όλη την επιφάνεια του σκάφους. Τελικώς το Ι/Φ «ΕΥΓΕΝΙΔΗΣ» δεξαμεvίσθηκε στο ΝΣ την 14 Μαρτίου 2003.
      Μετά τον δεξαμενισμό. του έλαβε χώρα σειρά επιθεωρήσεων/ελέγχων. Λόγω της μεγάλης έκτασης των ,εργασιών επισκευής και επανεξοπλισμού του Ι/Φ «ΕΥΓΕΝΙΔΗΣ» καθώς και της παλαιότητας του σκάφους χρειάστηκε να εκπονηθεί μεγάλος αριθμός μελετών, διαδικασία που ουσιαστικά ισοδυναμούσε με μελέτη. επανασχεδίασης του πλοίου.
      Επίσης, λόγω της ιστορικής σημασίας του σκάφους, συστήθηκε το 2003 ειδική επιτροπή εμπειρογνωμόνων, η οποία αποτελείτο από αξιωματικούς του Π.Ν. και από ειδικούς σε σχέση με την ιστιοπλοία και τα ιστορικά ιστιοφόρα σκάφη.
      Το έργο της επιτρoπής ήταν η παρακολούθηση των εργασιών σε όλες τις φάσεις και η παροχή των καταλλήλων κατευθύνσεων, ώστε να γίνουν οι εργασίες με το καλύτερο δυνατόν τρόπο και παράλληλα με γνώμονα την ιστορική αξία του πλoίoυ.
      Τη μελέτη των εργασιών ανέλαβε η εταιρεία ALPHA MARINE αντί του ποσού των 200.000 ευρώ, σύμφωνα με σχετική σύμβαση που υπεγράφη την 23 Ιανουαρίου 2003. Οι εργασίες επισκευής ανατέθηκαν στους μόνιμους εργολάβους του Π.Ν. με βάση την μελέτη της εταιρείας ALPHA MARINE και τα ευρήματα της ναυπηγικής επιθεώρησης. Η παρακολούθηση των εργασιών επισκευής ανατέθηκε σε επιτροπή που συστήθηκε από το ΠΝ, ενώ επιπλέον τις εργασίες επόπτευαν ο Ελληνικός και ο Γερμανικός Νηογνώμονας, με σκοπό να δοθεί πιστοποιητικό κατάταξης του σκάφους σε κλάση.
      Στα πλαίσια αυτά αφαιρέθηκαν μηχανές και μηχανήματα προκειμένου να επισκευαστούν ή να αντικατασταθούν, με σκοπό το πλοίο να ενεργοποιηθεί πλήρως. Τα εν λόγω εξαρτήματα φυλάσσονται σε ειδικές αποθήκες του Ναυστάθμου Σαλαμίνας και τα περισσότερα εξ’ αυτών πρόκειται να επανατοποθετηθούν στο πλοίο.
      Στην προσπάθεια εξεύρεσης πόρων εκτός του κρατικού προϋπολογισμού, ανοίχθηκε ειδικός λογαριασμός στην Γενική Τράπεζα στον οποίο συγκεντρώνονται χρήματα από δωρεές. Στο λογαριασμό αυτό κατατέθηκαν 384.912,35 ευρώ και σήμερα το υπόλοιπο των χρημάτων είναι 270.500,55 Ευρώ καθόσον έχουν γίνει αναλήψεις συνολικού ποσού 114.411,80 ευρώ για συμβατικές πληρωμές της εταιρείας ALPHA MARINE. Επιπρόσθετα από το 2002 έως και σήμερα, δαπανήθηκε για διάφορες εργασίες το ποσό της τάξεως 1.2 εκατομμυρίων Ευρώ από πιστώσεις προϋπολογισμού του ΓΕΝ (στο κόστος αυτό δεν περιλαμβάνεται η χρήση μέσων του Π.Ν. και η ανάλωση αρκετών χιλιάδων εργατοωρών από προσωπικό του ΠΝ για την ασφάλεια, φύλαξη, συντήρηση και επισκευή του πλοίου).
      Με βάση τα στοιχεία που συγκεντρώθηκαν μέχρι σήμερα, εκτιμάται ότι, πέραν του έως τώρα δαπανηθέντος ποσού, ο προϋπολογισμός για την ολοκλήρωση των εργασιών επισκευής και επανεξοπλισμού του Ι/Φ «ΕΥΓΕΝΙΔΗΣ», προκειμένου τούτο να καταστεί αξιόπλοο, θα υπερβεί τα 7.000.000 Ευρώ.
      Στα πλαίσια. αυτά ήταν αδύνατο να γίνει ακριβής καθορισμός του κόστους επισκευής από την αρχή λόγω των νέων απαιτήσεων που προέκυπταν συνεχώς στη διάρκεια της επισκευής του, καθόσον οι εργασίες επιθεωρήσεως βρίσκονταν σε εξέλιξη, τα συνεργεία αφαιρούσαν εξοπλισμό, ελάσματα, έρμα κλπ και η ομάδα επιθεωρήσεως αποκτούσε πρόσβαση σε νέους χώρους του σκάφους.
      Δεδομένου του υψηλού κόστους για την ολοκλήρωση των εργασιών καθώς και των αυξημένων ετησίων λειτουργικών του εξόδων, τα οποία ανέρχονται στο ποσόν των 500.000 Ευρώ και λαμβανομένης υπόψη της μη σημαντικής συμμετοχής τρίτων, το ΠΝ αποφάσισε τη διακοπή των εργασιών επισκευής του Ι/Φ «ΕΥΓΕΝΙΔΗΣ». Ήδη εκπονείται μελέτη με σκοπό την εκτέλεση των απαιτούμενων εργασιών ώστε το πλοίο να μετατραπεί σε έκθεμα, το οποίο θα ελλιμενιστεί στο Πάρκο Ναυτικής Παράδοσης, μαζί με τα ιστορικά πλοία Θ/Κ «ΑΒΕΡΩΦ.» και Α/Τ «ΒΕΛΟΣ», για να διασφαλισθεί έτσι με τον καλύτερο δυνατό τρόπο η διάσωση της ιστορικής μνήμης.
      Ο Υπουργός
      ΕΥΑΓΓΕΛΟΣ ΜΕΪΜΑΡΑΚΗΣ»
      7. Στην με αριθμό 928/7.11.06 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 653/30.11.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 928/07-11-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Ανωμερίτη που κατατέθηκε στη Βουλή των Ελλήνων, σας γνωρίζουμε τα ακόλουθα: 
      1. Το ΠΛΣ 218 παραδόθηκε στην Επισκευαστική Βάση του Λ.Σ. προς αποκατάσταση της βλάβης στους αεροθαλάμους και στην ηλεκτρολογική του εγκατάσταση. Επειδή το κόστος αποκατάστασης των βλαβών κρίθηκε υψηλό για το συμφέρον του Ελληνικού Δημοσίου διατάχθηκε ο έλεγχος - αξιολόγησή του από το Κλιμάκιο Ελέγχου Περιπολικών Λ.Σ. προκειμένου να αποφασισθεί περί της παραχώρησής του ή όχι στον Ο.Δ.Δ.Υ.
      Το ΠΛΣ 193 παραδόθηκε στην Επισκευαστική Βάση Λ.Σ. για έλεγχο και επισκευή μετά από σοβαρή βλάβη στις δύο κύριες μηχανές του, στο δεξιό μειωτήρα και στο δεξιό αναστροφέα.
      2. Στο Λιμεναρχείο Άνδρου έχουν διατεθεί το ΠΛΣ 113 κατηγορίας ΑΙΙ και το ΠΛΣ 209 (ταχύπλοο πνευστό) κατηγορίας ΑΙΙ για την κάλυψη των επιχειρησιακών αναγκών της εν λόγω Λιμενικής Αρχής. Παράλληλα, για την αστυνόμευση της θαλάσσιας περιοχής μεταξύ Άνδρου και Ευβοίας επιχειρούν εναλλάξ τα ΠΛΣ 603 της Λιμενικής Αρχής Λαυρίου και το ΠΛΣ 605 της Λιμενικής Αρχής Ραφήνας σε συνεργασία με το VTS Λαυρίου που επιβλέπει την θαλάσσια κίνηση της περιοχής.
      3. Από την αρμόδια Υπηρεσία του ΥΕΝ δεν υπήρξε σχεδιασμός ελλιμενισμού πλοίου ανοικτής θαλάσσης (ΠΑΘ) στο λιμένα του Γαυρίου, καθώς δεν δύναται να παρέχει τις απαιτούμενες ευκολίες - διευκολύνσεις λιμένα αλλά και τον απαιτούμενο χώρο για την παραβολή του πλοίου.
      4. Η ανωτέρω Υπηρεσία καταβάλλει κάθε δυνατή προσπάθεια, στο πλαίσιο των υφιστάμενων δυνατοτήτων, για την καλύτερη δυνατή κατανομή και την ορθότερη επιχειρησιακή εκμετάλλευση των περιπολικών σκαφών, λαμβάνοντας πάντοτε υπόψη τις ειδικές ανάγκες και τις γεωργραφικές ιδιαιτερότητες κάθε περιοχής.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      8. Στην με αριθμό 920/7.11.06 ερώτηση των Βουλευτών κυρίων Μιλτιάδου Παπαϊωάννου και Άγγελου Μανωλάκη δόθηκε με το υπ’ αριθμ. 7017/4/6588/30.11.06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Μ. ΠΑΠΑΪΩΑΝΝΟΥ και Α. ΜΑΝΩΛΑΚΗΣ, σας γνωρίζουμε ότι από την Αστυνομία σχεδιάστηκαν και ελήφθησαν τα ενδεδειγμένα προληπτικά αλλά και κατασταλτικά μέτρα τάξης, ασφάλειας και τροχαίας, κατά τις κινητοποιήσεις των εποχικών πυροσβεστών που έλαβαν χώρα στην Αθήνα την 1-11-2006, με στόχο τη διασφάλιση του δικαιώματος του συνέρχεσθαι των ειρηνικά συμμετεχόντων, καθώς και την αποτροπή παράνομων δραστηριοτήτων σε βάρος προσώπων ή της δημόσιας και ιδιωτικής περιουσίας.
      Ειδικότερα, περί ώρα 10.00' της ανωτέρω ημερομηνίας, στην πλατεία Ομονοίας πραγματοποιήθηκε συγκέντρωση και στη συνέχεια πορεία πυροσβεστών εποχικής απασχόλησης. Περί ώρα 12.00' της ίδιας μέρας η κεφαλή της πορείας έφθασε στη συμβολή των οδών Σταδίου και Κοραή όπου οι διαδηλωτές αιφνιδιαστικά επεχείρησαν μαζικά να εισέλθουν στο εκεί κτίριο του Υπουργείου Εσωτερικών, Δημόσιας Διοίκησης και Αποκέντρωσης. Στην προσπάθειά τους αυτή εmτέθηκαν βίαια στις αστυνομικές δυνάμεις ρίχνοντας εναντίον τους διάφορα αντικείμενα. Για την αντιμετώπιση της κατάστασης αυτής οι αστυνομικές δυνάμεις έκαναν λελογισμένη και περιορισμένη χρήση δακρυγόνων στον εξωτερικό χώρο του εν λόγω κτιρίου με αποτέλεσμα να αποτρέψουν την είσοδο στο κτίριο του ανωτέρω Υπουργείου του μεγαλύτερου μέρους των διαδηλωτών, πλην 25-30 περίπου εξ αυτών που πρόλαβαν και εισήλθαν σε αυτό. Στο σημείο αμέσως μετέβη αρμόδιος εισαγγελικός λειτουργός, καθώς και ο Β' υποδιευθυντής της Γενικής Αστυνομικής Διεύθυνσης Αττικής και περί ώρα 13.35' της ίδιας μέρας, ύστερα από σχετικές διαπραγματεύσεις, τα άτομα που είχαν εισέλθει εντός των χώρων του εν λόγω Υπουργείου αποχώρησαν από αυτό. Από τα επεισόδια αυτά τραυματίσθηκε ένας αστυνομικός, ο οποίος μεταφέρθηκε στο 401 Στρατιωτικό Νοσοκομείο, ενώ δεν αναφέρθηκε τραυματισμός άλλου ατόμου.
      Παράλληλα, την 10.43' ώρα της ίδιας μέρας και ενώ βρισκόταν σε εξέλιξη η συγκέντρωση-πορεία των εποχικών πυροσβεστών, στη συμβολή των οδών Αχαρνών και Μακεδονίας, έλαβε χώρα ληστεία σε βάρος προσώπου και αμέσως από το Κέντρο της Άμεσης Δράσης δόθηκε εντολή στους εποχούμενους σταθμούς που βρίσκονταν ή κινούνταν στην ευρύτερη περιοχή της πλατείας Ομονοίας να μεταβούν στο σημείο, κάνοντας χρήση των φωτεινών και ηχητικών σημάτων τους, προκειμένου να εντοπίσουν και συλλάβουν τους δράστες της εν λόγω πράξεως.
      Κατόπιν των ανωτέρω, τα αναφερόμενα στην ερώτηση ότι «πολλά περιπολικά είχαν ανοίξει τέρμα τις σειρήνες για να σκεπάσουν τις ομιλίες», καθώς επίσης και οι αιτιάσεις ότι «στα διόδια της Κορίνθου ελέγχονταν όλα τα λεωφορεία που μετέφεραν εποχικούς πυροσβέστες", ότι "στην Αθήνα υπήρχαν πρωτοφανή μέτρα ασφαλείας" κ.ο.κ. ουδεμία σχέση έχουν με την πραγματικότητα.
      Σε ό, τι αφορά το εργασιακό καθεστώς του εποχικού πυροσβεστικού προσωπικού, σας πληροφορούμε ότι, για το θέμα αυτό, ενημερώθηκε η Εθνική Αντιπροσωπεία την 28-9-2006, κατά τη συζήτηση της 57/93/ 1-9-2006 επίκαιρης επερώτησης, που κατέθεσαν Βουλευτές του ΠΑ.ΣΟ.Κ., μεταξύ των οποίων και οι ανωτέρω κ.κ. Βουλευτές, καθώς και την 26 και 28-9-2006 κατά τις συνεδριάσεις της Διαρκούς Επιτροπής Δημόσιας Διοίκησης, Δημόσιας Τάξης και Δικαιοσύνης για την επεξεργασία και εξέταση του σχεδίου νόμου του Υπουργείου μας «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις», όπου συμμετείχε και ο δεύτερος εκ των ερωτώντων κ.κ. Βουλευτών. Ακόμη, για το θέμα αυτό, ενημερώσαμε την Εθνική Αντιπροσωπεία και κατά τη συζήτηση και ψήφιση επί της αρχής και των άρθρων του αναφερόμενου σχεδίου νόμου, την 31-10 και 1-11-2006, και ανακοινώσαμε στο Σώμα, καθώς και σε εκπροσώπους των εποχικών πυροσβεστικών υπαλλήλων, με τους οποίους συναντηθήκαμε, τις θέσεις μας για την περαιτέρω βελτίωση του εργασιακού θεσμικού πλαισίου αυτών. Επίσης, ενημερώθηκε η Εθνική Αντιπροσωπεία την 17-11-2006 και κατά τη συζήτηση της 8/12/ 22-9-2006 επίκαιρης επερώτησης που κατέθεσαν Βουλευτές του ΠΑ.ΣΟ.Κ, μεταξύ των οποίων και οι ανωτέρω κ.κ. Βουλευτές.
      Τέλος, είμαστε αποφασισμένοι, παρά τις όποιες δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις του εν λόγω προσωπικού, για την ικανοποίηση αιτημάτων που κρίνονται δίκαια και ρεαλιστικά, σε συνεργασία με τα συναρμόδια Υπουργεία και στο πλαίσιο των δημοσιονομικών δυνατοτήτων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      9. Στην με αριθμό 728/1.11.06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 121/27.11.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ.Φραγκιαδουλάκης, σας πληροφορούμε τα εξής:
      1. Η χώρα μας από 18-4-2004 εφαρμόζει τον Καν. (ΕΚ) 1829/2003 του Συμβουλίου και του Ευρωπαϊκού Κοινοβουλίου για τρόφιμα και ζωοτροφές που προέρχονται από γενετικά τροποποιημένους οργανισμούς και τον Καν. (ΕΚ) 1830/2003 του Συμβουλίου και του Ευρωπαϊκού Κοινοβουλίου σχετικά με την ιχνηλασιμότητα και την σήμανση των γενετικά τροποποιημένων οργανισμών και την ιχνηλασιμότητα τροφίμων και ζωοτροφών που παράγονται από γενετικά τροποποιημένους οργανισμούς, ενώ από το 2001 εφαρμόζεται η Οδηγία 2001/18/Επιτροπής για την σκόπιμη απελευθέρωση ΓΤΟ, όπως αυτή έχει εναρμονιστεί με την ΚΥΑ αριθμ. 38639/2017 (ΦΕΚ 1334/Β/21-9-2005).
      Το Υπουργείο Αγροτικής Ανάπτυξης και Τροφίμων (Δ/νση Μεταποίησης - Τυποποίησης και Π.Ε.) έχει αποστείλει σε όλα τα Περιφερειακά Κέντρα Προστασίας Φυτών και Ποιοτικού Ελέγχου (Π.Κ.Π.Φ. και Π.Ε.), εγκύκλιο με αριθμ. πρωτ. 270014/9-7-2004, η οποία τροποποιείται ανά τακτά χρονικά διαστήματα συμπεριλαμβάνοντας νεότερα δεδομένα και αναφέρεται στους ελέγχους (διοικητικούς, επισήμανσης, εργαστηριακούς) που θα πρέπει να διεξάγονται κατά την εισαγωγή των γενετικά τροποποιημένων προϊόντων φυτικής προέλευσης και την εφαρμογή των Κοινοτικών Κανονισμών 1829/2003 και 1830/2003 του Ευρωπαϊκού Κοινοβουλίου και του Συμβουλίου.
      Σύμφωνα με την αριθμ. 2144/2-8-06 (ΦΕΚ 1141/Β') Απόφαση του Υφυπουργού Αγροτικής Ανάπτυξης και Τροφίμων περί «Τροποποίησης της υπ' αριθμ. 552/25-8-2004 Απόφασης του Υπ. Αγροτικής Ανάπτυξης και Τροφίμων "Συμπληρωματικά έκτακτα μέτρα για την εισαγωγή των δημητριακών καρπών για ανθρώπινη κατανάλωση"», διεξάγονται έλεγχοι κατά τις εισαγωγές (διοικητικοί, επιτόπιοι φυσικοί, εργαστηριακοί, επισήμανσης) στα σημεία εισόδου της χώρας μας, στην περίπτωση των δημητριακών καρπών που προορίζονται για ανθρώπινη κατανάλωση σε ποσοστό 50% στα φορτία που προέρχονται από τρίτες χώρες.
      Για τα υπόλοιπα προϊόντα φυτικής προέλευσης που προέρχονται από τρίτες χώρες, πραγματοποιούνται έλεγχοι για γενετικά. τροποποιημένους οργανισμούς (ΓΤΟ) σύμφωνα με την αριθμ. 1929/10-1-2006 (ΦΕΚ 73/Β') Απόφαση του Υφυπουργού Αγροτικής Ανάπτυξης και Τροφίμων περί «ποιοτικού ελέγχου εισαγόμενων -εξαγόμενων και διακινούμενων στην εγχώρια αγορά νωπών, μεταποιημένων, επεξεργασμένων και κατεψυγμένων γεωργικών προϊόντων φυτικής προέλευσης».
      Σχετικά με τη διεξαγωγή ελέγχων, εκδόθηκε στις 6-09-2006 εγκύκλιος του Υφυπουργού Αγροτικής Ανάπτυξης και Τροφίμων για την εντατικοποίησή τους στα σημεία εισόδου της χώρας - σε ποσοστό 100% για όλα τα φορτία ρυζιού προέλευσης τρίτων χωρών που εισάγονται στην Ελλάδα είτε άμεσα είτε έμμεσα, μέσω των Κρατών - Μελών της Ε.Ε., που προορίζονται για κατανάλωση ως τρόφιμο ή ζωοτροφή, προκειμένου να διαπιστώνεται η ύπαρξη ΓΤΟ. Αρμόδιες Υπηρεσίες για τη διεξαγωγή αυτών των ελέγχων είναι τα Π.Κ.Π.Φ. & Π.Ε. του Υπουργείου Αγροτικής Ανάπτυξης και Τροφίμων και οι Δ/νσεις Αγροτικής Ανάπτυξης των Νομαρχιακών Αυτοδιοικήσεων. Η εν λόγω εγκύκλιος δημοσιεύθηκε στην ιστοσελίδα του Υπουργείου Αγροτικής Ανάπτυξης και Τροφίμων και σε μεγάλο μέρος του τύπου.
      Παράλληλα μέσω του συστήματος ταχείας ανταλλαγής πληροφοριών (RASFF) υπάρχει άμεση πληροφόρηση από τη Δ/νση Μεταποίησης, Τυποποίησης και Π.Ε. του Υπουργείου Αγροτικής Ανάπτυξης και Τροφίμων, όλων των Περιφερειακών Κέντρων Προστασίας Φυτών και Ποιοτικού Ελέγχου (Π.Κ.Π. Φ. και Π.Ε.) καθώς και των Δ/νσεων Αγροτικής Ανάπτυξης των Νομαρχιακών Αυτοδιοικήσεων για τυχόν εισαγωγές μη εγκεκριμένων γενετικά τροποποιημένων προϊόντων από τρίτες χώρες όσο και από Κράτη-Μέλη της Ε.Ε.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      ΠΡΟΕΔΡΟΣ (Σωτήρης Χατζηγάκης): Ευχαριστώ πολύ, κυρία Κανέλλη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής της Νέας Δημοκρατίας κ. Νικήτας Κακλαμάνης κατέθεσε επιστολή στις 22/12/2006 προς την Πρόεδρο της Βουλής κ. Άννα Μπενάκη-Ψαρούδα με το εξής περιεχόμενο:
      «Κυρία Πρόεδρε, έπειτα από πολλά χρόνια θητείας στα έδρανα του Ελληνικού Κοινοβουλίου, σας υποβάλλω την παραίτησή  μου από το αξίωμα του Βουλευτή, απόρροια της εκλογής μου ως Δημάρχου της πόλης των Αθηνών.
      Αποχωρώ από το Ελληνικό Κοινοβούλιο με έντονη συναισθηματική φόρτιση και γεμάτος αναμνήσεις πιστεύοντας ότι προσπάθησα για το καλύτερο τοποθετώντας κι εγώ ένα μικρό λιθαράκι στο οικοδόμημα της Δημοκρατίας.
      Θα μου λείψουν οι μαχητικοί διάλογοι αλλά και γόνιμες αντιπαραθέσεις που συμβάλλουν στην προαγωγή και αναβάθμιση της Κοινοβουλευτικής Δημοκρατίας.
      Επιτρέψτε μου στο πρόσωπό σας, να ευχαριστήσω τους συναδέλφους όλων των κομμάτων της Βουλής, τόσο για την καλή συνεργασία που είχαμε όλα αυτά τα χρόνια, όσο και για την εκτίμηση που μου έδειξαν και να τους ευχηθώ να συνεχίσουν να υπηρετούν με τον ίδιο σθένος το αξίωμα του Βουλευτή, ο καθένας μέσα από την δική του πολιτική διαδρομή.
      Επίσης, κυρία Πρόεδρε, θα ήταν παράλειψη να μην ευχαριστήσω τους εργαζόμενους στο Κοινοβούλιο καθώς και τους Κοινοβουλευτικούς Συντάκτες που προβάλλουν τις εργασίες του.
      Τέλος, ως Δήμαρχος Αθηναίων, σας διαβεβαιώνω πως θα είμαι πρόθυμος να συνεργαστώ με όλα τα μέλη του Ελληνικού Κοινοβουλίου για θέματα κοινού ενδιαφέροντος. 
      Καλές Γιορτές. Με εκτίμηση Νικήτας Κακλαμάνης»
      Επίσης, έχω την τιμή να ανακοινώσω προς το Σώμα ότι η συνάδελφος Βουλευτής του ΠΑ.ΣΟ.Κ., κ. Ευαγγελία Σχοιναράκη- Ηλιάκη κατέθεσε επιστολή στις 8-1-2007 προς την Πρόεδρο της Βουλής κ. Άννα Ψαρούδα-Μπενάκη με το εξής περιεχόμενο:
      «Κυρία Πρόεδρε, 
      Μετά την εκλογή μου ως Νομάρχη Ηρακλείου, στις εκλογές της 15ης Οκτωβρίου 2006, σας υποβάλλω την παραίτησή μου από το αξίωμα ως Βουλευτή Νομού Ηρακλείου.
      Σας ευχαριστώ για την συνεργασία μας και εύχομαι σ’ εσάς και στους μέχρι σήμερα συναδέλφους μου Βουλευτές το νέο έτος 2007 να είναι έτος δημιουργικότερο για το καλό του τόπου και των πολιτών. 
      Με εκτίμηση, Ευαγγελία Σχοιναράκη- Ηλιάκη.»
      (Οι προαναφερθείσες επιστολές κατατίθενται στα Πρακτικά και έχουν ως εξής:
      ΠΡΟΕΔΡΟΣ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερησία διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 33/29-11-2006 επερώτηση των Βουλευτών του Κομμουνιστικού Κόμματος Ελλάδος κ.κ. Αλεξάνδρας Παπαρήγα, Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Βαρβάρα (Βέρα). Νικολαϊδου, Γεωργίου Χουρμουζιάδη, Ελπίδας Παντελάκη, Σταύρου Σκοπελίτη, Αντωνίου Σκυλλάκου, Άγγελου Τζέκη και Δημητρίου Τσιόγκα προς τον Υπουργό Ανάπτυξης, σχετικά με την πολιτική της Κυβέρνησης στον τομέα της ηλεκτρικής ενέργειας.
      Πριν δώσω τον λόγο στον πρώτο επερωτώντα, θέλω να σας γνωρίσω, κυρίες και κύριοι συνάδελφοι, ότι στη συζήτηση της επερώτησης προς τον Υπουργό Ανάπτυξης των Βουλευτών του Κ.Κ.Ε., σχετικά με την πολιτική της Κυβέρνησης στον τομέα της ηλεκτρικής ενέργειας, Κοινοβουλευτικός Εκπρόσωπος της Νέας Δημοκρατίας ορίζεται ο κ. Μιλτιάδης Βαρβιτσιώτης με απόφαση του κ. Αποστόλου Σταύρου. 
      Το λόγο έχει ο πρώτος επερωτών κ. Άγγελος Τζέκης. 
      ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, με την επερώτησή μας φέρνουμε για συζήτηση ένα πολύ σημαντικό ζήτημα που απασχολεί τα ευρύτερα λαϊκά στρώματα και θα τα απασχολήσει βέβαια ακόμα περισσότερο το προσεχές διάστημα. Αφορά στο ζήτημα της ηλεκτρικής ενέργειας και έχει να κάνει με την απελευθέρωση του τομέα ενέργειας, την δημιουργία ιδιωτικών σταθμών παραγωγής από ντόπιους και ξένους επιχειρηματικούς ομίλους οι οποίοι συνδέονται μεταξύ τους, την εισαγωγή ηλεκτρικής ενέργειας από τρίτες χώρες -γιατί οι μεγαλέμποροι υπάρχουν και σ’ αυτόν τον τομέα- την διεκδίκηση ανάλογων αγορών στα Βαλκάνια, στην Κεντρική και Ανατολική Ευρώπη, την χρησιμοποίηση του φυσικού αερίου ως καύσιμο για την παραγωγή ηλεκτρικής ενέργειας σε βάρος των εγχώριων πηγών και ιδίως του λιγνίτη, την προώθηση των ανανεώσιμων πηγών ενέργειας ιδίως από ιδιώτες επιχειρηματίες. Τέλος, την προωθούμενη μετοχοποίηση ιδιωτικοποίηση της Δ.Ε.Η. Α.Ε. αφού αυτό επιτάσσει το συμφέρον του κεφαλαίου και αυτό θα έχει ως συνέπεια και τις αλλαγές των εργασιακών σχέσεων των εργαζομένων αλλά και τα ασφαλιστικά τους δικαιώματα. 
      Δηλαδή είναι το σύνολο της πολιτικής που έχει ακολουθηθεί εδώ και πάρα πολλά χρόνια στη χώρα μας, στο πλαίσιο της απελευθέρωσης της αγοράς της ενέργειας και ακριβώς είναι το περιεχόμενο ενός ενεργειακού σχεδιασμού που άρχισε με αφετηρία τη συνθήκη απελευθέρωσης του κεφαλαίου, των εμπορευμάτων, των υπηρεσιών, βάσει της Συνθήκης του Μάαστριχτ και επιταχύνεται βέβαια αυτή η απελευθέρωση με τις αποφάσεις της Λισαβόνας. Έτσι, λοιπόν, η Κυβέρνηση της Νέας Δημοκρατίας επιταχύνει την πολιτική που είχε ξεκινήσει επί κυβερνήσεων ΠΑ.ΣΟ.Κ..
      Σ’ αυτό το σημείο βέβαια πρέπει να υπενθυμίσουμε ότι το νομικό πλαίσιο είναι αρκετά πλούσιο, από το 1994 που άρχισε η προώθηση της απελευθέρωσης και της μετοχοποίησης της Δ.Ε.Η. και ο διαχωρισμός της παραγωγής, της διανομής, της μεταφοράς.
      Σ’ αυτό το σημείο η Αξιωματική Αντιπολίτευση διαμαρτύρεται για τον ανθελληνισμό ιδίως των δημοσίων επιχειρήσεων που προωθεί δήθεν η Κυβέρνηση, όταν είναι γνωστό αυτό, ότι ως κυβέρνηση, άνοιξε το δρόμο για τις ιδιωτικοποιήσεις. Και είναι γνωστό ακόμα ότι είτε με τους Έλληνες είτε με ξένους επιχειρηματίες αυτές οι επιχειρήσεις λειτουργούν με καθαρά ιδιωτικοοικονομικά κριτήρια, με αποκλειστικό στόχο βέβαια το κέρδος. 
      Άλλωστε βλέπουμε και άλλους τομείς, οι οποίοι έχουν απελευθερωθεί, όπως την ακτοπλοϊκή συγκοινωνία, αλλά και με τα διυλιστήρια πετρελαίου, όπου είδαμε το «πάντρεμα» των Ελληνικών Πετρελαίων με τον επιχειρηματικό όμιλο του Λάτση, ότι αποκλειστικός στόχος σ’ αυτόν τον τομέα, δηλαδή των πετρελαιοειδών, είναι ο στόχος του ιδιώτη επενδυτή μέσα από την κρατική επιχείρηση των Ελληνικών Πετρελαίων.
      Σ’ αυτό το σημείο πρέπει να προσθέσουμε τις θέσεις του Συνασπισμού, ο οποίος ενώ αποδέχεται το κοινοτικό πλαίσιο της απελευθέρωσης, προβάλλει σαν ασφαλιστικές δικλείδες, για τα λαϊκά συμφέροντα, τη διατήρηση του δημόσιου ελέγχου της μετοχοποιημένης Δ.Ε.Η., όπως έπραξε και με τον Ο.Τ.Ε., την ισχυροποίηση δήθεν των ανεξάρτητων αρχών και την εφαρμογή μακρόχρονου σχεδιασμού. Επαναλαμβάνω, όμως, ότι μέσα στο σημερινό πλαίσιο η Δ.Ε.Η. θα λειτουργήσει, όπως λειτουργεί άλλωστε, με ιδιωτικοοικονομικά κριτήρια. 
      Όσον αφορά το ζήτημα της Ρ.Α.Ε., της ανεξάρτητης αρχής, είναι θεσμικά εξαρτημένη από τα αρμόδια κοινοτικά όργανα και έχει ως στόχο και αποστολή την εφαρμογή της κοινοτικής αντιλαϊκής πολιτικής. Δηλαδή στην ουσία κινείται στην κατεύθυνση των Συνθηκών του Μάαστριχτ και της Λισαβόνας, γι’ αυτό και ο ενεργειακός σχεδιασμός θα υπηρετεί τους ιδιωτικούς ομίλους και όχι βέβαια τις λαϊκές ανάγκες.
      Σ’ αυτό το σημείο πρέπει να τονίσουμε ότι το Κομμουνιστικό Κόμμα Ελλάδας έγκαιρα είχε προειδοποιήσει σχετικά με το ποιος ήταν ο στόχος της απελευθέρωσης της αγοράς και της κατάργησης του κρατικού μονοπωλίου και αποκάλυψε βέβαια στον ελληνικό λαό αυτό το στόχο. Και γνωρίζουμε όλοι πολύ καλά ότι την προηγούμενη περίοδο ήταν το μονοπώλιο της Δ.Ε.Η. κάτω από τον απόλυτο δημόσιο κρατικό έλεγχο που έπρεπε να εξασφαλίσει την αναγκαία υποδομή για την ανάπτυξη της καπιταλιστικής οικονομίας στη χώρα μας. Και αυτό βέβαια το έπραξε, αλλά το έπραξε όχι με επενδυτικά κεφάλαια των ιδιωτών, αλλά μέσω του δανεισμού του κράτους που τα φόρτωσε βέβαια στις πλάτες του ελληνικού λαού. Έτσι έγινε και ο εξηλεκτρισμός της χώρας στο πλαίσιο αυτής της καπιταλιστικής ανάπτυξης. 
      Τώρα βέβαια –και αυτό το έχουμε αποκαλύψει από την αρχή- στόχος είναι να δοθεί και αυτός ο τομέας, δηλαδή της παραγωγής ηλεκτρικής ενέργειας, σε ιδιωτικούς επιχειρηματικούς ομίλους είτε ντόπιους είτε ξένους, γιατί προσδοκούν μέσα από την επένδυση που θα κάνουν σ’ αυτό τον τομέα, αύξηση των κερδών τους γιατί υπάρχει μεγάλη υπερσυσσώρευση κεφαλαίων από άλλους τομείς, οι οποίοι βέβαια τώρα δεν έχουν τη μεγάλη κερδοφορία, άρα δηλαδή προσπαθούν και βρίσκουν, κερδοφόρο διέξοδο στον συγκεκριμένο τομέα.
      Έτσι, λοιπόν, πιστεύουμε ότι το Κομμουνιστικό Κόμμα Ελλάδας πολύ έγκαιρα έχει αποκαλύψει αυτό το στόχο και καταλαβαίνουμε όλοι ότι αυτός ο στόχος ήταν και με τις προηγούμενες κυβερνήσεις του ΠΑ.ΣΟ.Κ., αλλά ακολουθεί και η Νέα Δημοκρατία, όπου και οι δυο συμφωνούν σ’ αυτές τις στρατηγικές επιλογές. 
      Η σημερινή Κυβέρνηση ως προπαγάνδα χρησιμοποιεί το εξής: «Μέσα από την απελευθέρωση θα υπάρξουν θετικές συνέπειες, επιδράσεις για τους καταναλωτές και για τους εργαζόμενους στον κλάδο. Θα υπάρξουν δηλαδή ανταγωνισμοί μεταξύ των επιχειρηματικών ομίλων ντόπιων και ξένων, άρα, αυτό θα αποβεί προς όφελος του λαού».
      Όμως, η ίδια η πραγματικότητα και η δική μας, αλλά και η παγκόσμια δείχνει ακριβώς το αντίθετο, ότι δηλαδή μέσα από την απελευθέρωση της αγοράς ηλεκτρικής ενέργειας, παραγωγής, διανομής, μεταφοράς και μέσα από τον ανταγωνισμό, έχουν επικρατήσει παραδείγματος χάριν μέσα στην Ευρώπη τέσσερις - πέντε μεγάλοι επιχειρηματικοί όμιλοι, οι οποίοι ελέγχουν το 55% της αγοράς των δεκαπέντε, που σημαίνει δηλαδή ότι τώρα με τη διεύρυνση των είκοσι επτά, αυτό το ποσοστό αυξάνει και θα δούμε παρακάτω βέβαια ποιοι είναι οι στόχοι. Εξάλλου είναι γνωστό ότι το προσωπικό της Δ.Ε.Η. σε αυτήν την πενταετία 2000-2005 έχει μειωθεί κατά 14% και υπάρχει βέβαια και το επιχειρησιακό σχέδιο «ΗΡΑΚΛΗΣ» για την περίοδο 2006 μέχρι το 2010 να μειωθεί επιπλέον κατά χίλιους εξακόσιους εργαζόμενους.
       Έτσι λοιπόν, παρατηρούμε ότι αυτή η απελευθέρωση και η ιδιωτικοποίηση συνοδεύεται με τη μείωση των εργαζομένων. Και αν ανατρέξουμε και σε ευρωπαϊκούς ομίλους της Ευρωπαϊκής Ένωσης θα δούμε και εκεί μείωση των εργαζομένων σε αυτές τις επιχειρήσεις. Αυτό τι σημαίνει. Σημαίνει ότι αυτοί που μένουν αυξάνουν την εντατικοποίησή τους, ότι έχουμε κατάργηση της μόνιμης και σταθερής θέσης εργασίας, ότι έχουμε την εφαρμογή των ευέλικτων μορφών εργασίας, υπονομεύονται συλλογικές συμβάσεις, υπονομεύονται ακόμη και ασφαλιστικά δικαιώματα μέσα από τον ασφαλιστικό φορέα. Και η εντατικοποίηση είναι εκείνη που φέρνει και την αύξηση των θανατηφόρων ατυχημάτων μέσα στον κλάδο της ενέργειας και ιδίως μέσα στη Δ.Ε.Η. 
      Αναφέρομαι στον ασφαλιστικό φορέα και συγκεκριμένα θέλω να τονίσω εδώ τον ν. 2773/99. Παράλληλα να τονίσω εδώ ότι είναι και μεγάλες οι ευθύνες της πλειοψηφίας της ΓΕΝ.Ο.Π.-Δ.Ε.Η. ότι συμφώνησε να παραδώσει περίπου 11.000.000.000 ευρώ που ήταν η περιουσία του ασφαλιστικού φορέα στους μετόχους της Δ.Ε.Η.. Και μάλιστα λέει εκεί ότι είναι κατοχυρωμένη η χορήγηση του ασφαλιστικού φορέα μέσα από τον κρατικό προϋπολογισμό. Όμως εάν ανατρέξουμε μέσα στους κρατικούς προϋπολογισμούς, εκεί θα δούμε ότι η Κυβέρνηση δίνει με το ένα χέρι την επιχορήγηση στον ασφαλιστικό φορέα και με το άλλο χέρι αφαιρεί ισόποσο από την περιουσία που είχαν οι εργαζόμενοι, που αυτό βέβαια μακροπρόθεσμα θα βάλει σε κίνδυνο και τον ασφαλιστικό φορέα, αλλά και τα ασφαλιστικά τους δικαιώματα, όπως βλέπουμε να γίνεται και με τις υπόλοιπες δημόσιες επιχειρήσεις. Και πρέπει να τονίσω εδώ τη μεγάλη εμπειρία που έχουμε με την «ERNOL», μεγάλη ενεργειακή εταιρεία που χρεοκόπησε και όπου είχαμε όχι μόνο απολύσεις, αλλά οι εργαζόμενοι έχασαν και τα ασφαλιστικά τους δικαιώματα. Όμως, την ίδια περίοδο βλέπουμε ότι η παραγωγικότητα των εργαζομένων αυξάνεται. Και αυτό βέβαια δεν αποβαίνει σε βάρος του εργαζόμενου λαού, αλλά από την άλλη βλέπουμε να αυξάνονται τα τιμολόγια του οικιακού ρεύματος. Τον Αύγουστο του 2006 είχαμε αύξηση κατά 4,8%. Και αυτό γίνεται την ίδια ώρα που οι Κυβερνήσεις διαδοχικά μειώνουν το ρεύμα στις βιομηχανίες. Αυτό έγινε με την «ΠΕΣΙΝΕ». Και τώρα που η «ΠΕΣΙΝΕ» άλλαξε χέρια και πήγε στον όμιλο του Μυτιληναίου, ο όμιλος του Μυτιληναίου απαιτεί να συνεχιστεί η αποικιακού χαρακτήρα σύμβαση που είχαν υπογράψει οι Γάλλοι.
      Βέβαια σε αυτό το σημείο πρέπει να τονίσουμε ιδιαίτερα ότι είναι ευνοϊκή και η μεταχείριση των ιδιωτών επενδυτών που παράγουν ρεύμα και αυτήν την ώρα είναι ένας. Είναι δηλαδή τα Ελληνικά Πετρέλαια και ο Λάτσης. Και μέσα από την αύξηση της οριακής τιμής του συστήματος ανεβαίνει η αύξηση κατά 73% μέσα σε οκτώ μήνες, ενώ η τιμή του πετρελαίου το ίδιο διάστημα μόνο κατά 16%. Τι σημαίνει αυτό; Σημαίνει ότι με την παρέμβαση της Ρ.Α.Ε. διασφαλίζονται τα κέρδη του επιχειρηματικού ομίλου.
      Σε αυτό το σημείο βέβαια πρέπει να τονίσουμε ακόμη ότι η Κυβέρνηση επικαλείται τη μείωση της κερδοφορίας της Δ.Ε.Η.. Και μάλιστα την επικαλείται για να διευκολύνει αυτό που έχει κατά νου, το στρατηγικό της σχέδιο, δηλαδή να ιδιωτικοποιήσει ακόμη περισσότερο τη Δ.Ε.Η..Επικαλείται δηλαδή τη μείωση της κερδοφορίας, αλλά δεν λέει ότι δεν υπάρχει ζημιά. 
      Έχουμε και πάλι κέρδη. Είναι μειωμένα σε σχέση με την προηγούμενη περίοδο αλλά όμως αυτή η μείωση έχει να κάνει με την πολιτική σας. που μέσα από την Δ.Ε.Η. επωφελούνται οι ιδιώτες επενδυτές. Σε αυτό το σημείο να τονίσουμε ότι δεν είναι τυχαία η συνεργασία που έχει κάνει η Δ.Ε.Η. Α.Ε. με την αμερικάνικη CONDOUR. Και μάλιστα αυτή η συνεργασία προέκυψε μετά από ένα γεύμα με τον Πρέσβη των Ηνωμένων Πολιτειών. Αλλά το πολιτικό συμπέρασμα είναι και βγαίνει, το μεγάλο ενδιαφέρον που δίνουν, πλέον, οι αμερικάνικες  πολυεθνικές εταιρείες για τη Δ.Ε.Η., για τον πλήρη έλεγχο. 
      Σε αυτό το σημείο καλό είναι να μας πείτε όσον αφορά στο 49% που ανήκει σε ιδιώτες επενδυτές, σε θεσμικούς, το ποσό των μετοχών. 
      Άρα, κυρίες και κύριοι Βουλευτές, βλέπουμε ότι η στήριξη των μονοπωλιακών ομίλων δεν περιορίζεται μόνο από αυτές τις ρυθμίσεις αλλά και μέσα από αναπτυξιακούς νόμους. Μέσα από το υπηρεσιακό πρόγραμμα ανάπτυξης το κράτος χρηματοδοτεί πραγματικά με προκλητικούς όρους τους ιδιώτες επενδυτές. Και γνωρίζουμε όλοι πολύ καλά και με τις ανανεώσιμες πηγές ενέργειας τι γίνεται. Επιδοτούνται σε μεγάλο ποσοστό. Και αν λάβετε υπ΄ όψιν ότι είναι γνωστή η μέθοδος των υπερτιμολογήσεων των επενδύσεων και ότι έχετε εξασφαλίσει ακριβώς και την παραγωγή ηλεκτρικής ενέργειας, τότε βέβαια εδώ έχετε κατοχυρώσει τα συμφέροντα των ιδιωτών σε βάρος και του κρατικού μονοπωλίου αλλά και σε βάρος των συμφερόντων του ελληνικού λαού. 
      Ποιο επιχειρηματικό ρίσκο λέτε εσείς ότι υπάρχει μέσα σε αυτόν τον τομέα, όταν τους έχετε εξασφαλίσει και τις επενδύσεις αλλά και να αγοράζετε την παραγωγή ηλεκτρικής ενέργειας;
      Σε αυτό το σημείο βέβαια, είναι γνωστό ότι, με τους κώδικες διαχείρισης του συστήματος συναλλαγών ηλεκτρικής ενέργειας, εξασφαλίζουν ακριβώς το ετήσιο ποσοστό απόσβεσης του κεφαλαίου της επένδυσης, αφού ο διαχειριστής του συστήματος ηλεκτρικής ενέργειας καλύπτει στο τέλος του χρόνου τη διαφορά προαγοράζοντας από τους ιδιώτες μακροχρόνια πιστοποιητικά διαθεσιμότητας ισχύος. Τι σημαίνει αυτό; Δεν σημαίνει ευνοϊκή μεταχείριση των ιδιωτών επενδυτών;
       Έτσι, λοιπόν, πιστεύουμε ότι οι αρνητικές συνέπειες της απελευθέρωσης πλέον είναι ορατές, γιατί φαίνεται στο λαϊκό νοικοκυριό η αύξηση της ενέργειας. Φαίνεται και στο σχεδιασμό που υπάρχει στη χώρα μας. Εδώ έχετε βάλει το φυσικό αέριο πλέον ως στόχο να είναι το καύσιμο για την παραγωγή της ηλεκτρικής ενέργειας σε βάρος του εγχώριου λιγνίτη και μάλιστα με γνώμονα τα συμφέροντα των ιδιωτών γιατί προσδοκούν άμεσα κέρδη.
       Και ενώ παραμερίζετε, λοιπόν, το λιγνίτη από την παραγωγή ηλεκτρικής ενέργειας προς όφελος του φυσικού αερίου και επικαλούμενοι ότι ξέρετε ότι ο λιγνίτης είναι ρυπογόνος, την ίδια ώρα τι κάνετε; Τρεις-τέσσερις μεγάλοι εδώ ντόπιοι επιχειρηματίες, σε συνεργασία με πολυεθνικά μονοπωλιακά συγκροτήματα διεκδικούν το λιγνίτη της Φλώρινας στη Θέρμη. Δεύτερον, η Δ.Ε.Η. Α.Ε. σε συνεργασία με την αμερικάνικη CONDOUR, που έχουν δημιουργήσει τη θυγατρική εταιρεία SENCUP, διεκδικεί στον διαγωνισμό τον εκσυγχρονισμό μονάδων λιγνίτη, κατασκευή μονάδων λιγνίτη, που υπολογίζεται στα 3.000.000.000 ευρώ και μάλιστα συμμετέχουν -και έχει παρθεί απόφαση- με τρεις άλλες εταιρείες στο Κόσσοβο, που γνωρίζουμε πάρα πολύ καλά ότι το απόθεμά του είναι το 50% των αποθεμάτων της Ευρωπαϊκής Ένωσης. Είναι υποκριτική λοιπόν η στάση σας ότι είναι ρυπογόνος ο λιγνίτης, ενώ βλέπουμε πάρα πολύ καλά μεγάλα πολυεθνικά συγκροτήματα όχι μόνο στο Κόσσοβο αλλά μέσα στη Βαλκανική αγορά και στη νοτιοανατολική Ευρώπη να δίνουν τον αγώνα για να πάρουν κάτω από την επιρροή τους το λιγνίτη. 
      Έτσι, λοιπόν, πιστεύουμε ότι τα αποτελέσματα αυτά των επιλογών είναι συγκεκριμένα. Είναι συγκεκριμένες πολιτικές επιλογές. Προκειμένου να αποκτήσουν ακόμα μεγαλύτερα προνόμια οι ιδιώτες επενδυτές τι κάνουν; Αρνούνται να προχωρήσουν στην υλοποίηση των επενδύσεων τους. Έτσι λοιπόν η νότια Ελλάδα έχει προβλήματα στην κατανάλωση ηλεκτρικής ενέργειας γιατί τα εργοστάσια είναι προς τα πάνω. 
      Έχετε αφαιρέσει το δικαίωμα της Δ.Ε.Η. να πάρει την πρώτη δουλειά στα 900MW. Και τι σημαίνει αυτό; Σημαίνει αυτό που λέει η Δ.Ε.Σ.Μ.Η.Ε., ότι το καλοκαίρι θα έχουμε πρόβλημα με την ηλεκτρική ενέργεια.
      Βέβαια, το ζήτημα των ανανεώσιμων πηγών ενέργειας υποτάσσεται στα σχέδια των ιδιωτών. Γιατί; Γιατί δεν κατασκευάζει η Δ.Ε.Η. μεγάλους υδροηλεκτρικούς σταθμούς; Γιατί αυτό δεν συμφέρει στους ιδιώτες. Όμως, έτσι μπορείς να συνδυάσεις και να αξιοποιήσεις τα νερά σου. Γιατί, βάσει της μελέτης του Εθνικού Μετσόβιου Πολυτεχνείου, αξιοποιείται στην Ελλάδα μόνο το ένα τρίτο των νερών. Και αυτό, μάλιστα, μπορεί να είναι πολλαπλής χρήσης, και για παραγωγή ηλεκτρικής ενέργειας που θα δώσεις στο λαό, αλλά και για να ενισχύσεις την αγροτική σου ανάπτυξη, δίνοντας νερό που δεν υπάρχει, στους αγρότες. 
      Έτσι, λοιπόν, πιστεύουμε ότι η ενεργειακή εξάρτηση της χώρας μας θα ενταθεί. Και θα ενταθεί, κυρίες και κύριοι Βουλευτές, με την ενεργειακή κοινότητα της νοτιοανατολικής Ευρώπης. Τι προβλέπει αυτή; Αυτή προβλέπει την απελευθέρωση του τομέα της ενέργειας. Δηλαδή, στα Βαλκάνια και στη νοτιοανατολική Ευρώπη, καταργεί κάθε εθνική, οικονομική επιβάρυνση στη διακίνηση της ηλεκτρικής ενέργειας και του φυσικού αερίου, διαχωρίζει την παραγωγή, τη μεταφορά, τη διανομή, αφήνει ελεύθερη πρόσβαση στα δίκτυα και έτσι εξασφαλίζει τη μεγάλη κερδοφορία των μονοπωλίων, αφού είναι μια τεράστια αγορά που θα απαιτήσει 20.000.000.000 ευρώ για επενδύσεις, για κατασκευή και αναβάθμιση σταθμών ηλεκτροπαραγωγής και δικτύων μεταφοράς διανομής. 
      Στα πλαίσια αυτά, λοιπόν, επιχειρείται και από τη σημερινή Κυβέρνηση, όπως και από τις κυβερνήσεις του ΠΑ.ΣΟ.Κ. και από ελληνικούς επιχειρηματικούς ομίλους, όχι μόνο η εξαγωγή κεφαλαίων για επενδύσεις, αλλά και η αναβάθμιση του γεωπολιτικού ρόλου της Ελλάδας στην ευρύτερη περιοχή με την ανάδειξη της χώρας σε ενεργειακό κόμβο. Αυτούς τους σχεδιασμούς εξυπηρετούν η κατασκευή του πετρελαιαγωγού Μπουργκάς-Αλεξανδρούπολης, ο αγωγός φυσικού αερίου Τουρκίας-Ελλάδας και Ελλάδας-Ιταλίας. Είναι σχεδιασμοί που υπηρετούν το ντόπιο και ξένο κεφάλαιο και θα βαρύνουν βέβαια τις πλάτες του λαού. Έτσι, με αυτόν τον τρόπο, θα έχουμε ένταση της εξάρτησης, αφού οι επενδύσεις θα γίνουν σε κράτη με φθηνή ηλεκτροπαραγωγή. Στη Σερβία, στο Κοσσυφοπέδιο και στην Αλβανία, εκεί που υπάρχουν, δηλαδή, λιγνιτικοί και υδροηλεκτρικοί σταθμοί  παραγωγής, στη Βουλγαρία ή στη Ρουμανία, που υπάρχουν και οι πυρηνικοί σταθμοί. Δηλαδή, με τους όρους αυτής της Συνθήκης, τι θα συμβεί; Θα υπάρξει αύξηση της εισαγωγής ηλεκτρικής ενέργειας στη χώρα μας και δεύτερον, η ευθύνη του σχεδιασμού ξεφεύγει από το εθνικό επίπεδο, πηγαίνει στο περιφερειακό και στο ευρωενωσιακό. Η ύπαρξη, λοιπόν, έντονου ανταγωνισμού μεταξύ των ιμπεριαλιστικών δυνάμεων και των μονοπωλιακών ομίλων που εκπροσωπούν για τον έλεγχο ενεργειακών πηγών και δικτύων, δεν προμηνύει ούτε τη σταθερότητα, όπως λέει η σήμερα η Κυβέρνηση, στην περιοχή, αλλά και δεν υπάρχει ανάπτυξη, προς όφελος του δικού μας λαού και των λαών της περιοχής. 
      Στην ίδια κατεύθυνση, βέβαια, κινείται και η συμφωνία για το περίφημο μεσογειακό δακτυλίδι ενέργειας, που περιλαμβάνει την Τουρκία, το Ισραήλ και την Αφρική. 
      Δηλαδή με λίγα λόγια, κυρίες και κύριοι Βουλευτές, με την απελευθέρωση εντείνονται ο ανταγωνισμός, η αντιπαλότητα, οι συγκρούσεις μεταξύ ισχυρών μονοπωλιακών ομίλων και ιμπεριαλιστικών δυνάμεων σε βάρος των λαών. Είναι αδίστακτος ο ιμπεριαλισμός και το ξέρουμε πάρα πολύ καλά αυτό. Το έχουμε δει στη Γιουγκοσλαβία και πώς εκμεταλλεύονται τώρα τις πλουτοπαραγωγικές πηγές, βλέπουμε τι γίνεται στο Ιράκ, στο Αφγανιστάν. 
      Ο σχεδιασμός σας, λοιπόν, είναι σχεδιασμός των μονοπωλίων. Θεωρείτε την ηλεκτρική ενέργεια εμπόρευμα που πρέπει να επιφέρει γρήγορα μεγάλα κέρδη στους ιδιώτες επενδυτές, κέρδη που βγαίνουν, όμως, από τους εργαζόμενους στα λαϊκά νοικοκυριά, γιατί πληρώνουν πανάκριβα την ηλεκτρική ενέργεια. Και σ' αυτό το σημείο θέλω να πω ότι είναι γνωστό –και υπάρχει η ευρωπαϊκή και η παγκόσμια εμπειρία- ότι χρησιμοποιούν ακόμα και τη χρονοχρέωση στο ηλεκτρικό, όπως είναι στη Μεγάλη Βρετανία. Γιατί; Γιατί δεν έχουν να πληρώσουν τα φτωχά λαϊκά νοικοκυριά σε όλες αυτές τις καπιταλιστικές χώρες. 
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε όλο το χρόνο της δευτερολογίας σας;
      ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε.
      Το Κομμουνιστικό Κόμμα, λοιπόν, θεωρεί την ηλεκτρική ενέργεια κοινωνικό αγαθό και όχι εμπόρευμα. Γι’ αυτό ο σχεδιασμός και η χάραξη της ενεργειακής πολιτικής, πρέπει να γίνονται με κριτήριο αποκλειστικά την ικανοποίηση των λαϊκών αναγκών. Βασική προϋπόθεση, όμως, γι’ αυτό είναι ότι οι πρώτες ύλες, τα μέσα παραγωγής, τα δίκτυα μεταφοράς -διανομής πρέπει να αποτελούν κρατική κοινωνική ιδιοκτησία. Εξάλλου, είναι λαϊκή περιουσία και δεν έχει το δικαίωμα κανείς να εκχωρεί στους ιδιώτες. Γιατί στα πλαίσια της λαϊκής διακυβέρνησης της οικονομίας που υπηρετεί τις πραγματικές λαϊκές ανάγκες, ο σχεδιασμός και η διαχείριση ανήκουν σε έναν, αποκλειστικά, κρατικό φορέα ενέργειας.
      Το Κομμουνιστικό Κόμμα Ελλάδας, με πολιτική συνέπεια και με πολιτική σταθερότητα, αγωνίζεται κατά της απελευθέρωσης στον τομέα της ενέργειας κατά των ιδιωτικοποιήσεων, αγωνίζεται για φθηνό ρεύμα στο λαό, για κρατική έρευνα με την αξιοποίηση των εγχώριων πηγών, όπως είναι ο λιγνίτης, τα αιολικά πάρκα και το νερό, ώστε να μειωθεί η εξάρτηση της χώρας μας από ιμπεριαλιστικές δυνάμεις και από μονοπωλιακούς ομίλους, για πλήρη και σταθερή δουλειά και συνθήκες ασφάλειας για τους εργαζόμενους, για την προστασία του περιβάλλοντος και για την ασφάλεια των κατοίκων των περιοχών, για την συνεργασία με τις γειτονικές χώρες αλλά με αμοιβαίο όφελος.
      Κυρίες και κύριοι Βουλευτές, αυτήν την πολιτική πρόταση το Κομμουνιστικό Κόμμα Ελλάδας την καταθέτει στον ελληνικό λαό και προτείνει τη δημιουργία ενός παλλαϊκού κινήματος- σ΄ αυτόν τον τομέα της ενέργειας με τους εργαζόμενους στον κλάδο της ενέργειας, με τα λαϊκά στρώματα ούτως ώστε να σταματήσουμε, πρώτα και κύρια, τις ιδιωτικοποιήσεις και την απελευθέρωση. Και βέβαια, βασικό σημείο για μας είναι ότι όλα αυτά πρέπει να τα δεις ενταγμένα στη γενικότερη πολιτική πρόταση που είναι και αλλαγή συσχετισμών σε κοινωνικό και πολιτικό επίπεδο.
      Κύριε Πρόεδρε, ευχαριστώ για την κατανόηση σας. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Δημόσιας Τάξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Εθνικής Άμυνας, Απασχόλησης και Κοινωνικής Προστασίας, Περιβάλλοντος, Χωροταξίας, και Δημοσίων Έργων, Αγροτικής Ανάπτυξης και Τροφίμων, Υγείας και Κοινωνικής Αλληλεγγύης, Μεταφορών και Επικοινωνιών, Δικαιοσύνης και Εμπορικής Ναυτιλίας κατέθεσαν σχέδιο νόμου: «Προστασία του περιβάλλοντος, αγροτική ασφάλεια και άλλες διατάξεις».
      Επίσης, οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων,   Δικαιοσύνης και Δημόσιας Τάξης, κατέθεσαν σχέδιο νόμου: «Τροποποιήσεις διατάξεων του Κώδικα Οδικής Κυκλοφορίας (κωδ. Ν. 2696/1999 ΦΕΚ Α΄ 57)».
      Τέλος, οι Υπουργοί Μεταφορών και Επικοινωνιών και Εξωτερικών κατέθεσαν σχέδιο νόμου: « Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνική Δημοκρατίας και της Κυβέρνησης του Κράτους του Κατάρ».
      Παραπέμπονται στις αρμόδιες Διαρκείς Επιτροπές.
      Ο συνάδελφος Βουλευτής κ. Μιχαήλ Μπεκίρης ζητά ολιγοήμερη άδεια απουσίας στο εξωτερικό από τις 9.1.2007 έως 11.1.2007. 
      Εγκρίνει το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριοι Βουλευτές, το 2000 το ΠΑ.ΣΟ.Κ. με τη Νέα Δημοκρατία ή η Νέα Δημοκρατία με το ΠΑ.ΣΟ.Κ. –όπως θέλετε βάλτε το στη σειρά- είχαν μετατρέψει τη Δ.Ε.Η. σε ανώνυμη εταιρεία. Εμείς τότε είχαμε καταψηφίσει αυτό το νομοσχέδιο όπως επίσης, είχαμε καταψηφίσει την ιδιοποίηση ουσιαστικά που έγινε των αποθεματικών των ασφαλιστικών ταμείων, 3,2 τρισεκατομμύρια, τα οποία πήγαν σαν δώρο στο μετοχικό κεφάλαιο της Δ.Ε.Η. για να προσελκύσει τους επενδυτές στον στόχο της ιδιωτικοποίησης που είχε η τότε κυβέρνηση.
      Από τότε έως σήμερα με το στόχο, δήθεν, την απελευθέρωση έχουν γίνει πάρα πολλά. Και τότε τα είπαμε και σήμερα ο εισηγητής μας. Θα πω και εγώ ορισμένα πράγματα. Θα πρέπει να δούμε ότι μέσα στα πλαίσια της απελευθέρωσης είχαμε επισημάνει σε αυτούς που προχώρησαν στην ιδιωτικοποίηση της Δ.Ε.Η. ότι συνεχίζεται αυτό το σφυροκόπημα με πολλούς στόχους. Πρώτα και κύρια, το πλαίσιο της απελευθέρωσης όπως και σήμερα ανέδειξε ο εισηγητής μας, αποτελεί ένα συστατικό στοιχείο της στρατηγικής της πολιτικής της Λισαβόνας, που με ζήλο και η Νέα Δημοκρατία και το ΠΑ.ΣΟ.Κ. αλλά πολλές φορές και ο Συνασπισμός συντάσσονται για την στήριξή της. Από τη μια, με τον εκσυγχρονισμό και από την άλλη με την μεταρρύθμιση της Νέας Δημοκρατίας, η ενέργεια και ιδιαίτερα η Δ.Ε.Η. δέχονται νέα χτυπήματα. Και όχι μόνο η Δ.Ε.Η. αλλά όπως είπα οι στόχοι είναι πολλαπλοί. Στόχος για παραπέρα εκμετάλλευση των  εργαζομένων, για συμπίεση της τιμής της εργατικής δύναμης , για παραπέρα ιδιωτικοποίηση της Δ.Ε.Η. με υπερκέρδη των ιδιωτών και των ενεργειακών μονοπωλίων και με τιμές στην οικιακή κατανάλωση τέτοιες που η ηλεκτρική ενέργεια θα καταντήσει πολυτέλεια για το λαϊκό νοικοκυριό.
      Βέβαια, η Νέα Δημοκρατία και το ΠΑ.ΣΟ.Κ βομβαρδίζοντας τον ελληνικό λαό για τα δήθεν πλεονεκτήματα και οφέλη και τις χαμηλές τιμές που θα έφερνε η απελευθέρωση της αγοράς και η ιδιωτικοποίηση της ηλεκτρικής ενέργειας προσπάθησαν να πείσουν τον ελληνικό  λαό ότι θα έχει  φθηνότερο ρεύμα  με διάφορα κόλπα και αν θέλετε αποπροσανατολιστικά τρικ. 
      Από τότε κύριοι Βουλευτές, από το 2000 δηλαδή, η Δ.Ε.Η. που λειτουργεί ως ανώνυμη εταιρεία θα πρέπει να δούμε ποίοι έχασαν και ποίοι κέρδισαν. Έχουμε ανάπτυξη, π.χ. όπως έλεγαν τότε, της εθνικής οικονομίας; Βοήθησε την παραγωγική διαδικασία, βοήθησε την μικρομεσαία επιχείρηση, βοήθησε τα λαϊκά νοικοκυριά να έχουν φθηνό ρεύμα  μέσα στα πλαίσια, δήθεν, του ανταγωνισμού; Βοήθησε τελικά, οι αγρότες να έχουν φθηνό ρεύμα στην παραγωγική τους διαδικασία; Τίποτα από όλα αυτά δεν έγινε και τα στοιχεία μιλάνε μόνα τους. 
      Από το 2000 έως το 2005 η Δ.Ε.Η. μετοχοποιήθηκε τρεις φορές. Τον Αύγουστο  μάλιστα εκτός από αυτά που αναφέρθηκαν και πριν από τον Αύγουστο  είχαμε μια αύξηση 13,5% στα τιμολόγια της Δ.Ε.Η. Τον Αύγουστο του 2006 με ανακοίνωση του Υπουργού Ανάπτυξης είχαμε νέα αύξηση, την οποία ανήγγειλε, 4,5%, όταν οι αυξήσεις στους μισθούς και τα μεροκάματα  δεν ξεπέρασαν το 2%. Μιλάμε για πραγματικές αυξήσεις και η ακρίβεια σε αυτήν την περίοδο να «σπάει κόκαλα». Και να έχουμε από την άλλη τη διοίκηση της Δ.Ε.Η. να ζητάει πάλι ανατιμήσεις στα τιμολόγια, υλοποιώντας έτσι τις απαιτήσεις των  μετόχων της και τους δήθεν ιδιώτες ανταγωνιστές. Αξιώνουν αυξήσεις 20% έως 50% στις τιμές ρεύματος για παραπέρα υπερκέρδη σε βάρος των καταναλωτών και των μικρών νοικοκυριών. Μάλιστα με την απελευθέρωση και της οικιακής κατανάλωσης, από την 1-7-2007, η μείωση προοπτικά του μεριδίου της αγοράς που καλύπτει η Δ.Ε.Η.  κάτω από το 70% του συνόλου και άρα την άρση της κρατικής ρύθμισης των τιμών που θα γίνεται πλέον απευθείας από την οριακή τιμή του συστήματος, η ηλεκτρική ενέργεια θα γίνεται όλο και πιο ακριβή. 
      Η Κυβέρνηση ανταποκρινόμενη στις απαιτήσεις του κεφαλαίου για αυξήσεις στις τιμές ρεύματος με τα τεχνάσματα αυτά μίλησε για κοινωνικά κριτήρια που θα καθορίζουν τα τιμολόγια και ότι δήθεν όσοι θα έχουν μέχρι 800 κιλοβάτ κατανάλωση δεν θα πληρώνουν τίποτα. 
      Όμως, κύριοι Βουλευτές, γνωρίζει η Κυβέρνηση και την oδηγία της Ευρωπαϊκής Ένωσης, ότι μια τετραμελής οικογένεια για τις στοιχειώδεις  ανάγκες της ηλεκτρικής ενέργειας χρειάζεται 3500 με 4500 κιλοβάτ να κάψει για τις ανάγκες της. Και η Κυβέρνηση έρχεται να πει ότι τα κοινωνικά της μέτρα είναι μέχρι τα 800 κιλοβάτ. Από εκεί και πέρα οι αυξήσεις με τον συντελεστή που μπαίνει έρχονται και γίνονται 5,5% και 6,5% επιπλέον στα τιμολόγια των καταναλωτών. 
      Να σημειώσουμε εδώ ότι η πολιτική αυτή θα υποβαθμίζει ακόμα περισσότερο τις συνθήκες ζωής της εργατικής οικογένειας, θα συνθλίψει τους μικρομεσαίους βιοτέχνες, εμπόρους και αγρότες, που χρειάζονται ρεύμα και από την άλλη από το 2000 έως σήμερα οι κυβερνήσεις μετέρχονται όλα τα μέτρα ώστε οι ιδιώτες επενδυτές, όπως είναι οι πέντε εταιρείες που αδειοδοτήθηκαν το 2000 και άλλες πέντε που πήραν άδεια μέχρι σήμερα για να κάνουν μονάδες ενέργειας  καλεί αυτούς σαν παράγοντες να καθορίσουν την πολιτική της Kυβέρνησης στα ενεργειακά θέματα, απαιτώντας μάλιστα όλο και μεγαλύτερες κρατικές επιδοτήσεις για την κερδοφορία τους. 
      Θα σας πω ένα παράδειγμα. Η πρώτη ιδιωτική μονάδα του υπό κρατικό έλεγχο ΕΛ.ΠΕ., λόγω του υψηλού μεταβλητού κόστους, 60 ευρώ ανά μεγαβατόρα, αδυνατούσε από την πρώτη στιγμή να πουλήσει ρεύμα στο σύστημα, αφού οι αντίστοιχες τιμές απορρόφησης και προσφοράς της Δ.Ε.Η. ήταν πολύ χαμηλότερες. 
      Ξεκίνησε λοιπόν, ζημιογόνα. Συνεχίζει με πολύ ακριβό κόστος την παραγωγή για να καταλήξει, πού νομίζετε, κύριοι Βουλευτές, κύριε Υπουργέ; Με 20.000.000 κέρδη στους εννέα μήνες του 2006. Πώς έγινε αυτό το θαύμα;
      Είχαμε κυβερνητική παρέμβαση πρώτα προς τη Δ.Ε.Η. να αποσύρει τις θερμικές και υδροηλεκτρικές μονάδες, ώστε να δημιουργηθεί τεχνητό έλλειμμα στην ενέργεια. Ένα το κρατούμενο. 
      Δεύτερον, να ανεβάσει την προσφερόμενη τιμή προς τη συγκεκριμένη μονάδα, από 49 ευρώ να πάει στα 55 ευρώ.
      Τρίτον, στη Δ.Ε.Φ.Α. να μειώσει την τιμή του φυσικού αερίου που είχε σαν ενεργειακό υλικό η εταιρεία. 
      Στην συνέχεια η Ρ.Α.Ε., η κρατικά οριζόμενη και ελεγχόμενη -«ανεξάρτητη» κατά τα άλλα- αρχή, με τελείως αυθαίρετη παρέμβαση και σύμφωνα με τον κώδικα συναλλαγών, υπολόγισε ότι το κόστος στη Δ.Ε.Η. θα είναι αυτό που θα έχει την πιο ακριβή μονάδα παραγωγής ηλεκτρικής ενέργειας. 
      Έτσι λοιπόν, μπήκε «η κυρία» -του κυρίου των κυρίων- εταιρεία και από εκεί και πέρα το κόστος ανά μονάδα θα υπολογίζεται με βάση αυτό ακριβώς το κόστος που έχουν οι εφεδρικές –το τονίζω- μονάδες της Δ.Ε.Η. του Λαυρίου και του Κερατσινίου, οι οποίες χρησιμοποιούνταν αποκλειστικά για ανάγκες και όχι για καθημερινή χρήση, ενώ προβλέπεται και από την ίδια τη Ρ.Α.Ε. ότι το κόστος των μονάδων αυτών δεν θα χρησιμοποιηθεί για τον καθορισμό της τιμής στην οριακή τιμή του συστήματος. Παρ’ όλα αυτά, κύριοι Βουλευτές, έγιναν όλα αυτά τα τερτίπια για να έχουμε τα 20.000.000 από τις τεράστιες ζημιές που είχαν σε αυτήν την εταιρεία. 
      Να πούμε επίσης ότι με στοιχεία της Δ.Ε.Σ.Μ.Η.Ε. η οριακή τιμή του συστήματος έχει εκτιναχθεί το 2006 στα 73,48 ευρώ ανά MWh, αύξηση δηλαδή 73% σε οκτώ μήνες. Κατά την περίοδο δε του 2006 σε πολλές περιπτώσεις έφτασε είτε στα 80 ευρώ είτε στα 110 ευρώ. Μιλάμε για ζημιές. 
      Μέσα εδώ στη Βουλή ακούστηκε και από  το ΠΑ.ΣΟ.Κ το εξής: «Τι κάνετε κύριοι με τη Δ.Ε.Η.; Ζημιώνει η Δ.Ε.Η., δεν έχει κέρδη, έχει χρέη κ.λπ.». Κανένας όμως από τα δύο μεγάλα κόμματα δεν είπε πού πάνε αυτά τα λεφτά, γιατί δεν είναι ζημιογόνα. Πού πηγαίνουν αυτά; Γιατί είναι ακριβά και τα τιμολόγια σήμερα των νοικοκυριών και γενικότερα στη μικρομεσαία παραγωγή. Πού πάνε αυτά τα λεφτά; Να που πηγαίνουν, κύριοι Βουλευτές. Πηγαίνουν στους ιδιώτες, πηγαίνουν σε αυτούς που είναι…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, ολοκληρώστε σας παρακαλώ. 
      ΝΙΚΟΛΑΟΣ ΓΚΑΤΖΗΣ: …γιατί και τα δύο κόμματα με το πολιτικό προσωπικό, που υπηρετούν αυτές τις πολιτικές, είναι υποχρεωμένα να ακολουθήσουν και τέτοιες τακτικές αντιλαϊκές, αντιαναπτυξιακές και σε βάρος του κοινωνικού συνόλου. 
      Η απάντηση, κύριε Πρόεδρε, για μας είναι μία. Το λέμε αυτό στους εργαζόμενους: Χρειάζεται μία ανατροπή αυτής της πολιτικής και των πολιτικών που εφαρμόζουν αυτές τις πολιτικές, είτε της απελευθέρωσης, της ιδιωτικοποίησης, της πολιτικής της ελεύθερης αγοράς…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: …της πολιτικής που οδηγούν τα λαϊκά νοικοκυριά να φτωχαίνουν από μέρα σε μέρα και να περνούν στην εξαθλίωση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή. 
      Το λόγο έχει η κ. Κανέλλη. 
      Κυρία Κανέλλη, θέλετε να σας δώσω όλο το χρόνο σας;
      ΛΙΑΝΑ ΚΑΝΕΛΛΗ: Νομίζω ότι θα τα καταφέρω, κύριε Πρόεδρε, για να κρατήσω λίγο χρόνο και για τη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Πολύ ωραία, κυρία Κανέλλη. 
      Έχετε το λόγο για πέντε λεπτά, όπως δικαιούσθε. 
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε. 
      Πενήντα χρόνια Δ.Ε.Η., κύριε Υπουργέ. Και εσείς μπορείτε να γιορτάζετε σήμερα μόνο μία επέτειο, από πέρσι στις 13 Ιανουαρίου μέχρι σήμερα. Πενήντα χρόνια Δ.Ε.Η., κόπος, χρήμα, ιδρώτας Ελλήνων εργαζομένων και ελληνικού λαού. Κρατική επιχείρηση, δημόσια επιχείρηση μη προβληματική. 
      Δεν είχατε ούτε μία αφορμή να πείτε μέχρι σήμερα, δέκα χρόνια έκανε ο Ο.Τ.Ε. να βάλει τηλέφωνο, τούτο ή εκείνο με τα τρένα, πάρε-δώσε και όμως ήρθατε στις 13 Ιανουαρίου πέρσι αυτές τις μέρες –ένας χρόνος κλείνει- και είπατε πάρα πολύ απλά: Δύο δισεκατομμύρια ευρώ από όλη αυτήν την περιουσία, άμεσα και ζεστά, στους ιδιώτες.
      Ποιους ιδιώτες; Να σας διαβάσω τον κατάλογο; Δεν χρειάζεται. Γρήγορα και άμεσα. Γιατί; Α, γιατί πρέπει κάποιος οπωσδήποτε να αρμέξει την αγελάδα που λέγεται «Δ.Ε.Η.». Δεν μου λέτε, τα περί αρμέγματος της δημόσιας επιχείρησης, δηλαδή της δικιάς μας επιχείρησης, του ελληνικού λαού, έχετε την εντύπωση ότι τα κατασκευάσαμε εμείς; Όχι! Ο Διευθύνων Σύμβουλος της Δ.Ε.Η., ο κ. Δημήτρης Μανιατάκης δηλώνει σε συνέντευξή του στο «ΒΗΜΑ» «η Δ.Ε.Η. έχει καταντήσει πολύ βολική αγελάδα για άρμεγμα».
      Μας ρωτήσατε; Όχι βέβαια. Προχωράτε στην απελευθέρωση ενέργειας –μύθος!- και το ΠΑ.ΣΟ.Κ. κι εσείς. Η απελευθέρωση δεν πρόκειται να απελευθερώσει ενέργεια για κανέναν, δεν πρόκειται να φτηνύνει τίποτα για κανέναν μέχρι το 2010 που θα ξοδεύετε αυτά τα 2.000.000.000, τα οποία τα υφαρπάζετε κυριολεκτικά από τα περιουσιακά στοιχεία της Δ.Ε.Η., από τον τρόπο με τον οποίο λειτουργούσε μέχρι σήμερα η επιχείρηση με πρόσχημα την ευρωπαϊκή πολιτική. 
      Ποια ευρωπαϊκή πολιτική; Αυτή που διέλυσε τα Βαλκάνια. Και στη Μητρόβιτσα όταν έριξε τις πρώτες βόμβες και διέλυσε το Κόσσοβο και βομβάρδισε τη Γιουγκοσλαβία, μόλις τελείωσαν οι βομβαρδισμοί μία απόφαση πάρθηκε: 40.000.000 ευρώ αποζημίωση στον κ. Μυτιληναίο για τα ορυχεία της Μητρόβιτσα και για τις ζημιές που έπαθε. Δηλαδή, δεν φτάνει που στέλναμε όπλα, δεν φτάνει που βομβαρδίζαμε την περιοχή, βάζαμε και τους Σέρβους να πληρώνουν το Μυτιληναίο για να κάνει ο κάθε Μυτιληναίος –δεν μας απασχολεί το όνομα, σήμερα είναι ο Μυτιληναίος, αύριο θα είναι κάποιος άλλος στο μεγάλο κεφάλαιο- τις επενδύσεις του εκεί, για να πάρει από τη Δ.Ε.Η. δουλειά να την πάει στο Κόσσοβο και να μπορέσουμε εμείς σήμερα να μιλάμε –για τι;- για αυξήσεις τιμολογίου υποχρεωτικά 46%! 
      Θα διορθώσω το νούμερο, να με συγχωρήσουν οι σύντροφοί μου. Μέσα Νοεμβρίου η οριακή τιμή του συστήματος είπαμε ότι ήταν 86 ευρώ, ίδια με την Ιταλία. Την πήγατε στα 86 ευρώ! Ξέρετε τι σημαίνει; Εκ του ασφαλούς! Από πότε είναι αυτά τα σχέδια; Από πολύ παλιά. Πότε αναλάβατε εσείς; Το 2004; Τη μία απόφαση την πήρατε το 2005 και την άλλη το 2006, δηλαδή, αμέσως μετά από μερικούς μήνες. 
      Ποιο είναι το ευρύτερο ευρωπαϊκό σχέδιο; Γιατί μη μας πείτε ότι είσαστε υποχρεωμένοι και ότι η Ευρωπαϊκή Ένωση σας το λέει. Μονίμως σας υποχρεώνει η Ευρωπαϊκή Ένωση να μετατρέπετε τον ελληνικό λαό σε αυτόχειρα; Σας υποχρεώνει αυτή η Ευρωπαϊκή Ένωση να μας κάνετε να αυτοκτονούμε συνεχώς; Έχετε δηλαδή εσείς την εντύπωση ότι ο ελληνικός λαός μπορεί να πληρώσει 46% επιβαρημένο τιμολόγιο; Ή θα μας δώσετε κουπόνια, όπως προτείνει κατά καιρούς το ΠΑ.ΣΟ.Κ., πότε για την παιδεία, πότε για το ένα, πότε για το άλλο; Κουπόνια θα μας δώσετε για τη Δ.Ε.Η.; Να φθάσουμε στο υψηλό επίπεδο της Βρετανίας; Μπορεί να μας δώσετε και κουπόνια στο τέλος-τέλος, άμα πάμε έτσι.
      Δεν μου λέτε, έξι χρόνια απελευθέρωση. Έξι χρόνια δεν έκανε κανένας καμία επένδυση. Δώσατε απλώς τις άδειες. Και η επένδυση που έγινε στα ΕΛ.ΠΕ. –και πολύ σωστά σας το είπε ο συνάδελφος ο κ. Γκατζής- για ποιο λόγο έγινε; Πειραματικά! Να δουν αν πειραματικά μπορεί να βγάλει κέρδη! Και αποδείχθηκε ότι μπορούσε να βγάλει κέρδη! Και τώρα πέφτουν όλοι πάνω στο πτώμα της Δ.Ε.Η., στη λεία!
      Εγώ, λοιπόν, θα σας διαβάσω το πραγματικό κίνητρο και τον πραγματικό σχεδιαστή της πολιτικής σας. Και θα σας το διαβάσω και δεν μπορείτε να το αμφισβητήσετε. Έχω και το πρωτότυπο εδώ να σας το δώσω, άμα θέλετε. Αποκλείεται να μην τα ξέρετε, απλώς για να τα ακούσει ο κόσμος και να ξέρει, όταν λέτε για σχεδιασμό, για κοινωνική πολιτική, για μεταρρυθμίσεις, για χίλια δυο πράγματα, τι έχετε υπ’ όψιν σας. 
      Βασικός σχεδιαστής: UBS. Μήπως ξέρει κάποιος τι είναι η UBS; Ή μήπως δεν ξέρετε τι είναι η UBS; Η Ένωση Ελβετικών Τραπεζών. Έχει κάνει, λοιπόν, η UBS μελέτη για τις εταιρείες συμμετοχών. Ανάμεσα σ’  αυτές έχει πιάσει και τον κ. Μυτιληναίο. Ξέρετε, ο ελληνικός λαός τώρα τις εταιρείες συμμετοχών και τούτο κι εκείνο και το άλλο δεν τα καταλαβαίνει.
      Εγώ θα σας πω μόνο τι λέει η εταιρεία! «Επενδύστε για τους ίδιους που έχουν εταιρεία συμμετοχών». Είναι η «Μυτιληναίος» εν προκειμένω, αύριο το πρωί μπορεί να είναι κάποιος άλλος, δεν με απασχολεί, μπορεί να είναι και άλλες δέκα και δεν τις βρήκα εγώ. Αυτήν την έκθεση βρήκα. Ξέρετε τι λέει;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω αμέσως. 
      Μιλά για την καθαρή θέση της εταιρείας. «Η απελευθέρωση της ελληνικής αγοράς μπορεί να οδηγήσει την «Μυτιληναίος» στην παραγωγή ηλεκτρισμού μέσω των ελληνικών και των σταθμών φυσικού αερίου που τώρα αναπτύσσονται». Τότε ήταν 2005. «Μια διάσπαση της Δ.Ε.Η.» -ακούστε- «θα έκανε τη θυγατρική «ΜΕΤΚΑ» ιδιαίτερα ελκυστική, καθώς είναι σε μοναδική θέση να διαχειριστεί αυτούς τους σταθμούς».
      Πάω παρακάτω, στη σελίδα εκατόν πενήντα: «Ενισχύοντας τη θέση της στην αγορά ηλεκτρισμού μέσω «ΜΕΤΚΑ», καθώς σταδιακά η αγορά ανοίγει, μπορεί να γίνει παραγωγός ηλεκτρισμού είτε μέσω ανάπτυξης είτε μέσω εξαγορών σ΄ ένα σενάριο διάσπασης της Δ.Ε.Η.»! 
      Και λίγο παρακάτω: «Οι εξαγορές είναι δυνατές στην ελληνική αγορά και είναι σε ιδιαίτερα καλή θέση η εταιρεία να εκμεταλλευθεί την αγορά ηλεκτρισμού, γιατί έχει ανακτήσει ενεργειακούς σταθμούς η «ΜΕΤΚΑ» και έχει την εμπειρία να τους λειτουργεί, αν βλέπαμε το κράτος να πωλεί πάγια στον τομέα του ηλεκτρισμού, ενδεχομένως υπό την πίεση της Ευρωπαϊκής Ένωσης, δεδομένου του πολύ αργού ρυθμού απελευθέρωσης της αγοράς ηλεκτρισμού».
      Δηλαδή τι έρχεστε και  μας λέτε τώρα; Ανεβαίνετε στα βήματα, μιλάτε πολιτικά, μας μιλάτε για τον Προϋπολογισμό και μας λέτε, εμείς κάνουμε κοινωνική πολιτική και η Δ.Ε.Η.  δεν πρέπει να είναι προβληματική διότι χάνει τούτο χάνει εκείνο, οι ιδιώτες κάνουν σύμπραξη… τα ίδια κάνατε με τους δήμους τα ίδια κάνατε με το  Ο.Τ.Ε.. Όπου διεθνώς έχει υπάρξει σύμπραξη τάχα σε πρώτο βήμα ιδιωτικού και δημόσιου τομέα καταλήξαμε σε φαινόμενα τύπου «Ολυμπιακής». Θα ξεφυτρώσει ο ιδιώτης ο οποίος μετά θα έχει πάρει τα φιλέτα. Έτσι αρχίζουν οι διασπάσεις. Λοιπόν, μη μας λέτε ότι κάνετε πολιτική και δη ευρωπαϊκή πολιτική. Έχουμε εδώ όλα τα διεθνή στοιχεία που λένε ποιοι σας τα υπαγορεύουν. Είναι συγκεκριμένα συμφέροντα, συγκεκριμένες πολυεθνικές εταιρείες με τους ντόπιους συνεργάτες τους εδώ προς όφελος οιουδήποτε άλλου εκτός του ελληνικού λαού!
      Το χειρότερο από όλα; Κύριε Πρόεδρε, αγαπητοί συνάδελφοι, όταν φτάνει η χώρα να μιλάει για στρατηγικό σχεδιασμό της ενέργειας και ο στρατηγικός σχεδιασμός σημαίνει συμμετοχή Ελλήνων στρατιωτών στην κάλυψη των ενεργειακών συμφερόντων των μεγάλων κολοσσών και στο τέλος σε πολιτικές λύσεις τύπου Κοσσόβου οι οποίες επίκεινται τώρα με τη χώρα μας μέλος του Συμβουλίου Ασφαλείας του Ο.Η.Ε. και προεδρεύουσα, πρέπει να ξέρει ο ελληνικός λαός ότι όχι απλώς πληρώνει το μάρμαρο, όχι απλώς πληρώνει αυτά τα λεγόμενα «κερατιάτικα» αλλά στο τέλος-τέλος για να πλουτίζουν οι λίγοι στέλνει και τα παιδιά του σε στρατιωτικές αποστολές τάχα δήθεν υπεράσπισης της δημοκρατίας. Αυτή η ενεργειακή δημοκρατία είναι κατασκότεινη, κύριε Υπουργέ, δεν έχει ίχνος φωτός. Ένας λαμπτήρας μικρός ελάχιστος ν΄ ανάψει, αυτός είναι πάρα πολύ ακριβά πληρωμένος από τον ελληνικό λαό που κοιτάζει να εξασφαλίσει λίγο φυσικό αέριο ή λίγο ηλεκτρισμό για  να μπορέσει απλώς να ζήσει!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Κανέλλη. Παρ’ όλη τη ρητορική σας δεινότητα πατήσατε και το χρόνο της δευτερολογίας σας. Θα σας δώσω όμως λίγο χρόνο αν χρειαστεί.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε, αν χρειαστεί θα είναι μόνο κάποια δυο, τρία λεπτά.
      ΠΡΟΕΔΡΕΥΩΝ (Σωτήρης Χατζηγάκης): Αν χρειαστεί και ένα δίλεπτο θα σας το δώσω.
      Κυρίες και κύριοι συνάδελφοι, έχω την τιμή να σας ανακοινώσω πως ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτικό Εκπρόσωπο του κόμματός, κατά τη συζήτηση της επερωτήσεως προς τον Υπουργό Ανάπτυξης, σχετικά με την πολιτική της Κυβέρνησης στον τομέα της ηλεκτρικής ενέργειας, τη  Βουλευτή κ. Ασημίνα Ξηροτύρη-Αικατερινάρη.
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Η απελευθέρωση της αγοράς ενέργειας έχει άμεση σχέση με τη Συνθήκη του Μάαστριχτ για την ελεύθερη κίνηση του κεφαλαίου και φυσικά αποτελεί βασικό συστατικό στοιχείο της στρατηγικής της Λισαβόνας με στόχο την αύξηση της εκμετάλλευσης της εργατικής τάξης. Το Κομμουνιστικό Κόμμα της Ελλάδας έχει τονίσει επανειλημμένα ότι η ενέργεια είναι κοινωνικό αγαθό και όχι εμπόρευμα με το οποίο πλουτίζει το κεφάλαιο. 
      Με την απελευθέρωση της αγοράς ενέργειας και την ιδιωτικοποίηση της Δ.Ε.Η. διευκολύνεται η εφαρμογή της πολιτικής της Ευρωπαϊκής Ένωσης και των ελληνικών κυβερνήσεων οι οποίες έχουν στόχο να μειώσουν την τιμή της εργατικής δύναμης. Εξάλλου, υπάρχει εμπειρία από την απελευθέρωση της αγοράς ενέργειας και στις Η.Π.Α. και στην Αγγλία όπου αυξήθηκε το ποσοστό της υπεραξίας που παράγεται από τους εργαζόμενους το οποίο ιδιοποιούνται οι καπιταλιστές. Αυτό γίνεται με μία δέσμη αντιλαϊκών μέτρων που έχουν να κάνουν με τη μείωση των εργαζομένων, με την ελαστικοποίηση των εργασιακών σχέσεων, την εντατικοποίηση της εργασίας, την είσοδο των εργολάβων οι οποίοι χρησιμοποιούν τους εργαζόμενους με μισθούς πείνας, την ανατροπή των εργασιακών και ασφαλιστικών κατακτήσεων των εργαζομένων.
      Πρέπει, επίσης, να τονίσουμε ότι η επίθεση στις κατακτήσεις και τα δικαιώματα των εργαζομένων στις πρώην Δ.Ε.Κ.Ο. είναι ένα μέρος της συνολικής επίθεσης της άρχουσας τάξης για τη μείωση του εργατικού κόστους και στη χώρα μας και γι’ αυτό πρέπει ν΄ αντιμετωπιστεί από το ταξικό συνδικαλιστικό κίνημα.
      Από τότε που άρχισε η διαδικασία της απελευθέρωσης και προτού ακόμη ψηφιστεί ο νόμος για την απελευθέρωση, ο 2773/1999, άρχισε το ξήλωμα των εργασιακών σχέσεων, που πήρε γρήγορους ρυθμούς τα τελευταία χρόνια στη Δ.Ε.Η.. Από το 1993 οι εργαζόμενοι στη Δ.Ε.Η. μειώθηκαν κατά δέκα χιλιάδες τετρακόσιους εβδομήντα και, με βάση το πενταετές πρόγραμμα, μέχρι το 2010 οι εργαζόμενοι θα μειωθούν στις είκοσι πέντε χιλιάδες, ενώ την περίοδο 2000-2005 η παραγόμενη ηλεκτρική ενέργεια ανά εργαζόμενο αυξήθηκε από 1.532 MW στα 1.939 MW. 
      Την ίδια χρονική περίοδο σημειώνεται κατακόρυφη άνοδος των εργαζομένων που εργάζονται με σχέσεις εργασίας, που δεν είναι καθόλου σταθερές, δηλαδή εργαζόμενοι τους οποίους οι εργολάβοι τους νοικιάζουν και τους έχουν με μισθούς πείνας, εργαζόμενοι οι οποίοι καλύπτουν μόνιμες και σταθερές θέσεις εργασίας. Ακόμα έχουμε και τους λεγόμενους «οκταμηνίτες», οι οποίοι είτε είναι σε εργολάβους, είτε προσλαμβάνονταν ένα μέρος από τη Δ.Ε.Η. Τώρα πλέον  πάει να εξαλειφθεί αυτό. Ενώ μόνο στο λεκανοπέδιο της Πτολεμαϊδας εργάζονται πάνω από τέσσερις χιλιάδες εργαζόμενοι με μισθούς πείνας, οι οποίοι είναι εργαζόμενοι των εργολάβων και δουλεύουν σε απαράδεκτες συνθήκες εργασίας, με συχνά εργατικά ατυχήματα, κάτι που επιβεβαιώνεται καθημερινά με τις διαμαρτυρίες των εργαζομένων. Πρόσφατα είχαμε διαμαρτυρίες του συνδικάτου εκεί, του «Σπάρτακος», για τα εργατικά ατυχήματα. 
      Η Νέα Δημοκρατία με το ν. 3429/2005 ανατρέπει τα εργατικά δικαιώματα για τους νέους εργαζόμενους, με στόχο την πλήρη κατάργησή τους, κατά τα πρότυπα του Ο.Τ.Ε. Θα συνεχιστεί και το επόμενο διάστημα η μείωση του αριθμού των εργαζομένων, όπως προκύπτει από το πενταετές πρόγραμμα. Τα εργατικά ατυχήματα είναι καθημερινά φαινόμενα και είναι αποτέλεσμα της ανατροπής των εργασιακών σχέσεων. Αν θέλετε, η μείωση του αριθμού των εργαζομένων συνοδεύεται από την αύξηση του αριθμού των ατυχημάτων και στο μόνιμο προσωπικό αλλά και στους εργαζόμενους που εργάζονται στους εργολάβους. Οι εργαζόμενοι στη Δ.Ε.Η. πληρώνουν βαρύ φόρο, για να αυξηθούν τα κέρδη των μετόχων της Δ.Ε.Η. αλλά και των επιχειρηματιών που δραστηριοποιούνται στα έργα της Δ.Ε.Η.. 
      Σύμφωνα με τα επίσημα στοιχεία, τα οποία δημοσιεύτηκαν και στο περιοδικό της ΓΕΝ.Ο.Π.-Δ.Ε.Η., το 2005 έγιναν στους εργολάβους –όσα δηλώθηκαν, γιατί δεν δηλώνονται όλα- τέσσερα θανατηφόρα εργατικά ατυχήματα και υπήρξαν δεκαεννιά τραυματίες, ενώ στη Δ.Ε.Η. έγιναν τρία θανατηφόρα και υπήρξαν διακόσιοι ενενήντα πέντε τραυματίες. Προκειμένου να προωθηθεί η πολιτική της απελευθέρωσης και της ιδιωτικοποίησης της Δ.Ε.Η., οι κυβερνήσεις της Νέας Δημοκρατίας και του ΠΑ.ΣΟ.Κ. διέλυσαν το ασφαλιστικό σύστημα των εργαζομένων στην Δ.Ε.Η., συγκεκριμένα με το ν.2773/1999. Στην εισηγητική έκθεση του νόμου αναφέρεται: «Η επίλυση του ασφαλιστικού ζητήματος του προσωπικού και των συνταξιούχων της Δ.Ε.Η. ήταν βασική προϋπόθεση για τη μετάβαση στο νέο καθεστώς της αγοράς ηλεκτρικής ενέργειας στη χώρα μας. Οι εισφορές των εργαζομένων από το 1966 τροφοδοτούσαν απευθείας τις επενδύσεις και τα έργα υποδομής της Δ.Ε.Η., που αναλάμβανε την υποχρέωση να καλύπτει ασφαλιστικά τους εργαζόμενους και τους συνταξιούχους». Με την ψήφιση του ν. 2773/1999 η κυβέρνηση του ΠΑ.ΣΟ.Κ. δημιούργησε νέο ασφαλιστικό φορέα, τον Ο.Α.Π.-Δ.Ε.Η., και ταυτόχρονα χάρισε στους μετόχους την περιουσία του,  που ανήκει στους εργαζόμενους, η οποία υπολογίστηκε στα 3,5 τρισεκατομμύρια δραχμές ή 10 δισεκατομμύρια ευρώ, η οποία ήταν ενσωματωμένη στην περιουσία της Δ.Ε.Η.. Ο υπολογισμός, δε, της περιουσίας έγινε από την διεθνούς κύρους εταιρεία «PRODICENAL». Το διοικητικό συμβούλιο του Ο.Α.Π.-Δ.Ε.Η. ανέθεσε στην ίδια εταιρεία την επικαιροποίηση της περιουσίας και βέβαια το 2005 αυξήθηκε στα 11.000.690.000 ευρώ. Συνεπώς λοιπόν και η Νέα Δημοκρατία και το ΠΑ.ΣΟ.Κ., μαζί και ο Συνασπισμός, που ψήφισαν τη Συνθήκη του Μάαστριχτ για την ελεύθερη κίνηση κεφαλαίων, εμπορευμάτων, υπηρεσιών και εργατικού δυναμικού και το προβάλανε αυτό ως το μόνο δρόμο, αποδείχθηκε ότι οδήγησαν τη Δ.Ε.Η. στους ιδιώτες, ανατρέψανε τις εργασιακές σχέσεις, αυξήσανε τα κέρδη των μετόχων και των καπιταλιστών και ανατρέψανε και κατάργησαν τα δικαιώματα των εργαζομένων. 
      Η Νέα Δημοκρατία και το ΠΑ.ΣΟ.Κ., που από κοινού ψήφισαν την πρώτη απελευθέρωση της ηλεκτρικής ενέργειας και την κατάργηση του κρατικού μονοπωλίου της Δ.Ε.Η., έχουν τεράστιες ευθύνες πρώτα και κύρια για τους φουσκωμένους λογαριασμούς που πληρώνει ο ελληνικός λαός στη Δ.Ε.Η. και οι οποίοι θα έρχονται κάθε χρόνο και πιο φουσκωμένοι. Αυτό σημαίνει απελευθέρωση. Βέβαια για τους εργαζόμενους απελευθέρωση σημαίνει κατάργηση της μόνιμης και σταθερής εργασίας, είσοδο των εργολάβων, μείωση των μισθών, αύξηση των εκτάκτων και αύξηση των εργατικών ατυχημάτων. 
      Απέναντι σ’ αυτήν την πολιτική που εφαρμόζουν και η Νέα Δημοκρατία και το ΠΑ.ΣΟ.Κ. σε βάρος του λαού είναι ανάγκη να διαμορφωθεί μια αγωνιστική συσπείρωση όπου η ενέργεια θα πρέπει να είναι κοινωνικό αγαθό για τον ελληνικό λαό και όχι εμπόρευμα κερδοφορίας για τους καπιταλιστές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Φυσικά για να γίνει αυτό χρειάζεται άλλη εξουσία, άλλη οικονομία και βέβαια μόνο με λαϊκή οικονομία και λαϊκή εξουσία μπορούν να ικανοποιηθούν οι λαϊκές ανάγκες για να έχει ο ελληνικός λαός φθηνό ρεύμα από τη Δ.Ε.Η. και να μην πληρώνει καθημερινά τους φουσκωμένους λογαριασμούς της Δ.Ε.Η..
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόγκα. 
      Το λόγο έχει ο Υφυπουργός Ανάπτυξης κ. Νεράντζης. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Το κείμενο της συζητούμενης επερώτησης αλλά και η ανάπτυξή της περιλαμβάνουν τις γνωστές φορτισμένες και φορτίζουσες επιχειρηματολογίες και φρασεολογίες, τις οποίες μας έχει συνηθίσει το Κ.Κ.Ε. όπως: «ιμπεριαλισμός-λαϊκά στρώματα-κινήματα-ανατροπές-βομβαρδισμό της Γιουγκοσλαβίας-Κόσσοβο» και άλλα τινά. 
      Όμως η χρήση τέτοιων φορτισμένων εννοιών δεν διαφωτίζει τα όποια προβλήματα, δεν συσκοτίζει την κατάσταση και δεν μπορεί να παραπείσει κανέναν. Τα προβλήματα υπάρχουν -όπου υπάρχουν- και οι λύσεις έχουν δοθεί -όπου έχουν δοθεί-. 
      Επειδή η επερώτηση καταλαμβάνει περίπου έκταση δυόμισι σελίδων και ο χρόνος που ανάλωσαν οι συνάδελφοι, για να τη στηρίξουν, υπερέβη κατά πολύ, με τη συναίνεσή σας –ή με την ανοχή σας- κύριε Πρόεδρε, το χρόνο του Κανονισμού, εγώ έχω κωδικοποιήσει τις απαντήσεις μου, επιλέγοντας μία προς μία ενότητα, από εκείνες που θίγονται και δίδοντας τις απαντήσεις, τις οποίες η Κυβέρνηση θεωρεί ότι πρέπει να δώσει και οι οποίες ακυρώνουν στις αιχμές των συναδέλφων του Κ.Κ.Ε.. Ειδικότερα:
      «- Μείωση προσωπικού Δ.Ε.Η.».
      Το προσωπικό πλήρους απασχόλησης της Δ.Ε.Η., για τα έτη 2000 έως 2005 αριθμείτο ως εξής: Το 2000 ήταν τριάντα μία χιλιάδες εξακόσια σαράντα πέντε άτομα. Το 2001 ήταν είκοσι εννέα χιλιάδες τετρακόσια πενήντα τρία άτομα. Το 2002 ήταν είκοσι οκτώ χιλιάδες επτακόσια ενενήντα πέντε άτομα. Το 2003 ήταν είκοσι οκτώ χιλιάδες εκατό άτομα ...
      ΝΙΚΟΛΑΟΣ ΓΚΑΤΖΗΣ: Πόσοι ήταν της μερικής απασχόλησης; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αφήστε να μιλήσω. Μιλήσατε πέντε λεπτά, δεν διακόψαμε καθόλου. Υπερέβητε τον κανονικό χρόνο και τώρα πετάγεστε...
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, μία ερώτηση έκανα. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ.
      Συνεχίστε, κύριε Υπουργέ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Να μη ρωτάτε, διακόπτοντας. Εγώ σας διέκοψα; Για όνομα του Θεού! Δεν αρχίσαμε καλά. 
      ΑΓΓΕΛΟΣ ΤΖΕΚΗΣ: Μην κοκκινίζετε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κοκκινίζω για να είμαι ensemble με το χρώμα σας. 
      Συνεχίζω: Το προσωπικό τούτο το 2004 ήταν είκοσι οκτώ χιλιάδες δεκαεννέα άτομα. Το 2005 ήταν είκοσι επτά χιλιάδες διακόσια εβδομήντα οκτώ άτομα. 
      Πρέπει να λάβουμε υπ' όψιν μας την απόσπαση εννιακοσίων είκοσι εργαζομένων μισθωτών της Δ.Ε.Η. στον Οργανισμό Ασφάλισης Προσωπικού της Δ.Ε.Η. και εκατόν εξήντα πέντε υπαλλήλων της Δ.Ε.Η., στο Δ.Ε.Σ.Μ.Η.Ε., δηλαδή στο Διαχειριστή του Συστήματος. Εάν αυτά συνυπολογιστούν, τότε η πραγματική μείωση του προσωπικού της Δ.Ε.Η. στην περίοδο 2000 έως 2005, ανέρχεται σε τρεις χιλιάδες διακόσιους ογδόντα δύο εργαζόμενους, δηλαδή εξακόσιους πενήντα έξι εργαζομένους το χρόνο. 
      Συντελέστηκε, λοιπόν, η μείωση. Όχι, όμως, αυτή που λέτε, αλλά πάντως συντελέστηκε.
      Πού οφείλεται αυτή η μείωση; Οφείλεται στη φυσική κατά μέσο όρο, αποχώρηση των εργαζομένων, χωρίς τη σύγχρονη αναπλήρωσή τους. Θα δούμε το γιατί. Οφείλεται, επίσης, στην έναρξη λειτουργίας αυτοματοποιημένων μονάδων, όπως εκείνη του Λαυρίου, η οποία απασχολεί λιγότερο προσωπικό απ’ ό,τι οι παραδοσιακές μονάδες. 
      Και γιατί αργεί η Δ.Ε.Η. να προσλάβει προσωπικό σε αναπλήρωση; Το προσωπικό δεν καθορίζεται με έναν αυτόματο πιλότο. Εκείνο που πρέπει να λαμβάνεται σοβαρώς υπ' όψιν, παράλληλα με τον κανονισμό και το οργανόγραμμα της Δ.Ε.Η., είναι η εξυπηρέτηση των τρεχουσών αναγκών και προς αυτήν την κατεύθυνση κινείται και η διοίκηση της Δ.Ε.Η.. Ήδη, προκηρύσσεται, εντός των ημερών, η πρόσληψη δύο χιλιάδων τριάντα πέντε ατόμων σε αναπλήρωση εκείνων που απεχώρησαν, ενώ επίσης προσλαμβάνει η Δ.Ε.Η. αμέσως, εντός των ημερών, και άλλα ενενήντα έξι άτομα. 
      Δεύτερη αιχμή σας: «Κατάργηση μόνιμης και σταθερής εργασίας και γενίκευση ευέλικτων εργασιακών σχέσεων». Μας κατηγορείτε γι΄ αυτό.
      Η Δ.Ε.Η., είτε έτσι είτε αλλιώς, είναι ανώνυμη εταιρεία, εισηγμένη στο Χρηματιστήριο. Είναι ανώνυμη εταιρεία, της οποίας ο καταστατικός σκοπός είναι η κερδοφορία, που βαίνει παράλληλα με τη συμβολή της στην ενεργό, οικονομική ανάπτυξη της χώρας. Δεν είναι οργανισμός καταπολεμήσεως της ανεργίας η Δ.Ε.Η.. Θα προσλαμβάνει εκείνο το προσωπικό, το οποίο εκάστοτε της χρειάζεται, προκειμένου να πραγματώσει τους σκοπούς της. Μην εκφράζετε, λοιπόν, φόβους και δυσαρέσκεια για την κατάργηση της μόνιμης και σταθερής εργασίας σε κάποιο αριθμό προσωπικού.
      Με το ν. 3429/2005, αποκαθίστανται επιτέλους οι στρεβλώσεις που παρατηρούνταν σε θέματα προσωπικού. Ειδικότερα, χωρίς να θίγονται οι ρυθμίσεις που διέπουν τους όρους εργασίας όσων σήμερα εργάζονται στις Δ.Ε.Κ.Ο., για τους νεοπροσλαμβανόμενους –δεν θίγουμε τους παλαιούς- υιοθετείται περιβάλλον όρων εργασίας, ανάλογο με εκείνο της γενικότερης αγοράς εργασίας. Παύουν πια οι εργαζόμενοι δύο ταχυτήτων, εκείνων δηλαδή, από τη μια πλευρά, που εργάζονται στις Δ.Ε.Κ.Ο. και είχαν αποσπάσει σημαντικά προνόμια, ενώ, σε μεγάλο βαθμό, είχαν εξασφαλίσει αποσύνδεση της επαγγελματικής τους τύχης από την οικονομική πορεία της επιχειρήσεως, και, από την άλλη πλευρά, εκείνων που εργάζονταν στον ιδιωτικό τομέα και συμμετέχουν ενεργά στην προοπτική για επιβίωση και ανταγωνιστικότητα της κάθε μικρής ή μεγάλης ιδιωτικής εταιρείας. 
      Φαντάζομαι ότι το κόμμα σας ενδιαφέρεται εξίσου -και λογικό θα είναι- και για τις δύο αυτές κατηγορίες εργαζομένων, δηλαδή και για εκείνους που εργάζονται στις Δ.Ε.Κ.Ο. και για εκείνους που εργάζονται στις ιδιωτικές μονάδες. Και φαντάζομαι επίσης ότι το κόμμα σας θα αντιλαμβάνεται ότι αυτός ο διαφορισμός και η παροχή προνομίων στη μια κατηγορία εις βάρος της άλλης δεν μπορεί επ’ άπειρον να συνεχιστεί.
      Μας επερωτάτε, επίσης, για τις «αυξήσεις στα τιμολόγια της Δ.Ε.Η.». Έχουμε, από τη μια πλευρά, την αύξηση των τιμών των καυσίμων και το γεγονός επίσης, περαιτέρω, ότι οι παράγοντες του κόστους, όπως κυρίως του εξοπλισμού παραγωγής, διαμορφώνονται σε διεθνείς τιμές, με τα ορισθέντα διά της υπουργικής αποφάσεως τιμολόγια. Παρά ταύτα, το ηλεκτρικό ρεύμα προσφέρεται σε εξαιρετικά φθηνές τιμές, παρά τα όσα λέτε και επιδεικνύεται ιδιαίτερη φροντίδα για ορισμένες κατηγορίες καταναλωτών.
      Και για να είμαι περισσότερο συγκεκριμένος –το ανέφερε ήδη ένας εκ των αξιοτίμων κυρίων επερωτώντων- θα πω ότι, για δύο συνεχόμενα χρόνια, δεν αυξήθηκε η τιμή του οικιακού τιμολογίου, μέχρι 800 KWh ανά τετράμηνο και παρέχεται φθηνό ρεύμα σε ειδικές κατηγορίες καταναλωτών, όπως οι αγρότες, οι πολύτεκνοι και οι κάτοικοι των νησιών.
      Παρατήρησε νομίζω ο κ. Γκατζής, ότι εν τέλει, η Ευρωπαϊκή Ένωση –το είπε, αλλά δεν είναι έτσι- έχει μετρήσει ότι το κάθε νοικοκυριό χρειάζεται 3500 KWh –αν δεν απατώμαι έτσι είπατε- ενώ εμείς προβλέπουμε ένα ευνοϊκότατο τιμολόγιο, μόνο μέχρι τις 800 KWh.
      Μα, αν εμείς τους διευκολύνουμε και για τις 3.500 KWh –ακόμα και αν είναι ορθό το στοιχείο που επικαλείσθε- τότε εσείς μας ζητάτε να τους παράσχουμε, σχεδόν δωρεάν ρεύμα. 
      Και σας ερωτώ το εξής: Σε ποια χώρα της Ευρωπαϊκής Ένωσης παρέχεται δωρεάν ηλεκτρική ενέργεια; Το να υποστηρίζετε τιμολόγια ευνοϊκά, τιμολόγια που να είναι εξατομικευμένα στις ιδιαιτερότητες κάποιων διαστρωματώσεων του ελληνικού πληθυσμού, το καταλαβαίνω –και ήδη υπάρχουν, σας τα ανέφερα ήδη- αλλά ολική, ουσιαστικώς απαλλαγή της καταναλισκόμενης ηλεκτρικής ενέργειας, μέχρι του ύψους των 3.500 KWh ανά τετράμηνο, δεν μπορεί να συμβεί και δεν συμβαίνει πουθενά.
      Τώρα, πρέπει να σας επισημάνω κάτι που δεν το άκουσα, ότι δηλαδή οι τιμές πωλήσεως και διαθέσεως του ηλεκτρικού ρεύματος της Δ.Ε.Η. είναι ανάμεσα στις φθηνότερες στην Ευρώπη. Ειδικότερα, οι τιμές του βιομηχανικού ρεύματος στην Ελλάδα, όπως προκύπτουν από τα στοιχεία της EUROSTAT, είναι κάτω του ευρωπαϊκού μέσου όρου. Είναι στο 50% του μέσου όρου της Ευρώπης των δεκαπέντε, στο 50% των τιμών της Πορτογαλίας και στο 30% του μέσου όρου της Δανίας. 
      Επίσης, θεσπίστηκαν, για πρώτη φορά, για τους οικιακούς καταναλωτές, σημαντικά οικονομικά κίνητρα, με στόχο την εξοικονόμηση ενέργειας. Συγκεκριμένα, όσοι οικιακοί καταναλωτές μειώσουν την κατανάλωση ενέργειας συνολικά, στο επόμενο δωδεκάμηνο, κατά 4% προκειμένου για ετήσια κατανάλωση μέχρι 6.000 KWh και 6% προκειμένου για ετήσια κατανάλωση, από 6.001 KWh μέχρι 12.000 KWh, σε σχέση με την αντίστοιχη προηγούμενη περίοδο, θα τυγχάνουν επιστροφής, ίσης με το 5%, επί της συνολικής δαπάνης τους για την κατανάλωση ενέργειας και παγίου.
      Επομένως και αυτή η αιτίαση δεν είναι σωστή. Είμαστε από τις φθηνότερες χώρες, σε σχέση με την παροχή ηλεκτρικού ρεύματος και διατηρούμε τον κοινωνικό χαρακτήρα του αγαθού της ενέργειας υπέρ του οποίου κόπτεσθε –θα έλεγα όχι αδίκως- και τον διατηρούμε σε σημείο τέτοιο που να μη διακυβεύεται το κύρος και η δυνατότητα λειτουργίας της όλης Δ.Ε.Η.. 
      Πολλοί από σας επιμείνατε ιδιαίτερα στην οριακή τιμή του συστήματος. Το θέμα έχει απασχολήσει το Σώμα, έχω απαντήσει εκτενέστερα σε ερωτήσεις –και επίκαιρες και κοινές- τις οποίες έχουν υποβάλει διάφοροι συνάδελφοι, μεταξύ των οποίων και ο Συνασπισμός δια της κ. Ξηροτύρη. 
      Θα πρέπει να σας διευκρινίσω συμπληρωματικώς ότι η αύξηση της οριακής τιμής του συστήματος μερικώς συνδέεται με την αύξηση των διεθνών τιμών του πετρελαίου και συνακολούθως με την αύξηση των τιμών του φυσικού αερίου. Επισημαίνεται ότι η σύγκριση των οριακών τιμών του συστήματος, κατά το διάστημα Ιανουαρίου 2006 μέχρι τον Αύγουστο του 2006 δεν οδηγεί σε ορθά συμπεράσματα, γιατί οι συνθήκες παραγωγής ήταν τέτοιες που είχαμε περίσσεια υδάτων το πρώτο τρίμηνο του 2006. Το στοιχείο αυτό, μαζί με την εποχική αύξηση του φορτίου τον Ιούλιο και τον Αύγουστο του 2006, διαφοροποιούν εντελώς τις συνθήκες λειτουργίας του συστήματος και η μεταβολή των τιμών ήταν απολύτως αναμενόμενη. 
      Επομένως το συμπέρασμα του συλλογισμού σας πάσχει.
      Βεβαίως, αποτελεί γεγονός ότι η Κυβέρνηση –γιατί το άκουσα και αυτό- δεν ασχολείται με τον καθορισμό της οριακής τιμής. Αυτό είναι καθήκον, είναι προνομία ή, αν θέλετε, αρμοδιότητα μιας ανεξάρτητης αρχής, της Ρυθμιστικής Αρχής Ενέργειας, η οποία απολαμβάνει –αυτή και τα μέλη της- πλήρους προσωπικής και λειτουργικής ανεξαρτησίας.
      Με απόφαση, λοιπόν, της Ρυθμιστικής Αρχής Ενέργειας που ελήφθη τον Ιανουάριο του 2006, επιχειρήθηκε να διευκρινιστεί ο τρόπος υπολογισμού της οριακής τιμής του συστήματος. Παρατηρήθηκε, λοιπόν, σχετική αύξηση της τιμής αυτής και η απόφαση της Ρ.Α.Ε. ελήφθη –και το ίδιο της το σκεπτικό είναι καταχωρημένο- προκειμένου να ορισθεί επιτέλους ή ορθή εφαρμογή του τρόπου του υπολογισμού της τιμής αυτής και βασίζεται στις αρχές και στις προσβλέψεις του Κώδικα Διαχείρισης του Συστήματος και Συναλλαγών της Ηλεκτρικής Ενέργειας. 
      Σε καμία περίπτωση αυτή η απόφαση της Ρ.Α.Ε., η οποία αφορά τη μεταβατική περίοδο –δεν το άκουσα αυτό- μέχρι την πλήρη εφαρμογή του νέου κώδικα, δεν μπορεί να θεωρηθεί ως απρόσμενη. 
      Αντίθετα, έγκυροι παρατηρητές καταλόγιζαν στις τελευταίες κυβερνήσεις που πέρασαν τη βραδυπορία τους περί τη διορθωτική επέμβαση στον καθορισμό της τιμής μονάδος, μέχρις ότου εφαρμοστεί ο νέος κώδικας. 
      Και σημειώσατε ότι αυτή η τιμή εγκρίθηκε μετά από διαβούλευση στην οποία ετέθη αυτή η πρόταση της Ρ.Α.Ε., τουλάχιστον δύο χρόνια και στην οποία διαβούλευση συμμετείχαν ενεργά όλοι οι ενδιαφερόμενοι φορείς, ενώ ελήφθησαν υπ΄όψιν επίσης και τα πλαίσια ανάπτυξης αγορών ηλεκτρικής ενέργειας και στα υπόλοιπα κράτη της Ευρωπαϊκής Ένωσης.  
      Και για να είμαι ακόμα πιο σαφής, ο τρόπος με τον οποίο υπολογίζονταν η οριακή τιμή συστήματος μέχρι τον Ιανουάριο του 2006, στρέβλωνε την εικόνα της αγοράς ηλεκτρικής ενέργειας, στην οποία, ενώ υπήρχε –και παρακαλώ πολύ να το προσέξετε- σχετική έλλειψη εγκατεστημένης ισχύος παραγωγής, εντούτοις οι τιμές ηλεκτρικής ενέργειας διαμορφώνονταν σε πολύ χαμηλά επίπεδα, σαν να υπήρχε πλεόνασμα ισχύος. Ήταν μία αντίφαση καταλυτική, η οποία, όχι μόνο δεν είχε δικαιολογητικό λόγο να ισχύει επί τόσα χρόνια, αλλά οδηγούσε στη στρέβλωση της όλης αγοράς η οποία είχε φθάσει στο απροχώρητο. Με την είσοδο του πρώτου, πλην της Δ.Ε.Η., παραγωγού στο σύστημα, ήταν πλέον επιβεβλημένη η άρση αυτής της στρέβλωσης. 
      Πρέπει, επίσης, να τονιστεί ότι τα ποσά που κατέβαλε η Δ.Ε.Η. ως η προμηθεύτρια του 99% περίπου των Ελλήνων καταναλωτών, δεν έχουν σε καμία περίπτωση τη μορφή της επιδότησης ή οτιδήποτε άλλο προς τρίτους παραγωγούς ή εισαγωγείς ηλεκτρικής ενέργειας.   
      Λαμβάνοντας, λοιπόν, υπ΄όψιν τον τρόπο λειτουργίας της αγοράς ηλεκτρικής ενέργειας, η Δ.Ε.Η., αν έπρεπε να παράγει με τις δικές της παραγωγικές μονάδες την αναγκαία ηλεκτρική ενέργεια για την ικανοποίηση της ζήτησης των πελατών της, θα έπρεπε να δαπανούσε μεγαλύτερα ποσά, λόγω αγοράς καυσίμων και παλαιότητας πολλών από τις μονάδες της, σε σχέση μ’ αυτά που εν τέλει δαπάνησε για την αγορά της ενέργειας από τρίτους. 
      Πηγαίνουμε τώρα σε άλλη αιτίαση την οποία έχετε υποβάλει και η οποία αφορά «τη μειωμένη κερδοφορία της Δ.Ε.Η. και το στρατηγικό επενδυτή τον οποίο επέλεξε». 
      Προκειμένου περί του στρατηγικού επενδυτή, ισχύουν τα όσα εκτενώς ανέφερα σε επίκαιρη ερώτηση, την οποία, αν δεν απατώμαι, υπέβαλε η συνάδελφος μας κ. Ξηροτύρη. 
      Εμείς, όσον αφορά την κερδοφορία, θέλουμε να τονίσουμε ότι στο πλαίσιο της ενεργειακής πολιτικής, όπως αυτή διαμορφώνεται από την ελληνική νομοθεσία και το κοινοτικό δεδομένο, καθώς και από το νέο περιβάλλον που δημιουργείται από την απελευθέρωση της αγοράς ηλεκτρισμού, η Δ.Ε.Η. έχει υιοθετήσει μια στρατηγική, με σκοπό την ενδυνάμωση του ρόλου της στη Νοτιανατολική Ευρώπη, ενώ παράλληλα διατηρεί τη θέση της στην εγχώρια αγορά. 
      Οι βασικοί στόχοι αυτής της στρατηγικής -για να ξεκαθαρίσουμε τα πράγματα- είναι προς όφελος και των μετόχων και των εργαζομένων, θέτοντας ως κεντρικό στόχο τη λειτουργία της Δ.Ε.Η. με καθαρά ιδιωτικοοικονομικά κριτήρια αλλά και που θα διατηρεί τα γενικά χαρακτηριστικά της επιχείρησης παροχής υπηρεσιών κοινής ωφελείας. 
      Ας δούμε τους κυριότερους απ’ αυτούς τους στόχους της στρατηγικής που επιδιώκει η Δ.Ε.Η.. Πρώτον, επιδιώκει να ενεργοποιήσει το δικαίωμα για αντικατάσταση των παλαιών μονάδων, συνολικής ισχύος 1600 MW. 
      Ακολούθως, επιδιώκει τη δυναμική ανάπτυξη των ανανεωσίμων πηγών ενέργειας, μέσω της θυγατρικής της εταιρείας την οποία ενεργοποιεί. 
      Ακολούθως, τη διεκδίκηση νέων δικαιωμάτων αξιοποίηση λιγνιτικών κοιτασμάτων, εντός ή εκτός Ελλάδος, αξιοποιώντας τη μεγάλη και την τεράστια εμπειρία της επιχείρησης σ’ αυτόν τον τομέα.  
      Περαιτέρω στόχος της είναι η ανάπτυξη και η ενίσχυση του συστήματος μεταφοράς, καθώς και η ενεργός συμμετοχή στην ολοκλήρωση των διασυνδέσεων των εθνικών δικτύων μεταφοράς στη Νοτιοανατολική Ευρώπη. 
      Επίσης, στους στόχους της συμπεριλαμβάνονται η επέκταση και αναβάθμιση του δικτύου διανομής, η αναβάθμιση του παραγωγικού δυναμικού των νησιών και, τέλος, η επέκταση στη νοτιανατολική Ευρώπη.  
      Αυτές οι κατευθύνσεις μπορούν να κατασιγάσουν τις ανησυχίες σας. Μπορούν να εξανεμίσουν τις αγωνίες σας. Η Δ.Ε.Η. τίθεται τώρα προ ενός νέου επιχειρησιακού περιβάλλοντος και προσπαθεί ορθολογικά να ανταποκριθεί στις απαιτήσεις των καιρών. 
      Είχατε αναφερθεί στο θέμα της σταθερής εργασίας και στους εργαζόμενους. Θα πρέπει ήδη να σας πω συμπληρωματικώς ότι πρώτον, παντού όπου στην Ευρώπη εφαρμόστηκε αυτή η λύση, υπήρχε αγαστή σύμπραξη των εργαζομένων. Καμία προσπάθεια εκσυγχρονισμού και μετασχηματισμού της επιχείρησης δεν έχει  πιθανότητες επιτυχίας, εάν δεν έχει απολαύσει ή αν δεν έχει εξασφαλίσει την ενεργό σύμπραξη των εργαζομένων. Κορυφαίες επιχειρήσεις…
      ΛΙΑΝΑ ΚΑΝΕΛΛΗ:  Σαν τα Λιπάσματα! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν «λιπαίνετε» τη συζήτηση κανονικά! Μιλήσατε περισσότερο απ’ ό,τι έπρεπε περί ανέμων και υδάτων, ως συνήθως, και δεν σας διέκοψα. 
      ΛΙΑΝΑ ΚΑΝΕΛΛΗ: Τρομοκρατήστε, μόλις ακούσετε κάτι. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αφήστε τα Λιπάσματα! Κάνετε επερώτηση και θα σας «λιπάνουμε» κανονικώς! 
      ΛΙΑΝΑ ΚΑΝΕΛΛΗ: Κύριε Πρόεδρε, να το πάρει πίσω τώρα! Αυτήν τη στιγμή! Ακούσατε τι είπε; «Κάνετε επερώτηση και θα σας λιπάνουμε κανονικά»! 
      Διακόψτε τώρα και πείτε του να το πάρει πίσω! Θα αποχωρήσουμε μετά από αυτό. 
      ΠΡΟΕΔΡΕΥΩΝ (Σωτήρης Χατζηγάκης): Μεταφορικά το είπε, κυρία Κανέλλη.  Καθίστε, σας παρακαλώ! Υπάρχει διαδικασία. 
      ΛΙΑΝΑ ΚΑΝΕΛΛΗ:  Με ύβρεις, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης):  Αν υπάρχει προσωπικό θέμα, θα το δούμε. Υπάρχει σχετική διαδικασία.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Πάμε στο δεύτερο σημείο. 
      Κορυφαίες επιχειρήσεις ηλεκτρισμού της Ευρώπης εντάσσουν στους αμοιβαία αποδεκτούς, από τις διοικήσεις και από τα συνδικάτα, στόχους της εταιρικής κοινωνικής ευθύνης την επαγγελματική προσαρμοστικότητα των εργαζομένων. 
      Τρίτον, ο μετασχηματισμός και η διαχείριση αλλαγών στις ευρωπαϊκές επιχειρήσεις αποτελούν δεσμεύσεις των συνδικάτων των εργαζομένων στον ηλεκτρισμό. 
      Για να προχωρήσουμε περαιτέρω, πάμε στην εταιρική κοινωνική ευθύνη. Χρειάζεται να δούμε εξαρχής αρκετά θέματα, που έχουν να κάνουν με διάφορες πτυχές της εταιρικής κοινωνικής ευθύνης. 
      Εδώ πρέπει να αναφέρω ότι κορυφαίες επιχειρήσεις ηλεκτρισμού της Ευρώπης, όπως η γαλλική ΕDF, εντάσσουν στους αμοιβαία αποδεκτούς από τις διοικήσεις και από τα συνδικάτα, στόχους της εταιρικής κοινωνικής επιχείρησης και την επαγγελματική προσαρμοστικότητα των εργαζομένων. 
      Πρέπει να επισημάνω εδώ ότι, κατά το 2004, σε κοινή διακήρυξή τους η EURELECTRIC, που εκπροσωπεί τις επιχειρήσεις του κλάδου ηλεκτρισμού και τα ευρωπαϊκά συνδικάτα που απασχολούνται στον ίδιο κλάδο, δέχτηκαν ότι η απελευθέρωση της αγοράς ηλεκτρικής ενέργειας δημιουργεί νέες αυξημένες ανάγκες για προσωπικό με μεγάλη ειδίκευση. Χρειάζονται δηλαδή περισσότερα άτομα, για να καλύψουν τις αυξανόμενες ανάγκες στους τομείς των πωλήσεων. 
      Μας κατηγορείτε, επίσης, για «επιχορηγήσεις νέων μονάδων και για τον αναπτυξιακό νόμο». Ο εκάστοτε αναπτυξιακός νόμος και τα Κοινοτικά Πλαίσια Στήριξης δεν χρηματοδοτούν, όπως εσείς υπολαμβάνετε πεπλανημένα, με προκλητικούς όρους, τις ιδιωτικές επενδύσεις στον τομέα της ανανεώσιμης ηλεκτροπαραγωγής. Είναι διαφορά οπτικής γωνίας. 
      Εσείς όλα τα βλέπετε μέσα από μία κρατική σκοπιά, μια σκοπιά, η οποία στην πράξη, μετά από απόπειρα εφαρμογής εξήντα, εβδομήντα και ογδόντα ετών, ήδη πλέον μπήκε σ’ αυτό που έλεγαν κάποιοι στο «χρονοντούλαπο της ιστορίας».
      Εμείς στηριζόμαστε στην ιδιωτική πρωτοβουλία. Αυτή διακηρύξαμε και αυτή πραγματώνουμε, με διαφάνεια και νομιμότητα. Με αυτήν, ως πρόγραμμα, απευθυνθήκαμε στον ελληνικό λαό. Αυτήν ενέκρινε ο ελληνικός λαός και αυτήν εφαρμόζουμε με όλες εκείνες τις προοπτικές που διασφαλίζουν συγχρόνως όλους τους όρους εφαρμογής της. 
      Μας κατηγορήσατε για υποκρισία σχετικά με το λιγνίτη. Αναφερθήκατε στο Κόσοβο. Φαίνεται ότι κάνετε και εδώ λάθος. Το Κόσοβο δεν έχει προσυπογράψει, ούτε μπορούσε, τη Συνθήκη του Κιότο. Άρα δεν μετέχει στην επιβολή κυρώσεων για την αγορά των ρύπων. 
      Επομένως δεν έρχεται σε αντίφαση η αγορά.
      ΑΓΓΕΛΟΣ ΤΖΕΚΗΣ: Το Κόσοβο ανήκει στη Σερβία. Δεν είναι ένα κράτος. Κάνετε λάθος.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αναφερθήκατε -και παρακαλώ να κοιτάξετε τα Πρακτικά- ονομαστικά στο Κόσοβο και μας κατηγορήσατε για υποκρισία. Και η απάντησή μας είναι…
      ΑΓΓΕΛΟΣ ΤΖΕΚΗΣ: Είναι επαρχία της Σερβίας όπως η Μακεδονία είναι επαρχία της Ελλάδας. Άρα αποδεικνύετε ανεξαρτητοποίηση του Κοσόβου.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ μη διακόπτετε
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εγώ καταλαβαίνω τον εκνευρισμό σας. Ξέρω ότι είστε σε δύσκολη θέση. Αλλά τι να κάνουμε, όποιος αποτολμά τέτοια διαβήματα πρέπει να περιμένει και τον αντίλογο. Εκτός αν δεν μπορείτε να τον αντέξετε. Ε, τι να κάνουμε. Θα προχωρήσουμε παρακάτω. 
      Πάμε τώρα ειδικά στο θέμα της χρήσεως του φυσικού αερίου αντί για λιγνίτη. Είναι γνωστό και δεν χρειάζεται εγώ να επιμείνω ιδιαίτερα, ότι το φυσικό αέριο είναι καθαρότερο και φιλικότερο προς το περιβάλλον ορυκτό καύσιμο. Ο περιορισμός της χρήσης του λιγνίτη υπαγορεύεται –και σας είναι χρήσιμο αυτό που σας λέω, αν με ακούσετε- από τις δεσμεύσεις, που έχει αναλάβει η χώρα μας, συμφώνων με το Πρωτόκολλο του Κιότο. Η επέκταση της χρήσης του λιγνίτη, αν συνεχίζαμε εντατικά, θα οδηγούσε στην ανάγκη αγοράς δικαιωμάτων εκπομπής διοξειδίου του άνθρακα, που θα είχε, εν τέλει ως αποτέλεσμα την αύξηση του κόστους παραγωγής της ενέργειας από το ορυκτό αυτό.
      Μας κατηγορείτε επίσης και για «καθυστέρηση κατασκευής νέων μονάδων στο νότιο σύστημα». Είναι αλήθεια ότι σημειώθηκε μια τέτοια καθυστέρηση. Είναι αλήθεια ότι η καθυστέρηση αυτή δεν αφορά την παρούσα Κυβέρνηση. Είναι αλήθεια ότι η καθυστέρηση αυτή οφείλεται σε άλλη επιλογή, την οποία έκαναν οι προηγούμενες κυβερνήσεις του ΠΑ.ΣΟ.Κ.. Η προκήρυξη, όμως, των διαγωνισμών των 300 MW ως μέρους εκείνης της μεγάλης ποσότητας των 900 MW ανεξαρτήτων παραγωγών, αποβλέπει ακριβώς στην ενίσχυση του νοτίου τμήματος της χώρας, πράγμα που δεν έχει αντιμετωπιστεί επί σειρά ετών κατά το παρελθόν. Έτσι δεν θα επαναληφθούν πλέον εκείνα τα black out του Ιουλίου του 2004 όπου ήταν αρκετό ένα φορτίο 9.600 MW, προκειμένου να βυθιστεί στο σκότος ολόκληρο το λεκανοπέδιο της Αττικής. Φέτος το καλοκαίρι, παρά το ότι τα φορτία έφθασαν στα 10.000 MW και παρά το ότι, την ίδια εκείνη την εποχή, ήταν εκτός λειτουργίας τρεις μονάδες, τα φορτία άντεξαν, ακριβώς επειδή ενισχύθηκαν από νέους σταθμούς και συνδέσεις.
      Όσον αφορά για «την πολιτική μας στον τομέα της ηλεκτρικής ενέργειας και την πολιτική της Δ.Ε.Η.», αναφέρθηκα ήδη προηγουμένως λεπτομερώς και δεν χρειάζεται να επανέλθω σ’ αυτά για να μην υπερβώ το χρόνο μου. Νομίζω ότι το μεγαλύτερο μέρος των αιτιάσεών σας αν όχι και όλο, το εξήντλησα. Αν κάτι περίσσεψε, θα το αντιμετωπίσω στη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ευχαριστώ πολύ κατ’ αρχάς για την τοποθέτησή σας. Επειδή υποψιάζομαι ότι μπορεί να υπάρξει προσωπικό θέμα στο σημείο που αναφερθήκατε για τη «λίπανση» και την κατάθεση μιας καινούργιας επερωτήσεως, ήθελα να σας παρακαλέσω να εξηγήσετε ότι γι’ αυτό δεν υπάρχει προσωπική αιχμή, αλλά ήταν περισσότερο ευφυολόγημα…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Πολύ ευχαρίστως.
      ΛΙΑΝΑ ΚΑΝΕΛΛΗ: Πρώτα αφού μιλήσω.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Πρόεδρε, όταν ομιλούμε περί Δ.Ε.Η. το θέμα των λιπασμάτων δεν έχει καμία απολύτως σχέση.
      ΛΙΑΝΑ ΚΑΝΕΛΛΗ:…
      ΠΡΟΕΔΡΕΥΩΝ (Σωτήρης Χατζηγάκης): Αφήστε, κυρία συνάδελφε. Προσπαθώ να διευθετήσω το θέμα. Δηλαδή πρέπει να υπάρξει προσωπική αντιδικία;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Προσπαθείτε να δημιουργήσετε ατμόσφαιρα. Δεν έχει καμία σχέση αυτό. Εμείς μιλάμε για τη Δ.Ε.Η. Τι ανακατεύετε τα Λιπάσματα;
      ΛΙΑΝΑ ΚΑΝΕΛΗ: Ακούστε με εσείς…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αν θέλετε συζήτηση για τα Λιπάσματα, κάντε τη. Γιατί δεν την κάνετε;
      ΛΙΑΝΑ ΚΑΝΕΛΛΗ: Ακούστε με εσείς. Θα πάρετε πίσω…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θέλετε να καλλιεργήσετε ένταση, αλλά δεν θα παίξω το δικό σας παιχνίδι. 
      ΠΡΟΕΔΡΕΥΩΝ (Σωτήρης Χατζηγάκης): Κυρία Κανέλλη, έχετε το λόγο.
      ΛΙΑΝΑ ΚΑΝΕΛΛΗ: Αυτή η απάντηση δεν είναι ούτε καν ευπρεπής κοινοβουλευτικά. Η φράση σας «κάνετε επερώτηση…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αφήστε την ευπρέπεια. Με τι προσόντα;
      ΛΙΑΝΑ ΚΑΝΕΛΛΗ: Η φράση σας «κάνετε επερώτηση και θα σας λιπάνουμε κανονικώς» εάν κατεβάζει τα προσόντα μου…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θα μιλήσουμε στα λιπάσματα…
      ΛΙΑΝΑ ΚΑΝΕΛΛΗ: Εάν κατεβάζει τα προσόντα μου στο επίπεδο της μοναδικής πολιτικής, την οποία ακολούθησαν αυτοί που έχτισαν στρατόπεδα συγκέντρωσης και «λίπαιναν» ανθρώπους, είναι εξαιρετική τιμή μου να κατεβάζετε το επίπεδο των προσόντων μου στο επίπεδο των Εβραίων και τον εαυτό σας να τον ανεβάζετε σ’ αυτό το επίπεδο. 
      Θα σας θυμίζω, όμως, κάτι επί προσωπικού ακριβώς το ίδιο όταν παίζετε με τις λέξεις…
      ΠΡΟΕΔΡΕΥΩΝ (Σωτήρης Χατζηγάκης): Κυρία Κανέλλη, δεν είχε αυτή την έννοια. Ένα ευφυολόγημα ήταν.
      ΛΙΑΝΑ ΚΑΝΕΛΛΗ: Θα σας θυμίζω κάτι επί προσωπικού κι αν έχετε τα κότσια να το ανεχθείτε. Οι αντιστάσεις…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κότσια έχω για εξαγωγή, ειδικά για σας…
      ΠΡΟΕΔΡΕΥΩΝ (Σωτήρης Χατζηγάκης): Γιατί αυτή η ένταση;
      ΛΙΑΝΑ ΚΑΝΕΛΛΗ: Αγαπητέ, που εκφράζετε το ήθος και το ύφος που σας έχει διδάξει ή σας έχει υποδείξει ο Πρωθυπουργός σας, σας θυμίζω ένα πράγμα μόνο, επειδή σας λένε και Νεράντζη: Μια μεγάλη αντίσταση, μέρες που είναι, φοιτητική με νεράντζια να πετάνε τα παιδιά έξω από το Πολυτεχνείο. Ξέρετε κάτι; Νεράντζια πετάγανε. Όχι «Νεράντζηδες» σαν και εσάς, το οποίο όφειλαν να είχαν κάνει.
      ΠΡΟΕΔΡΕΥΩΝ (Σωτήρης Χατζηγάκης): Θεωρώ ότι…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αυτά αποτελούν την «κανέλα» της αμηχανίας σας.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Αν είναι δυνατόν!
      ΛΙΑΝΑ ΚΑΝΕΛΛΗ: Θα πάρετε τότε και ένα δώρο από το Κομμουνιστικό Κόμμα της λιπαντικής σας ιδιότητας. Αφού τη θέλετε. Θα πάρετε δώρο από μένα τη λιπαντική ιδιότητα που σας λείπει. 
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει προσωπικό θέμα. Ο κ. Σκυλλάκος έχει το λόγο. Ευφυολογήματα ένθεν και ένθεν υπήρξαν για να δημιουργήσουμε μια…
      ΛΙΑΝΑ ΚΑΝΕΛΛΗ: «Νεραντζούλας» ευφυολόγημα. «Νεραντζούλας φουντωντής»!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θα σας περάσει.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, πρέπει και για τα ευφυολογήματα να προσέχουμε τι γλώσσα χρησιμοποιούμε εδώ για να μη φθάνουμε σε τέτοιες καταστάσεις. Κάνατε μια προσπάθεια…
      ΠΡΟΕΔΡΕΥΩΝ (Σωτήρης Χατζηγάκης): Μπείτε τώρα στην ουσία. Εσείς είστε ήπιος άνθρωπος. Ξέρω το ύφος και το ήθος σας το υψηλό.
      ΑΝΤΩΝΗΣ ΣΚΥΛΛΑΚΟΣ: Κάνατε μια προσπάθεια και δεν απέδωσε, δυστυχώς. Όλοι μπορούμε σ’ αυτήν την Αίθουσα να αποφεύγουμε τέτοιες καταστάσεις.
      Έχουμε εντελώς διαφορετική φιλοσοφία και πολιτική. Αυτό είναι καθαρό. Εμείς θεωρούμε ότι η ενέργεια, το ρεύμα, το ηλεκτρικό, δεν είναι εμπόρευμα, αλλά είναι κοινωνικό αγαθό. Εσείς έχετε διαφορετική αντίληψη. Γι’ αυτό μιλάτε για ανώνυμη εταιρεία με ιδιωτικοοικονομικά κριτήρια για τη Δ.Ε.Η. και για κάθε Δ.Ε.Κ.Ο.. Έχουμε διαφορετική αντίληψη για το τι είναι κοινή ωφέλεια σε τελευταία ανάλυση. Εσείς λέτε ότι θα πληρώνει ο κόσμος. Ο ιδιωτικός τομέας ουσιαστικά θα θησαυρίζει.
      Μιλάτε και εσείς για ανάπτυξη, όπως μιλάμε και εμείς. Εμείς βλέπουμε την ανάπτυξη υποταγμένη στις ανάγκες των εργαζομένων, προς όφελος των εργαζομένων. Εσείς θεωρείτε κινητήριο μοχλό τα κέρδη και από την ανάπτυξη των κερδών των επιχειρήσεων θα πάρει και ένα κομμάτι ο εργαζόμενος λαός. Έχουμε εντελώς διαφορετική αντίληψη. Και για τα εργασιακά και για τα ασφαλιστικά δικαιώματα έχουμε εντελώς διαφορετική αντίληψη. Θα μιλήσω γι’ αυτά τα πράγματα.
      Επικαλεστήκατε και εσείς, όπως και άλλοι συνάδελφοί σας, το τι συνέβη στις πρώην σοσιαλιστικές χώρες όπου ήταν μια απόπειρα, που καταδικάστηκε από την ιστορία. Όποιον ρωτήσετε που έχει ζήσει εκείνα τα χρόνια ή παρακολουθούσε τη ζωή σ’ αυτές τις χώρες, θα σας πει ότι τα έξοδα του εργαζόμενου για ρεύμα, τηλέφωνο, φως, κοινόχρηστα ήταν στο 10% του μισθού του. Άλλαξε η κατάσταση και τώρα είναι πάνω από το 50% του εισοδήματος όλα τα έξοδα, για ρεύμα, για κοινόχρηστα κ.λπ. σ’ αυτές τις χώρες.
      Μιλήσατε για ανατροπές. Όλα αυτά τα χρόνια βεβαίως έχουν γίνει ανατροπές, «καπιταλιστικοποίηση», αλλά σιγά-σιγά γίνονται ανατροπές και στις συνειδήσεις. Τι σημαίνει αυτό; Ότι στη συνείδηση των λαών αυτών των χωρών, σε πολύ μεγάλα ποσοστά, που έχουν και πλειοψηφικά συστήματα σε ορισμένες περιπτώσεις, αναπολούν το παρελθόν και λένε ότι ζούσαν πολύ καλύτερα εκείνες τις εποχές.
      Έρχομαι στα συγκεκριμένα. Η δική μας άποψη είναι ότι και στον τομέα της οικονομίας συνολικά και ειδικότερα στον κλάδο της ενέργειας κινούμαστε, όλες οι χώρες της Ευρωπαϊκής Ένωσης, στη λογική που θέλει το κεφάλαιο. Τι θέλει το κεφάλαιο; Να επενδύσει εκεί που κερδίζει. Μπορεί να κερδίσει μέσα από τους τομείς ενέργειας είτε παίρνοντας μετοχές από τη Δ.Ε.Η. –και από την κάθε Δ.Ε.Η.- είτε κάνοντας άλλες επιχειρήσεις παραγωγής ενέργειας; Εκεί κινείστε, όπως κινούνται και σε άλλες χώρες. Βεβαίως υπάρχουν και χώρες όπως είναι η Γαλλία και η Γερμανία, που κρατούν τους κολοσσούς τους δικούς τους είτε αποκλειστικά στο κράτος είτε και με ιδιώτες μέσα για να φάνε, ως μεγάλα ψάρια, τα μικρότερα ψάρια και να κυριαρχήσουν στην Ευρώπη. Αυτή είναι η κατάσταση.
      Έρχεστε, λοιπόν, εσείς, όπως και οι προηγούμενες κυβερνήσεις του ΠΑ.ΣΟ.Κ., να προσαρμοστείτε σε αυτήν τη λογική. Αποτέλεσμα αυτής της λογικής της απελευθέρωσης της αγοράς της ηλεκτρικής ενέργειας είναι τα μεγάλα κέρδη των επιχειρηματιών, με τον ένα ή τον άλλο τρόπο, το ακριβότερο σχετικά ρεύμα για τους πολίτες –θα εξηγήσω γιατί λέω τη λέξη «σχετικά»- να πληρώνουν περισσότερο για ρεύμα τα οικιακά νοικοκυριά, η χειροτέρευση των εργασιακών και των ασφαλιστικών σχέσεων και των δικαιωμάτων, η ανατροπή των δικαιωμάτων των εργαζομένων στο συγκεκριμένο χώρο και τέλος ο σχεδιασμός, που να είναι τέτοιος σύμφωνα με την ανάπτυξη, όπως την εννοείτε εσείς, πάλι για τα συμφέροντα των επιχειρηματιών. 
      Και έρχομαι συγκεκριμένα, προσπαθώντας, να απαντήσω και στα δικά σας επιχειρήματα. Κατ’ αρχάς, για το προσωπικό, για το αν οι απολύσεις ήταν τόσες ή περισσότερες ή λιγότερες, το θέμα είναι αυτό που είπατε. Εσείς λέτε ότι έπρεπε να είναι ανώνυμος εταιρεία και πρέπει τα εργασιακά και τα ασφαλιστικά δικαιώματα, που είχαν κατακτηθεί με αγώνες, να καταργηθούν –τα ονομάζετε «προνόμια»- και πρέπει να πάνε προς τα κάτω, στο επίπεδο του ιδιωτικού τομέα, όλα αυτά τα δικαιώματα. Έχουμε εντελώς διαφορετική άποψη. Εμείς λέμε, αν θέλουμε κοινωνική δικαιοσύνη να πάει ο ιδιωτικός τομέας στο επίπεδο των δικαιωμάτων, που είχαν οι Δ.Ε.Κ.Ο. πριν από τις ανατροπές, που επέβαλε το ΠΑ.ΣΟ.Κ. παλιότερα, ως κυβέρνηση, και που συνεχίζετε να επιβάλλετε εσείς σήμερα. Αυτό είναι το κριτήριο. 
      Και μια παρατήρηση σε σχέση με το τι μέλλει γενέσθαι και με το ασφαλιστικό ταμείο. Εμείς ανησυχούμε ειδικά για τη Δ.Ε.Η., διότι διάφοροι υποστηρίζουν ότι γίνεται αθέμιτος ανταγωνισμός. Με τον τρόπο που επιδοτείται από τον κρατικό προϋπολογισμό το ταμείο αυτό, είναι αθέμιτος ανταγωνισμός. Μήπως αυτό σημαίνει ότι υπάρχουν σχέδια για να πάει όλο αυτό το ταμείο στο Ι.Κ.Α.; Ερώτημα βάζουμε. 
      Για το οικιακό ρεύμα, το βιομηχανικό ρεύμα και πώς χάνουν οι εργαζόμενοι, ο ελληνικός λαός και κερδίζουν οι επιχειρηματίες: Πρώτα-πρώτα υπάρχουν μέτοχοι. Το 49% των μετοχών είναι σε ιδιώτες. Κερδίζουν αυτοί. Εγώ έχω τα εξής στοιχεία: Μπορεί να μην υπάρχει κερδοφορία τα δύο τελευταία χρόνια όσο περίμεναν, αλλά έχω τα στοιχεία για το 2000 που ήταν 66.000.000 ευρώ προ φόρων και το 2003 έγιναν 475.000.000. Και στάσιμα να έμειναν από 66.000.000 τα 475.000.000 που πήγαμε τα επόμενα χρόνια, τα κέρδη είναι τεράστια, οι μέτοχοι κερδίζουν. Και δεν ξέρουμε αν υπάρχει διασπορά μόνο ή και συγκέντρωση μετοχών. Λέγεται ότι υπάρχουν κάποιοι, οι οποίοι έχουν συγκεντρωμένες μετοχές και μπορούν να παίξουν κάποιο ρόλο. Και αναρωτιόμαστε μήπως αυτό εκφράζεται και στη σύνθεση της διοίκησης. Και ποιους εκπροσωπεί η Εθνική Τράπεζα; Ποιο είναι το μετοχικό κεφάλαιο της Εθνικής Τράπεζας; Αυτό έχει σχέση και με το τι θα γίνει στο μέλλον και για τους στρατηγικούς επενδυτές, που γίνεται λόγος. 
      Το πρόβλημα είναι το εξής: Πώς κερδίζουν οι μέτοχοι; Είτε είναι διασπαρμένοι πλήρως είτε κρύβεται και κάποιος, που έχει συγκεντρώσει μετοχές. Πώς κερδίζουν οι ιδιώτες που έχουν αγοράσει μετοχές; Με τα τιμολόγια έτσι όπως είναι, μπορεί να φαίνεται η αύξηση περίπου τα τελευταία δέκα χρόνια στο όριο του πληθωρισμού, καμιά φορά ίσως και λιγότερο, καμιά φορά λίγο περισσότερο, όμως, έχει αυξηθεί πολύ η παραγωγικότητα της εργασίας. Εκεί είναι το «κουμπί» της υπόθεσης. Δηλαδή ένας εργαζόμενος σε σύγκριση με τον τζίρο, να το πω έτσι ή με άλλα κριτήρια που κρίνουν και την παραγωγικότητα η απόδοση είναι πολύ μεγαλύτερη, το όφελος, το κέρδος της Δ.Ε.Η. είναι πολύ μεγαλύτερο ανά μονάδα εργαζομένου. Άρα θα μπορούσε να είναι πολύ φθηνότερο το ρεύμα. Παραμένει πολύ υψηλό ανάλογα με την παραγωγικότητα των τελευταίων χρόνων. Έτσι, λοιπόν, κερδίζει η Δ.Ε.Η., εκεί χάνει ο εργαζόμενος, εκεί χάνει ο ελληνικός λαός. Αυτό είναι το ένα στοιχείο.
      Το δεύτερο στοιχείο: Η όποια μείωση στην τιμή του ρεύματος, η λειτουργία των τιμολογίων, είναι υπέρ του οικιακού ρεύματος και πληρώνουν περισσότερο οι βιομήχανοι ή το αντίστροφο; Ας αφήσουμε αυτά τα 800KW. Κανένα νοικοκυριό δεν ζει με 800KW. Η τάση είναι σταθερά και επί ΠΑ.ΣΟ.Κ. και επί Νέας Δημοκρατίας: όλο και φθηνότερο βιομηχανικό ρεύμα. Καμαρώνετε μάλιστα και μας λέτε ότι φτάσαμε στο 50%, σε σύγκριση με το μέσο όρο της Ευρωπαϊκής Ένωσης, όταν οι μισθοί, όπως λέγεται, είναι το 1/3 σε σύγκριση με το μέσο όρο της Ευρωπαϊκής Ένωσης. 
      Υπάρχει και άλλο ζήτημα. Υπάρχουν και αυτές οι πράξεις σε σχέση μ’ αυτούς που έχουν ιδιωτικές εταιρείες παραγωγής ρεύματος. Το ανέλυσαν και ο εισηγητής μας και οι συνάδελφοι, πως είτε με την οριακή τιμή είτε με την προαγορά, δηλαδή με την επιδότηση της εγκατάστασης, της διαθεσιμότητας της ισχύος, αυτές είναι πρακτικές, διορθωτικές κινήσεις για να προσαρμόσετε να χωρούν όλες οι επιχειρήσεις παραγωγής μέσα και όλες να βγαίνουν ωφελημένες. Άρα, λοιπόν, θα μπορούσαμε να έχουμε χαμηλότερο ρεύμα λόγω μεγάλης αύξησης της παραγωγικότητας. Δεν υπάρχει αυτό. 
      Δεύτερο, το βιομηχανικό ρεύμα είναι όλο και φθηνότερο, ενώ ή σταθερό ή ανεβασμένο σε σύγκριση με τις δυνατότητες που έχει η Δ.Ε.Η., είναι το οικιακό ρεύμα. Κερδίζουν οι μέτοχοι, κερδίζουν οι βιομήχανοι και κερδίζουν και οι επιχειρηματίες παραγωγής ενέργειας. Ειπώθηκε τι οφέλη και τι προνόμια έχουν αποσπάσει αυτοί που έχουν επιχειρήσεις σε σχέση με τις Ανανεώσιμες Πηγές Ενέργειας: επιδότηση μέχρι 50% για τις κατασκευές. Είναι πολύ ακριβό το ρεύμα και το πληρώνει η Δ.Ε.Η. σ’ αυτούς τους παραγωγούς. Και το πληρώνει τελικά ο ελληνικός λαός, η κατανάλωση.
      Είπατε ότι γι’ αυτές τις ρυθμίσεις και τις αλλαγές, τις διορθωτικές κινήσεις που κάνετε υπέρ των παραγωγών ρεύματος, δεν μπορεί να γίνεται φωτογραφική και προνομιακή μεταχείριση συγκεκριμένων επιχειρηματιών, διότι η Ρ.Α.Ε., η Ρυθμιστική Αρχή Ενέργειας, είναι ανεξάρτητη. Επιτέλους φτάνει, κύριε Υπουργέ, μ’ αυτές τις ανεξάρτητες αρχές. Είναι ανεξάρτητες; Μα, αφού εσείς τις ορίζετε. Ελεγχόμενες από τις εκάστοτε κυβερνήσεις είναι αυτές οι επιτροπές. Τι έρχεστε να μας πείτε; Ότι επειδή φτιάχτηκε αυτή η επιτροπή, δεν λειτουργεί προς όφελος του μεγάλου κεφαλαίου; Και μόνο η ίδρυση αυτής της επιτροπής και μόνο η διάσπαση της Δ.Ε.Η., όσον αφορά τη μεταφορά, κινούνται στη λογική της Ευρωπαϊκής Ένωσης, που θέλει απελευθέρωση για να βοηθιέται το κεφάλαιο. Μια δραχμή ουσιαστικά δεν βάζουν! Αν υπολογίσουμε και τα δάνεια που παίρνουν από τράπεζες, μια δραχμή δεν βάζουν αυτοί οι επιχειρηματίες, που μπαίνουν στον τομέα της ενέργειας. 
      Υπάρχει και ένα θέμα: Αν μπορεί μια επιχείρηση, μια ανώνυμη εταιρεία, η Δ.Ε.Η. -για παράδειγμα- ή οποιαδήποτε άλλη πρώην Δ.Ε.Κ.Ο. να εγγυηθεί και κοινή παροχή φθηνών υπηρεσιών για το κοινωνικό σύνολο και παροχή καλής ποιότητας υπηρεσιών. Δηλαδή, αν μπορεί να λειτουργεί και σαν Δ.Ε.Κ.Ο., σαν εταιρεία κοινής ωφέλειας. Μπορεί να γίνει αυτό το πράγμα. Σ’ αυτό έγκειται και η διαφωνία μας όχι μόνο με σας, αλλά και με το ΠΑ.ΣΟ.Κ. και με το Συνασπισμό, ακόμα και να μη δοθεί το 51% στους ιδιώτες, ακόμα και να μη βρεθεί στρατηγικός επενδυτής. Από τη στιγμή που απελευθερώνεται μια αγορά, για παράδειγμα η αγορά της ενέργειας, έχουμε απελευθέρωση και για το 49% των μετοχών.
      Δεν μπορεί ο έλεγχος του κράτους να είναι τέτοιος, ώστε να επιβάλλει τη φιλολαϊκή πολιτική αυτής της επιχείρησης, διότι δεν θα έχει κέρδη, διότι θα κατηγορηθεί ότι δεν εφαρμόζει τα κριτήρια και ότι δίνει επιδότηση σε μία ελεγχόμενη από το κράτος κρατική επιχείρηση. Ανταγωνιστικά, δεν θα φέρνει κέρδη και θα κατηγορείται η κυβέρνηση και αυτή η υπό έλεγχο κρατική επιχείρηση ότι δεν παίζει το ρόλο της, ότι παρεμβαίνει το κράτος υπέρ της κρατικής επιχείρησης, όπου διατηρεί το κράτος το 51%. 
      Μ’ αυτήν την έννοια, λοιπόν ή θα είναι κερδοφόρα, με καθαρά ιδιωτικοοικονομικά κριτήρια και θα παίζει στο παιχνίδι της ελεύθερης αγοράς, αντιπαλεύοντας και με τους καθαρούς ιδιώτες ή όχι. Δεν μπορεί να έχουμε, δηλαδή, καλή ελεύθερη αγορά και κακή ελεύθερη αγορά. Η ελεύθερη αγορά οδηγεί μαθηματικά στο να είναι σκληρή και η επιχείρηση που υφίσταται τον έλεγχο του κράτους. Παύει να έχει τις δυνατότητες να δώσει μια ανάσα, να προσφέρει την κοινή ωφέλεια. 
      Ένα άλλο πράγμα, βεβαίως, που δεν το βάζουμε στο άσπρο-μαύρο, είναι -όταν λέμε για τους αγώνες των εργαζομένων- το πολιτικό κόστος. Βεβαίως, αυτό αντανακλάται και στις πολιτικές μιας κυβέρνησης και στο διοικητικό συμβούλιο μιας εταιρείας. 
      Πρέπει να πάψει, λοιπόν, αυτό το επιχείρημα, ότι μπορούμε να λέμε «ναι» στην απελευθέρωση. Η κριτική που ασκούμε στα κόμματα, που υποστήριξαν την απελευθέρωση μέσω της Συνθήκης του Μάαστριχτ, αυτήν την έννοια έχει, την έννοια ότι μαθηματικά οδηγούμαστε, ανεξάρτητα από προθέσεις, εκεί. Είναι ουτοπία να πιστεύει κάποιος ότι μπορεί να υπάρξει απελευθέρωση και ταυτόχρονα κρατικός έλεγχος και φιλολαϊκή πολιτική. Είναι ασυμβίβαστα αυτά.
      Τελειώνω, αναφερόμενος στο Κιότο και στο λιγνίτη. Κατά τη δική μας άποψη, θα μπορούσε να αξιοποιηθεί ο λιγνίτης που υπάρχει στη χώρα μας, ο οποίος είναι πολύ φθηνότερος και το ξέρετε, παρά τα επιχειρήματα και τις δικαιολογίες -οι οποίες είναι προφάσεις, κατά τη γνώμη μας- που φέρατε και εσείς και το ΠΑ.ΣΟ.Κ. και που έχετε καθιερώσει σαν στρατηγικό καύσιμο το φυσικό αέριο για το βιομηχανικό ρεύμα, που είναι ακριβότερο. Είπαν οι συνάδελφοι για ποιο λόγο δεν θέλετε το λιγνίτη. Δεν τον θέλουν οι επιχειρηματίες το λιγνίτη, διότι χρειάζονται επενδύσεις μεγαλύτερες και πολύ μεγάλος χρόνος απόσβεσης. Το άλλο είναι πιο γρήγορο και πιο φθηνό.
      Υπάρχουν τεχνολογίες, για να προστατευθεί το περιβάλλον. Κοστίζουν κάτι παραπάνω, αλλά και αυτό το παραπάνω να κοστίζουν, πάλι είναι φθηνότερη η εκμετάλλευση του λιγνίτη σε σχέση με το φυσικό αέριο. Να, η υποταγή των εναλλασσομένων κομμάτων στην εξουσία. Αν και είναι ακριβότερο το φυσικό αέριο για τη βιομηχανία, λέτε ναι στο φυσικό αέριο, διότι δεν θέλουν οι επιχειρηματίες το λιγνίτη. 
      Στο Κόσοβο, είναι άλλου παπά ευαγγέλιο. Το Κόσοβο, λέτε, δεν περιλαμβάνεται στη Συνθήκη του Κιότο. Είναι προτεκτοράτο, πέφτουν όλοι επάνω για το ποιος θα εκμεταλλευτεί το λιγνίτη του Κοσόβου. Οι ίδιοι οι επιχειρηματίες, οι οποίοι στην Ελλάδα δεν θέλουν να εκμεταλλευτούμε το λιγνίτη, οι ίδιοι αυτοί επιχειρηματίες θέλουν να επενδύσουν στο Κόσοβο, το οποίο κρατούν εκτός της Συνθήκης του Κιότο, για να μπορούν να επενδύσουν εκεί πέρα και να μην υπάρξουν νέες τεχνολογίες. 
      Η δική μας πρόταση είναι σε εντελώς διαφορετική κατεύθυνση. Εμείς δεν λέμε επιστροφή στο παρελθόν, δεν μιλάμε, δηλαδή, για μια Δ.Ε.Η. κρατική, για να υπηρετεί με άλλες μεθόδους τους μεγάλους επιχειρηματίες, όπως γινόταν και στο παρελθόν. Εμείς λέμε για ενιαίο κρατικό φορέα ενέργειας, βέβαια κάτω από μία σειρά από άλλες πολιτικές και οικονομικές προϋποθέσεις. Αναλύσαμε και με τον εισηγητή μας και με τους άλλους συναδέλφους, ότι αυτό θα έχει σαν αποτέλεσμα φθηνότερο ρεύμα για τους καταναλωτές, πολύ φθηνό -ώστε να αντιμετωπίζεται το ρεύμα σαν κοινωνικό αγαθό- και πραγματική στήριξη της βιομηχανίας διαφόρων κλάδων, περιοχών, συνεταιρισμών, αλλά με άλλου είδους ανάπτυξη, σε άλλο επίπεδο, σε συνθήκες λαϊκής οικονομίας. Και σ’ αυτήν την περίπτωση, βεβαίως, θα θέλαμε να έχει εξασφαλιστεί η προστασία και των εργαζομένων και του περιβάλλοντος.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
      Πάλι εξάρτηση θα έχουμε. Δεν επαρκούν οι ενεργειακοί πόροι, τουλάχιστον προς το παρόν, που έχουμε σαν χώρα. Θα έπρεπε να υπάρξει έρευνα, να χρησιμοποιηθούν όλες οι δυνατότητες από ντόπιες πηγές, αλλά αν είμαστε υποχρεωμένοι να κάνουμε εισαγωγές, θα έπρεπε να συνεργαζόμαστε στη βάση του αμοιβαίου οφέλους και όχι με βάση τη λογική «το μεγάλο ψάρι τρώει το μικρό» και να διευκολύνουμε ως Κυβέρνηση τους Έλληνες επιχειρηματίες, οι οποίοι, μαζί με ξένα συμφέροντα, θέλουν να διεισδύσουν στα Βαλκάνια και να πάρουν τις δουλειές είτε στο Κόσοβο είτε σε άλλες περιοχές. Τι θα κερδίσει ο ελληνικός λαός, αν γίνει και αυτή η διείσδυση Ελλήνων επιχειρηματιών στον τομέα της ενέργειας;
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Σκυλλάκο.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, άκουσα μία αναφορά από τον κύριο Υπουργό, μεταξύ των άλλων, με την οποία ισχυρίστηκε ότι η Δ.Ε.Η. πουλάει το ρεύμα πολύ φθηνά στην Ελλάδα. 
      Κύριε Υπουργέ, χαίρομαι για μία διαπίστωση, αλλά θέλω να μου εξηγήσετε το εξής: Το ρεύμα έγινε φθηνό μετά το 2004 ή ήταν και πριν; Φαντάζομαι ότι δεν έγινε φθηνότερο μετά το 2004. Δεν μειώσατε τις τιμές. Να δεχθώ τον ισχυρισμό σας για τις ανάγκες της συζήτησης, ότι απλώς οι αυξήσεις ήταν περίπου στα όρια του πληθωρισμού. Άρα, λοιπόν, φθηνό ήταν το ρεύμα και πριν, φθηνό συνεχίζει να είναι. Εάν σας ρωτήσω τώρα γιατί πριν από το 2004 λέγατε τόσα ψέματα για το πόσο ακριβό ήταν το ρεύμα στην Ελλάδα, εξαιτίας των κυβερνήσεων του ΠΑ.ΣΟ.Κ., προφανώς, δεν θα πάρω απάντηση, γιατί κοντά στα τόσα ψέματα που είπατε, για ένα ακόμα δεν χάλασε ο κόσμος. 
      Αγαπητοί συνάδελφοι, η κυβέρνηση του ΠΑ.ΣΟ.Κ. είναι υπερήφανη γιατί ακολούθησε μία πολιτική εκσυγχρονισμού της Δ.Ε.Η., η οποία απέβη προς όφελος της χώρας και του ελληνικού λαού. Η Δ.Ε.Η. εισήχθη στο Χρηματιστήριο, αντλήθηκαν κεφάλαια, έγιναν επενδύσεις και οι επενδύσεις αυτές την κατέστησαν μία από τις πλέον αξιόπιστες επιχειρήσεις της χώρας, αλλά και της Νοτιοανατολικής Ευρώπης, στον τομέα της ενέργειας, την κατέστησαν μία επιχείρηση πραγματικά εθνικό πρωταθλητή. 
      Η Δ.Ε.Η. την περίοδο των μεγάλων επενδύσεών της -2002, 2003 και 2004- κατά ένα τμήμα, λόγω των Ολυμπιακών Αγώνων, είχε μία τεράστια κερδοφορία, κατά μέσο όρο 400.000.000 ευρώ κέρδη κάθε χρόνο, επαναλαμβάνω, σε περίοδο τρομακτικών επενδύσεων, για να μπορέσει να τα βγάλει πέρα σε σχέση με τις ενεργειακές ανάγκες των Ολυμπιακών Αγώνων. 
      Αυτή η εταιρεία που εκσυγχρονίστηκε, που επεκτάθηκε, που αναβαθμίστηκε, που έφθασε να πουλάει άνετα φθηνό ηλεκτρικό ρεύμα για την ανάπτυξη της χώρας, αλλά και για να βοηθάει τα νοικοκυριά –κύριε Υπουργέ, σας υπενθυμίζω ότι φθηνό ρεύμα στους αγρότες εμείς δώσαμε και όχι εσείς, για το οποίο τώρα επαίρεστε- ξαφνικά βρέθηκε, από το 2005 και μετά, σε μία δίνη. Οι διάφοροι κύριοι Παλαιοκρασσάδες, Μανιατάκηδες, προφανώς εκτελώντας κυβερνητικές εντολές, την έφεραν στο χείλος του γκρεμού. 
      Μπορείτε να μας δώσετε μία εξήγηση, γιατί μία εταιρεία, η οποία έκανε τεράστια βήματα ανάπτυξης όλο το προηγούμενο διάστημα, μέχρι το 2004, ξαφνικά βρέθηκε στο χείλος του γκρεμού στα χέρια τα δικά σας; Αν ήταν η μόνη, θα έλεγα ότι ενδεχομένως κάτι ξεχωριστό έχει συμβεί, αλλά έχει την ίδια πορεία που ακολουθεί και ο Ο.Τ.Ε., η άλλη μεγάλη επιχείρηση στρατηγικής σημασίας για την Ελλάδα. Και αυτή στα χέρια σας πάει να γίνει κάρβουνο, επειδή ακριβώς ο στόχος είναι ένας σε όλες τις επιχειρήσεις στρατηγικής σημασίας στην Ελλάδα: Να περάσουν στα χέρια αυτών που ονομάζουμε «αρπακτικά» του δημόσιου πλούτου της χώρας -διότι περί αυτού πρόκειται- και άρα στην πλήρη αποδόμηση του δημόσιου χώρου της Ελλάδας και στη μεταβίβαση δημόσιων αγαθών στα χέρια κάποιων, απλά και μόνο επειδή αυτοί οι κάποιοι που έχουν πολλά, δεν εννοούν να παραμείνουν στα πολλά, αλλά θέλουν περισσότερα.
      Αυτήν την ώρα γίνεται ένα φοβερό πάρτι από αυτά τα μεγάλα συμφέροντα, με αφορμή ή με δικαιολογία την περίφημη απελευθέρωση στον τομέα της ενέργειας. Θέλω να σας ρωτήσω κάτι. Τα ζητήματα ανταγωνισμού στον τομέα της απελευθέρωσης της ενέργειας, μπορείτε να μου πείτε γιατί τα βλέπετε μόνο εντός των ορίων της χώρας, έτσι ώστε να λέτε ότι υπάρχει ένας μόνο παίχτης και άρα αυτός ο παίχτης πρέπει να σπάσει για να βρεθούν και άλλοι, εις βάρος του; Και γιατί δεν βλέπετε την ενεργειακή κοινότητα της Νοτιοανατολικής Ευρώπης ως ενιαίο χώρο, όπου υπάρχουν δώδεκα παίχτες και επομένως δεν τίθεται ζήτημα ανταγωνισμού; Και δεν τίθεται ζήτημα απελευθέρωσης όπως το θέτετε εσείς, όπου η Δ.Ε.Η. θα πρέπει να αποχωρήσει από παντού, έτσι ώστε κάποιοι να κερδοσκοπήσουν. 
      Προφανώς αυτού του είδους οι απόψεις δεν σας απασχολούν. Ο σκοπός σας είναι ένας: Πώς θα ανατρέψετε μια ολόκληρη πολιτική εθνικών πρωταθλητών, που ενίσχυε τη στρατηγική θέση της χώρας στην ευρύτερη περιοχή και να την καταστήσετε κομμάτι των στρατηγικών οικονομικών επιδιώξεων άλλων, έτσι ώστε η Ελλάδα να μην μπορεί να σταθεί στα δικά της πόδια σε κρίσιμους τομείς, -όπως είναι οι τηλεπικοινωνίες, η ενέργεια και φυσικά οι τράπεζες- και να είναι ένα παρακολούθημα, ένα μικρό τμήμα ξένων πολυεθνικών κολοσσών. Αυτό βέβαια, όπως αντιλαμβάνεστε, κύριε Υπουργέ, οδηγεί στη μείωση της εθνικής μας κυριαρχίας, αν το καταλαβαίνετε έτσι. Γιατί αυτά τα ζητήματα εκεί καταλήγουν. Οι πολιτικές που ασκούνται, μπορεί να ενισχύουν την εθνική κυριαρχία μιας χώρας και το ρόλο της στην ευρύτερη περιοχή ή να τον απομειώνουν στα πλαίσια μιας πολιτικής υποτέλειας. Αυτή είναι η διαχωριστική γραμμή ανάμεσα στη δική μας και τη δική σας πολιτική. Είναι εκείνες οι πολιτικές που οδηγούν στην ενίσχυση του στρατηγικού ρόλου της χώρας και στις πολιτικές εκείνες που μειώνουν τη στρατηγική θέση της χώρας και την καθιστούν ένα απλό εξάρτημα ξένων οικονομικών συμφερόντων. 
      Υπάρχει σε εξέλιξη μια περίεργη ιστορία, κύριε Υπουργέ, κύριε Πρόεδρε και κύριοι συνάδελφοι. Παρατηρούμε ότι διάφοροι ξένοι θεσμικοί επενδυτές, οι οποίοι κατέχουν ένα μέρος του μετοχικού κεφαλαίου της Δ.Ε.Η. μέσα από τις μετοχοποιήσεις, αυτήν τη στιγμή επικαλούνται τη δύσκολη οικονομική κατάσταση της Δ.Ε.Η., στην οποία δύσκολη οικονομική κατάσταση την οδήγησε η Κυβέρνησή σας με τις πολιτικές της και λένε ότι θέλουν να συμμετέχουν στο Διοικητικό Συμβούλιο. Δεν έχω δει τα τελευταία χρόνια, τις τελευταίες δεκαετίες μεγαλύτερο κόλπο να στήνεται στην Ελλάδα, ώστε να βρεθεί έτσι η Δ.Ε.Η. στα χέρια κάποιων, χωρίς να βάλουν ούτε μια δραχμή, επειδή ακριβώς θα εμφανιστούν ως διεθνείς επενδυτές και θα απαιτήσουν λόγω της κακής οικονομικής κατάστασης της Δ.Ε.Η., συμμετοχή στο Διοικητικό Συμβούλιο και μέσα από το Διοικητικό Συμβούλιο, θα οργανώσουν έτσι την πορεία της επιχείρησης, η οποία θα καταλήξει στα δικά τους χέρια χωρίς να βάλουν «μια».
      Θα τελειώσω με δύο μικρές παρατηρήσεις. Σήμερα διάβασα για την εξαγορά μιας ιδιωτικής εταιρείας από ένα επενδυτικό κεφάλαιο. Έχουμε το βλέμμα μας εκεί, γιατί η εταιρεία που εξαγοράστηκε, συνδέεται με υψηλόβαθμους της Δ.Ε.Η.. Θέλω να δούμε ποιοι είναι αυτοί που αγόρασαν αυτήν την ιδιωτική εταιρεία και πώς τελικά αυτοί θα συνδεθούν, αν θα συνδεθούν, με την περαιτέρω πορεία της Δ.Ε.Η..
      Και μια τελευταία παρατήρηση, κύριε Πρόεδρε, που είναι εξαιρετικά θλιβερή για το πολιτικό σύστημα της χώρας. Είδαμε τις τελευταίες ημέρες αυτήν τη διαμάχη που ξέσπασε στα πλαίσια του Α.Σ.Ε.Π.,  μιας ανεξάρτητης αρχής κατοχυρωμένης από το σύστημα, σε σχέση με την έγκριση που δόθηκε από τη μικρή λεγόμενη ολομέλεια του Α.Σ.Ε.Π. για τη διενέργεια ενός διαγωνισμού για προσλήψεις στη Δ.Ε.Η., πάλι με την άθλια διαδικασία της συνέντευξης. Και λέω ότι αυτό είναι θλιβερό για το σύστημά μας, γιατί είναι  εξαιρετικά δυσάρεστο εμείς οι πολιτικοί να παρακολουθούμε συμπεριφορά μελών ενός οργάνου που έχει συνταγματική κατοχύρωση και τα μέλη του, που επελέγησαν ομόφωνα από όλες τις πολιτικές δυνάμεις που είναι στο Κοινοβούλιο, προκειμένου να στελεχώσουν τη διοίκηση του Α.Σ.Ε.Π., να μετατρέπονται σε κομματικά ενεργούμενα, προκειμένου να προσλάβει η Δ.Ε.Η. χίλιους ή δύο χιλιάδες ή τρεις χιλιάδες κομματικούς.
      Αυτό συμβαίνει για πρώτη φορά από τον καιρό που λειτουργεί το Α.Σ.Ε.Π., να υπάρχει εσωτερική κρίση στο Α.Σ.Ε.Π., όπου τα μισά μέλη βάλλουν εναντίον των υπολοίπων μισών, διότι θεωρούν ότι παραβαίνουν συνταγματικά κατοχυρωμένες αρχές όσον αφορά τις διαδικασίες προσλήψεως στον ευρύτερο δημόσιο τομέα. Και αυτό δεν μπορεί να περάσει έτσι, δηλαδή να περάσει απαρατήρητο από τη Βουλή που έχει την ευθύνη της επιλογής των προσώπων αυτών.
      Λυπάμαι πάρα πολύ που κάνω αυτήν την αναφορά, διότι εάν ήταν κάτι για το οποίο προεκλογικά έβαλα στοίχημα προσωπικό, είναι ότι δεν θα τολμήσει να αγγίξει αυτή η Κυβέρνηση -εάν ερχόταν η Κυβέρνηση της Νέας Δημοκρατίας- το θεσμό του Α.Σ.Ε.Π.. Και όμως δεν έμεινε ανέγγιχτος ούτε αυτός μέσα από μια ευθεία προσβολή του Συντάγματος. Και το πιο δυσάρεστο για όλους μας, είναι αυτό που σας είπα και  πριν, οι άνθρωποι που υποτίθεται ότι επελέγησαν λόγω του υψηλού κύρους και των υψηλών προσόντων που διαθέτουν ομόφωνα από τις πολιτικές δυνάμεις της Βουλής, συνεργούν σε κομματικά παιχνίδια. 
      Το ερώτημα  που έχω να σας κάνω, κύριε Υπουργέ, ξέρετε ποιό είναι; Σ’ αυτόν το διαγωνισμό θα πάνε πολλές χιλιάδες παιδιά, παιδιά που ανήκουν στη Νέα Δημοκρατία, αφού υπάρχει η συνέντευξη. Χιλιάδες των χιλιάδων θα πάνε. Πώς θα διαλέξετε από αυτούς; Τι θα πείτε στους υπόλοιπους; Θα πείτε ότι, ξέρετε, θα το δούμε μετά τις εκλογές; Μα ξαναγυρνάμε πολλές δεκαετίες πίσω μ’ αυτού του είδους τις συμπεριφορές και αυτό, αν θέλετε, είναι σύμφυτο με τη συμπεριφορά μιας παράταξης που επικαλέστηκε έναν άλλο λόγο προεκλογικά, επανίδρυση του κράτους. 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αφού ο Κοινοβουλευτικός Εκπρόσωπος της Αξιωματικής Αντιπολίτευσης περιπλανήθηκε σε διάφορες θεωρίες συνομωσίας τις οποίες ακροθιγώς έθιξε, κατέληξε στη γνωστή επωδό για τα «γαλάζια παιδιά». Για ό,τι γίνεται σ’ αυτόν τον τόπο, για ό,τι κάνει η Νέα Δημοκρατία, για όποια πολιτική και αν ασκεί, καλή ή κακή ή μέτρια, αποτελεσματική ή όχι, κατά το ΠΑ.ΣΟ.Κ. όλα έχουν ένα στόχο, τα «γαλάζια παιδιά». Απορώ, τόσο καιρό που επανέρχεται το ΠΑ.ΣΟ.Κ. σ’ αυτό το θέμα των «γαλάζιων παιδιών», γιατί δεν μας έχει φέρει έστω και ένα όνομα ενός ανθρώπου που προσελήφθη παρανόμως επειδή ήταν «γαλάζιο παιδί»! Γιατί για αντίστοιχες περιπτώσεις, υπάρχουν εκατοντάδες χιλιάδες ονόματα στη διάθεσή σας και καταγεγραμμένα βεβαίως στα Πρακτικά της Βουλής μέσα από χιλιάδες ερωτήσεις, είναι επερωτήσεις συναδέλφων της Νέας Δημοκρατίας, αλλά και των άλλων κομμάτων της Αντιπολίτευσης για όλη την προηγούμενη περίοδο του ΠΑ.ΣΟ.Κ.. Γιατί αν κάποιοι μετέτρεψαν και τη Δ.Ε.Η., όπως μετέτρεψαν και όλες τις δημόσιες επιχειρήσεις σε κομματικά φέουδα και τις χρησιμοποίησαν ως εθνικούς πρωταθλητές μόνο και μόνο για να στήσουν συγκεκριμένα χρηματιστηριακά παιχνίδια, για να οργανώσουν ένα συγκεκριμένο χρηματιστηριακό σκάνδαλο, αυτοί δεν είναι άλλοι από την κυβέρνηση του ΠΑ.ΣΟ.Κ.. Η κυβέρνηση του ΠΑ.ΣΟ.Κ. το 2000 έστησε ένα χρηματιστηριακό σκάνδαλο, που κόστισε αυτά τα  700.000.000.000 δραχμές στη «Δ.Ε.Κ.Α.», ένα σκάνδαλο τεράστιο με υπερτιμήσεις των μετοχών για να διατηρηθεί ο δείκτης ανέπαφος ως την ημέρα των εκλογών, ώστε να διατηρηθεί η κομματική πορεία του ΠΑ.ΣΟ.Κ. και μ’ εκείνη την ελάχιστη οριακή πλειοψηφία να κερδίσει τις εκλογές το 2000. 
      Δεν κατάλαβα γιατί κατηγορείται η σημερινή Κυβέρνηση από τα όσα ανέφερε ο Κοινοβουλευτικός Εκπρόσωπος του ΠΑ.ΣΟ.Κ.. Θεωρίες συνομωσίας, η τάδε εταιρεία που εξαγοράστηκε από κάποια άλλη εταιρεία, η οποία εταιρεία ενδεχομένως  να έχει κάποια σχέση με στελέχη της Δ.Ε.Η..
       Είναι ξεκάθαρη η πολιτική μας στο θέμα της απελευθέρωσης της ενέργειας. Ήταν ξεκάθαρη με τις νομοθετικές μας κατ’ αρχάς παρεμβάσεις, τις οποίες δεν μπορέσατε να μην ψηφίσετε, διότι ήταν κατ’ εφαρμογή κοινοτικών διαγωνισμών, παρ’ ότι από το Βήμα της Βουλής τους κατηγορούσατε. Το ότι είχατε κάνει μια ψευδεπίγραφη απελευθέρωση για την οποία εγκαλούμασταν από την Ευρωπαϊκή Επιτροπή, βεβαίως δεν το αναφέρετε. Το ότι είχατε δημιουργήσει ένα πλέγμα ρυθμίσεων, το οποίο δεν επέτρεπε την εισαγωγή ιδιωτικών κεφαλαίων στην ενέργεια, επίσης δεν το αναφέρετε. Το ότι επί των ημερών σας είχαν κολλήσει το σύνολο σχεδόν των αιτήσεων για την παραγωγή ηλεκτρικής ενέργειας από τις ανανεώσιμες πηγές, επίσης, δεν το αναφέρετε. 
      Παρ’ ότι είχατε εγκρίνει θεωρητικά περίπου 16.000 MW, εγκατεστημένα είχατε αφήσει κάτω από 300. Και ενώ με τις εγκρίσεις σας είχε φτάσει σχεδόν και το σύνολο των ελληνικών βουνών να καλύπτεται από ανεμογεννήτριες παραγωγής ηλεκτρισμού, παρ’ όλα αυτά ελάχιστες εγκαταστάθηκαν. 
      Γιατί εγκαταστάθηκαν ελάχιστες; Γιατί δεν είχατε δημιουργήσει ούτε τις προϋποθέσεις ασφάλειας στους επενδυτές ούτε βεβαίως είχατε σπάσει τους κλωβούς της γραφειοκρατίας, πράγμα το οποίο έγινε από την Κυβέρνηση της Νέας Δημοκρατίας και σήμερα μπορούμε να μιλάμε για ένα ρεκόρ επενδύσεων στις ανανεώσιμες πηγές ενέργειας. 
      Είναι η πρώτη φορά που μπαίνουν σημαντικά και ουσιαστικά ιδιωτικά κεφάλαια στην παραγωγή της ενέργειας και μάλιστα στον κρίσιμο τομέα των ανανεώσιμων πηγών. Γιατί ποιος πρέπει και οφείλει να είναι ο στόχος αυτής της χώρας απέναντι στο μέλλον της ως ηλεκτροπαραγωγός χώρα; Δεν είναι να διευρύνει την παραγωγή από το λιγνίτη, όπως λέει το Κομμουνιστικό Κόμμα Ελλάδος με την επερώτησή του. Γιατί ούτως ή αλλιώς τα λιγνιτικά αποθέματα είναι πεπερασμένα, έχουν μια διάρκεια ζωής δεκαπέντε, είκοσι, τριάντα ετών μπροστά τους. Δεν είναι του αντίστοιχου εύρους και βάθους, όπως του Κοσόβου, για τα οποία έγινε λόγος πριν. 
      Οφείλουμε όμως, να δημιουργήσουμε –αν θέλετε- και πλούτο μέσα από τις ανανεώσιμες πηγές, γιατί δεν χρειάζεται ούτε να πληρώνουμε στο ταμείο του Κιότο 20.000.000 και 30.000.000 ευρώ ετησίως για τις εκπομπές των ρύπων, πράγμα το οποίο κάνουμε σήμερα, ούτε χρειάζεται να είμαστε μονίμως εξαρτημένοι από άλλες πηγές ενέργειας, όπως είναι το φυσικό αέριο ή το πετρέλαιο. 
      Όσοι αναλύουν γιατί η Δ.Ε.Η. τον τελευταίο ενάμιση χρόνο έχει σημειώσει κάμψη στην κερδοφορία της, δεν αναφέρουν ότι η Δ.Ε.Η. μόνη της πλήρωσε 160.000.000 ευρώ μόνο την περσινή χρονιά παραπάνω από ότι το προηγούμενο έτος, μόνο και μόνο λόγω της αυξήσεως της τιμής του πετρελαίου. Αυτό δεν οφείλουμε να το αναφέρουμε; Δεν οφείλουμε να αναφέρουμε ότι πλήρωσε 20.000.000 ευρώ ως πρώτη εισφορά στο ειδικό ταμείο του Κιότο για τις εκπομπές των αερίων, την πρώτη χρονιά εφαρμογής; Αυτό δεν είναι ένα κόστος; 
      Βεβαίως θα μειωθεί και θα καμφθεί η κερδοφορία και βεβαίως αυτό το οποίο συμβαίνει επί Νέας Δημοκρατίας –και δεν συνέβαινε επί ΠΑ.ΣΟ.Κ.- είναι ότι ο καταναλωτής πληρώνει φθηνότερο ρεύμα από ό, τι πληρώνει ο αντίστοιχος μέσος Ευρωπαίος, παρ’ ότι και στην Ευρώπη υπάρχει και η πυρηνική ενέργεια και άλλες μορφές ενέργειας, οι οποίες είναι φθηνότερες στην παραγωγή τους και δεν χρησιμοποιούνται στη χώρα μας. 
      Τέλος, αυτό που κατάφερε η καινούργια διοίκηση της Δ.Ε.Η. είναι να αυξήσει την παραγωγικότητα του συνόλου της επιχειρήσεως και ιδιαίτερα ανά εργαζόμενο. Αυτό το οποίο έχει γίνει τα τελευταία χρόνια είναι να αυξηθεί η παραγόμενη ενέργεια ανά εργαζόμενο περίπου 6% ετησίως, ενώ ο αντίστοιχος ρυθμός στο παρελθόν ήταν 3% ετησίως. Αυτό δείχνει ότι η αναδιοργάνωση που γίνεται βρίσκεται σε σωστές βάσεις. 
      Για να αντιμετωπίσει πραγματικά η Δ.Ε.Η. και τις προκλήσεις των επενδύσεων στο εξωτερικό, αλλά για να αντιμετωπίσει κιόλας τον εσωτερικό ανταγωνισμό που θέλουμε να καλλιεργηθεί μέσα από την απελευθέρωση της αγοράς, αυτό που κάνει η σημερινή διοίκηση είναι να κάνει την ίδια την επιχείρηση πιο ανταγωνιστική, πιο παραγωγική ανά εργαζόμενο και νομίζω ότι είναι μεγάλη επιτυχία.
      Άλλωστε, ξέρουμε και είμαστε εμείς που υπογράψαμε –η Κυβέρνηση και ο Υπουργός Ανάπτυξης κ. Σιούφας- για τον ενιαίο ενεργειακό χώρο της Νοτιοανατολικής Ευρώπης, ώστε να δημιουργήσουμε τις προϋποθέσεις η Δ.Ε.Η. με άνεση να πουλάει ρεύμα και να επενδύει σε όλες τις χώρες της Νοτιοανατολικής Ευρώπης, κατέχουσα μια ιδιαίτερα δεσπόζουσα θέση και οικονομική και βεβαίως σε θέματα τεχνογνωσίας.
      Από την άλλη δεν μπορούμε να δούμε αυτόν το χώρο συνολικά, γιατί υπάρχουν χώρες και παίκτες μέσα σ’ αυτόν το χώρο οι οποίοι δεν πληρούν ούτε τις περιβαλλοντολογικές προϋποθέσεις που πληροί μια χώρα της Ευρωπαϊκής Ένωσης, όπως είναι η Ελλάδα και οφείλει να τηρεί η Δ.Ε.Η., ούτε βεβαίως έχουν υπογράψει τη Συνθήκη του Κιότο, όπως συμβαίνει με την περίπτωση του Κοσόβου και μπορούν να έχουν εκπομπές αερίων διοξειδίου του άνθρακα στο απεριόριστο, πράγμα που δεν ισχύει για τη δική μας περίπτωση.
      Τέλος, για να κλείσουμε την όλη ιστορία της συνομωσιολογίας και την ιστορία -αν θέλετε- και του Α.Σ.Ε.Π. που έθιξε ο Κοινοβουλευτικός Εκπρόσωπος του ΠΑ.ΣΟ.Κ., αυτό το οποίο πρέπει να ξεκαθαρίσουμε είναι ότι από τη στιγμή της μετοχοποίησης και της διεύρυνσης της μετοχοποίησης των δημοσίων επιχειρήσεων, κάτι το οποίο ισχύει και για τον Ο.Τ.Ε., δεν μπορούμε να μιλάμε πλέον για δημόσιες επιχειρήσεις έτσι όπως τις γνωρίζαμε.
      Είναι αυτοτελείς αυτόνομοι οικονομικοί οργανισμοί που από τη στιγμή που έχουν μετόχους οφείλουν να δημιουργούν κερδοφορία για τους μετόχους τους. Αυτός είναι ο πρώτος στόχος τους. Δεν είναι ο πρώτος στόχος ούτε η εξυπηρέτηση κομματικών παιχνιδιών ούτε η διοίκησή τους κρίνεται κατά πόσο διόρισε περισσότερους ή λιγότερους ανθρώπους που έχουν ψηφίσει στις προηγούμενες εκλογές Νέα Δημοκρατία. Αυτό από το οποίο θα κρίνονται οι διοικήσεις τους είναι από τα οικονομικά αποτελέσματα.
      Και βεβαίως χρειάζεται συνέντευξη για την πρόσληψη καινούργιων υπαλλήλων στη Δ.Ε.Η. γιατί ποιος μπορεί να εξασφαλίσει ότι αυτούς που χρειάζεται η Δ.Ε.Η., που είναι εναερίτες τεχνίτες, αυτοί που θα ανεβαίνουν πάνω στα σύρματα, πάνω στις κολώνες, θα είναι άνθρωποι που θα έχουν τις κατάλληλες ικανότητες και τα κατάλληλα προσόντα και δεν μπορεί να είναι άνθρωποι, οι οποίοι έχουν διαφορετική σωματική διάπλαση ή δεν έχουν καταφέρει ποτέ να περπατήσουν και να ανέβουν μία σκάλα ή έχουν υψοφοβία. Όλα αυτά θα πρέπει να λυθούν μέσα από μία διαδικασία συνέντευξης, ακριβώς, για να διασφαλιστεί ότι αυτοί που προσλαμβάνονται για να λύσουν ορισμένες λειτουργικές ανάγκες της Δ.Ε.Η. θα εξυπηρετήσουν αυτές τις λειτουργικές ανάγκες και δεν θα μετατραπούν, όπως μετετράπησαν οι χιλιάδες κηπουροί που προσελήφθησαν στα νοσοκομεία της δεκαετίας του ’80 σε διοικητικούς υπαλλήλους και διευθυντές στη συνέχεια. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η Κοινοβουλευτική Εκπρόσωπος του Συνασπισμού κ. Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Η επερώτηση των συναδέλφων του Κομμουνιστικού Κόμματος είναι ιδιαίτερα συγκροτημένη, εν αντιθέσει με τις απαντήσεις που έδωσαν ο Υπουργός και ο Κοινοβουλευτικός Εκπρόσωπος της Νέας Δημοκρατίας, αλλά και η Αξιωματική Αντιπολίτευση, γιατί, κοιτάξτε δεν έχει λυθεί το θέμα της απελευθέρωσης ιδιαίτερα των ευαίσθητων κοινωνικών δημόσιων αγαθών όπως είναι και η ενέργεια, ότι είναι πανάκεια τελικά. Αυτό το θέμα θα συζητούν πολλές γενιές και εμείς θέλουμε να συζητούν τελικά για να μην υπάρξουν αυτές οι τραγικές συνέπειες για τον πλανήτη και για τους εργαζόμενους και για τους πολλούς. Αφού τελικά και τα θέματα της ενέργειας καθοδηγούνται από τα μεγάλα συμφέροντα που θέλουν πράγματι να οδηγήσουν, είτε στην ιδιωτικοποίηση τους δημόσιους φορείς είτε στην αποδυνάμωση τους δημόσιους φορείς, που παράγουν και εγγυώνται αυτά τα δημόσια αγαθά.
      Η ενέργεια είναι ένα μεγάλο θέμα για όλο τον πλανήτη. Οι θετικές επιδράσεις στην πρόοδο της ανθρωπότητας, αλλά και οι αρνητικές από αλόγιστες ενέργειες πρέπει να μας προβληματίσουν για τη δράση μας στο μέλλον. Τίποτε δεν είναι δεδομένο. Είναι αυτονόητο, κύριε Υπουργέ –για την Αριστερά τουλάχιστον είναι αυτονόητο- ότι είναι ένα αγαθό κοινωνικό, δημόσιο, γιατί εξυπηρετεί κοινωνικές ανάγκες και ευρύτερα αναπτυξιακές ανάγκες. 
      Στο Συνασπισμό η έννοια της ανάπτυξης συμπεριλαμβάνει και την οικολογική διάσταση της ενέργειας, η οποία συμβάλλει στην ανάπτυξη. Είναι γεγονός ότι το ενεργειακό παγκόσμιο τοπίο κλυδωνίζεται. Η αμερικανική επιθετικότητα στη Μέση και στην Άπω Ανατολική αποτελεί τη βασική αιτία της διαρκούς ενεργειακής κρίσης και της εκτίναξης στα ύψη των τιμών των καυσίμων που μαστίζουν τον πλανήτη. Επιδείνωση του κλίματος στον πλανήτη σε όλες τις περιοχές του κόσμου λόγω του φαινομένου του θερμοκηπίου. Επαναφορά στο διεθνές προσκήνιο της απαίτησης για επέκταση και ανάπτυξη της πυρηνικής ενέργειας.
       Σε αυτά τα αρνητικά έχουμε και θετικά: Επανεξέταση των στερεών καυσίμων στη βάση όμως της εφαρμογής νέων τεχνολογιών για να μη ρυπαίνουν. Προώθηση των Ανανεώσιμων Πηγών Ενέργειας. Επανεξέταση προγραμμάτων εξοικονόμησης ενέργειας και πολιτικές διεξόδου από την ενεργειακή κρίση. 
      Αυτές τις πολιτικές θέτουμε και εμείς και η επερώτηση αυτές τις πολιτικές θέτει. Δεν έχετε ανακαλύψει εσείς την επίλυση του προβλήματος. Είναι τεράστιο το πρόβλημα και το αναπτυξιακό και το περιβαλλοντικό και το οικονομικό για τη χρήση της ενέργειας. 
      Σε επίπεδο Ευρωπαϊκής Ένωσης: Είναι γνωστό ότι η Ευρωπαϊκή Ένωση δεν έχει ενεργειακή πολιτική.
      Προσπαθεί να λύσει το θέμα στο πλαίσιο της παγκοσμιοποίησης με τη δημιουργία μιας ενιαίας εσωτερικής αγοράς. Εμείς πιστεύουμε στην ανάγκη χάραξης μιας κοινής ευρωπαϊκής πολιτικής, αλλά στη βάση των αρχών της αειφορίας, της προστασίας του κλίματος, της διαφοροποίησης στη σύνθεση των ενεργειακών πηγών και βέβαια πάντα με προτεραιότητα στην επαρκή προστασία των μικρών και αδύναμων καταναλωτών.
      Η Ευρωπαϊκή Ένωση όμως θεωρεί πανάκεια την απελευθέρωση της ενέργειας. Η Ελλάδα ακολουθώντας τη γενική τάση και τις οδηγίες της Ευρωπαϊκής Ένωσης έχει προχωρήσει στην απελευθέρωση της αγοράς. Η ηλεκτρική ενέργεια απελευθερώθηκε το 2001 και η Δ.Ε.Η. δεν είναι πλέον μονοπώλιο. 
      Θα επιμείνουμε όμως εμείς εδώ ότι για τη χώρα μας, λόγω της στρατηγικής σημασίας που έχει ο κλάδος της ενέργειας και ειδικότερα για την ηλεκτρική ενέργεια και για το φυσικό αέριο, η επιβληθείσα απελευθέρωση δεν αποτελούσε αναγκαιότητα. Το κοινωνικό σύνολο και οι παραγωγικές ανάγκες θα μπορούσαν να εξυπηρετηθούν και να αντιμετωπισθούν με βασικό κορμό τη Δ.Ε.Η., τη Δ.Ε.Π.Α. και τα αποκλειστικά δημόσια ΕΛ.ΠΕ.. 
      Πέραν όμως αυτής καθεαυτής της απόφασης για την απελευθέρωση, ο τρόπος της απελευθέρωσης που επιβλήθηκε από τις εκάστοτε κυβερνήσεις στη χώρα μας ήταν πρόχειρος, αναποτελεσματικός με ρυθμίσεις σε βάρος της Δ.Ε.Η. χωρίς να ληφθούν υπ’ όψιν οι ιδιαιτερότητες της χώρας μας. Υιοθετήθηκε άκριτα ένα νεοφιλελεύθερο πρότυπο, παρά τις δυνατότητες διαφορετικών επιλογών ακόμη κι αυτές τις δυνατότητες που έδιναν οι οδηγίες της Ευρωπαϊκής Ένωσης. Για παράδειγμα στη Γαλλία έχει εφαρμοστεί αρκετά ηπιότερη μορφή κ.ο.κ.. 
      Εμείς πιστεύουμε ότι υπάρχει μεγάλη ανάγκη για το μακροχρόνιο μεσοπρόθεσμο σχεδιασμό στον τομέα της ενέργειας και ότι είναι ουσιαστικός ο ρόλος των δημόσιων φορέων. Είναι μεγάλη ανάγκη για την ασφάλεια και για την ενεργειακή επάρκεια της χώρας. Αυτός όμως ο σχεδιασμός υποχωρεί συνεχώς. Παρά το γεγονός ότι και στο θεσμικό πλαίσιο που εισάγει την απελευθέρωση της ηλεκτρικής ενέργειας προβλέπεται η εφαρμογή του προγραμματισμού, δεν εφαρμόζεται και συνεχώς υποβαθμίζεται. 
      Για την υποχώρηση του ενεργειακού σχεδιασμού υπάρχουν πολλά παραδείγματα. Η Δ.Ε.Η. στο παρελθόν είχε δεκαετή σχεδιασμό που εφάρμοζε και παρακολουθούσε κανονικά. Σήμερα δεν έχει τέτοιο σχεδιασμό. Ποιο ήταν το αποτέλεσμα; Το black out του 2004 και κάθε χρόνο να τρέμει το φυλλοκάρδι μας για νέο black out. Είναι πολύ λίγες οι ρυθμίσεις οι οποίες έγιναν, κύριε Υπουργέ και σε καμία περίπτωση δεν εγγυώνται την επάρκεια ηλεκτρικής ενέργειας στη χώρα. 
      Ο βασικός λόγος που υποχώρησε ο σχεδιασμός, όπως αντιλαμβανόμαστε όλοι, είναι το γεγονός ότι η απελευθέρωση υποχωρεί στις πιέσεις των ιδιωτών και τελικά εθνικός σχεδιασμός σε μια πλήρως απελευθερωμένη αγορά με κριτήριο το κέρδος δεν μπορεί να υπάρξει. Αυτό είναι γεγονός. Γιατί δεν τολμούμε να το συζητήσουμε και γιατί δεν απαντάτε σ’ αυτά τα θέματα; 
      Τελικά η απελευθέρωση και η ιδιωτικοποίηση ενός δημόσιου τομέα αποτελεί μια ισχυρή πίεση των μεγάλων οικονομικών συμφερόντων; Θέλουν αποδυναμωμένους τους δημόσιους φορείς; Είναι μεγάλη αγορά η αγορά της ηλεκτρικής ενέργειας και γενικότερα της ενέργειας; Και βέβαια είναι. Είναι δυνατόν αποδυναμωμένοι δημόσιοι φορείς να εγγυηθούν τιμολόγια, ενεργειακή επάρκεια κ.λπ.; Όχι. Τελικά με την απελευθέρωση σε καμία χώρα δεν έχουν υποχωρήσει τα τιμολόγια –τα επανεξετάζουν όλες- και ούτε βέβαια η επάρκεια έχει εξασφαλιστεί. Έχω αναφερθεί πάρα πολλές φορές στο σύνδρομο της Καλιφόρνιας κ.ο.κ. Μέχρι και στην Αμερική εξετάζουν αυτά τα θέματα. Εμείς εδώ τα θεωρούμε πανάκεια όλα αυτά τα πράγματα. 
      Η Δ.Ε.Η. δεν μπορεί να κάνει τιμολογιακή πολιτική και για τις άλλες πηγές ενέργειας. Στον κλάδο του πετρελαίου υπάρχουν πρακτικές καρτέλ. Το διαπιστώνετε και εσείς συνεχώς στα θέματα της εταιρείας διύλισης. Τι σημαίνουν όλα αυτά; Δεν σημαίνουν αφαίμαξη του λαϊκού εισοδήματος; Ο λαός πλήρωσε αυτές τις δημόσιες υπηρεσίες κ.λπ.. Γιατί αυτές δεν μπορούν να είναι ανταγωνιστικές και στο βαλκανικό και στο ευρωπαϊκό περιβάλλον; Γιατί τελικά η Δ.Ε.Η. δεν μπορεί μόνη της; Τι είναι πάλι αυτό, το ότι ανά εργαζόμενο η Δ.Ε.Η. έχει μεγάλη απόδοση; Δεν έχει μεγάλη απόδοση, ενώ είχε το καλύτερο τεχνικό και επιστημονικό δυναμικό και θα μπορούσε να είναι μια ισχυρή εταιρεία σ’ αυτό το απελευθερωμένο περιβάλλον και στα Βαλκάνια και στην Ευρωπαϊκή Ένωση και να κάνει συμμάχους απ’ αυτούς τους χώρους και όχι με την «ΚΟΝΤΟΥΡ» –που ανεπαρκώς μου απαντήσατε, κύριε Υφυπουργέ- μια άγνωστη εταιρεία φάντασμα και να τη θεωρεί στρατηγικό επενδυτή. Ποιος; Η Δ.Ε.Η., ο κολοσσός της χώρας που δεν έχει κανένα πρόβλημα και που θα μπορούσε να παίξει στην απελευθερωμένη αγορά, όπως έπαιξαν και άλλοι δημόσιοι οργανισμοί, για να έχουμε και κάποια οφέλη τελικά απ’ αυτήν την απελευθερωμένη αγορά για τους οργανισμούς της χώρας. Εδώ ούτε σχεδιασμός υπάρχει ούτε αξιοκρατία, αλλά θέλουμε άρον-άρον αυτούς τους δημόσιους οργανισμούς να τους παραδώσουμε στα ιδιωτικά συμφέροντα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Εμείς όμως θα επιμείνουμε ότι η χώρα μας έχει δυνατότητες και στο λιγνίτη να κάνει εκσυγχρονισμό και να έχει παραγωγή ενέργειας πραγματικά πιο καθαρή. Μπορεί να χρησιμοποιήσει το λιγνίτη, γιατί είναι όντως το εθνικό της προϊόν και εξοικονόμηση ενέργειας μπορεί να κάνει –αλλά δεν γίνονται βήματα- και περιβαλλοντική διάσταση μπορεί να δώσει και πολύ καλύτερα μπορεί –και πρέπει- να αξιοποιήσει τις Ανανεώσιμες Πηγές Ενέργειας και να εξασφαλίσει καλά τιμολόγια και τέλος να αναβαθμίσει τις δημόσιες επιχειρήσεις. 
      Γι’ αυτό και εμείς θα συνεχίσουμε το μέτωπο ενάντια στις ιδιωτικοποιήσεις. Να μην ιδιωτικοποιηθεί περαιτέρω η Δ.Ε.Η.. Να μην υπάρξει αυτή η εθελουσία έξοδος που κάνετε τώρα για να τους αντικαταστήσετε με κάποιους άλλους και παράλληλα η Δ.Ε.Η. κατρακυλάει. Δεν έχει πρόγραμμα, δεν έχει σχεδιασμό, οι ιδιώτες δεν επενδύουν και απειλείται η ενεργειακή επάρκεια …
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για να μπορέσουν όλοι αυτοί οι οργανισμοί, το Ι.Γ.Μ.Ε., τα Ε.Λ.Π.Ε. από την μία πλευρά να κάνουν το σχεδιασμό τους και να προτείνουν τον εκσυγχρονισμό της διαχείρισης αυτών των πηγών ενέργειας και από την άλλη πλευρά να υπάρξει μια ορθή τιμολογιακή πολιτική για να επιβιώνουν οι φορείς της ενέργειας και οι δημόσιοι οργανισμοί ώστε να μπορεί πράγματι ο καταναλωτής να προστατεύεται και παράλληλα να γίνεται η εξοικονόμηση ενέργειας και η περιβαλλοντική προστασία.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη. 
      Το λόγο έχει ο κ. Τζέκης, αν και βλέπω ότι έχει εξαντλήσει το χρόνο του. 
      ΑΓΓΕΛΟΣ ΤΖΕΚΗΣ: Έχουμε κάνει μια συμφωνία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο, για τρία λεπτά.
      ΑΓΓΕΛΟΣ ΤΖΕΚΗΣ: Κύριε Πρόεδρε, ακούγοντας τον κύριο Υπουργό η εκτίμησή μας ότι η Κυβέρνηση πραγματικά υλοποιεί μια στρατηγικής κατεύθυνσης πολιτική για την ενίσχυση των επιχειρηματικών ομίλων και την κερδοφορία τους, είναι γεγονός. Τι είπε; Δ.Ε.Η. Α.Ε. εισηγμένη στο Χρηματιστήριο και έχει τους μετόχους. Ζητήσαμε βέβαια να μας πείτε το 49% πού ανήκει και δεν μας το είπατε. Άρα, πρέπει να εξασφαλιστεί η κερδοφορία. 
      Αυτό γίνεται με δυο τρόπους: Πρώτον, με τη συμπίεση της εργατικής δύναμης –εκεί ακριβώς είπαμε για τις αλλαγές που γίνονται στα εργασιακά ασφαλιστικά δικαιώματα- και δεύτερον με τις εργολαβίες για τις οποίες δεν είπε τίποτα ο κύριος Υπουργός ότι, δηλαδή, στον ίδιο χώρο εργάζονται δυο και τρεις εργαζόμενοι με διαφορετικές θέσεις εργασίας και ασφαλιστικά δικαιώματα. 
      Μάλιστα μας είπε ότι δεν πρέπει να ενδιαφερόμαστε για τους προνομιούχους και πρέπει να μας ενδιαφέρει και ο ιδιωτικός τομέας. Μα, αυτό κάνουμε εμείς. Μας ενδιαφέρει και ο ιδιωτικός τομέας και το δημόσιο και ο ευρύτερος δημόσιος τομέας. Μας ενδιαφέρει να έχουν τα ίδια προνόμια όλοι οι εργαζόμενοι, να έχουν τις ίδιες εργασιακές σχέσεις. Όμως η Κυβέρνηση αυτή όπως και η προηγούμενη εκείνο που θέλουν είναι εξίσωση προς τα κάτω. Δηλαδή, λέει ότι είναι προνομιούχοι οι σημερινοί εργαζόμενοι που έχουν μια σταθερή θέση εργασίας στη Δ.Ε.Η. –είναι γνωστή η τακτική των ρετιρέ των προηγούμενων κυβερνήσεων- και άρα κατεβάστε τους όλους στα υπόγεια για να έχουμε κοινωνική δικαιοσύνη και ισότητα. Αυτή είναι η πολιτική της Νέας Δημοκρατίας. 
      Το δεύτερο ζήτημα είναι με τις τιμές. Τι προτείνει ο κύριος Υπουργός; Λέει ότι είναι φθηνή η ηλεκτρική ενέργεια και άρα πρέπει να την αυξήσουμε ακόμη περισσότερο; Μας ανέφερε ότι είναι η χαμηλότερη μέσα στην Ευρωπαϊκή Ένωση. Δεν είπε όμως ότι και ο μισθός είναι ο τελευταίος μέσα στην Ευρωπαϊκή Ένωση. Αυτό δεν το ανέφερε για να μπορέσουμε να κάνουμε μια σύγκριση μισθών και ημερομισθίων. Άρα, βγαίνει το συμπέρασμα ότι η Κυβέρνηση έχει κατά νου να αυξήσει και άλλο την ηλεκτρική ενέργεια προκειμένου και η Δ.Ε.Η. και οι ιδιώτες να αποκομίσουν μεγαλύτερα κέρδη.
      Όσον αφορά το λιγνίτη υπάρχει η τεχνολογία –ας μην υποκρινόμαστε μέσα σ’ αυτήν την Αίθουσα- που μπορεί όντως να δώσει πραγματική μείωση στους ρύπους. 
      Και μην επικαλείστε το Κιότο. Τι είναι το Κιότο; Είναι μια συμφωνία των ισχυρών, για να κάνουν εμπόριο ρύπων προς τις αδύνατες χώρες. Αυτό είναι. Καθαρά πράγματα. Σας ανέφερε και ο Κοινοβουλευτικός μας Εκπρόσωπος τι εστί το Κοσσυφοπέδιο στα πλαίσια της Σερβίας κ.λπ.. Άρα, δηλαδή, αν θέλουμε πραγματικά να αξιοποιήσουμε όλα τα αποθέματα, υπάρχουν τρόποι. Και πού βρήκε ο κ. Βαρβιτσιώτης ότι δεν υπάρχουν αποθέματα λιγνίτη στη χώρα μας; Είναι ανεκμετάλλευτοι 3,2 δισεκατομμύρια τόνοι. Γιατί να μην τους εκμεταλλευθούμε λοιπόν, και εμείς και γιατί να μην εκμεταλλευθούμε και τους υδροηλεκτρικούς σταθμούς; Γιατί δεν μας είπε τίποτε γι’ αυτόν τον προγραμματισμό η Κυβέρνηση, που μπορεί πραγματικά να συνδυάσει και ηλεκτρική ενέργεια από τα νερά μας και να βοηθήσει και τους αγρότες αλλά και την ύδρευση των αστικών κέντρων; Πολλά μπορούν να συμβούν, κύριε Πρόεδρε, όταν υπάρχει σχεδιασμός. 
      Μισό λεπτό θα ήθελα μόνο, για να μιλήσω για το φθηνό αγροτικό ρεύμα. Ξέρετε, κύριε Πρόεδρε -κι εσείς είστε από αγροτική περιοχή- η Δ.Ε.Η., όπως μας είπε ο κ. Σαλαγκούδης, απαιτεί να εισπράξει από τους αγρότες 150.000.000 ευρώ, με τιμή όχι φθηνή, αγροτικού ρεύματος, αλλά με τιμή του γενικού τιμολογίου. Αυτό, λοιπόν, με αγωγές το διεκδικεί στην Τρίγλια Χαλκιδικής, που σημαίνει ότι θα βγάλει στον πλειστηριασμό τα χωράφια και τα σπίτια της φτωχομεσαίας  αγροτιάς. Ποια κοινωνική πολιτική, λοιπόν, ασκεί η Νέα Δημοκρατία σήμερα; 
      Και θα ήθελα να κλείσω με το εξής. Μίλησε για διαφάνεια. Ποια διαφάνεια, κύριε Πρόεδρε; Διαφανής είναι η πολιτική κατεύθυνση της Νέας Δημοκρατίας. Όμως, ξέρετε, είναι και μεγάλα, τεράστια τα συμφέροντα και αλληλοσυγκρούονται. Αυτό έκανε ο κ. Παλαιοκρασσάς με τις δηλώσεις του. Έβγαλε στη επιφάνεια τη σύγκρουση μεγάλων πολυεθνικών συγκροτημάτων, ντόπιων και ξένων κεφαλαιοκρατών, για το ποιος θα αρπάξει το μεγαλύτερο κομμάτι από την ενεργειακή πίτα. Αυτό το συμπέρασμα βγάζει και ο ελληνικός λαός, ότι δεν μπορεί μ’ έναν τέτοιο σχεδιασμό, που είναι στη ρότα του να εξυπηρετήσει τα ιδιωτικά συμφέροντα, να έχει φθηνή ηλεκτρική ενέργεια, να έχει καθαρό περιβάλλον και αξιοποίηση όλων των πλουτοπαραγωγικών πηγών της χώρας μας. 
      Εμείς, λοιπόν, μιλάμε για έναν ενεργειακό σχεδιασμό, όπου η ηλεκτρική ενέργεια θα είναι κοινωνικό αγαθό. Και από εκεί βέβαια βγαίνει και το συμπέρασμα που λέμε εμείς, σε απάντηση αυτού που είπε το ΠΑ.ΣΟ.Κ., ότι θέλουμε εθνικούς πρωταθλητές και ότι έτσι πλήττεται η εθνική κυριαρχία. Ναι. Εθνικός πρωταθλητής είναι και τα ΕΛΠΕ με το Λάτση, δεν είδαμε όμως να μειώνεται η τιμή του πετρελαίου ή τα καύσιμα, προς όφελος του λαού.
       Και τελικά, κύριε Πρόεδρε –και κλείνω μ’ αυτό- η εθνική κυριαρχία δεν επιτυγχάνεται ούτε με τη σημερινή ούτε και με την χθεσινή πολιτική που ακολούθησαν οι κυβερνήσεις. Όταν τα μέσα παραγωγής ανήκουν και είναι στα χέρια των ιδιωτικών επιχειρηματικών ομίλων είναι αδιάφορο αν αυτοί οι επιχειρηματικοί όμιλοι είναι ελληνικοί ή ξένοι, γιατί και οι δύο έχουν αποκλειστική επιδίωξη το κέρδος. Και το κέρδος θα έρθει με την ακριβότερη ηλεκτρική ενέργεια και με χτύπημα των εργασιακών δικαιωμάτων του λαού.
      Αυτή είναι η απελευθέρωση της αγοράς ηλεκτρικής ενέργειας, αυτό λέει το Μάαστριχτ, αυτό λένε οι αποφάσεις της Λισαβόνας. 
      Το Κομμουνιστικό Κόμμα Ελλάδας, με όποια φρασεολογία θέλει, θα ασκεί την πολιτική του και μέσα στη Βουλή και πολύ περισσότερο εκτός Βουλής. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζέκη.
      Ο κ. Γκατζής έχει το λόγο για δύο λεπτά και έπειτα η κ. Κανέλλη.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Θα  ήθελα να σταθώ σ’ αυτά που αναφέρθηκε ο κύριος Υφυπουργός, για τις χαμηλές τιμές κ.λπ., που έχουν και τα νοικοκυριά και οι βιομήχανοι. 
      Κατ’ αρχάς να ξεκινήσουμε απ’ αυτό που είπατε, ότι δήθεν ζητάει το Κομμουνιστικό Κόμμα και λέει, σχετικά με το όριο μιας οικογένειας για την αναγκαία κατανάλωση, για την στοιχειώδη κάλυψη των αναγκών της, ότι χρειάζεται 3.500 kw. Και επειδή σας κριτικάραμε ότι μόνο για τα 800 kw εξήγγειλε ο Υπουργός ότι δεν θα μπει καμία αύξηση -αυτό σας είπαμε- έρχεστε και μας λέτε: «Μέχρι τις 3.500 kw θα τα δώσουμε δωρεάν; Ξέρετε να γίνεται αυτό;» Μα δημοκοπείτε τώρα εδώ; Έρχεστε να μας πείτε ότι σας ζητήσαμε εμείς να δίνετε δωρεάν, που πρέπει να δίνετε δωρεάν, ουσιαστικά στα φτωχά λαϊκά στρώματα; Αυξήσεις βάζετε. Κοροϊδεύετε τον κόσμο όταν λέτε για τα 800 kw. Καμία οικογένεια δεν μπορεί να σταθεί στα 800 kw. Και έχουμε αυξήσεις 5,5% με 6,5% αντίστοιχα, αν πάει στα 4.500 kw. Το ένα θέμα είναι αυτό.
      Δεύτερον, είπατε επίσης ότι επειδή η Δ.Ε.Η. μπήκε στο Χρηματιστήριο, έγινε ανώνυμη εταιρεία, έχει το κέρδος κ.λπ.. Τα ξέρουμε αυτά. Εκεί την οδηγήσατε τη Δ.Ε.Η.. Από μία κοινωφελής επιχείρηση να γίνει μια καθαρά κερδοσκοπική επιχείρηση, χάνοντας όλο τον κοινωνικό της χαρακτήρα. 
      Αυτό δεν είναι μόνο στη Δ.Ε.Η. Είναι σε όλες τις Δ.Ε.Κ.Ο. και κατευθύνεται από την πολιτική σας και της Ευρωπαϊκής Ένωσης και όχι μόνο τη δική σας, αλλά και των άλλων κομμάτων που στηρίζουν αυτή σας την πολιτική της Ευρώπης.
      Πείτε μας, όμως, κύριε Υπουργέ, πώς είναι δυνατόν να λέτε ότι έχουμε το φθηνότερο ρεύμα στην Ευρώπη; Μάλιστα, αναφερθήκατε για το βιομηχανικό ρεύμα ότι είναι το φθηνότερο στην Ευρώπη. Της «ΠΕΣΙΝΕ» εννοείτε ή τους μεγάλους βιομήχανους; Για πείτε μου. Με την «ΠΕΣΙΝΕ» τώρα, με τον καινούργιο ιδιοκτήτη, θα ισχύσει το ίδιο καθεστώς; 
      Πέρα από εκεί, τι γίνεται με τα νοικοκυριά, όταν τον Αύγουστο ανήγγειλε ο Υπουργός αύξηση μόνο 4,6% και η πραγματική αύξηση στο μεροκάματο είναι 2% και αν φτάνει και το 2%;
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σας παρακαλώ με την ανοχή σας .
      Τρίτον, θα ήθελα να πω δυο λόγια, κύριε Πρόεδρε, για την άρση της στρέβλωσης στον καθορισμό της οριακής τιμής του συστήματος. Ποια είναι η στρέβλωση, κύριε Υπουργέ; Τη στρέβλωση εσείς την κάνατε, όταν τις εφεδρικές μονάδες –που δεν χρησιμοποιούνται παρά μόνο για πολύ μεγάλες ανάγκες και καίνε πετρέλαιο, το πιο ακριβό καύσιμο- τις παίρνετε σαν την ακριβότερη μονάδα για να καθορίσετε την οριακή τιμή του συστήματος για να βάλετε μέσα τον ιδιώτη, ο οποίος έχει ακριβό κόστος και να τον πληρώσετε πολλαπλάσια, για να βγάλει σε εννιά μήνες τα 20.000.000 ευρώ κέρδη από τις εκατοντάδες εκατομμύρια ευρώ που είχε ζημιά. Για ποια στρέβλωση μιλάτε ότι ήρθατε να διορθώσετε; Ήρθατε να χαρίσετε! Ήρθατε να δώσετε, όπως δίνετε σ’ όλες τις άλλες περιπτώσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, παρακαλώ, ολοκληρώστε.
      ΝΙΚΟΛΑΟΣ ΓΚΑΤΖΗΣ: Δεν είναι μόνο αυτό, κύριε Πρόεδρε.
      Το θέμα, κύριε Υπουργέ, είναι ότι εμείς έχουμε το φθηνότερο ρεύμα γιατί τα 2/3 της παραγωγής της Δ.Ε.Η., που ουσιαστικά είναι το 70% σήμερα, παράγεται από το λιγνίτη. Είναι το φθηνότερο κόστος. Μας λέει τώρα για Κιότο κ.λπ..
      Δεν υπάρχει τεχνολογία, κύριε Νεράντζη –εσείς το ξέρετε καλύτερα από εμένα- να μπουν τα κατάλληλα φίλτρα, για να περιορίσουν τους ρύπους; Δεν μπορεί, παραδείγματος χάρη, στη Μαγνησία –τα ξέρουμε, κύριε Πρόεδρε, έχουμε κάνει και επίκαιρες ερωτήσεις- στις βιομηχανίες που ρυπαίνουν να μπουν τα κατάλληλα φίλτρα και στην Α.Γ.Ε.Τ. και στις χαλυβουργίες κ.λπ.; Δεν μπορεί τα εργοστάσια λιγνίτη παραγωγής ρεύματος να βάλουν τα κατάλληλα φίλτρα; 
      Όμως, ενώ δεν συμμορφώνονται, κύριε Πρόεδρε, οι βιομήχανοι και έχουμε πρόστιμο γιατί ρυπαίνουμε, πληρώνει, τελικά, ο ελληνικός λαός, αντί να πληρώσουν αυτοί! Αντί, τελικά, να τους κλείσουν τα εργοστάσια, πληρώνει ο ελληνικός λαός τους ρύπους που ρίχνουν αυτοί στο περιβάλλον και μας βάζουν τα πρόστιμα κ.λπ..
      Να, λοιπόν, πώς η πολιτική φαίνεται απ’ όλες τις πλευρές ότι έγινε συγκεκριμένη. Γι’ αυτό εμείς λέμε ότι χρειάζεται μία άλλη πολιτική.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Το λόγο έχει η κ. Κανέλλη.
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε και με την επισήμανση ότι ήσασταν εξαιρετικά γενναιόδωρος και δημοκρατικός στον τρόπο με τον οποίον χειριστήκατε την πρώτη αυτή συνεδρίαση του καινούργιου χρόνου και την άνεση την οποία είχαμε να μιλήσουμε. Δεν υπάρχουν κακά αστεία, υπάρχουν και καλές πραγματικότητες.
      Μία επισήμανση. Με την απόφαση της Ρ.Α.Ε. το Νοέμβρη άγγιζε τα 86 ευρώ την KWh η οριακή τιμή του συστήματος. Πριν από την απόφαση, σε ώρες αιχμής μετά βίας έφτανε τα 55 ευρώ, ενώ τις υπόλοιπες ώρες κυμαινόταν μεταξύ 25 και 29 ευρώ η KWh. Δηλαδή από τα μέσα Ιανουαρίου έως τα μέσα Οκτωβρίου που μας πέρασε η οριακή τιμή του συστήματος έχει αυξηθεί κατά περίπου 43%.
      Σύμφωνα με τους υπολογισμούς μας σήμερα, αυτή η αυξημένη οριακή τιμή του συστήματος σε μια πενταετία θα κοστίσει στη Δ.Ε.Η. 2.000.000.000 ευρώ, δηλαδή, περίπου όσο οι πωλήσεις ενέργειας ενός ολόκληρου εξαμήνου. 
      Αν έχει σημασία αυτή η συζήτηση, δεν είναι μόνο για το παρόν, δεν είναι για το παρελθόν, είναι και για το μέλλον. Έχουμε –κακά τα ψέματα- τέλος Φεβρουαρίου τη λεγόμενη «μάχη του Φεβρουαρίου». Άκουσα τον κύριο Υπουργό να λέει ότι λέξεις όπως «λαϊκές ανάγκες», λέξεις όπως «Κόσοβο», λέξεις όπως «βομβαρδισμοί», λέξεις όπως «εξωτερική πολιτική» είναι ιδιαίτερα φορτισμένες. Υπάρχουν και άλλες λέξεις, λιγότερο φορτισμένες και εξαιρετικά αποκαλυπτικές.
      Για να δούμε αυτό το φτηνό μέχρι τώρα τιμολόγιο της Δ.Ε.Η., το φθηνότερο της Ευρώπης για μας τους προνομιούχους Έλληνες. Λες και έφτιαξε κάποιος άλλος τη Δ.Ε.Η. Οι Έλληνες έφτιαξαν τη Δ.Ε.Η., κύριε Πρόεδρε. Οι Έλληνες εργαζόμενοι και οι Έλληνες καταναλωτές την έφτιαξαν. Δεν την έφτιαξε κανένας Θεός, δεν την έφτιαξε κάποιος που ήρθε απέξω. Και μιλάμε για έναν κολοσσό πραγματικά ελληνικό, με καθόλου πήλινα πόδια. 
      Τι να πούμε, λοιπόν, τώρα στην απελευθέρωση; Να πούμε ότι θα φθηνύνει το τιμολόγιο; Μα θα φθηνύνει το τιμολόγιο μετά τη μάχη του Φεβρουαρίου; Εγώ έχω να πω τέσσερα-πέντε ονόματα μόνο και τελειώνω, για να μη φαίνεται ότι μιλάμε για έναν.
      Ακούστε: Όμιλος Βαρδινογιάννη. Θα έρθει, λοιπόν, ο Όμιλος Βαρδινογιάννη με την «ΚΟΡΙΝΘΟΣ POWER» και την «IBERTROLA» την Ισπανική και θα βοηθήσουν να φθηνύνει το ρεύμα στην απελευθέρωση. Θα έρθει η «ΜΕΤΚΑ» με τον κ. Μυτιληναίο, θα έρθει ο Όμιλος Μπόμπολα με την «ΕΛΛΗΝΙΚΗ ΤΕΧΝΟΔΟΜΙΚΗ» -άλλοι θα παίρνουν εργολαβίες, άλλοι θα γίνουν ιδιοκτήτες- θα έρθει ο Όμιλος Κοπελούζου με τη θυγατρική «ΕΝΕΛΚΟ» η οποία πέρασε κατά 75% στον έλεγχο του Ιταλικού Ομίλου «ΕΝΕΛ», θα έρθει η «ΕIΡΩΝ», θα έρθει η «ΗΛΕΚΤΡΟΠΑΡΑΓΩΓΗ ΘΙΣΒΗΣ», μαζί με τον Όμιλο της «ΒΙΟΧΑΛΚΟ». 
      Δηλαδή πώς θα πείσουμε τον ελληνικό λαό πως με την απελευθέρωση έχει μέχρι τώρα σε δημόσιο φορέα φθηνότερο ρεύμα από όλους τους άλλους Ευρωπαίους, αλλά θα έρθουν όλοι αυτοί που σας ανέφερα τώρα τα ονόματά τους –δέκα όμιλοι- και θα φτιάξουν, τι; Μονάδες φυσικού αερίου και άλλων παραγόντων, με λάθος σχεδιασμό μέχρι σήμερα, τον οποίο κανείς δεν σκέφτηκε. Μια νότιο Ελλάδα και μια νησιωτική Ελλάδα αφημένη περίπου στην τύχη της επί πενήντα χρόνια, μ’ όλη τη δύναμη συγκεντρωμένη στο Βορρά και με αποφάσεις της Ρ.Α.Ε. και της Δ.Ε.Σ.Μ.Ι.Ε., οι οποίες δεν μπορούν να γίνουν κατανοητές στα πλαίσια αυτής της απελευθέρωσης. 
      Ακούστε. Το Κομμουνιστικό Κόμμα ξέρει πάρα πολύ καλά και σε ποια χώρα βρίσκεται και με ποιες δεσμεύσεις. Σας είπε κάποιος ότι δεν μπορούμε να κρίνουμε ή να ζητήσουμε διαφορετική ερμηνεία και διαφορετική εφαρμογή με πολιτική βούληση πότε των κοινοτικών οδηγιών, πότε της απελευθέρωσης της αγοράς; Δεν το κάνουν άλλες κυρίαρχες χώρες;
      Κατ’ αυτήν την έννοια, λοιπόν, δεν είναι οι λέξεις που φορτίζουν. Είναι οι πολιτικές που φορτίζουν. Το πρόβλημα είναι αν θα φορτιστεί η τσέπη των Ελλήνων πολιτών με τη δυνατότητα να αντιμετωπίζουν καλύτερα, φθηνότερα τις ενεργειακές τους ανάγκες ή αν θα φορτιστεί υπέρμετρα η τσέπη κάποιων ολίγων ιδιωτών ομίλων, οι οποίοι είναι γνωστοί.
      Και κάθεται ο άλλος και αναρωτιέται, κύριε Πρόεδρε, πόση ρευστότητα πια πρέπει να αποκτήσουν οι μεγάλοι όμιλοι; Πήραν τα αεροδρόμια, πήραν τα διόδια, πήραν το ένα, πήραν το άλλο. Αν πάρουν και το ρεύμα τι θα γίνει; Σε τελευταία ανάλυση κάποιος να μας πει αν φθήνυνε το τιμολόγιο της Ε.ΥΔ.Α.Π. από την ώρα που μπήκε στο Χρηματιστήριο. Βρείτε μου μία περίπτωση που κατέβηκε το τιμολόγιο του νερού, ακόμα και σε εποχές που είχαμε αυξημένη βροχόπτωση. Το Χρηματιστήριο απαιτούσε ακριβότερο τιμολόγιο. Το ίδιο θα συμβεί και με την ενέργεια. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κανέλλη.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, μου επιτρέπετε για δύο λεπτά; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε συνάδελφε, αλλά για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ:  Ευχαριστώ πολύ, κύριε Πρόεδρε.
      Ο κύριος Υφυπουργός με τα στοιχεία που διάβασε μας καλεί να συνυπολογίσουμε τους εννιακόσιους αποσπασμένους εργαζόμενους στον ασφαλιστικό φορέα της Δ.Ε.Η., για να αμβλύνει το ρυθμό μείωσης του προσωπικού. 
      Πρώτον, θα ήθελα να πω ότι η «Δ.Ε.Η. Α.Ε.» δεν αναγνωρίζει από το 2001 και μετά αυτούς τους εργαζόμενους σαν προσωπικό της. 
      Δεύτερον, το πρόγραμμα «ΗΡΑΚΛΗΣ» προβλέπει νέα μείωση του προσωπικού κατά χίλιους εξακόσιους εργαζόμενους την επόμενη τριετία. Το αμφισβητείτε, κύριε Υφυπουργέ; 
      Τρίτον, μείωση χιλιάδων θέσεων εργασίας υπήρξε αντίστοιχα σ’ όλους τους ενεργειακούς ομίλους σε Γαλλία και Γερμανία. Εγώ θα καταθέσω τα στοιχεία της παραγωγικότητας, αλλά και των εργατικών ατυχημάτων 1991-2005. 
      (Στο σημείο αυτό  ο κ. Δημήτριος Τσιόγκας καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Τέλος, τα στοιχεία που καταθέτουμε εμείς στη Βουλή για τον αριθμό των εργαζομένων είναι: το 1993 τριάντα έξι χιλιάδες εξακόσια εβδομήντα, το 2006 είκοσι έξι χιλιάδες διακόσιοι, εκτίμηση με βάση τις αιτήσεις συνταξιοδότησης. Από το 1993 είχαμε μείωση κατά δέκα χιλιάδες τετρακόσιους εβδομήντα εργαζόμενους ή 28,55% μείωση των θέσεων εργασίας, από το 1997 είχαμε μείωση κατά επτά χιλιάδες οκτακόσιους εργαζόμενους και με βάση το πενταετές πρόγραμμα, μέχρι το 2010 η Δ.Ε.Η. θα έχει είκοσι πέντε χιλάδες εργαζόμενους, ενώ η παραγωγικότητα, αύξηση της παραγόμενης ενέργειας ανά εργαζόμενο, από 1.532 ΜW αυξήθηκε στα 1.939 MW.
      Εμείς λέμε ότι αυτή η αύξηση της παραγωγικότητας καλώς γίνεται, αλλά πρέπει να σημάνει και αύξηση των δικαιωμάτων των εργαζομένων –ιδιαίτερα των εργαζομένων που είναι στους εργολάβους- και να μην αφαιρεθούν τα δικαιώματα απ’ αυτούς που έχουν αυτά που απέμειναν και να γίνουν σαν αυτά που έχουν οι εργαζόμενοι στους εργολάβους.
      Βέβαια πρέπει να μας απαντήσετε στο εξής: Λέτε ότι έχουν προνόμια οι εργαζόμενοι. Για ποιους μιλάτε; Για τους εναερίτες που κάνουν δουλειά σκαρφαλωμένοι πάνω στην κολώνα; Γι’ αυτούς που δουλεύουν με κρύο, με ήλιο, με βροχή, σκαρφαλωμένοι στις κολώνες; Γι’ αυτούς που δουλεύουν στα λιγνιτικά πεδία, όπου έχουμε αυξημένα ποσοστά καρκίνων και θανάτων; Απ’ αυτούς να αφαιρεθούν δικαιώματα;
      Εμείς λέμε ότι η Κυβέρνηση θα πρέπει να απαντήσει σ’ αυτά. Βέβαια, θα πρέπει να σταματήσουν και τα εργατικά ατυχήματα που είναι εγκλήματα, κατά τη γνώμη μας. Εδώ θα πρέπει να απαντήσει η Κυβέρνηση στο εξής: Θα ληφθούν μέτρα προστασίας των εργαζομένων στα έργα της Δ.Ε.Η., στα λιγνιτικά πεδία, στους σταθμούς, όπου εργάζονται οι εργαζόμενοι; Αυτό το λέω, γιατί μιλήσατε για προνόμια, αλλά δεν είναι προνόμιο να σκαρφαλώνεις στην κολώνα και να μην έχεις την απαίτηση να υπάρχει προστασία της ζωής του εργάτη, του εργαζόμενου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Συνεπώς πρέπει να απαντήσετε σ’ αυτά τα ερωτήματα με συγκεκριμένες απαντήσεις.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα.
      Το λόγο έχει ο Υφυπουργός κ. Νεράντζης για να δευτερολογήσει.
      Ορίστε, κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θα επιθυμούσα να απαντήσω πρώτα στον κ. Φλωρίδη –λυπούμαι που λείπει, αλλά θα πρέπει να του πω μερικά πράγματα- όπως και στην κ. Ξηροτύρη και να κλείσω εις ανταπάντηση των όσων οι αξιότιμοι συνάδελφοι του Κ.Κ.Ε. σημείωσαν.
      Ο κ. Φλωρίδης διερωτήθη δικανικά πότε έγινε φθηνότερο το ρεύμα, επί των ημερών του ΠΑ.ΣΟ.Κ. ή επί των δικών μας ημερών. Εγώ δεν αναφέρθηκα στο πότε έγινε φθηνότερο το ρεύμα. Είπα ότι με βάση στοιχεία της EUROSTAT –και αυτό αποτελεί και απάντηση σε κάποιον εκ των κυρίων επερωτώντων- εμείς έχουμε φθηνότερο ρεύμα από το μέσο όρο, και στο βιομηχανικό και στο καταναλωτικό.
      Όμως, μια που ο κ. Φλωρίδης ήθελε να θέσει το θέμα σχετικά με το πότε έγινε φθηνότερο το ρεύμα, πρέπει να του πω ότι τότε που οι κυβερνήσεις του ΠΑ.ΣΟ.Κ. καθόριζαν την τιμή του ρεύματος, το πετρέλαιο έφθανε στα 10, 20, 25 δολάρια το βαρέλι. Σε μας το πετρέλαιο έφθασε στα 75 δολλάρια. Επίσης, τότε που ο κ. Φλωρίδης επικαλείται φθηνό ρεύμα, είχε παρατηρηθεί το φαινόμενο, δύο φορές, στο ίδιο έτος, να συμβούν αυξήσεις.
      Ο κ. Φλωρίδης φαίνεται ότι υπέλαβε πως δεν υπάρχει μνήμη μέσα στην Αίθουσα και στον ελληνικό λαό και είπε ότι το ΠΑ.ΣΟ.Κ. εκσυγχρόνισε τη Δ.Ε.Η. Άραγε, αυτός ο εκσυγχρονισμός ίσχυε και τον Ιούλιο του 2004, δυο-τρεις μήνες μόνο από τότε που έφυγε το ΠΑ.ΣΟ.Κ., όταν έγινε το μεγάλο μπλακάουτ, με φορτίο μόλις 9.600 MW; Ή μήπως δεν υπάρχει τώρα θωράκιση, όταν τον περασμένο Αύγουστο το φορτίο έφθασε στα 10.000 MW, με τρεις μονάδες, εκτός και δεν έγινε μπλακάουτ;
      Πότε φρόντισε το ΠΑ.ΣΟ.Κ. για την ανακαίνιση και τον εκσυγχρονισμό της Δ.Ε.Η.; Όταν η θυγατρική εταιρεία της, η οποία ασχολείται με τις Ανανεώσιμες Πηγές Ενέργειας, είχε μηδέν έργο; Πότε εκσυγχρόνισε τη Δ.Ε.Η.; Όταν την είχε συρρικνώσει μέσα στα ασφυκτικά εθνικά πλαίσια, ενώ τώρα η Δ.Ε.Η. έχει διεθνείς προσανατολισμούς και διεθνείς επιδιώξεις;
      Φαίνεται, λοιπόν, ότι μάλλον ο κ. Φλωρίδης δεν θυμάται καλά.
      Είχε, όμως, την ατυχή έμπνευση να μας καταγγείλει και για το Α.Σ.Ε.Π. και να μας πει ότι εμείς παρενέβημεν στο Α.Σ.Ε.Π. και έτσι για πρώτη φορά –σημειώνω τα λόγια του- δημιουργήθηκε εσωτερική κρίση, σ’ αυτό.
      Μα, η εσωτερική κρίση –έτσι ονομάζει εκείνος τη διατύπωση γνώμης της μειοψηφίας- είναι δείγμα αμεροληψίας, είναι απόδειξη ομαλής και ανεξάρτητης λειτουργίας της Αρχής. Αυτή την Αρχή, όπως και τις υπόλοιπες, δεν την έχει διορίσει η παρούσα Κυβέρνηση. Αυτή η Αρχή μας παρεδόθη από την προηγούμενη Κυβέρνηση και εμείς τη σεβαστήκαμε. 
      Και συμμερίζομαι πλήρως το επιχείρημά του, το οποίο όμως είναι εναντίον των απόψεών του. Είπε ότι τα παιδιά των «Νεοδημοκρατών» θα στενοχωρηθούν μ’ αυτή την παρέμβαση. Ένας επιπλέον λόγος για τον οποίο η Κυβέρνηση δεν διανοήθηκε να παρέμβει –ο πρώτος και κύριος λόγος είναι η θεσμική αδυναμία παρεμβάσεως- είναι αυτός ακριβώς που είπε, δηλαδή τα πολλά παιδιά, τα οποία θα είχαν δικαιολογημένα –ενδεχομένως- παράπονο, εάν τυχόν εμείς παρεμβαίναμε για το θέμα του Α.Σ.Ε.Π..
      Εγώ θεωρώ ότι ήταν ατυχής η παρέμβασή του. Αποτελεί μία ύβρη, η οποία απεδόθη στο Α.Σ.Ε.Π. και αποτελεί, ίσως ενόψει και της ιδιαιτέρας θέσεως που κατέχει ο κ. Φλωρίδης στο ΠΑ.ΣΟ.Κ. –αναπληρωτής Κυβερνητικός Εκπρόσωπος, αλλά και της εμπειρίας του- απόδειξη του τρόπου με τον οποίο το ΠΑ.ΣΟ.Κ. αντιλαμβάνεται τη λειτουργία των ανεξάρτητων αρχών, μερικές από τις  
οποίες, όπως η συγκεκριμένη αρχή, κατά βάση διορίσθηκαν από το ίδιο το ΠΑ.ΣΟ.Κ..
      Τώρα θα μιλήσω και λίγο γι’ αυτά που είπε η κ. Ξηροτύρη. Επανέλαβε τις συγκεκριμένες θέσεις του κόμματός της, οι οποίες όσον αφορά τα στρατηγικά τους σημεία, μάς βρίσκουν εντελώς αντίθετους. Είπε ότι οι απαντήσεις που δόθηκαν δεν είναι συγκεκριμένες. Άραγε, ποιο είναι το συγκεκριμένο. Ό,τι δεν μας πάει είναι αφηρημένο; Ό,τι δεν ταιριάζει με τα δικά μας πιστεύματα και τις δικές μας απόψεις δεν είναι συγκεκριμένο; Εγώ κωδικοποίησα την επερώτηση των συναδέλφων του Κ.Κ.Ε. και έδωσα εκείνες τις απαντήσεις, οι οποίες έπρεπε να δοθούν στο συγκεκριμένο θέμα. 
      Και έρχομαι τώρα στο Κ.Κ.Ε.. Κύριε Σκυλλάκο, είναι φανερό –το τοποθετήσατε πάρα πολύ σωστά- ότι υπάρχει μια διαμετρική, θα έλεγα, αντίθεση, μεταξύ του τρόπου με τον οποίο βλέπετε τα πράγματα εσείς σαν κόμμα και του τρόπου με τον οποίο τα βλέπουμε εμείς. Εσείς είστε εναντίον της απελευθέρωσης. Αυτό είναι σαφές, το δηλώνετε σε όλους τους τόνους και το έχουμε κατανοήσει. Όμως, η Ευρωπαϊκή Ένωση την απελευθέρωση τη θεωρεί πυλώνα της δικής της πολιτικής. Περαιτέρω, όμως, εσείς είστε και εναντίον της Ευρωπαϊκής Ένωσης και το δηλώνετε ευθαρσώς. Εμείς είμεθα υπέρ. 
      Και ερωτάται: Τι πρέπει να κάνουμε, δηλαδή; Να αποχωρήσουμε, εξ αιτίας της απελευθερώσεως, από την Ευρωπαϊκή Ένωση; Και τα πλεονεκτήματα, τα οποία έχουμε αρυσθεί μέχρι τώρα από την Ευρωπαϊκή Ένωση –να αναφέρω το κλείδωμα της ισοτιμίας και τις τεράστιες εκροές, για να μην πω τα πολιτικά οφέλη- πού θα πάνε; 
      Άρα, λοιπόν, αν προσπαθούμε να συνταιριάξουμε δύο διαμετρικά αντίθετες απόψεις, το βόρειο με το νότιο πόλο, θα διαπιστώσουμε ότι αυτό δεν είναι δυνατόν. Εμείς είμαστε υπέρ της Ευρωπαϊκής Ένωσης. Εσείς αποτελείτε μειοψηφία, όσον αφορά τη θέση αυτή. Μειοψηφία όχι μόνο στο ελληνικό δεδομένο –εκεί, είστε ούτως ή άλλως, σε σχέση πάντα, με την Ευρωπαϊκή Ένωση- αλλά και διεθνώς. 
      Επομένως, είναι πολύ λογικό να διαφωνείτε, είναι πολύ λογικό να αντιλέγετε, είναι πολύ λογικό να θεωρείτε ανεπαρκείς τις δικές μας εξηγήσεις, οι οποίες πάντως αποδίδουν τη δική μας άποψη γι’ αυτή την περίπτωση. 
      Είπατε ότι αυτά, των οποίων απολαμβάνουν οι εργαζόμενοι της Δ.Ε.Η. δεν είναι προνόμια. Άραγε, τι είναι προνόμιο; Είστε διακεκριμένος νομικός. Προνόμιο είναι κάτι το εξαιρετικό. Οι άλλοι εργαζόμενοι στον ιδιωτικό τομέα απολαμβάνουν αυτής «της άλλης παροχής»;
      Λέτε να ανεβάσουμε τον πήχη και του ιδιωτικού τομέα. Αυτό πράγματι μπορεί να είναι ο στόχος, αλλά υπό ποιες προϋποθέσεις και με ποια δημοσιονομική κατάσταση; Με την παρούσα; Με εκείνη που παραλάβαμε; Με εκείνη που προσπαθούμε να επιδιορθώσουμε; 
      Μην μπερδεύουμε, λοιπόν, το «δέον» με το «είναι», γιατί έχει τεράστια διαφορά. 
      Επίσης, είπατε, αντιλέγοντας στους δικούς μου ισχυρισμούς, ότι υπάρχει υψηλή παραγωγικότητα των εργαζομένων. Κανείς δεν αντιλέγει περί αυτού. Θεωρούμε ότι το επίτευγμα της Δ.Ε.Η. –τα επιτεύγματα γενικότερα- τυγχάνουν ως αποτέλεσμα της εργώδους προσπαθείας την οποία καταβάλλει το προσωπικό της Δ.Ε.Η.. Καμία αμφιβολία. 
      Όμως, θα ήθελα να σας ρωτήσω το εξής. Αυτές τις «ειδικές μεταχειρίσεις» -αφού το «προνόμιο» σας ενοχλεί- γιατί δεν τις απολαμβάνει και ο αντίστοιχος εργαζόμενος σ’ αυτές τις ευρωπαϊκές εταιρείες παραγωγής, ο οποίος επίσης έχει υψηλή απόδοση και υψηλές επιδόσεις; 
      Επίσης, πρέπει να σας πω και για τη «ΛΑΡΚΟ», στην οποία αναφέρθηκε κάποιος. Η «ΛΑΡΚΟ» έπαψε να απολαμβάνει πλέον προνομίων. 
      ΝΙΚΟΛΑΟΣ ΓΚΑΤΖΗΣ: Για την «ΠΕΣΙΝΕ» είπαμε, κύριε Υπουργέ! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ναι, και η «ΠΕΣΙΝΕ» έχει πάψει να απολαμβάνει προνομίων. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και η «ΛΑΡΚΟ». 
      ΝΙΚΟΛΑΟΣ ΓΚΑΤΖΗΣ: Όχι, ακόμη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έχει σταματήσει στην ημερομηνία λήξης της σύμβασης και έχει την τιμή του βιομηχανικού ρεύματος που έχουν όλες οι επιχειρήσεις. 
      ΝΙΚΟΛΑΟΣ ΓΚΑΤΖΗΣ: Στα παζάρια είναι, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Σιούφα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όταν έληξε η σύμβαση, από την επομένη μέρα και η «ΛΑΡΚΟ» και η σημερινή επιχείρηση που εκμεταλλεύεται το συγκεκριμένο μετάλλευμα που είναι διάδοχος της «ΠΕΣΙΝΕ» πληρώνει τιμή βιομηχανικού ρεύματος που πληρώνουν όλες οι βιομηχανικές επιχειρήσεις. Μην παραμορφώνουμε πράγματα, τα οποία ήδη έχουν γίνει! 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, εμείς λέμε αυτά που γράφει ο Τύπος. Είναι ανακοίνωση του Ομίλου. 
      ΠΡΟΕΔΡΕΥΩΝ (Γεώργιος Σούρλας): Ας μην συνεχίσουμε έτσι, κύριε Γκατζή και κύριε Υπουργέ. 
      ΝΙΚΟΛΑΟΣ ΓΚΑΤΖΗΣ: Διευκρινιστικά είναι, κύριε Πρόεδρε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ελέγξτε την ακρίβεια αυτών τα οποία σας λέω. Σας παρακαλώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, διακόψατε τον Υφυπουργό. Παρεμβαίνει τώρα η ομάδα του Κομμουνιστικού Κόμματος και έτσι δεν γίνεται καλή συζήτηση. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν πειράζει. Έγινε διάλογος. 
      ΠΡΟΕΔΡΕΥΩΝ (Γεώργιος Σούρλας): Διάλογος, όμως όχι κατ’ αυτόν τον τρόπο. Ο διάλογος έχει τάξη. Αναμφισβήτητα δικαιούται ο κ. Σιούφας να πάρει το λόγο, αλλά να μην γίνεται αυτή η αταξία.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εντάξει, κύριε Πρόεδρε. Προχωρούμε. 
      Εγώ θέλω να κλείσω με μια γενικότερη παρατήρηση. Τιμώ και το Κόμμα σας. Τιμώ και το κοινοβουλευτικό διάβημά σας, που είναι απόλυτα θεμιτό και επιτρεπτό. Όμως, επιτρέψτε μου να παρατηρήσω τα εξής:
      Δικαιούμαι να κάνω μερικές πολιτικές παρατηρήσεις για την κουλτούρα που αποδίδει αυτή ακριβώς η επερώτηση. Και όταν λέμε «κουλτούρα», τι εννοούμε; Εννοούμε το σύνολο των προϋποθέσεων της λειτουργίας της οικονομίας και της πολιτικής. Η κουλτούρα, λοιπόν, που αποδίδει αυτή ακριβώς η επερώτηση είναι παρωχημένη. 
      Το θέμα της απελευθερώσεως των αγορών ανάγεται στο δεύτερο μισό της δεκαετίας ’70-’80. Έχει λυθεί το θέμα. Δεν έχει νόημα εμείς, λοιπόν, να συζητούμε τώρα για την επιστροφή στο προστατευτικό εθνικό κράτος. Είναι άνευ σημασίας. Είναι, αν θέλετε, για την τιμή των όπλων των δικών σας, αλλά στερείται άλλης αξίας. 
      Έτσι, με το να ζητάτε αυτήν την εθνική περιχαράκωση και τον απομονωτισμό, κινδυνεύετε να συναντηθείτε μ’ ένα αντίθετο πολιτικό άκρο, συντηρητικότατο, που είναι εντελώς από την άλλη πλευρά. Η Ευρώπη δεν είναι, βέβαια, η συντηρητικότατη πλευρά του πολιτικού συστήματος. Πράγματι, κινδυνεύετε να συναντηθείτε με αυτές τις απόψεις σας για το προστατευτικό εθνικό κράτος. Και πρέπει να σας πω ότι η Ευρώπη ούτε μπορεί, ούτε πρέπει να διανοηθεί ότι το μέλλον της βρίσκεται σ’ ένα δήθεν προστατευτικό απομονωτισμό. 
      Εγώ νομίζω ότι έχετε λάθος. Και το λάθος αυτό δεν θα έπρεπε να το προβάλλετε. Θα έπρεπε -πάντα κατά την άποψή μου- να το ανασκευάσετε. 
      Μια, όμως, που φαίνεται ότι δεν νοούμε και οι δύο την ίδια πολιτική γλώσσα, θα σας απαντήσω με μια γλώσσα που είναι δική σας. Τι λέει ο Λένιν στον τόμο 31 από τα Άπαντά του, κύριε Σκυλλάκο; 
      Επί λέξει λέει τα εξής: «Η στάση ενός πολιτικού Κόμματος απέναντι στα δικά του λάθη είναι ένας από τους πιο σημαντικούς και σίγουρους τρόπους, για να κρίνει κανείς πόσο σοβαρό είναι το Κόμμα και πώς εκπληρώνει στην πράξη τις υποχρεώσεις του απέναντι στην τάξη του και στον εργαζόμενο λαό: Η ειλικρινής αναγνώριση ενός λάθους, η ανάλυση των συνθηκών που οδήγησαν σε αυτό και η επιλογή των μέσων που θα το επανορθώσουν. Να τα εχέγγυα ενός σοβαρού Κόμματος, να πώς πρέπει να εκτελεί τα καθήκοντά του, να πώς θα πρέπει να μορφώνει και να διαπαιδαγωγεί την τάξη του και στη συνέχεια τις μάζες!» Έτσι κλείνει ο Λένιν και συνεχίζω εγώ. 
      Το θέμα, λοιπόν, της επαναφοράς στο καθεστώς του κρατικού προστατευτισμού δεν βρίσκει ευήκοον ους. Δεν ανταποκρίνεται στα σύγχρονα ευρωπαϊκά ρεύματα. 
      ΝΙΚΟΛΑΟΣ ΓΚΑΤΖΗΣ: Στα καπιταλιστικά ρεύματα. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Επομένως, η εμμονή του σε αυτό δεν θα προκαλεί μόνο αντιθέσεις μεταξύ της δικής σας πλευράς και των εκάστοτε κυβερνήσεων, αλλά θα οδηγεί και στο δικό σας απομονωτισμό και στη δική σας αντίθεση με τα κρατούντα στην Ευρώπη ρεύματα. Κατά τα λοιπά, ισχύουν όσες παρατηρήσεις ήδη έκανα στη δική σας επερώτηση. 
      ΑΓΓΕΛΟΣ ΤΖΕΚΗΣ: Προσυπογράψτε το μνημόνιο και είμαστε μέσα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Ο κύριος Υπουργός επικαλέστηκε τον Λένιν. Εγώ θα επικαλεστώ τις σύγχρονες εξελίξεις σε ορισμένες χώρες παραπέρα από την Ευρώπη. Δηλαδή είναι εκτός πραγματικότητας, είναι στη φαντασία μας αυτά που συμβαίνουν σε ορισμένες χώρες της Λατινικής Αμερικής, από κυβερνήσεις που έχουν μάλιστα οριστεί με εκλογές και όχι με επαναστατικές διαδικασίες, κυβερνήσεις με ποσοστά εκλογής 60% και εθνικοποιούν τον τομέα του πετρελαίου, τον ορυκτό πλούτο της ενέργειας; 
      Και υπάρχει μπάλα, η μια χώρα ακολουθεί την άλλη σε τέτοιες εθνικοποιήσεις. Αυτά είναι στην φαντασία μας; Δεν χρειάζεται να ανατρέξουμε στον Λένιν για να δούμε ποιος κάνει το λάθος. Το ζήτημα είναι πολιτικής διαπάλης. Εμείς δεν σας καλούμε να αρνηθείτε τον εαυτό σας. Εμείς πολεμάμε την πολιτική σας. Εσείς μας καλείτε όμως να σκεφτούμε ότι κάναμε λάθος. Η ιστορία θα δείξει. 
      Εν πάση περιπτώσει, για να επανέλθουμε στα συγκεκριμένα, πράγματι σε καθεστώς απελευθέρωσης και οξύτατων ανταγωνισμών, όπως αυτά που ισχύουν και που είναι πραγματικότητα στην Ευρωπαϊκή Ένωση και στον τομέα της ενέργειας και γενικότερα στην οικονομία, δεν υπάρχει μεγάλο περιθώριο ή σχεδόν δεν υπάρχει καθόλου περιθώριο κοινωνικής πολιτικής. Είναι αμείλικτος ο νόμος του κέρδους, ότι άμα ασκήσει κοινωνική πολιτική η Δ.Ε.Η. θα είναι ασύμφορη οικονομικά για τους μετόχους μια τέτοια πολιτική. Γι’ αυτό ανησυχούμε και με ορισμένα, ότι θα χειροτερεύσουν τα πράγματα. Και όσον αφορά το τιμολόγια θα είναι  ακριβότερα, ακούγεται –δεν ξέρω ποια βάση έχει- ότι θα έχουμε διαφορετικά τιμολόγια για τα νησιά, θα είναι ακριβότερο το ρεύμα για τα νησιά. Ακούγεται από κύκλους του Υπουργείου σας μήπως πρέπει να βάλουμε ρήτρα καυσίμου. Δηλαδή ανεβαίνουν τα καύσιμα, ανεβαίνει το πετρέλαιο θα ανεβαίνει και το ρεύμα στη Δ.Ε.Η.. Δεν θα μας φανεί παράξενο αν εφαρμόσετε και τέτοιες πρακτικές. Διότι κοινωνική πολιτική και απελευθέρωση με τέτοιες συνθήκες ανταγωνισμού είναι αδιανόητο να γίνει. Όπως αδιανόητο είναι αυτό το οποίο θυμήθηκε το ΠΑ.ΣΟ.Κ, δηλαδή απελευθέρωση και εθνική κυριαρχία. Αν είναι δυνατόν. Δεν ξέρω αν συμφωνείτε εσείς ότι η απελευθέρωση οδηγεί σε αντίθεση με την εθνική κυριαρχία. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Παρ’ αναρμοδίων χειλέων. 
      ΑΝΤΩΝΗΣ ΣΚΥΛΛΑΚΟΣ: Όταν στη Δ.Ε.Η. στον Ο.Τ.Ε. θα μπουν οι ξένοι -και Έλληνες να είναι- και ο ιδιώτης θα έχει το πακέτο των μετοχών ή διάφοροι όμιλοι, ποια εθνικά συμφέροντα θα υπερασπιστεί μια στρατηγικού χαρακτήρα επιχείρηση; Αυτά είναι ασυμβίβαστα με την απελευθέρωση και η κοινωνική πολιτική και η εθνική κυριαρχία. Γι’ αυτό δεν υπάρχει μεσαίος δρόμος και λίγο απελευθέρωση και λίγο κοινωνική πολιτική και λίγο εθνική κυριαρχία. Γι’ αυτό και εμείς είμαστε καθαροί, λέμε κρατικό μονοπώλιο, αλλά όχι βεβαίως να επανέλθουμε στο παρελθόν, γιατί δεν μιλάμε για προστατευτισμό ενός καπιταλιστικού συστήματος. Μιλάμε για κρατικό μονοπώλιο, για ενιαίο κρατικό φορέα σε συνθήκες που ουσιαστικά θα είναι στην κατεύθυνση του σοσιαλισμού ή με τα συγκεντρωμένα και βασικά μέσα παραγωγής κοινωνικά. 
      Τώρα, γιατί δεν θεωρούμε δεδομένη την πορεία της Ευρωπαϊκής Ένωσης: Δεν τη θεωρούμε. Αν νομίζαμε ότι η ιστορία της ανθρωπότητας  θα σταματούσε το 2006, ότι θα υπάρχει εσαεί η Ευρωπαϊκή Ένωση, μη βιάζεστε, αφήστε  να δούμε και ποια θα είναι η πορεία της. Δεν θα μπορεί να περάσει με δημοψήφισμα το Ευρωσύνταγμα και μάλιστα ως Κυβέρνηση λέτε να μη γίνονται δημοψηφίσματα. Αυτό υποστηρίζετε στην Ευρωπαϊκή Ένωση, να μην προχωρήσουν και άλλες χώρες. 
      Εν πάση περιπτώσει μια χώρα, μια κυβέρνηση η οποία δεν είναι κομμουνιστική, είναι αστική κυβέρνηση, θέλει να κρατήσει κάποιους τομείς στα χέρια της, όπως κρατούν για τους δικούς τους λόγους οι Γάλλοι τη δική τους εταιρεία ηλεκτρισμού κρατική. Αν ήθελε να κάνει τέτοιο πράγμα η Ελλάδα, θα μπορούσε να κρατήσει κάποιες αντιστάσεις, να πειθαρχήσει σε ορισμένα ζητήματα. Δεν τολμάει ούτε αυτό να κάνει και σε όλα τα θέματα δεν τολμάει, όχι μόνο στο ζήτημα της ενέργειας. 
      Τώρα, για τους προνομιούχους το όριο φτώχειας που λέει η Ευρωπαϊκή Ένωση είναι τα 1200 με 1300 ευρώ. Μισθός κάτω από το ποσό αυτό είναι κάτω από το όριο της φτώχειας. Τι σημαίνει αυτό; Σημαίνει ότι ένα μεγάλο τμήμα του ελληνικού λαού είναι κάτω από το όριο της φτώχειας. Ο εισαγωγικός μισθός στη Δ.Ε.Η., με το παλιό σύστημα, πόσος ήταν; Ήταν παραπάνω από 1200 ευρώ; Λιγότερος ήταν ο εισαγωγικός μισθός και το αντίστοιχο μεροκάματο στη Δ.Ε.Η.. 
      Άρα, λοιπόν, μαζί με τα κριτήρια που θέλετε να έχετε ως Ευρωπαίοι, πάρτε και τα κριτήρια αυτά που δεν σας συμφέρουν. Ποιο είναι το όριο φτώχειας; Άρα, λοιπόν, είναι προνόμια; Δεν είναι προνόμια. Ο ιδιωτικός τομέας πρέπει να ανέβει σε υψηλότερα επίπεδα. 
      Μια κουβέντα για το black-out. Κάνετε μια σύγκριση ανάμεσα στη δική σας πολιτική και την πολιτική στα χρόνια του ΠΑ.ΣΟ.Κ., ότι τότε με λιγότερη ισχύ έγινε black-out, ενώ σε σας με λίγο περισσότερη ισχύ κάνατε καλύτερη διαχείριση –δεν ξέρω πως τα καταφέρατε- και δεν έγινε black-out. Μην φθάσουμε καλοκαίρι και έχουμε προβλήματα! Χώρες με υψηλότερο επίπεδο ανάπτυξης τεχνολογίας, με τεκμήριο, που έχουν καλύτερη διαχείριση, οι Ηνωμένες Πολιτείες, η Ιταλία, άλλες φτωχότερες χώρες, η Βραζιλία, η Αργεντινή, η Αυστραλία έχουν black-out κάθε τόσο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Λόγω βλάβης όχι λόγω ανεπάρκειας δικτύου!
      ΑΝΤΩΝΗΣ ΣΚΥΛΛΑΚΟΣ: Λόγω βλάβης! Όταν θέλετε φθηνότερο και λιγότερο προσωπικό, δεν γίνεται αναγκαία και η συντήρηση, οι βλάβες είναι περισσότερες. Αυτό συμβαίνει κι εκεί, αυτό πιθανά να έχουμε και εδώ. Η κουβέντα δεν γίνεται για να σας πείσουμε ούτε για να μας πείσετε. Γίνεται για να καταγράφονται οι απόψεις, για να τα ακούει ο Ελληνικός λαός. Η αντιπαράθεση, λοιπόν, θα συνεχιστεί και εντός Βουλής και εκτός Βουλής. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε το λόγο;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Όχι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 33/29-11-2006 επερώτησης των Βουλευτών του Κομμουνιστικού Κόμματος Ελλάδος προς τον Υπουργό Ανάπτυξης, σχετικά με την πολιτική της Κυβέρνησης στον τομέα της ηλεκτρικής ενέργειας.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 6 Δεκεμβρίου 2006 και της Τετάρτης 13 Δεκεμβρίου 2006 και ερωτάται το Σώμα εάν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά της Τετάρτης 6 Δεκεμβρίου 2006 και της Τετάρτης 13 Δεκεμβρίου 2006 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 21.15΄ λύεται η συνεδρίαση για αύριο ημέρα Τρίτη 9 Ιανουαρίου 2007 και ώρα 18.00΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ
Συνεδρίαση 8.01.07                                                               σελ.2

Τελευταία Αποθήκευση:	12/1/2007 12:41:00 μμ	Από:	L.venetikidou
Εκτυπώθηκε:	11/1/2007 1:35:00 μμ

