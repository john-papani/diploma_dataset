      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      Η’ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ’
      ΣΥΝΟΔΟΣ A’ 
      ΣΥΝΕΔΡΙΑΣΗ ΡΙΓ΄
      Παρασκευή 28 Μαρτίου 2008
      
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το Γενικό Λύκειο Λιβαδίου Λάρισας, το 2ο Αρσάκειο Δημοτικό Σχολείο, το 1ο Γυμνάσιο Σοφάδων Καρδίτσας, τα Δημοτικά Σχολεία Εύας και Ασπροχώματου Μεσσηνίας και Πενταπλατάνου Πέλλας, το 2ο Γυμνάσιο Λέρου, το Δημοτικό Σχολείο Καλυβίων Ρόδου, το 3ο Γυμνάσιο (Α΄ Τμήμα) Καλαμαριάς Θεσσαλονίκης, το 1ο Γενικό Λύκειο Κουφάλιων Θεσ/κης, το 1ο Γενικό Λύκειο Αμερικανικού Κολλεγίου Θεσ/κης «Ανατόλια», το 4ο Γυμνάσιο Ιωαννίνων και σπουδαστές από το δημοσιογραφικό εργαστήρι του ΑΝΤ1, σελ.
      3. Συζήτηση και ψηφοφορία στην πρόταση δυσπιστίας που υπέβαλαν ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γ. Παπανδρέου και ογδόντα εννέα (89) Βουλευτές του κόμματός του, σελ.
      4. Επί Διαδικαστικού θέματος, σελ.
      5. Ονομαστική ψηφοφορία επί της πρότασης δυσπιστίας, σελ.
      6. Ανακοινώνεται η κατάθεση επιστολών Βουλευτών επί της ονομαστικής ψηφοφορίας, σελ.
      
      ΟΜΙΛΗΤΕΣ
      Α. Επί Διαδικαστικού θέματος:
      ΠΑΠΟΥΤΣΗΣ Χ., σελ.
      ΣΙΟΥΦΑΣ Δ., σελ.
      
      Β. Επί της πρότασης δυσπιστίας: 
      ΑΒΡΑΜΟΠΟΥΛΟΣ Δ., σελ.
      ΑΛΑΒΑΝΟΣ Α., σελ.
      ΑΛΟΓΟΣΚΟΥΦΗΣ Γ., σελ.
      ΑΝΔΡΟΥΛΑΚΗΣ Δ., σελ.
      ΑΥΓΕΝΑΚΗΣ Ε., σελ.
      ΒΑΡΒΑΡΙΓΟΣ Δ., σελ.
      ΒΕΛΟΠΟΥΛΟΣ Κ., σελ.
      ΒΡΕΤΤΟΣ Κ, σελ.
      ΒΡΟΥΤΖΗΣ Ι., σελ.
      ΓΙΑΚΟΥΜΑΤΟΣ Γ., σελ.
      ΓΙΑΝΝΑΚΑ Σ., σελ.
      ΓΙΑΝΝΑΚΗΣ Μ., σελ.
      ΓΙΑΝΝΟΠΟΥΛΟΣ Α., σελ.
      ΓΚΑΤΖΗΣ Ν., σελ.
      ΓΚΕΡΕΚΟΥ Α., σελ.
      ΚΑΚΛΑΜΑΝΗΣ Α., σελ.
      ΚΑΛΑΝΤΖΗΣ Γ., σελ.
      ΚΑΝΕΛΛΗ Λ., σελ.
      ΚΑΡΑΜΑΝΛΗΣ Κ., σελ.
      ΚΑΡΑΟΓΛΟΥ Θ., σελ.
      ΚΑΡΑΤΖΑΦΕΡΗΣ Γ., σελ.
      ΚΑΡΙΠΙΔΗΣ Α., σελ.
      ΚΑΡΧΙΜΑΚΗΣ Μ., σελ.
      ΚΑΣΑΠΙΔΗΣ Γ., σελ.
      ΚΑΤΡΙΝΗΣ Μ., σελ.
      ΚΟΛΛΙΑΣ Κ., σελ.
      ΚΟΥΣΕΛΑΣ Δ., σελ.
      ΛΑΜΠΙΡΗΣ Η., σελ.
      ΛΕΒΕΝΤΗΣ Α., σελ.
      ΛΙΑΠΗΣ Μ., σελ.
      ΛΙΒΑΝΟΣ Σ., σελ.
      ΛΙΝΤΖΕΡΗΣ Δ., σελ.
      ΛΟΒΕΡΔΟΣ Α., σελ.
      ΜΑΝΙΑΤΗΣ Ι., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΕΪΜΑΡΑΚΗΣ Ε., σελ.
      ΜΙΧΑΛΟΛΙΑΚΟΣ Β., σελ.
      ΜΠΑΝΤΟΥΒΑΣ Κ., σελ.
      ΜΩΡΑΪΤΗΣ Ν., σελ.
      ΝΑΚΟΣ Α., σελ.
      ΝΕΡΑΝΤΖΗΣ Α., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΝΤΟΥΛΑΣ Μ., σελ.
      ΠΑΠΑΔΗΜΑΤΟΣ Ν., σελ.
      ΠΑΠΑΔΗΜΗΤΡΙΟΥ Γ., σελ.
      ΠΑΠΑΚΩΝΣΤΑΝΤΙΝΟΥ Γ., σελ.
      ΠΑΠΑΝΔΡΕΟΥ Β., σελ.
      ΠΑΠΑΝΔΡΕΟΥ Γ., σελ.
      ΠΑΠΑΡΗΓΑ Α., σελ.
      ΠΑΠΟΥΤΣΗΣ Χ., σελ.
      ΠΑΡΙΣΗΣ Α., σελ.
      ΠΑΥΛΟΠΟΥΛΟΣ Π., σελ.
      ΡΑΠΤΗ Σ., σελ.
      ΡΟΥΣΟΠΟΥΛΟΣ Θ., σελ.
      ΣΑΜΠΑΖΙΩΤΗΣ Δ., σελ.
      ΣΑΧΙΝΙΔΗΣ Φ., σελ.
      ΣΚΟΥΛΑΚΗΣ Ε., σελ.
      ΣΟΛΔΑΤΟΣ Θ., σελ.
      ΣΟΥΦΛΙΑΣ Γ., σελ.
      ΣΠΗΛΙΟΠΟΥΛΟΣ Κ., σελ.
      ΣΤΑΜΑΤΗΣ Δ., σελ.
      ΣΤΑΥΡΟΥ Α., σελ.
      ΤΙΜΟΣΙΔΗΣ Μ., σελ.
      ΤΟΛΙΑΣ Β., σελ.
      ΤΡΑΓΑΚΗΣ Ι., σελ.
      ΤΡΙΦΩΝΙΔΗΣ Γ., σελ.
      ΦΩΛΙΑΣ Χ., σελ.
      ΧΑΛΚΙΔΗΣ Μ., σελ.
      ΧΑΡΑΚΟΠΟΥΛΟΣ Μ., σελ.
      ΧΥΤΗΡΗΣ Τ., σελ.

 
      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΙΓ΄
Παρασκευή 28 Μαρτίου 2008
      Αθήνα, σήμερα στις 28 Μαρτίου 2008, ημέρα Παρασκευή  και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ. 
      ΠΡΟΕΔΡΕΥΩΝ (Αναστάσιος Νεράντζης):  Κυρίες και κύριοι συνάδελφοι, αρχίζει η συνεδρίαση.
       Εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συνέχιση της συζήτησης και ψηφοφορία στην πρόταση δυσπιστίας που υπέβαλαν ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και ογδόντα εννέα (89) Βουλευτές του κόμματός του, σύμφωνα με τα άρθρα 84 του Συντάγματος και 142 του Κανονισμού της Βουλής.
      Κύριοι συνάδελφοι, εισερχόμεθα στον κατάλογο των ομιλητών.
      Το λόγο έχει ο κ. Γεώργιος Κασαπίδης, Βουλευτής της Νέας Δημοκρατίας.
      ΓΕΩΡΓΙΟΣ ΚΑΣΑΠΙΔΗΣ: Ευχαριστώ κύριε Πρόεδρε.
      Κυρίες και κύριοι συνάδελφοι, πραγματικά απορία προκάλεσε στους Έλληνες σκεπτόμενους πολίτες η πρόταση μομφής που κατέθεσε ο Αρχηγός της Αξιωματικής Αντιπολίτευσης κ. Παπανδρέου σε ώρα και περίοδο κρίσιμων αποφάσεων και εξελίξεων για τη χώρα. Ενστικτωδώς στους περισσότερους πολίτες δημιούργησε την εντύπωση ότι πρόκειται καθαρά για τακτικίστικη κίνηση, χωρίς περιεχόμενο πολιτικής ουσίας, που εντάσσεται στην προσπάθεια διαγκωνισμού του ΠΑ.ΣΟ.Κ. με το ΣΥ.ΡΙΖ.Α. στο χώρο της Αριστεράς.
    Κατά την άποψή μου ωστόσο, η κίνηση αυτή του ΠΑ.ΣΟ.Κ. δεν έχει να κάνει τόσο με την ιδιότυπη αυτή σχέση με το ΣΥ.ΡΙΖ.Α., όπως εξελίσσεται το τελευταίο διάστημα, αλλά με την αδυναμία του να καταθέσει πολιτικές προτάσεις για τα φλέγοντα ζητήματα που απασχολούν την ελληνική κοινωνία. 
    Αδυναμία που σας οδήγησε, κυρίες και κύριοι συνάδελφοι του ΠΑ.ΣΟ.Κ., σε προσπάθεια αποποίησης των ευθυνών σας για την απουσία θέσεων και προτάσεων για τα ζητήματα που απασχολούν την ελληνική κοινωνία αλλά και εντυπωσιασμού των πολιτών ότι τάχα με αυτήν την πρόταση μομφής αντιπολιτεύεστε την Κυβέρνηση και μάλιστα σθεναρά. Όμως, η αντιπολίτευσή σας στις περισσότερες περιπτώσεις είναι στείρα και άγονη. Φωνές, κραυγές χωρίς ξεκάθαρες και ρεαλιστικές προτάσεις στα φλέγοντα και κρίσιμα ζητήματα της ελληνικής κοινωνίας.
    Αφήνετε την ελληνική Κυβέρνηση, την Κυβέρνηση της Νέας Δημοκρατίας και του Κώστα Καραμανλή να προχωρήσει μόνη της, γιατί πιστεύετε ότι δεν θα τα καταφέρει και θα χρεωθεί με το όποιο κόστος αν προκύψει. Όμως και εδώ γελιέστε, γιατί όπως αποτυπώνεται και στις δημοσκοπήσεις, η εμπιστοσύνη του ελληνικού λαού προς τη Νέα Δημοκρατία αλλά και στο πρόσωπο του Κωνσταντίνου Καραμανλή παραμένει σταθερή. Κι αυτό οφείλεται στο γεγονός ότι ο ελληνικός λαός αντιλαμβάνεται την προσπάθεια του Πρωθυπουργού από την πρώτη κιόλας στιγμή της διακυβέρνησης της χώρας από τη Νέα Δημοκρατία να αντιμετωπίσει αποτελεσματικά τα ζητήματα που ταλάνιζαν τους Έλληνες με τη σειρά μεταρρυθμίσεων που εφαρμόζονται σε όλους τους τομείς.
    Επίσης, οι Έλληνες αντιλαμβάνονται και την αποφυγή ανάληψης των ευθυνών σας ως Αντιπολίτευση και σας το αποδίδει σύμφωνα και με τις τελευταίες δημοσκοπήσεις. Και είναι βέβαιο ότι ειδικά την παρούσα κρίσιμη περίοδο για τη χώρα, με την αναστάτωση που επιχειρείτε να προκαλέσετε για καθαρά μικροκομματικά συμφέροντα, για εσωτερική κατανάλωση, απογοητεύετε ακόμη περισσότερο τους Έλληνες πολίτες. 
    Με τη στάση σας αυτή, αλλά και του ΣΥ.ΡΙΖ.Α. ως προς την πρόταση δημοψηφίσματος για το ασφαλιστικό, μου θυμίζετε, κυρίες και κύριοι συνάδελφοι, πραγματικά την τραγωδία του Ευριπίδη «Οι Φοίνισσες», όπου τυφλωμένοι από το πάθος για την εξουσία και το μίσος μεταξύ τους τα δύο αδέλφια, που βασίλευαν κάποτε στη Θήβα, ο Πολυνίκης και ο Ετεοκλής τελικά μη μπορώντας να συνεννοηθούν για την ανάληψη της βασιλείας σταδιακά, τμηματικά στη Θήβα, αλληλοσκοτώνονται και έρχεται το μοιραίο. 
    Ευτυχώς, βέβαια, για τη χώρα και τους πολίτες που η αποφασιστικότητα και ο ξεκάθαρος, υπεύθυνος λόγος του Πρωθυπουργού στέλνουν σαφή μηνύματα τόσο στο εξωτερικό για τα θέματα της εξωτερικής πολιτικής όσο και στους Έλληνες που στηρίζουν τις μεταρρυθμίσεις που γίνονται. Μεταρρυθμίσεις που ξεκίνησαν και συνεχίζονται σε όλους τους τομείς της οικονομίας, με τη μείωση των φορολογικών συντελεστών για τους Έλληνες φορολογούμενους, τη μείωση των φορολογικών συντελεστών των επιχειρήσεων, την αύξηση του αφορολόγητου ορίου, με την ίδρυση του Εθνικού Ταμείου Κοινωνικής Συνοχής, με τη μείωση της ανεργίας, την αύξηση των συντάξεων του Ο.Γ.Α., την αύξηση του Ε.Κ.Α.Σ., την αύξηση του επιδόματος της ανεργίας, με το νέο αναπτυξιακό νόμο, με το Σ.Δ.Ι.Τ., τη συνεργασία του δημόσιου και του ιδιωτικού τομέα, που στόχο έχουν τη μείωση των κοινωνικών ανισοτήτων, την ανακούφιση των ασθενέστερων τάξεων και την ανάπτυξη της χώρας προς εξασφάλιση νέων θέσεων εργασίας αλλά και την αύξηση του παραγόμενου πλούτου.
Υπάρχει μία προοπτική που κατοχυρώνεται με τις μεταρρυθμίσεις στο χώρο της παιδείας με την εφαρμογή του νέου νόμου-πλαίσιο που ήδη άρχισε να λειτουργεί για την τριτοβάθμια εκπαίδευση, ενώ παράλληλα με το νέο νόμο για την έρευνα και την τεχνολογία που ψηφίσαμε περίπου πριν από ένα μήνα στο ελληνικό Κοινοβούλιο δημιουργούμε τις προϋποθέσεις επένδυσης στη γνώση και την καινοτομία που ουσιαστικά είναι επένδυση στους νέους και στις νέες, επένδυση για το μέλλον της χώρας μας.
	Στο αγροτικό χώρο όπου έγινε πολύς λόγος από τους περισσότερους ομιλητές της Αντιπολίτευσης ότι τάχα εγκαταλείψαμε τους παραγωγούς στη δύσκολη πράγματι χρονιά που διανύουν, εδώ οι πράξεις της Νέας Δημοκρατίας έρχονται να διαψεύσουν τις «Κασσάνδρες» που επικαλούνται ορισμένοι συνάδελφοι με μέτρα που στηρίζουν πράγματι την ελληνική παραγωγή που δεν είχαν ληφθεί για πολλά χρόνια πριν και που εξασφαλίζουν αυτές τις βασικές υποδομές για την ανάπτυξη της γεωργίας και της κτηνοτροφίας, αλλά και για την πάταξη φαινομένων οργανωμένων καρτέλ στην αγορά, κάτι που για πρώτη φορά γίνεται στη χώρα μας, κάτι που τόσα χρόνια είτε το αποσιωπούσατε είτε δεν τολμούσατε να το αγγίξετε.
	Επίσης με τη λειτουργία του ΕΛ.Γ.Α. η ελληνική Κυβέρνηση, το Υπουργείο Αγροτικής Ανάπτυξης και Τροφίμων, έρχεται συμπαραστάτης στους Έλληνες αγρότες στις δύσκολες στιγμές εξαιτίας και των κλιματικών αλλαγών που υπάρχουν, υποδηλώνοντας υπεύθυνη και συνεπή στάση απέναντι στους Έλληνες παραγωγούς και στις δυσκολίες που αντιμετωπίζουν τόσο εξαιτίας της αγοράς όσο και εξαιτίας του περιβάλλοντος.
	Επίσης οι μεταρρυθμίσεις στο ασφαλιστικό εξασφαλίζουν τις συντάξεις στις επόμενες γενιές με τη δημιουργία του ασφαλιστικού ταμείου αλληλεγγύης των γενεών, με το νοικοκύρεμα των ταμείων, με τον κεντρικό υποχρεωτικό έλεγχο της εισφοροδιαφυγής, των δαπανών, των συντάξεων, της υγείας και πρόνοιας, με την καθιέρωση του μοναδικού αριθμού του μητρώου, με τη διαφύλαξη των ώριμων ασφαλιστικών δικαιωμάτων και την εξορθολογικοποίηση του συστήματος με ισονομία και δικαιοσύνη, ώστε να αρθούν στρεβλώσεις και αδικίες μεταξύ των εργαζομένων και η διάκρισή τους ως προνομιούχων ή μη προνομιούχων.
	Εδώ πολύς λόγος έγινε και πολλή παραπληροφόρηση υπήρξε από ορισμένους, είτε βολεμένους συνδικαλιστές είτε κατ’ επάγγελμα συναδέλφους καθαρά και μόνο για λόγους αντιπολίτευσης. Ωστόσο και αυτή η προσπάθεια έπεσε στο κενό, γιατί οι Έλληνες αντιλαμβάνονται ότι είναι αναγκαία αυτά τα μέτρα καθώς το πρόβλημα που υπήρχε και στο ασφαλιστικό και στους άλλους τομείς των μεταρρυθμίσεων έπρεπε να λυθεί με δραστικά μέτρα τα οποία δεν είναι δυνατό να «χαϊδεύουν» το πρόβλημα, αλλά πρέπει το αντιμετωπίζουν στη ρίζα του. Μάλιστα αυτό γίνεται με τρόπο ούτως ώστε να υπάρχουν ίσα δικαιώματα στη μοιρασιά τόσο των υποχρεώσεων όσο και των δικαιωμάτων για όλους τους πολίτες, ώστε να αποδίδεται αυτό που αναλογεί ισότιμα στον καθένα ανάλογα με την προσπάθεια που καταβάλλει, αλλά και να προβλέπεται με την εφαρμογή μιας δικαιολογημένης ανισότητας η περαιτέρω ενίσχυση των όσων πραγματικά έχουν μεγαλύτερη ανάγκη αναξιοπαθούντων πολιτών και όσων έχουν περισσότερες αρετές. Αυτή η μοιρασιά αναφέρεται όχι μόνο σε υλικά αγαθά, αλλά και σε ευθύνες που ορισμένοι σ’ αυτήν την Αίθουσα αποποιούνται, μοιρασιά σε αισθήματα, υποχρεώσεις και ελπίδα. 
      Αυτά επιθυμούμε να εφαρμόσουμε σ’ όλους τους τομείς της ελληνικής κοινωνίας με τη συμπαράσταση, την πλειοψηφία των Ελλήνων πολιτών που το νιώθουν, το αντιλαμβάνονται και συνεχίζουν να μας εμπιστεύονται.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και για το ότι ήσασταν συνεπής στο χρόνο.
	Το λόγο έχει ο Βουλευτής του ΠΑ.ΣΟ.Κ. στο Νομό Αττικής κ. Βρεττός.
	ΚΩΝΣΤΑΝΤΙΝΟΣ ΒΡΕΤΤΟΣ: Αγαπητοί συνάδελφοι, η Νέα Δημοκρατία –ακόμα και ο τελευταίος ομιλητής- κατηγορεί το ΠΑ.ΣΟ.Κ. ότι έφερε την πρόταση δυσπιστίας στη Βουλή των Ελλήνων για επικοινωνιακούς λόγους και κυρίως για λόγους που έχουν σχέση με το ΣΥ.ΡΙΖ.Α. και τις μεταξύ μας αντιπαραθέσεις. Δεν είναι αυτό. Η πρόταση δυσπιστίας δεν είναι δική μας, είναι δυσπιστία που εκφράζεται από τον ίδιο τον ελληνικό λαό, από την πλειοψηφία του. Θα ήταν πολιτικό λάθος του ΠΑ.ΣΟ.Κ. εάν δεν έκανε την πρόταση δυσπιστίας γιατί ο λαός εκφράστηκε με διάφορους τρόπους και μάλιστα πρόσφατα με μία δημοσκόπηση που χθες είδε το φως της δημοσιότητας, όπου το 82% λέει ότι τα μέτρα που έλαβε η Κυβέρνηση για το ασφαλιστικό θα είναι εναντίον των ασφαλισμένων.
      Έξι στους δέκα, αγαπητοί συνάδελφοι της Νέας Δημοκρατίας, ανήκουν στη Νέα Δημοκρατία από αυτούς που πιστεύουν ότι είναι καταστρεπτικό το ασφαλιστικό έτσι όπως το έφερε η Νέα Δημοκρατία. Αντί να διαμαρτύρεστε, λοιπόν, για το ότι φέραμε το θέμα στη Βουλή, πάρτε το σαν ευκαιρία να μας εξηγήσετε εφ’ όλης της ύλης την πολιτική σας. Να μας εξηγήσετε γιατί η καθημερινότητα παραμένει ζοφερή για τον Έλληνα πολίτη. Να μας εξηγήσετε γιατί το εκπαιδευτικό σύστημα είναι υπό διάλυση.
      Να μας πείτε, αγαπητοί συνάδελφοι της Νέας Δημοκρατίας, γιατί το σύστημα υγείας είναι υπό κατάρρευση. Να μας δώσετε ερμηνείες για την οικονομία, η οποία εάν δεν είχαμε το ευρώ θα είχε σήμερα καταρρεύσει. Να μας πείτε γιατί είμαστε τελευταίοι όχι ανάμεσα στους δεκαπέντε, αλλά ανάμεσα στους είκοσι επτά της Ευρωπαϊκής Ένωσης σε δείκτες παραγωγικότητας και έρευνας και τεχνολογίας.
      Όλα αυτά πρέπει να μας τα εξηγήσετε. Είναι ευκαιρία για εσάς να μας τα πείτε, να εξηγήσετε στον ελληνικό λαό γιατί κατά την άποψή σας περνάει πολύ καλά, γιατί η ανεργία έχει φτάσει στα ύψη και ιδιαίτερα η επίσημη ανεργία, η ανεργία των 600 ευρώ, η οποία έχει φτάσει σε σημείο δυσβάσταχτο ιδιαίτερα για τους νέους. 
      Να μας εξηγήσετε, επίσης, πότε προλάβατε μέσα σε τέσσερα χρόνια να κάνετε τόσα πολλά σκάνδαλα, ιδιαίτερα το τελευταίο, με τον Ο.Τ.Ε. όπου, η Κυβέρνηση, είναι φανερό ότι έχει μεγάλη εμπλοκή στο θέμα της μεταβίβασης των μετοχών στη «DEUTSCHE-TELECOME». Πρέπει να δούμε τι συμβαίνει εκεί.
      Θα μου πείτε «Όλα αυτά, τα έκρινε ο ελληνικός λαός, που μας ξαναέβγαλε στην Κυβέρνηση, συνεπώς τα περισσότερα έχουν παραγραφεί». Όχι! Δεν σβήστηκαν. Ο λαός δεν ξεχνά εύκολα. Και μπορεί να σας έδωσε μια δεύτερη ευκαιρία, αλλά είναι κοντά η ώρα σας να πληρώσετε και για τα σφάλματα που κάνατε στην προηγούμενη τετραετία αλλά και για τα όσα κάνετε σήμερα. Συνεπώς μην είστε καθόλου ήσυχοι.
      Το ασφαλιστικό είναι πράγματι η αιχμή του δόρατος σ’ αυτήν τη συζήτηση. Στο ασφαλιστικό, αγαπητοί συνάδελφοι, η Κυβέρνηση έκανε δύο συμβόλαια. Το ένα συμβόλαιο ήταν το φανερό. Είπε τα τρία περίφημα «δεν» προς το λαό. Το άλλο συμβόλαιο ήταν κρυφό. Το συμβόλαιο αυτό το έκανε με τους ισχυρούς. Το άλλο συμβόλαιο το έκανε με το λαό. Το συμβόλαιο με το λαό δεν το τήρησε -είναι προφανές. Το είδαμε, το αναλύσαμε, τα τρία «δεν» δεν τηρήθηκαν και γι’ αυτό ο ελληνικός λαός σάς κατηγορεί. 
      Το κρυφό συμβόλαιο τι ήταν; Το κρυφό συμβόλαιο ήταν να πατήσει κάτω τις συντάξεις και το σύστημα περίθαλψης, ώστε να δώσει το περιθώριο στο ιδιωτικό κεφάλαιο να διαχειριστεί αυτά τα σπουδαία θέματα για την ελληνική κοινωνία. Αυτό ήταν το κρυφό συμβόλαιο, το οποίο το τηρείτε κατά γράμμα. Αυτή είναι η μομφή την οποία σας δίνει ο ελληνικός λαός μέσω του ΠΑ.ΣΟ.Κ., αγαπητοί συνάδελφοι της Νέας Δημοκρατίας.
      Λέγατε όταν συζητούσαμε για τα θέματα του ασφαλιστικού ότι το ΠΑ.ΣΟ.Κ. δεν έχει πρόταση. Το ΠΑ.ΣΟ.Κ. έχει πολύ συγκεκριμένη και καθαρή πρόταση για το ασφαλιστικό. Τι λέει το ΠΑ.ΣΟ.Κ.; Λέει ότι οδεύουμε προς μία μόνο σύνταξη για όλους, μια ευπρεπή σύνταξη από την οποία να μπορεί να ζήσει ο κάθε Έλληνας πολίτης. Και θα υπάρχει και μια δεύτερη σύνταξη, η οποία θα είναι κλαδική με ανταποδοτικό χαρακτήρα, με κεφαλοποιητικό ίσως σύστημα, στην οποία δεν θα εμπλέκεται το κράτος. Δύο συντάξεις. Μια κύρια σύνταξη για όλους και μια δεύτερη σύνταξη. Αυτή είναι η απλοποιημένη πρόταση, η οποία θέλει ασφαλώς πολύ δουλειά για να γίνει, αλλά είναι απλή, κατανοητή και έχει εφαρμοστεί. Στη Μεγάλη Βρετανία αυτό το σύστημα εφαρμόζεται και είναι αποτελεσματικό. 
      Αυτό, λοιπόν, είναι το ασφαλιστικό, αγαπητοί συνάδελφοι της Νέας Δημοκρατίας, το οποίο με την ευκαιρία αυτή το επαναφέρουμε στο προσκήνιο. 
      Υπήρξε από την πλευρά του Συνασπισμού η πρόταση για το δημοψήφισμα. Κατά την άποψή μου είναι μια καλή πρόταση. 
      Μάλιστα, αν κρίνει κανείς από τα αποτελέσματα των δημοσκοπήσεων, αν γινόταν δημοψήφισμα κάπου στα όρια των δημοσκοπήσεων θα έφταναν τα ποσοστά εναντίον του ασφαλιστικού, κάπου στο 80%.
      Και προφανώς η πρόταση να εμπλέξουμε τον Πρόεδρο της Δημοκρατίας δεν ήταν η καλύτερη δυνατή. Εδώ θα πω και μια κουβέντα για τη στάση του κ. Αλαβάνου σε σχέση με το ΠΑ.ΣΟ.Κ. Είπε, ίσως αστειευόμενος, αυτό το «καλώς τα παιδιά».
      Κοιτάξτε, κύριε Πρόεδρε του ΣΥ.ΡΙΖ.Α. –δεν είναι εδώ, αλλά απευθύνομαι προς το μέρος που κάθονται οι συνάδελφοι- η ειρωνεία στην πολιτική είναι μια από τις χειρότερες μορφές αλαζονείας. Και ξέρετε, την αλαζονεία δεν την συγχωρεί εύκολα ο Έλληνας πολίτης. Εμείς κάτι ξέρουμε απ’ αυτό. Προσέξτε, λοιπόν, τι λέτε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Οι συνάδελφοι της Νέας Δημοκρατίας αντί να εξηγούν στον κόσμο την πολιτική της Νέας Δημοκρατίας, ασχολήθηκαν με το ΠΑ.ΣΟ.Κ. Μας είπαν ότι έχουμε πολλά εσωτερικά προβλήματα, ότι οι δημοσκοπήσεις είναι εναντίον μας, όλα αυτά τα γνωστά.
      Κοιτάξτε, πράγματι, το ΠΑ.ΣΟ.Κ. πέρασε και περνάει ακόμα δυσκολίες. Κάναμε μια εκλογή Προέδρου μέσα από τον κόσμο, ήταν οδυνηρή. Είχαμε και ακόμα έχουμε πληγές, τις οποίες επουλώνουμε. Όλα αυτά τα γνωρίζουμε.
      Και ξέρουμε πολύ καλά ότι ένα μεγάλο ποσοστό από εμάς έχει μετακινηθεί προς το Συνασπισμό και η άποψή μου είναι ότι έχει μετακινηθεί κυρίως επειδή υπήρξαν προβλήματα ενότητας στο ΠΑ.ΣΟ.Κ..
      Το ρεύμα που μετακινείται από το ΠΑ.ΣΟ.Κ. προς το Συνασπισμό εμείς το έχουμε διαπιστώσει. Αλλά έχετε διαπιστώσει κι εσείς ότι έχει μετακινηθεί ένα μεγάλο ρεύμα, περίπου 9%, από σας προς το ΣΥ.ΡΙΖ.Α.;
      Και προσέξτε, εγώ πιστεύω –δική μου άποψη είναι- ότι θα υπάρξει επανάκαμψη αυτού του ρεύματος προς τα πίσω, για τον απλούστατο λόγο ότι ο ΣΥ.ΡΙΖ.Α. δεν δίνει διέξοδο, δεν είναι κόμμα εξουσίας. Προσέξτε, κατά τη διάρκεια της επανάκαμψης, όταν φεύγουν από κει και γυρίζουν πίσω, μήπως είναι πιο εύκολο να βρουν την πόρτα και να μπουν στο κοντινότερο κόμμα; Και αυτό δεν είναι η Νέα Δημοκρατία, είναι το ΠΑ.ΣΟ.Κ. Προσέξτε το αυτό. Μη χαίρεστε για τις μετακινήσεις αυτές, γιατί η επανάκαμψη θα είναι εις βάρος σας, όχι εις βάρος μας.
      Τώρα –και τελειώνω, κύριε Πρόεδρε- όπως σας είπα προηγουμένως…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης: Έχετε υπερβεί κατά πολύ το χρόνο. Παρακαλώ, κύριε Βρεττέ, ολοκληρώστε, αν έχετε την καλοσύνη.
      ΚΩΝΣΤΑΝΤΙΝΟΣ ΒΡΕΤΤΟΣ: Θα επικαλεστώ μια δημοσκόπηση, την οποία συνήθως δεν αναφέρουν οι συνάδελφοι της Νέας Δημοκρατίας, που όταν γίνεται, δείχνει τι έχει προσφέρει το ΠΑ.ΣΟ.Κ. Όταν ρωτάται ο ελληνικός λαός ποιο είναι το κόμμα που πρόσφερε τα περισσότερα τις τελευταίες δεκαετίες, η απάντηση με ποσοστό πάνω από 60% είναι ότι το ΠΑ.ΣΟ.Κ. πρόσφερε τα περισσότερα στον ελληνικό λαό.
      (Στο σημείο αυτό κτυπάει επανειλλημμένα το κουδούνι λήξεως του χρόνου ομιλίας του κυρίου Βουλευτή)
      Αγαπητοί συνάδελφοι και κυρίως συνάδελφοι του ΠΑ.ΣΟ.Κ., μπορεί να περάσαμε πολλά. Όμως είμαστε όρθιοι…
      ΠΡΟΕΔΡΕΥΩΝ (Αναστάσιος Νεράντζης: Τελειώστε, παρακαλώ. Έχετε υπερβεί πολύ το χρόνο, δυόμισι λεπτά επιπλέον μιλάτε.
      ΚΩΝΣΤΑΝΤΙΝΟΣ ΒΡΕΤΤΟΣ: … είμαστε δυνατοί, είμαστε αποφασισμένοι να πολεμήσουμε, να νικήσουμε και να ανατρέψουμε αυτό το καθεστώς που βασανίζει σήμερα τον ελληνικό λαό.
      ΠΡΟΕΔΡΕΥΩΝ (Αναστάσιος Νεράντζης: Κύριε Βρεττέ, τελειώνετε παρακαλώ.
      ΚΩΝΣΤΑΝΤΙΝΟΣ ΒΡΕΤΤΟΣ: Είμαστε εδώ για να νικήσουμε, συνάδελφοι του ΠΑ.ΣΟ.Κ., και θα νικήσουμε πολύ γρήγορα, γιατί το θέλει η Ελλάδα, το θέλουν οι Έλληνες πολίτες.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης: Το λόγο έχει ο Βουλευτής της Νέας Δημοκρατίας στη Β΄ Περιφέρεια Αθηνών κ. Γεράσιμος Γιακουμάτος.
      Ορίστε, κύριε Γιακουμάτο.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, η πρόταση δυσπιστίας που κατέθεσε το κόμμα της Αξιωματικής Αντιπολίτευσης είναι ολοφάνερο ότι κρύβει πανικό, μεγάλο πανικό. Και αυτό το αντιλαμβάνεται ο καθένας και η κάθε μία.
      Αλλά για μένα προσωπικά το χειρότερο, κύριε Πρόεδρε, είναι ότι λέει ο λαός –και έχει πάρα πολύ δίκιο- ότι η Αξιωματική Αντιπολίτευση είναι η ελπίδα του λαού.
Και  έχει κάπου να βασίζεται ο λαός, όταν η Κυβέρνηση δεν πάει καλά, να έρθει η Αξιωματική Αντιπολίτευση. Αυτό είναι το πρόβλημα σε αυτήν την πολιτική συγκυρία γι’ αυτόν τον τόπο, ότι η Αξιωματική Αντιπολίτευση δεν είναι σοβαρή, δεν έχει υπευθυνότητα, δεν έχει πραγματικά ουσία στην πολιτική της. Σηκώνει μια σημαία ευκαιρίας, μια παντιέρα, την αρμενίζει και την κυματίζει όπου φυσάει ο άνεμος. 
      Το λέω αυτό, γιατί πρέπει κάποτε, κύριοι συνάδελφοι του ΠΑ.ΣΟ.Κ., να  αναλάβετε τις ευθύνες σας. Δεν πρέπει να κρύβεστε, αναζητώντας διαφυγή σήμερα μέσα από ένα πολιτικό σκηνικό που σας οδηγεί στη γωνία και στο περιθώριο, καθώς απειλείται  η πρωτοκαθεδρία σας, γιατί τότε θα έχετε το αντίθετο αποτέλεσμα. 
      Οι πολίτες αυτής της χώρας διαθέτουν και μνήμη και κρίση. Δεν δικαιολογούν, δεν συγχωρούν τις ολιγωρίες, τους μύθους και τα παραμύθια. Άλλωστε το ψέμα έχει πάντα κοντά πόδια. Η κοινωνία, εγώ, αλλά και η Νέα Δημοκρατία θα περιμέναμε μία ώριμη, σοβαρή, υπεύθυνη Αξιωματική Αντιπολίτευση. Αντ’ αυτού προκαλείτε σύγχυση, παραπληροφόρηση, αναπτύσσετε μύθους και προσπαθείτε να τρομοκρατήσετε την κοινωνία και συγκεκριμένα στο ασφαλιστικό ζήτημα. Έλεος! Κατέθεσαν είκοσι πέντε χιλιάδες άτομα αίτηση για σύνταξη, δηλαδή υπερδιπλάσιοι από πέρυσι. Και όλα αυτά μέσα από τους μύθους, την παραπληροφόρηση και όσα συμβαίνουν, δυστυχώς, στη χώρα μας. 
      Αυτά δεν είναι προσωπική δική μου εκτίμηση, να πω δηλαδή ότι το κάνω από αντιπολιτευτικό για εσάς μένος. Τι είπε η κ. Παπαρήγα, το Κομμουνιστικό Κόμμα Ελλάδας; Είπε επί λέξει ότι «το ΠΑ.ΣΟ.Κ. κάνει ψευδεπίγραφη πολιτική». Τι βαρύτερο σας είπε ο κ. Αλαβάνος; Είπε: «Καλώς τα παιδιά». Δηλαδή, σας παρομοίωσε με παιδική χαρά. Εγώ τα λέω αυτά; 
      Τι σας είπε ο κ. Καρατζαφέρης; Σας είπε ότι παίζετε με τους θεσμούς. Δηλαδή ο ένας λέει παιδική χαρά, ο άλλος λέει ότι τα παιδιά παίζουν. Αυτή είναι η Αξιωματική Αντιπολίτευση σήμερα. Είναι αυτή που ήρθε να καταθέσει πρόταση δυσπιστίας, για να εγκαλέσει την Κυβέρνηση. Αυτό πρέπει να σας προβληματίσει και να σας απασχολήσει. 
      Σας ενημερώνω, λοιπόν, ότι έρχεται το Πάσχα. Είναι πασχαλινό πατροπαράδοτο έθιμο και τα βαρελότα και τα πυροτεχνήματα και οι στρακαστρούκες, είτε πράσινες είτε πορτοκαλί είτε οποιουδήποτε χρώματος. Αυτό το πανηγύρι, όμως, τελειώνει. Εγώ ζητώ από τη Νέα Δημοκρατία -και προσωπικά το κάνω πράξη- μία πορεία προς το λαό αμέσως μετά το Πάσχα, για να ενημερώσουμε τον κάθε ασφαλισμένο, τον κάθε εργαζόμενο, τον κάθε πολίτη αυτής της χώρας ποια είναι η αλήθεια και μόνο η αλήθεια και ποιος είναι ο μύθος και το παραμύθι. Αυτό πρέπει να κάνουμε και να αναδείξουμε για τα τέσσερα χρόνια διακυβέρνησης αυτής της χώρας από τη Νέα Δημοκρατία. 
      Και το αμείλικτο ερώτημα είναι: Μειώθηκε η ανεργία; Τι έκανε αυτή η Κυβέρνηση; Ναι, μειώθηκε. Δεν το λέει η Νέα Δημοκρατία, δεν το λέει ο Γιακουμάτος, αλλά η EUROSTAT. Από 11,4% το Μάρτιο του 2004 πήγε στο 8,1% το τέταρτο τρίμηνο του 2007. Αυτή είναι η αλήθεια. 
      Βέβαια, κανείς δεν επαίρεται εάν μειώθηκε η ανεργία ή όχι. Και ένας άνεργος να υπάρχει, υπάρχει κοινωνικό πρόβλημα, τραγικό πρόβλημα, αλλά να, τι κάναμε. 
      Μειώθηκαν οι συντάξεις; Έρχεται υποκριτικά το ΠΑ.ΣΟ.Κ., με περίσσεια φαρισαϊσμού, να μιλάει για συντάξεις. Έλεος! Η σύνταξη του αγρότη στις 31/12/2003 ήταν 170 ευρώ και 8 λεπτά, κύριοι συνάδελφοι! Σήμερα, είναι 330 ευρώ. Είναι λίγα, αλλά διπλασιάστηκαν σε τέσσερα χρόνια οι συντάξεις του Ο.Γ.Α..
      Το Ε.Κ.Α.Σ. από 111 ευρώ πήγε στα 230 ευρώ. 
      Καταργήσαμε το Λ.Α.Φ.Κ.Α.. Παγκόσμια πρωτοτυπία! Παρακράτηση από τη σύνταξη για τη σύνταξη! Εμείς το καταργήσαμε και δώσαμε και αναδρομικά. 
      Αυξήσαμε το επίδομα ανεργίας από 311 ευρώ στα 404 ευρώ. Και βέβαια, δεν είναι αυτό το ζητούμενο, αλλά το κάναμε. 
      Πετύχαμε όσον αφορά την οικονομία, την έξοδό μας από την επιτήρηση. Και το ερώτημα που τίθεται είναι: Όλα αυτά πώς τα πετύχαμε; 
      Άκουσα όλους τους ομιλητές της Αντιπολίτευσης, είτε από το Κανάλι της Βουλής είτε από εδώ. Κανείς δεν είπε την αλήθεια. Πηγαίνετε στη σελίδα 4 του κοινωνικού προϋπολογισμού. Έξοδα κοινωνικής ασφάλισης το 2007 απολογιστικά και όχι προϋπολογιστικά, 43,5 δισεκατομμύρια ευρώ, κύριε συνάδελφε. Στοίχισε ο φορέας κοινωνικής ασφάλισης στη χώρα, στο κράτος 43,5 δισεκατομμύρια ευρώ. Τα έσοδα, αυτά τα «κλεμμένα» λεφτά των εργαζομένων, οι εισφορές, πόσα ήταν; Εισφορές εργαζομένων και εργοδοτών, πόσα ήταν; Ήταν 20.000.000.000 ευρώ, κύριοι συνάδελφοι. Γιατί δεν μιλάτε γι’ αυτό; 
      Κύριε Πρόεδρε, 23,5 δισεκατομμύρια ευρώ πληρώνει ο Έλληνας φορολογούμενος για να έχουμε αυτήν την κοινωνική ασφάλιση με στρεβλώσεις, με ανορθολογισμούς, με σπατάλες, κ.λπ.. Δεν έπρεπε κάτι να γίνει; Επί του Α.Ε.Π. 18,5%. Πού θα πάει; 
      Οι ενοποιήσεις. Άλλος μύθος. Το ΠΑ.ΣΟ.Κ. έλεγε τρία και μετά ένα. Διαλέξτε και καταλήξτε. Από τα εκατόν τριάντα τρία, θέλετε τρία, πέντε, οκτώ, δεκαοκτώ; Πείτε μας εδώ. Εμείς είπαμε δεκατρία.
      ΚΩΝΣΤΑΝΤΙΝΟΣ ΒΡΕΤΤΟΣ: Το είπα προηγουμένως.
      ΓΕΡΑΣΙΜΟΣ ΓΙΑΚΟΥΜΑΤΟΣ: Δεν με ενδιαφέρει τι είπατε εσείς, κύριε συνάδελφε. Με ενδιαφέρει τι λέει το κόμμα σας, το ΠΑ.ΣΟ.Κ..
      ΚΩΝΣΤΑΝΤΙΝΟΣ ΒΡΕΤΤΟΣ: Το κόμμα και όχι εγώ.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Βρεττέ, αφήστε να τελειώσει ο κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ: Το κόμμα σας με νόμο του Ρέππα είχε θεσπίσει τρία ταμεία. Είναι νόμος που τον έχετε ψηφίσει και εσείς.
      Και το άλλο, κύριοι συνάδελφοι. Αλήθεια, υπάρχει κανείς που να μη θέλει να νοικοκυρέψουμε τα πράγματα και να δώσουμε μια αξιοπρεπή σύνταξη; Πού κατατείνει αυτό το νοικοκύρεμα και ο εξορθολογισμός του ασφαλιστικού συστήματος; Τείνει, στο να πάμε κάποτε –το λέει και το πρόγραμμα της Νέας Δημοκρατίας- ώστε οι συντάξεις μας να φθάσουν το μέσο όρο της Ευρωπαϊκής Ένωσης. Σε πρώτη φάση καθιερώνουμε την εθνική σύνταξη, πάνω από 600 ευρώ και σε δεύτερη φάση η ευρωπαϊκή σύνταξη να είναι η κατώτερη 1.000 ευρώ. 
      Δύο κουβέντες τώρα, κύριε Πρόεδρε, για τις επικουρικές συντάξεις. Εδώ περισσεύει η υποκρισία. Ο ν. 2084/92 του κ. Σιούφα έλεγε ότι μετά το 1993 όλες οι επικουρικές συντάξεις θα έχουν πλαφόν 20%, εκτός και εάν υπάρχει αναλογιστική μελέτη, όπου μπορεί να δώσει και 40% και 60% παραπάνω. Αυτό έλεγε ο νόμος Σιούφα,  τον οποίο υπηρέτησε συνεπέστατα το ΠΑ.ΣΟ.Κ.. Έρχεται τώρα το νέο νομοσχέδιο και λέει, ότι οι προ του 1993 εξομοιώνονται με τους 1993. Τι καινούργιο; Πού είναι η περικοπή συντάξεων; Γιατί «κροκοδίλια δάκρυα» και δεν αναφέρεσθε για μετά το 1993, όπου θα υπάρχει το πλαφόν αλλά εάν υπάρχουν αναλογιστικές μελέτες, αυτό μπορεί να αυξηθεί ανάλογα; 
      Περιττό να πω ότι με την ενοποίηση που προτείνει το ΠΑ.ΣΟ.Κ. οι επικουρικές συντάξεις όλων των ταμείων που μπαίνουν στο Ι.Κ.Α. θα ήταν οι ίδιες και για τους μετά το 1993. 
      Εισφοροδιαφυγή. Πρόκειται για μια καραμέλα. Τριάντα χρόνια «κροκοδίλια δάκρυα». Ποιά είναι αυτή η εισφοροδιαφυγή; Είπαμε ότι τα έξοδα είναι 43,5 δισεκατομμύρια ευρώ, τα δε έσοδα 20.000.000.000 ευρώ. Κατά μέγιστη εκτίμηση της Γ.Σ.Ε.Ε. και όλων, η εισφοροδιαφυγή είναι 6.000.000.000 ευρώ. Με τον καλύτερο ελεγκτικό μηχανισμό άντε να μαζέψεις γύρω στα 2.000.000.000 ευρώ. Λύνεις το πρόβλημα; 
      Αυτό το νομοσχέδιο, κύριε Πρόεδρε, πράγματι βάζει τον Α.Μ.Κ.Α., δηλαδή τον αριθμό μητρώου κοινωνικής ασφάλισης. Ο number social security που πρέπει να υπάρχει και θα υπάρχει στη χώρα μας, για πρώτη φορά από τον Ιούνιο του 2009 θα αρχίσει να εφαρμόζεται και που έχει ψηφιστεί από το 1992, άρθρο 16 του ν.2084. Ποτέ δεν το κάνατε πράξη. Τόσο πολύ σας ενδιέφερε η εισφοροδιαφυγή.
      Κύριοι συνάδελφοι, τελειώνοντας θέλω να σας πω ότι με αυτήν την πολιτική και με αυτά τα αδιέξοδα που οδηγεί το ΠΑ.ΣΟ.Κ. την πολιτική ζωή του τόπου, πολύ φοβάμαι ότι πολύ σύντομα θα είναι τρίτο κόμμα. Αλλάξτε, είναι καιρός για εσάς. Αυτές οι δυσπιστίες πρέπει να είναι δυσπιστία εσωκομματική και όχι κοινωνική.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και δύο συνοδοί-δάσκαλοι από το 2ο Αρσάκειο Δημοτικό Σχολείο, δεκαέξι μαθητές και μαθήτριες και δύο συνοδοί-καθηγητές από το Γενικό Λύκειο Πέτρας Λέσβου και δεκαοκτώ μαθητές και μαθήτριες και δύο συνοδοί καθηγητές από το Γενικό Λύκειο Λιβαδίου Λάρισας. 
      Η Βουλή τους καλωσορίζει και τους εύχεται καλή πρόοδο. 
      (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής του ΠΑ.ΣΟ.Κ. στο Νομό Ρεθύμνης καθηγητής κ. Ηλίας Λαμπίρης. 
     Ορίστε, κύριε συνάδελφε. 
     ΗΛΙΑΣ ΛΑΜΠΙΡΗΣ: Ευχαριστώ πολύ, κύριε Πρόεδρε. 
     Θα ήθελα να ρωτήσω: Οι μισθοί και οι συντάξεις με το καινούργιο νομοσχέδιο συγκλίνουν με εκείνους της Ευρωπαϊκής Ένωσης ή αποκλίνουν; Και αν μεν συγκλίνουν, γιατί οκτώ στους δέκα και έξι στους δέκα από τους ψηφοφόρους της Νέας Δημοκρατίας σήμερα το πρωί στη δημοσκόπηση είναι ενάντια στο νομοσχέδιο για το ασφαλιστικό; Αυτό είναι ένα ερώτημα. 
      Η διαφθορά στη χώρα μας, αγαπητοί συνάδελφοι, τον τελευταίο καιρό έχει πάρει ανεξέλεγκτες διαστάσεις και δεν θέλω να πω ότι ποτέ δεν υπήρχε διαφθορά στη χώρα μας, όμως στο χώρο της υγείας ιδιαίτερα έχουμε καταφέρει να έχουμε την πρωτιά στην Ευρωπαϊκή Ένωση και δεν προβληματίζει κανέναν. Ο Έλληνας, όμως, φορολογούμενος διερωτάται: Δεν ξέραμε τίποτε για το σκάνδαλο των ομολόγων; Δεν ξέραμε τίποτε για τις υποκλοπές; Δεν διερωτήθηκε, μεταξύ των άλλων, και ο Πρωθυπουργός, αφού διασύρθηκε ο ίδιος; Δεν ξέρουμε τίποτε για τη «SIEMENS»; Δεν ξέρουμε τίποτε για το καρτέλ του γάλακτος; Οι υπεύθυνοι κυκλοφορούν ελεύθερα στη χώρα μας. Δεν ξέρουμε τίποτε για τις προμήθειες των νοσοκομείων; Καταργήσαμε το νόμο για τις προμήθειες πριν σχεδόν ένα χρόνο και ξέρετε τι γίνεται; Όλα τα υλικά είναι εξωσυμβατικά. Ποιο είναι το αποτέλεσμα; Τα χρέη των νοσοκομείων από 1,3 δισεκατομμύρια έχουν αυξηθεί την τελευταία τριετία σε 3,5 δισεκατομμύρια, πλησιάζουν τα 4.000.000.000. Αν η εισφοροδιαφυγή, η φοροδιαφυγή και η διαφθορά μπορούσε να καταπολεμηθεί σ’ αυτήν τη χώρα, θα υπήρχε αναγκαιότητα γι’ αυτό το νομοσχέδιο που πλήττει όλα τα στρώματα της κοινωνίας; Δεν υπάρχει ούτε ένα νοσοκομείο ούτε ένα κέντρο υγείας στη χώρα μας που να μην έχει ελλείψεις σε ιατρικό προσωπικό και σε υλικοτεχνικές  υποδομές. 
      Η εκπαίδευση και η διά βίου εκπαίδευση των γιατρών, αν και τέσσερα χρόνια βρίσκεται νομοσχέδιο έτοιμο στα συρτάρια του Υπουργείου, παραμένει σαν να μην έχει γίνει τίποτα. Έτσι, οι γιατροί παραμένουν χωρίς εκπαίδευση και μετεκπαίδευση. Οι ελλείψεις των νοσοκομειακών γιατρών δεν επιτρέπουν στους γιατρούς να παρακολουθούν ούτε εκπαίδευση ούτε και μετά την εκπαίδευσή τους μετεκπαίδευση, όπως λέγεται η διά βίου εκπαίδευση. Οι κρίσεις των γιατρών καθυστερούν από δύο έως και τέσσερα χρόνια και αυτό, όπως ξέρετε, καμμία σχέση δεν έχει με το Α.Σ.Ε.Π., γιατί αυτό επικαλείστε για τις προσλήψεις των νοσηλευτριών. Δεν προωθείτε τις προσλήψεις μονίμων γιατρών. Προτιμάτε το διορισμό επικουρικών γιατρών. Σήμερα είναι διορισμένοι σε όλη τη χώρα πάνω από χίλιοι πεντακόσιοι επικουρικοί γιατροί και ποια είναι τα μειονεκτήματα που έχει ο επικουρικός γιατρός; Τους διορίζετε χωρίς κρίση. Επομένως δεν επιλέγονται οι καλύτεροι. Καταχρεώνετε τα νοσοκομεία, αφού οι μισθοί των επικουρικών γιατρών πληρώνονται από τα  νοσοκομεία και όχι από τον προϋπολογισμό του Υπουργείου Υγείας. Υποβαθμίζετε την ποιότητα σε ό,τι αφορά τις παρεχόμενες υπηρεσίες υγείας. Ανέφερε χθες το πρωί ο Υπουργός Υγείας σε τηλεοπτικό σταθμό ότι σε τέσσερα χρόνια έχουν προσληφθεί έξι χιλιάδες νοσηλεύτριες. Δεν μας είπε όμως: Οι νοσηλεύτριες αυτές ήταν προσλήψεις με οκτάμηνη σύμβαση ή ήταν μόνιμες; 
      Ασφαλώς και δεν είναι μόνιμες. Προσλαμβάνετε, παραδείγματος χάριν, χίλιες νοσηλεύτριες, με το σύστημα των οκταμηνιτών. Ξέρετε τι γίνεται; Μετά από οκτώ μήνες που τελειώνει η θητεία τους, προσλαμβάνετε πάλι χίλιους και αυτές προστίθενται. Έτσι βγαίνει το νούμερο των έξι χιλιάδων. Αυτό είναι ανεπίτρεπτο. 
      Δεύτερον, είχαν προκηρυχθεί χίλιες θέσεις νοσηλευτών επί υπουργίας κ. Κακλαμάνη. Δυστυχώς ελάχιστοι προσήλθαν. Ο σημερινός Υπουργός προκήρυξε χίλιες οκτακόσιες πενήντα θέσεις. Όταν έλθει η ώρα να προσληφθούν, τότε θα δούμε πώς θα εγκατασταθούν στα νοσοκομεία. Άρα έχουμε ένα αρνητικό ισοζύγιο και όχι θετικό, όπως ανέφερε χθες ο Υπουργός σε τηλεοπτικό κανάλι. 
      Τρίτον, είχατε υποσχεθεί στις αρχές Νοεμβρίου ότι ως το τέλος του χρόνου θα είχαν λειτουργήσει τα εκατόν πενήντα κενά κρεβάτια Μ.Ε.Θ.. Ξέρετε τι έγινε; Τα εκατόν πενήντα, τρεις μήνες, μετά έγιναν εκατόν ογδόντα. Παραδείγματα: Στο Λαϊκό από τα δεκαεπτά κρεβάτια Μ.Ε.Θ. λειτουργούν τα οκτώ. Στη Νίκαια από τα δέκα λειτουργούν τα έξι. 
      Πρόσφατα επισκεφτήκαμε με κλιμάκιο αρκετά νοσοκομεία και διαπιστώσαμε απαράδεκτες ελλείψεις. Σε ημέρα εφημερίας ασθενείς περίμεναν στους διαδρόμους για εξέταση γύρω στις τέσσερις ώρες. Σε πάρα πολλές περιπτώσεις ο χρόνος αναμονής για χειρουργείο, για τα χρόνια περιστατικά, ξεπερνούσε τους έξι μήνες. 
      Τα Τ.Ε.Π. στο νοσοκομείο της Νίκαιας είχαν κατασκευαστεί για τα ολυμπιακά έργα –ακούστε το- το 2004. Σήμερα έχουν ένα ωραίο λουκέτο, είναι κλειδωμένα και οι ασθενείς τις ημέρες εφημερίας συνωστίζονται στους διαδρόμους των απαράδεκτων εξωτερικών ιατρείων. 
      Το νοσοκομείο και τα κέντρα υγείας του Ρεθύμνου, της ιδιαίτερης πατρίδας μου, έχουν υποβαθμιστεί λόγω έλλειψης προσωπικού. Το ιατρικό, νοσηλευτικό και διοικητικό προσωπικό, πρέπει να σας πω ότι καταβάλλει απεγνωσμένες προσπάθειες για να λειτουργούν τουλάχιστον τα επείγοντα. 
      Η μεταρρύθμιση για την ψυχική υγεία σταμάτησε. Η ψυχιατρική κλινική στο Ρέθυμνο δεν λειτουργεί. Οι εφημερεύοντες γιατροί κάθε έξι μήνες σταματούν να πληρώνονται επί τρεις μήνες, όπως έγινε και τώρα. Αυτό είχε σαν αποτέλεσμα τις απεργίες και τις στάσεις εργασίας. Και το αποτέλεσμα ήταν να εξυπηρετούνται μόνο τα επείγοντα και τα χρόνια να διοχετεύονται στις ιδιωτικές κλινικές. 
      Παραμένει ένα σοβαρό ερώτημα: Αφού το γνώριζε ο Υπουργός νωρίτερα, γιατί δεν κατέθεσε την τροπολογία που έφερε σε άσχετο νομοσχέδιο, πριν τελειώσει ο χρόνος; Δεν είμαι νομικός, αλλά μπορεί μια τροπολογία να καταργήσει την κοινοτική οδηγία; Θα καταθέσω στα Πρακτικά την κοινοτική οδηγία, κυρίες και κύριοι συνάδελφοι, γιατί έχω τη γνώμη ότι είναι παράνομη η τροπολογία.
      Όλα αυτά που αναφέρθηκαν οδηγούν με μαθηματική ακρίβεια στην υποβάθμιση του Ε.Σ.Υ. που επί χρόνια προσέφερε, χωρίς να είναι το τέλειο, τα μέγιστα στο κοινωνικό σύνολο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω και εγώ, κύριε Πρόεδρε, ένα με δύο λεπτά. 
      ΓΕΩΡΓΙΟΣ ΚΑΛΑΝΤΖΗΣ: Όχι δύο λεπτά.
      ΗΛΙΑΣ ΛΑΜΠΙΡΗΣ: Τέσσερα λεπτά πήρε ο προηγούμενος. 
      ΓΕΩΡΓΙΟΣ ΚΑΛΑΝΤΖΗΣ: Εσείς είστε μεγαλύτερος.
      ΠΡΟΕΔΡΕΥΩΝ (Αναστάσιος Νεράντζης): Κύριε Καλαντζή, σας παρακαλώ μην παρατείνετε το χρόνο. 
      Ολοκληρώστε, κύριε Λαμπίρη. 
      ΗΛΙΑΣ ΛΑΜΠΙΡΗΣ: Θέλω να αναφερθώ, λοιπόν, στα ημερομίσθια που αυξήθηκαν με το νομοσχέδιο κατά πενήντα σε εκατό. Με αυτή τη ρύθμιση πλήττονται βάναυσα η γυναίκα, ο νέος, ο επαναπατριζόμενος και τα άτομα με αναπηρία. Τι θα κάνει ο ανασφάλιστος; Θα βγαίνει στα Μέσα Μαζικής Ενημέρωσης, όπως έγινε και σήμερα το πρωί –ήταν παρών ο κ. Γιακουμάτος, λείπει τώρα- να ζητάει μια γυναίκα να παρέμβει ο κ. Αυτιάς στον Υπουργό Υγείας για να δικαιολογηθεί το τεχνικό της πόδι; Αυτό δεν είναι αξιοπρεπές σύστημα υγείας. 
      Τελειώνω με δυο κουβέντες, κύριε Πρόεδρε, για το Ρέθυμνο. Το υπάρχον νοσοκομείο λειτουργεί κατά απαράδεκτο τρόπο, γιατί έχει ξεπεράσει την εποχή του. Πριν τρία χρόνια υποσχεθήκατε καινούργιο νοσοκομείο. Δεν έχει γίνει απολύτως τίποτε. Ούτε οι πύλες εισόδου που έχουμε ζητήσει κατά καιρούς, για λιμάνι στο Ρέθυμνο, βορρά και νότο, για αποστρατικοποίηση του αεροδρομίου στο Τυμπάκι, για το βόρειο και νότιο άξονα, για τους κάθετους δρόμους. Τίποτα απολύτως από αυτά δεν έχει δρομολογηθεί. 
    Οι κτηνοτρόφοι και οι γεωργοί είναι σε απόγνωση στο Νομό Ρεθύμνης. Οι τιμές των φαρμάκων, οι τιμές των λιπασμάτων, οι τιμές για τις ζωοτροφές έχουν αυξηθεί κατακόρυφα, ενώ παραμένουν αμετακίνητες οι τιμές των προϊόντων. Γι’ αυτούς τους λόγους υπερψηφίζω την πρόταση δυσπιστίας προς την Κυβέρνηση. 
    Ευχαριστώ πολύ.
    (Στο σημείο αυτό ο Βουλευτής κ. Ηλίας Λαμπίρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Και εμείς ευχαριστούμε, κύριε συνάδελφε. 
    Το λόγο έχει ο ανυπόμονος Βουλευτής Καβάλας της Νέας Δημοκρατίας και πρώην Υπουργός κ. Γεώργιος Καλαντζής.
    ΓΕΩΡΓΙΟΣ ΚΑΛΑΝΤΖΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, δεν πήρα το λόγο σήμερα από κομματική νομιμοφροσύνη ή γιατί μου το επέβαλε η κομματική μου συνείδηση. Πήρα το λόγο, κυρίες και κύριοι συνάδελφοι, γιατί πιστεύω βαθιά μέσα μου πως αυτή η Κυβέρνηση πρέπει και μπορεί να συνεχίσει τις αλλαγές και τις μεταρρυθμίσεις. 
    Ο Έλληνας και η Ελληνίδα γνωρίζει πως ο λόγος, η δέσμευση του Πρωθυπουργού είναι δέσμευση. Γνωρίζουν όλοι πως αυτό που λέει ο Πρωθυπουργός θα τηρηθεί στο ακέραιο και γι’ αυτό τον εμπιστεύονται, γι’ αυτό τον εμπιστευόμαστε όλοι μας. 
    Στην ιστορία, κυρίες και κύριοι συνάδελφοι, καταγράφονται πολλές περιπτώσεις κατά τις οποίες όταν κάποιος αισθάνεται ή είναι σε δυσχερή θέση, προσπαθεί να κάνει αυτό που λέμε εξωτερίκευση, εξαγωγή της κρίσης. Προσπαθεί δηλαδή να μετατοπίσει το ενδιαφέρον της συζήτησης, της ατζέντας, με τα κρίσιμα και κορυφαία ζητήματα που απασχολούν αυτήν τη στιγμή τον ελληνικό λαό, σε άλλα θέματα που για να τα διαπιστώσεις, σε άλλη περίπτωση, θα χρειαστείς μεγεθυντικό φακό. 
    Αυτόν τον ιδιότυπο πολιτικό μεγεθυντικό φακό έβγαλε από την τσέπη του και ο Πρόεδρος του ΠΑ.ΣΟ.Κ., κυρίες και κύριοι συνάδελφοι, με την πρόταση δυσπιστίας που αποφάσισε να καταθέσει και την οποία συζητάμε σήμερα. Με νωπή τη λαϊκή εντολή, όσο και το μελάνι στα ψηφοδέλτια των πρόσφατων εκλογών, ο κ. Παπανδρέου προσπαθεί να γίνει ο υποτιθέμενος αυθεντικός ερμηνευτής των αισθημάτων του λαού στη δεδομένη χρονική συγκυρία. 
    Αναρωτιέμαι, άραγε αυτό είναι ή αισθάνθηκε ο κ. Παπανδρέου ότι ολοκλήρωσε πολύ γρήγορα την επιχειρηματολογία του για τις μεταρρυθμίσεις στο ασφαλιστικό νομοσχέδιο και δεν έχει άλλα όπλα αντίδρασης; Μήπως τελικά, δεν μπορεί ή δεν θέλει να διαφωνήσει με την ουσία των αλλαγών και γι’ αυτό αναγκάζεται να καταφύγει στην μάχη των εντυπώσεων; Μήπως προσπαθεί να πείσει την κοινή γνώμη ότι εμφορείται από εντονότερα δημοκρατικά αισθήματα από τον κ. Αλαβάνο, ο οποίος έχει ζητήσει δημοψήφισμα; 
    Παρακολουθούμε, κυρίες και κύριοι συνάδελφοι, συνεχώς παιχνίδι εντυπώσεων μεταξύ ΠΑ.ΣΟ.Κ. και Αριστεράς. Βλέπουμε έναν ανταγωνισμό. Γιατί αλήθεια, πρώτος ο ΣΥ.ΡΙΖ.Α. κατέθεσε πρόταση για δημοψήφισμα; Γιατί προχώρησε στη μία ή την άλλη πρωτοβουλία; 
    Κυρίες και κύριοι συνάδελφοι του ΠΑ.ΣΟ.Κ., καταθέσατε πρόταση δυσπιστίας προς την Κυβέρνηση της Νέας Δημοκρατίας έχοντας –και αυτό είναι αλήθεια- στραμμένο το βλέμμα προς τα αριστερά. Εμείς δεν θα σας παρακολουθήσουμε στον μεταξύ σας ανταγωνισμό. 
    Εμάς μας δίνεται η ευκαιρία και την αξιοποιούμε σήμερα να επαναβεβαιώσουμε τη συνέπειά μας, να αποδείξουμε στον ελληνικό λαό την απόφασή μας να συνεχίσουμε τις αλλαγές και τις μεταρρυθμίσεις. Είμαστε αποφασισμένοι να πετύχουμε και θα πετύχουμε. Είμαστε αποφασισμένοι να πάρουμε και παίρνουμε εκείνες τις αποφάσεις και τα μέτρα που αντιμετωπίζουν τα προβλήματα στη ρίζα τους. 
    Κυρίες και κύριοι συνάδελφοι, οι μεγάλες αποφάσεις έρχονται σε σύγκρουση με κατεστημένες αντιλήψεις, έρχονται σε σύγκρουση με συμφέροντα, με όλους αυτούς που δεν θέλουν να γίνεται τίποτε. Γινόμαστε μάρτυρες –και είναι αλήθεια αυτό το τελευταίο διάστημα- μιας συμπεριφοράς που οδηγεί σε οιονεί απραξία της πολιτικής ζωής. Ακόμη κάποιοι προσπαθούν να εμπλέξουν –γίνεται τουλάχιστον προσπάθεια- κορυφαίους πολιτειακούς θεσμούς σ’ αυτό το παιχνίδι τους, σ’ αυτήν τη μάχη των εντυπώσεων. Αυτό είναι απαράδεκτο.
    Χρησιμοποιούνται ως άλλοθι από κάποιους κομβικές έννοιες όπως το Σύνταγμα. Κανένας, όμως, απ’ όλους αυτούς που το τελευταίο χρονικό διάστημα, με περισσή ευκολία, κάνουν αυτού του είδους τις αναφορές, δεν σκέφθηκε ότι έννοιες σαν κι αυτές που προανέφερα, χρησιμοποιούμενες με τον τρόπο που τις χρησιμοποιούν, οδηγούν τη χώρα και το πολιτικό μας σύστημα σε άλλες ατραπούς.
      Αλήθεια, δεν έγιναν πρόσφατα εθνικές εκλογές; Δεν επέλεξε ο κυρίαρχος λαός –δικιά σας έκφραση είναι- όπως λέγατε κατ’ επανάληψη στο παρελθόν, την κυβέρνησή του και τους εκπροσώπους του; Αμφισβητείτε, μόλις έξι μήνες μετά, την κρίση του ελληνικού λαού; Και τότε τι εμπιστεύεστε; Τις δημοσκοπήσεις; Μα, τα ίδια λένε κι οι δημοσκοπήσεις. Ακολουθείτε. Είστε πίσω, υπολείπεστε. 
      Εάν πραγματικά θέλετε, κυρίες και κύριοι του ΠΑ.ΣΟ.Κ., να αναδείξετε το θεσμικό σας ρόλο –και μπορείτε να το κάνετε- τότε θα πρέπει να εγκαταλείψετε την ανώδυνη κι ανέξοδη πολιτική τού τίποτα που ασκείτε σήμερα και να επανέλθετε με ουσιαστικές προτάσεις, με προτάσεις δημιουργίας κι όχι αποσύνθεσης, με προτάσεις ουσίας, για να διορθώσουμε όλοι μαζί –αυτό πρέπει να κάνουμε- τα κακώς κείμενα, που τα γνωρίζουμε, που επί χρόνια έχουν συσσωρευθεί στη χώρα μας. Εκτός αν ζείτε σε μια ιδιότυπη εικονική πραγματικότητα και πιστεύετε ότι μπορούμε να συνεχίσουμε με τον ίδιο τρόπο, διασφαλίζοντας βέβαια και ταυτόχρονα το μέλλον των επόμενων γενεών. Είναι, κατά γενική ομολογία, πολύ εύκολο να ασκείς πολιτική με λόγια. Πόσο δύσκολο είναι, αλήθεια, να ασκείς πολιτική με έργα! Μπορείτε να συνεχίσετε να ανακυκλώνετε τα ίδια επιχειρήματα. Μπορείτε να συνεχίσετε να μεταθέτετε το κέντρο βάρους από την ουσία στο περιτύλιγμα.
      Κοινωνική δικαιοσύνη: Αυτές τις λέξεις τις χρησιμοποιούσατε και τις χρησιμοποιείτε και τώρα πολύ συχνά και χρησίμευσαν και χρησιμεύουν σε πολλούς από σας και γίνονται αναφορές όταν μιλάτε για το ασφαλιστικό νομοσχέδιο. Αναρωτιέστε πόσο και πόσοι από σας αληθινά πιστεύουν στις έννοιες αυτές; 
      Οι μεταρρυθμίσεις, κυρίες και κύριοι, που ακολουθεί η Κυβέρνηση του Κώστα Καραμανλή είναι κοινωνικά δίκαιες και υπηρετούν τα συμφέροντα της κοινωνίας στο σύνολό τους. Ο Πρωθυπουργός –και θα ήταν εύκολο αυτό- θα μπορούσε να κάνει όπως έκαναν παλιά δικοί σας Πρωθυπουργοί, να μετατοπίζουν και να μεταθέτουν στις επόμενες κυβερνήσεις το τεράστιο πρόβλημα του ασφαλιστικού ζητήματος.  Δεν το έκανε. Και δεν το έκανε γιατί είναι πολιτικός ευθύνης, πολιτικός συνέπειας. 
      Στηρίζουμε τον Πρωθυπουργό και την Κυβέρνηση και ξέρουμε, κυρίες και κύριοι συνάδελφοι, ότι οι καιροί απαιτούν, περισσότερο από ποτέ, τολμηρές αποφάσεις. Απαιτούν αλλαγές και μεταρρυθμίσεις σε όλους τους τομείς. Έτσι  ακριβώς ξεκινήσαμε από την πρώτη στιγμή, το Μάρτιο του 2004. Ξεκινήσαμε τη φορολογική μεταρρύθμιση, τις συμπράξεις δημοσίου και ιδιωτικού τομέα, τη μεταρρύθμιση στη λειτουργία των Δ.Ε.Κ.Ο., την απελευθέρωση των ενεργειακών πόρων, το νέο πλαίσιο για τις ανώνυμες εταιρείες, την αναμόρφωση του Πτωχευτικού Δικαίου, νέο Υπαλληλικό Κώδικα, σύγχρονη μεταναστευτική πολιτική, ηλεκτρονική διακυβέρνηση, κανονιστική μεταρρύθμιση, χωροταξία και περιβάλλον, ανοιχτές –και αυτό είναι πάρα σημαντικό και το ξέρετε- διαγωνιστικές διαδικασίες στην ανάθεση των έργων του δημοσίου και άλλα πολλά.
      Είμαστε τώρα στο ξεκίνημα ενός νέου αποφασιστικού κύκλου μεγάλων μεταρρυθμίσεων. Κάποιες απ’ αυτές, όπως η Αναθεώρηση του Συντάγματος, που είναι αρμοδιότητα της Βουλής, απαιτούν τη σύμπραξη της Αντιπολίτευσης. Θα μπορούσαμε να προχωρήσουμε σ’ αυτό το συμβόλαιο. Θα μπορούσαμε να προχωρήσουμε σ’ αυτές τις μεταρρυθμίσεις μαζί. Δυστυχώς δεν το θέλετε.
      Αλήθεια, -και αυτό είναι ένα ερώτημα που το απευθύνω και το συζητάμε και πολλές φορές έξω από την Αίθουσα του Κοινοβουλίου- γιατί δεν συναινείτε οι της Αξιωματικής Αντιπολίτευσης, όπως έχετε δηλώσει κατ’ επανάληψη, στην αλλαγή των άρθρων του Συντάγματος που αναφέρονται στην κατάργηση του ασυμβίβαστου των Βουλευτών, που το θέλετε, στην αλλαγή του άρθρου 16, ώστε να μπορούν τα παιδιά μας, τα Ελληνόπουλα να σπουδάζουν εδώ στην πατρίδα τους και να μη φεύγουν έξω με όλες αυτές τις δαπάνες; Γιατί να μην αλλάξει ο εκλογικός νόμος στην κατεύθυνση της πρότασής σας; Γιατί να μην αλλάξει ο τρόπος χρηματοδότησης των κομμάτων; Γιατί; 
      Ευτυχώς οι αλλαγές και οι μεταρρυθμίσεις αποδεικνύεται ότι είναι ευθύνη της δικιάς μας παράταξης και μόνο, γι’ αυτό και από την πρώτη στιγμή της νέας τετραετίας βάλαμε σε πλήρη εφαρμογή το πρόγραμμά μας. Και αναφέρομαι σ’ όλες εκείνες τις μεταρρυθμίσεις, οι οποίες συνεχίζονται και θα συνεχιστούν. Γιατί είναι αυτό που περιμένει από μας ο ελληνικός λαός, είναι αυτό για το οποίο μας ψήφισε στις εκλογές της 16ης Σεπτεμβρίου.
      Και είναι ή δεν είναι αλήθεια, κυρίες και κύριοι συνάδελφοι, πως ο κ. Σουφλιάς –και πρέπει να το αναφέρουμε- έχει δρομολογήσει κι εκτελούνται σήμερα όλα τα μεγάλα έργα σ’ ολόκληρη την Ελλάδα, που για χρόνια είχαν μείνει στις καλένδες; Είναι σίγουρο ή δεν είναι ότι το νέο Εθνικό Χωροταξικό Σχέδιο και τα Ειδικά Χωροταξικά Σχέδια είναι θέμα ημερών να κατατεθούν στη Βουλή και θα είναι νόμοι του κράτους και θα αλλάξει όλο το γίγνεσθαι στην Ελλάδα;
      Ο ελληνικός λαός στις 16 Σεπτεμβρίου έδωσε ισχυρή εντολή σ’ εμάς να κινηθούμε γρήγορα και αποφασιστικά στο δρόμο των αλλαγών και των μεταρρυθμίσεων. Κι αυτόν το δρόμο ακολουθεί ο Καραμανλής και η Κυβέρνησή του. 
      Κυρίες και κύριοι συνάδελφοι, -και το λέω γιατί πρέπει και να τα θυμόμαστε- σκεφθείτε τι θα είχε γίνει αν ο Κωνσταντίνος Καραμανλής το 1980 σας είχε ακούσει και το ΠΑ.ΣΟ.Κ. και τον Ανδρέα Παπανδρέου και την Αριστερά και είχε προχωρήσει σε δημοψήφισμα για την ένταξη της Ελλάδας στην Ε.Ο.Κ.. Και βέβαια, επειδή στην πολιτική και το «συγγνώμη» και το λάθος είναι πράξεις οι οποίες πρέπει να αναγνωρίζονται, δεν σας είδα να έχετε βγει και να έχετε αναγνωρίσει ότι «ναι, κάναμε λάθος, ήταν λάθος». Και δεν είναι κακό να το πείτε. Δεν το είπατε όμως το λάθος αυτό, γι’ αυτό και βλέπετε τα ποσοστά σας να πέφτουν.  
    	Πρέπει λοιπόν, κυρίες και κύριοι, όλοι εμείς που αναπτύσσουμε τις δράσεις μας να σκεφτόμαστε και το παρόν, μα πάνω απ’ όλα το μέλλον της Ελλάδας. Ο κ. Κώστας Καραμανλής και όλοι εμείς, η Νέα Δημοκρατία, είμαστε αποφασισμένοι να προχωρήσουμε και να οδηγήσουμε την Ελλάδα στο δρόμο της ανάπτυξης. Είναι επιλογή μας και αυτήν την επιλογή μας δεν την διαπραγματευόμαστε. Είμαστε αποφασισμένοι γι’ αυτό και αυτό θα το κάνουμε χωρίς να υπολογίσουμε κανένα πολιτικό κόστος, θα το κάνουμε, γιατί αυτό, κύριε Πρόεδρε, κυρίες και κύριοι συνάδελφοι, το χρωστάμε πάνω απ’ όλα στα παιδιά μας, το χρωστάμε στις νέες γενιές που έρχονται. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Καλαντζή. 
    Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, τριάντα τρεις μαθητές και μαθήτριες και τρεις συνοδοί-δάσκαλοι από το 2ο Αρσάκειο Δημοτικό Σχολείο, Β΄ Τμήμα. 
    Η Βουλή καλωσορίζει τους μαθητές και τους συνοδούς τους και μαζί με αυτούς και τη συνάδελφό μας κ. Αποστολάκη, την οποία βλέπουμε εδώ να μας κοιτάζει «αφ’ υψηλού». 
    (Χειροκροτήματα από όλες τις πτέρυγες της Βουλής)
    Το λόγο έχει τώρα ο συνάδελφος του ΠΑ.ΣΟ.Κ. στο Νομό Μεσσηνίας κ. Δημήτριος Κουσελάς. 
    Τώρα να δούμε, θα είναι ευχάριστες οι διακοπές που τυχόν θα συμβούν από κάτω, κύριε Κουσελά; Γιατί εσείς είστε εξ εκείνων που δεν συγκρατείστε εύκολα.
    Ορίστε, έχετε το λόγο.
    ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε, για τα καλά σας λόγια. 
    Κυρίες και κύριοι συνάδελφοι, η πρόταση δυσπιστίας που καταθέσαμε στην Κυβέρνηση έρχεται να εκφράσει με τον καλύτερο δυνατό τρόπο την ογκούμενη δυσαρέσκεια για την ασκούμενη κυβερνητική πολιτική, μια πολιτική που θα έλεγα ότι στρέφει εναντίον της Κυβέρνησης ακόμη και πολίτες που την ψήφισαν στις τελευταίες εκλογές, ελπίζοντας να υλοποιήσει τις δεσμεύσεις της για καλύτερους μισθούς, για καλύτερες συντάξεις, για καλύτερη εξυπηρέτηση από τη Δημόσια Διοίκηση, για την αντιμετώπιση της ακρίβειας και της κερδοσκοπίας. 
    Στους έξι μήνες που πέρασαν από τις εκλογές μέχρι σήμερα, η Κυβέρνηση κινείται σε εντελώς αντίθετη κατεύθυνση. Αντί για καλύτερους μισθούς προσφέρει μεγαλύτερα κέρδη στους οικονομικά ισχυρούς. Από την άλλη πλευρά, τα καρτέλ και οι κερδοσκόποι αλωνίζουν ασύδοτοι. Ο πληθωρισμός έφθασε στο υψηλότερο σημείο της τελευταίας εξαετίας, στο 4,4% και είναι ο επίσημος πληθωρισμός. Χιλιάδες νοικοκυριά αντιμετωπίζουν πρόβλημα επιβίωσης. Μικρομεσαίες επιχειρήσεις κλείνουν συνεχώς και τελικά οι μόνες βιοτεχνίες, κύριοι συνάδελφοι, που θα μείνουν ανοικτές είναι αυτές που κατασκευάζουν λουκέτα. Η κατανάλωση κινείται με δανεικά. Χιλιάδες νοικοκυριά είναι υπερχρεωμένα στις τράπεζες που θησαυρίζουν. Ο «μπάρμπας στην Κορώνη» έγινε ιδεολογία για τα νέα παιδιά που ψάχνουν για δουλειά. Αυτή είναι, κύριοι Υπουργοί, η τύχη που επιφυλάσσετε στη νέα γενιά; Η εκποίηση της δημόσιας περιουσίας ονομάστηκε «επένδυση» και η αφαίρεση κοινωνικών δικαιωμάτων «μεταρρύθμιση». 
    Τη θέση του σύγχρονου και αποτελεσματικού κράτους, που είναι το ζητούμενο, την παίρνει το μη κράτος ή το «γαλάζιο» κράτος. Γιατί, κύριοι της Κυβέρνησης, σήμερα δεν υπάρχει κράτος, ιδιαίτερα όταν το χρειάζεται ο πολίτης. Οι συμπολίτες μας που μας ακούν θα έχει ο καθένας να θυμηθεί μια δικιά του χωριστή περίπτωση για το αν και κατά πόσο βρήκε το κράτος μπροστά του, όταν το χρειαζόταν. 
    Στρατηγικοί τομείς της οικονομίας, όπως ο Ο.Τ.Ε., η Δ.Ε.Η., τα λιμάνια, το Ταχυδρομικό Ταμιευτήριο πωλούνται όσο όσο. Ο στόχος σας είναι να κλείσετε τις μαύρες τρύπες του κρατικού προϋπολογισμού και της οικονομίας που κατά τα άλλα εξυγιάνατε. Δεν σας ενδιαφέρει αν η χώρα μας αφοπλίζεται και χάνει όλα τα απαραίτητα εργαλεία, προκειμένου να χαράξει μια εθνική στρατηγική και να επιβιώσει σε μια παγκοσμιοποιημένη οικονομία.
    Τα νοσοκομεία μας στενάζουν χωρίς γιατρούς και νοσηλευτικό προσωπικό. Ελάτε μια βόλτα στην περιφέρεια, ελάτε στη Μεσσηνία, για να δείτε ποια είναι η κατάσταση στα νοσοκομεία. Ο πολίτης καθημερινά αισθάνεται γενικευμένη ανασφάλεια για τη ζωή του, για τη δουλειά του, για την υγεία του, για τη σύνταξή του. 
      Το σήμα κατατεθέν αυτής της Κυβέρνησης είναι η ανασφάλεια, γιατί, κυρίες και κύριοι συνάδελφοι, το νομοσχέδιο για το ασφαλιστικό που έφερε η Κυβέρνηση προς ψήφιση κάθε άλλο παρά δίνει ασφάλεια και σιγουριά, κάθε άλλο παρά αντιμετωπίζει τα όποια προβλήματα υπήρχαν στην κοινωνική ασφάλιση. 
      Κατ’ αρχάς, είναι πρόχειρο και ανεφάρμοστο. Είναι, όπως είπαν πολλοί συνάδελφοι, μια τρύπα στο νερό. Όταν αυξάνεις τα όρια ηλικίας, δεν μπορεί εδώ κάποιοι να λένε ότι με το νομοσχέδιο αυτό –άκουσα χθες την Υπουργό Εξωτερικών να το αναφέρει- αποκαθίσταται η δικαιοσύνη. Υπάρχει δικαιοσύνη, όταν αυξάνονται τα όρια ηλικίας μέχρι και εννιά χρόνια;
      ΒΑΣΙΛΕΙΟΣ ΚΕΓΚΕΡΟΓΛΟΥ: Βάναυση αδικία!
      ΔΗΜΗΤΡΙΟΣ ΚΟΥΣΕΛΑΣ: Θέλω, για του λόγου το αληθές, να σας καταθέσω –και το καταθέτω στα Πρακτικά- μια χαρακτηριστική περίπτωση εργαζόμενης στην Εθνική Τράπεζα, μητέρας με ανήλικο παιδί, της οποίας το όριο ηλικίας αυξάνεται μέχρι και εννιά χρόνια. Από πενήντα χρονών θα φύγει στα πενήντα εννέα!
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά σχετικό έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μπορείς να μιλάς για δικαιοσύνη, όταν μειώνεις τις επικουρικές συντάξεις μέχρι και 69%, όταν αντί να προσθέτεις νέους πόρους στο κοινωνικοασφαλιστικό σύστημα, εσύ έρχεσαι να αφαιρέσεις πόρους, όταν καταργείς υγιέστατα ασφαλιστικά ταμεία και δημιουργείς άλλα κυριολεκτικά «στο γόνατο», χωρίς καμμιά –μα καμμιά- μελέτη;
      Μέσα από όλη αυτήν τη διαδικασία όχι μόνο δεν στηρίζεις την κοινωνική ασφάλιση αλλά την απαξιώνεις, τη συρρικνώνεις. Οδηγείς τους πολίτες στην ιδιωτική κερδοσκοπική ασφάλιση. 
      Το ίδιο κάνατε, κύριοι της Κυβέρνησης, και στον τομέα της υγείας, το ίδιο κάνατε και στην παιδεία. Αυτό το δικαίωμα βέβαια δεν σας το έδωσε κανένας πολίτης. Δεν σας εξουσιοδότησαν οι Έλληνες πολίτες. 
      Αφήστε, λοιπόν, τα κροκοδίλια δάκρυα που χύνονται όλες αυτές τις μέρες για  το ΠΑ.ΣΟ.Κ. ότι τάχα «γίνεται ουρά του Συνασπισμού» και απαντήστε στην κοινωνία, απαντήστε στους πολίτες. Τι θα πείτε στον αγρότη σήμερα που βλέπει το εισόδημά του συνέχεια να συρρικνώνεται; Τι θα πείτε στον πατέρα που θέλει να σπουδάσει το παιδί του και δεν μπορεί; Τι θα πείτε στους ηλικιωμένους που τρέμει κυριολεκτικά η ψυχή τους να μην αρρωστήσουν και αναγκαστούν να πάνε στο νοσοκομείο; Αυτά πρέπει να απαντήσετε. 
       Όσο για τους φίλους μου του Συνασπισμού, θέλω να πω σε ορισμένους της ηγεσίας του ότι πολύ γρήγορα είδαν τον ίσκιο τους για μπόι τους. 
      Εμείς, κυρίες και κύριοι συνάδελφοι, είμαστε ένα μεγάλο λαϊκό, δημοκρατικό και σοσιαλιστικό κίνημα. Είμαστε εκείνοι που το 1981 φέραμε τους μη προνομιούχους στην εξουσία. Είμαστε εκείνοι που την περίοδο 1990-1993, όταν κάποιοι εβάπτιζαν μέσα από την κολυμβήθρα του Σιλωάμ τη συγκυβέρνηση εκείνης της περιόδου, την πιο ανάλγητη κυβέρνηση, εμείς με τη δύναμη του ελληνικού λαού την ανατρέψαμε.
      Θέλω, λοιπόν, να πω το εξής: Ας αφήσουν κάποιοι κατά μέρος τα μαθήματα αντιπολίτευσης, να παριστάνουν τους δασκάλους για την αντιπολίτευση. 
      Εμείς, σε κάθε περίπτωση, θα επιμείνουμε για δημοκρατική συνεργασία και μέσα και έξω από τη Βουλή. Πιστεύουμε ότι όσο πιο μεγάλα και όσο πιο σύνθετα είναι τα προβλήματα που αντιμετωπίζει σήμερα ο Έλληνας πολίτης και στο κέντρο και στην περιφέρεια, τόσο μεγαλύτερη πρέπει να είναι η συγκέντρωση και η συνεργασία όλων των δημοκρατικών δυνάμεων αλλά και ο συντονισμός τους. Θα επιμείνουμε και θα νικήσουμε.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Οφείλω να επαινέσω δύο πράγματα, τη συντομία σας και την υποδειγματική σιγή και προσοχή που παρακολούθησαν οι συνάδελφοί μας την ομιλία σας.
      Ελπίζω να τους μιμηθείτε, κύριε Κουσελά.
      Το λόγο έχει ο Βουλευτής της Νέας Δημοκρατίας στο Νομό Ηρακλείου κ. Λευτέρης Αυγενάκης. Παρακαλώ να είστε συνεπής κι εσείς στο χρόνο σας, όπως άλλωστε το συνηθίζετε.
      ΕΛΕΥΘΕΡΙΟΣ ΑΥΓΕΝΑΚΗΣ: Κύριε Πρόεδρε, κυρίες και κύριοι συνάδελφοι, αποφάσισα να ασχοληθώ με την πολιτική έχοντας ένα όραμα, να συμβάλω στη βελτίωση της ζωής των πολιτών, να συμβάλω στην αναπτυξιακή πορεία της χώρας μας και στη διασφάλιση ενός καλύτερου αύριο για όλους. 
	Όταν το Σεπτέμβριο μπήκα σε αυτήν την Αίθουσα, υποσχέθηκα στον εαυτό μου, αλλά κυρίως στους πολίτες που με εμπιστεύθηκαν και που εμπιστεύθηκαν τη διακυβέρνηση της χώρας, ότι θα εργαστώ σκληρά, για να υλοποιήσω αυτό το όραμα. Πίστευα ότι για τα μεγάλα προβλήματα του τόπου, για τα εθνικά ζητήματα, όπου όλοι συμφωνούμε για την ανάγκη μεταρρύθμισης, θα είχαμε τουλάχιστον μια κοινή βάση συζήτησης. 
	Με λυπεί ιδιαίτερα, κυρίες και κύριοι, το γεγονός ότι κρίσιμα θέματα για την πορεία του τόπου γίνονται αντικείμενο μικροπολιτικών σκοπιμοτήτων. Με λυπεί αφάνταστα το γεγονός ότι σημαντικά ζητήματα που έπρεπε να είχαν αντιμετωπιστεί χθες θυσιάζονται στο βωμό των επικοινωνιακών εντυπώσεων, του λαϊκισμού και των εσωκομματικών σας προβλημάτων. 
	Κυρίες και κύριοι της Αντιπολίτευσης, με τις αποσπασματικές σας ενέργειες ασκείτε –θα έλεγα- μια πολιτική διαφήμισης. Όμως, η πολιτική, όπως καλά γνωρίζετε, δεν είναι διαγωνισμός διαφήμισης. Είναι αγώνας ουσίας για την επίλυση των προβλημάτων που αντιμετωπίζει η κοινωνία μας. 
	Αλήθεια, με τι προσπαθείτε να αναμετρηθείτε, συνάδελφοι της Αντιπολίτευσης; Με τα προβλήματα του τόπου; Με τις μεταρρυθμίσεις που έχει ανάγκη η κοινωνία μας; Με τις σαφείς και ξεκάθαρες προτάσεις της Κυβέρνησης; Με τα εσωκομματικά σας προβλήματα; Με το χαμένο έδαφος από τα άλλα κόμματα της Αντιπολίτευσης; 
	Κυρίες και κύριοι του ΠΑ.ΣΟ.Κ. και του ΣΥ.ΡΙΖ.Α., ανταγωνίζεστε για το ποιος θα κλέψει τις εντυπώσεις; Όμως, οι εντυπώσεις ξεθωριάζουν γρήγορα. Είναι σαν τα παλάτια που κτίζονται στην άμμο. Αυτό που μένει είναι η ουσία και το αποτέλεσμα. Σε αυτά στεκόμαστε εμείς και βάσει αυτών κρινόμαστε και μας κρίνουν και οι Έλληνες πολίτες. 
	Κατανοούμε τις προσπάθειές σας, κύριοι του ΠΑ.ΣΟ.Κ., να αποδείξετε ότι εξακολουθείτε να είστε η Αντιπολίτευση, η Αξιωματική Αντιπολίτευση. Κατανοούμε την αγωνία σας. Ανταγωνίζεστε τα κόμματα της Αντιπολίτευσης, για να καλύψετε το κενό που εσείς έχετε δημιουργήσει από την απουσία σας. Όμως, σε καμμία περίπτωση δεν θα αφήσουμε τις δικές σας αγωνίες και τα δικά σας προβλήματα να αποτελέσουν τροχοπέδη στην πορεία της χώρας μας. 
	Η Κυβέρνησή μας ζήτησε ανανέωση της λαϊκής εντολής, για να συνεχίσει τις μεταρρυθμίσεις και την αναπτυξιακή πορεία της χώρας, να δώσει μακροπρόθεσμες λύσεις στα προβλήματα του τόπου, στα προβλήματα που εσείς δημιουργήσατε με δική σας απουσία. Να δημιουργήσει καλύτερες συνθήκες για όλους, να οδηγήσει τη χώρα με αξιώσεις και προοπτικές στη νέα χιλιετία. 
	Κυρίες και κύριοι, η λογική του ωχαδερφισμού και της μετάθεσης των προβλημάτων στο μέλλον, προς αποφυγή του πολιτικού κόστους, οδήγησε τη χώρα μας στα σημερινά προβλήματα, στο ασφαλιστικό, στο Σκοπιανό, στην Ολυμπιακή, στην παιδεία. Η λίστα είναι μεγάλη. Μακριά από εμάς, όμως, αυτή η λογική! Στόχος μας να μπορούν όλοι οι πολίτες να απολαμβάνουν τους κόπους, τους μόχθους τους και όχι οι ελάχιστα ευνοούμενοι εις βάρος των πολλών. 
	Όμως, ας δούμε πού διαφωνείτε και καταθέσατε την πρόταση δυσπιστίας. 
	Πρώτον, όλοι συμφωνούμε ότι το ασφαλιστικό σύστημα έχει φθάσει στα όριά του. Όλοι γνωρίζουμε τα πραγματικά στοιχεία της υπογεννητικότητας και της γήρανσης του πληθυσμού. Αν δεν ληφθούν τώρα μέτρα, θα καταρρεύσει. Δεν το λέμε μόνο εμείς. Το λένε όλες οι εκθέσεις διεθνών, ευρωπαϊκών και εθνικών οργανισμών, το λένε όλες οι μελέτες των ερευνητικών ινστιτούτων. Το λέτε και εσείς. Συμφωνούμε, λοιπόν, όλοι στην αναγκαιότητα λήψης άμεσων μέτρων. 
	Δεύτερον, οι αριθμοί είναι σαφείς για όλους μας και δεν χωράει καμμία αμφιβολία. Η αναλογία ασφαλισμένων συνταξιούχων έχει επιδεινωθεί δραματικά λόγω του δημογραφικού προβλήματος. Η κατάσταση αναμένεται να χειροτερέψει. 
	Τρίτον, επίσης, συμφωνούμε ότι υπάρχει μεγάλη ανάγκη ενοποίησης ασφαλιστικών ταμείων. Η πολυδιάσπαση έχει δημιουργήσει σωρεία προβλημάτων. Την ενοποίηση των ταμείων προενέκρινε ο δικός σας νόμος, ο νόμος Ρέππα. Να θυμηθούμε και τη μελέτη του κ. Τήνιου, συμβούλου του  πρώην Πρωθυπουργού και, φυσικά, στελέχους του ΠΑ.ΣΟ.Κ., που αναφέρει ότι προσπάθειες ενοποίησης των ταμείων γίνονται από το 1959.
	Εκεί που διαφωνούμε, κυρίες και κύριοι της Αντιπολίτευσης, είναι ότι εμείς τολμούμε να αντιμετωπίσουμε τα προβλήματα και να δώσουμε λύσεις. Δεν τα μεταθέτουμε ως κληρονομιά στο μέλλον. 
      Δεν μπορούμε και δεν θα το κάνουμε, κυρίες και κύριοι, να καταδικάσουμε τη σημερινή γενιά των εργαζομένων μπρος στο λαϊκισμό. Γιατί οφείλουμε να διασφαλίσουμε ότι δεν θα καταρρεύσει σε μερικά χρόνια το ασφαλιστικό σύστημα της χώρας. Και δεν πρωτοτυπούμε. Όλες οι ευρωπαϊκές κοινωνίες έχουν ξεκινήσει ή διανύουν μια πορεία επίλυσης του ασφαλιστικού τους συστήματος. 
      Ενδεικτικά θα αναφέρω: Η Ιταλία αυξάνει τα όρια ηλικίας και κάνει ριζικές μεταρρυθμίσεις. Η Γαλλία προβαίνει σε μείωση των συντάξεων, ενώ αύξησε τα όρια ασφάλισης στα σαράντα έτη. Η Βρετανία αυξάνει τα όρια ηλικίας στα εξήντα οκτώ έτη. Η Γερμανία αύξησε τα όρια συνταξιοδότησης στα εξήντα επτά έτη και περιορίζει δραστικά τις πρόωρες συντάξεις. Η Δανία, με συναίνεση των πολιτικών κομμάτων, αυξάνει τα όρια ηλικίας στα εξήντα επτά έτη. 
      Η λίστα συνεχίζεται. Κοινή συνισταμένη όλων των χωρών είναι ότι η μεγάλη μείωση των γεννήσεων, η αύξηση του προσδόκιμου ζωής και η γήρανση του πληθυσμού επιβάλλουν μεταρρυθμίσεις. 
    Η Κυβέρνησή μας, συνεχίζοντας το δρόμο της συνέπειας, κάνει την ασφαλιστική μεταρρύθμιση με μακρά πνοή που στοχεύει να ρυθμίσει το σύστημα κοινωνικής ασφάλισης για τα επόμενα πενήντα χρόνια, που αντιμετωπίζει συνολικά το ασφαλιστικό σύστημα και όχι αποσπασματικά, που βλέπει τους σημερινούς ασφαλισμένους αλλά ταυτόχρονα βλέπει και τους αυριανούς εργαζόμενους, τις επόμενες γενιές, που χαράσσει μια μακροπρόθεσμη στρατηγική με κριτήρια αναπτυξιακά και κοινωνικά. Είναι μια ξεκάθαρη επιλογή ευθύνης και χρέους προς όλους τους πολίτες.
    Κυρίες και κύριοι συνάδελφοι, τους τελευταίους έξι μήνες έχει γίνει πολλή δουλειά, μια δουλειά που δεν φάνηκε γιατί καλύφθηκε από τα γεγονότα που επικράτησαν επικοινωνιακά. Συνεχίζεται αναπόσπαστα το έργο που ξεκίνησε το 2004 η κυβέρνηση. Οι δεσμεύσεις σταδιακά γίνονται πράξεις. Η ελληνική οικονομία ισχυροποιήθηκε, οι ρυθμοί ανάπτυξης κινούνται σε υψηλά επίπεδα, η χώρα μας ανέκτησε τη διεθνή αξιοπιστία της, η ανεργία μειώθηκε, η ενεργειακή μας πολιτική μας καθιστά κέντρο των εξελίξεων. Οι αυξήσεις στους συνταξιούχους του Ο.Γ.Α. και τα επιδόματα της τρίτεκνης μητέρας δόθηκαν. Η κατάργηση του φόρου γονικής παροχής υλοποιήθηκε. Να μη σας κουράζω, η λίστα είναι μεγάλη, τα γνωρίζετε, απλά τα αγνοείτε.
    Στο επίπεδο της εξωτερικής πολιτικής έχουν γίνει πολλά σημαντικά βήματα. Το Σκοπιανό βρίσκεται σε μια κρίσιμη καμπή, ένα από τα θέματα που παρέμενε στο χρονοντούλαπο για περίπου δύο δεκαετίες δυσχεραίνοντας τη θέση της χώρας μας. Υποστηρίζουμε τις θέσεις και τα συμφέροντα της χώρας μας με συνέπεια, σταθερότητα και αποφασιστικότητα. Ξεκαθαρίζουμε συντονισμένα προς κάθε κατεύθυνση ότι χρειάζεται λύση στη βάση μιας σύνθετης ονομασίας με ισχύ έναντι όλων. Πολύ περισσότερα πρέπει να γίνουν. 
    Για μας, κυρίες και κύριοι, είναι μονόδρομος να συνεχίσουμε τις μεταρρυθμίσεις, να υλοποιήσουμε το πρόγραμμα που ενέκρινε ο ελληνικός λαός, να οδηγήσουμε τη χώρα δυναμικά και σταθερά στο μέλλον. Το επιλέξαμε όχι γιατί επιθυμούμε να συγκρουστούμε με συγκεκριμένες ομάδες, αλλά γιατί θέλουμε να καταστήσουμε την ελληνική κοινωνία και τη χώρα μας πρωταγωνιστές και όχι ουραγούς της Ευρώπης στη νέα χιλιετία. Η συνέπεια ανήκει σε εμάς, γιατί με συνέπεια υλοποιούμε τις εξαγγελίες μας. Η ασυνέπεια ανήκει σε εσάς. ‘Αλλα πρεσβεύατε χθες και άλλα πράττετε σήμερα. Αναγκαιότητα ασφαλιστικής μεταρρύθμισης χθες, μηδενικό, όχι, σε όλα σήμερα. 
    Αναφέρω το παράδειγμα της εκπαιδευτικής μεταρρύθμισης. Ναι, στην αλλαγή του άρθρου 16 από τον κ. Παπανδρέου, όχι στην πορεία της συζήτησης στη Βουλή, στη συνέχεια από το υπόλοιπο ΠΑ.ΣΟ.Κ. Δριμεία κριτική στο νόμο πλαίσιο για την παιδεία και προ ολίγων ημερών ο κ. Πάγκαλος δηλώνει «η απόπειρα μεταρρύθμισης στην παιδεία, που ήταν άξια υποστήριξης, δυστυχώς προδόθηκε από το οργανωμένο κίνημα των συμφερόντων στην παιδεία, που κρατάει τον τόπο δέσμιο της καθυστέρησης». Η ευθύνη ανήκει σε εμάς. Με αίσθημα χρέους και ευθύνης τολμάμε να κάνουμε τομές δίχως να μας φοβίζει το πολιτικό κόστος για να διαχειριστούμε το σήμερα και να εξασφαλίσουμε το αύριο του τόπου και των παιδιών μας. Η ανευθυνότητα ανήκει σε εσάς. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Υποθηκεύετε την πορεία της χώρας μπροστά στο λαϊκισμό, θυσιάζετε το μέλλον του τόπου για να εξυπηρετήσετε εσωκομματικά προβλήματα και μικροκομματικές σκοπιμότητες. 
    Οι πολίτες, κυρίες και κύριοι συνάδελφοι, έδωσαν ψήφο εμπιστοσύνης στην Κυβέρνηση και στον Κώστα Καραμανλή να συνεχίσει τη μεταρρυθμιστική προσπάθεια. Η ψήφος αυτή είναι ακόμη πολύ νωπή. Αυτήν την ψήφο εμπιστοσύνης εμείς οι Βουλευτές της Πλειοψηφίας την τιμούμε και με τη σειρά μας, την εκφράζουμε συνολικά στην Κυβέρνηση και προσωπικά στον Πρωθυπουργό μας.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε.
      ΕΛΕΥΘΕΡΙΟΣ ΑΥΓΕΝΑΚΗΣ: Εσείς, κύριοι της Αξιωματικής Αντιπολίτευσης, μπορείτε να δυσπιστείτε, είναι δικαίωμά σας, ο λαός όμως δεν δυσπιστεί. Ο λαός μάς εμπιστεύεται. Εμπιστεύεται την Κυβέρνηση της Νέας Δημοκρατίας, εμπιστεύεται τον Κώστα Καραμανλή!
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στη Β΄ Περιφέρεια της Αθήνας, καθηγητής κ. Ανδρέας Λοβέρδος.
      ΑΝΔΡΕΑΣ ΛΟΒΕΡΔΟΣ: Κυρίες και κύριοι συνάδελφοι, ως Αξιωματική Αντιπολίτευση με την πρωτοβουλία μας επιχειρούμε, προσπαθούμε, παλεύουμε, να εκφράσουμε τη δυσφορία του ελληνικού λαού μέσω της δυσπιστίας που καταθέτουμε εναντίον της Κυβερνήσεως. Ξέρετε πολύ καλά, οι παλαιότεροι εξ υμών πολύ καλύτερα, ότι οι προτάσεις μομφής, οι προτάσεις δυσπιστίας, δεν στοχεύουν να ανατρέψουν τους κοινοβουλευτικούς συσχετισμούς. Οι πλειοψηφίες στα κοινοβουλευτικά πολιτεύματα είναι τσιμεντοποιημένες, και καλώς είναι έτσι, για να υπάρχει κυβερνητική σταθερότητα. Στόχος μας δεν είναι να καταστείτε μειοψηφία –κατά κανόνα αυτά δεν γίνονται- στόχος μας είναι να καταλάβει ο πολίτης στον οποίο απευθυνόμαστε, ότι στηρίζεστε σε μια συμπαγή πλειοψηφία, όχι όμως στην κοινωνική και πολιτική βούληση.
      Είστε πλειοψηφία εδώ, αντιφάσκετε όμως με τα όσα ο κόσμος λέει. Και μέσα απ’ αυτήν την αλυσιδωτή κοινοβουλευτική μας επίθεση, σήμερα με την πρόταση δυσπιστίας, αύριο με την ονομαστική ψηφοφορία για το σχέδιο νόμου για το ασφαλιστικό, μεθαύριο για τη συζήτηση σε σχέση με την πρόταση για το δημοψήφισμα, η κάθε μία και ο κάθε ένας στην Εθνική Αντιπροσωπεία, ως αντιπρόσωποι του λαού, θα πάρουμε τις ευθύνες μας. 
      Η Κυβέρνηση που έρχεται να αντλήσει δημοκρατική νομιμοποίηση από την Αίθουσα, εξατομικεύει τις ευθύνες του καθενός μας. Ποιοι τη στηρίζετε, ποιοι είστε μαζί στις αποφάσεις που λαμβάνει, ποιοι διαφοροποιείσθε, ποιοι απευθύνεστε στον ελληνικό λαό με το θάρρος των πεπραγμένων και όχι των λόγων κυρίες και κύριοι της Συμπολίτευσης; Εδώ που η Κυβέρνηση έρχεται να νομιμοποιηθεί, εδώ η Κυβέρνηση ελέγχεται και εδώ ο κάθε ένας από μας αναλαμβάνει τις ευθύνες του.  Κυρίες και κύριοι, εδώ! Προφανώς εδώ και όχι στην Προεδρία της Δημοκρατίας και όχι στο πεδίο που ρυθμίζεται το πολίτευμα και που συμβολίζεται η ενότητα του ελληνικού λαού και του πολιτικού συστήματος. Εδώ! Και όχι στην Προεδρία της Δημοκρατίας! Θεωρώ ατόπημα και επικίνδυνη πολιτική συμπεριφορά –που ο Συνασπισμός πρέπει να το σκεφτεί δύο και τρεις φορές αυτό που έκανε και αυτό που είπε- να μετατοπίζεται η εστία της πολιτικής σύγκρουσης από την Εθνική Αντιπροσωπεία στην Προεδρία της Δημοκρατίας.
      Θυμίζω, κυρίες και κύριοι Βουλευτές, ότι το 1986 απαλείφθηκε από το Σύνταγμα η αρμοδιότητα του Προέδρου της Δημοκρατίας να κυρώνει τους νόμους και η αναπομπή των σχεδίων νόμων απεξαρτήθηκε από την κύρωση. Κύρωση πια δεν υπάρχει. Ο Πρόεδρος εκδίδει το νόμο, δηλαδή αντιπαραβάλλει το κείμενο που ψηφίσαμε με το κείμενο που έχει μπροστά του και παραγγέλλει τη δημοσίευσή του. Αναπέμπει δε μόνο για πρόβλημα που έχει να κάνει με το πώς ψηφίσαμε το νόμο εδώ κατά το Σύνταγμα ή όχι. 
      Αυτός είναι ο κανόνας και αυτή είναι και η πρακτική από το 1975, πριν ακόμα αναθεωρηθεί το Σύνταγμα, μέχρι και σήμερα. Το να λες στον Πρόεδρο της Δημοκρατίας να αναπέμψει το νόμο ή όχι για λόγους τυπικής συνταγματικότητας, είναι σαν να λες ότι στην περίπτωση που ο Πρόεδρος υπογράψει, έχει ελέγξει την ουσιαστική συνταγματικότητα του νόμου, έχει πει «ναι» και έχει στείλει μήνυμα στα δικαστήρια και στην ελληνική κοινωνία.
      Είναι πολύ σοβαρό το λάθος και θα πρέπει να προσέξουν οι συνάδελφοι που επιμένουν να επαναλαμβάνουν αυτό το λάθος. Η Κυβέρνηση ελέγχεται εδώ, στην Εθνική Αντιπροσωπεία, στο πεδίο της πολιτικής.
      Κυρίες και κύριοι, εσείς της Συμπολίτευσης ψηφίσατε διατάξεις του ασφαλιστικού σχεδίου νόμου. Κοινωνική αναλγησία, παρέμβαση με την αντίληψη ότι για τα χρηματοδοτικά προβλήματα του ασφαλιστικού και τα ελλείμματά του ευθύνη έχουν οι ασφαλισμένοι με τις παχυλές τους ανταμοιβές, ευθύνη έχει ο ασφαλισμένος που δήθεν παίρνει πιο πολλά απ’ αυτά που το σύστημα αντέχει. Στραφήκατε εναντίον τους, αφήσατε άθικτη την εισφοροδιαφυγή, επιχειρείτε μία υδροκεφαλική συγκόλληση με πολλές γραφειοκρατικές συνέπειες των ταμείων των ασφαλισμένων.
      Η αποτυχία θα αποδειχθεί και θα αναδειχθεί στους μήνες και τα έτη που έρχονται. 
      Εμείς θέλουμε να επιμείνουμε στο σημείο αυτό. Θέλουμε να στρέψουμε τη δυσπιστία της Εθνικής Αντιπροσωπείας, θέλουμε να στρέψουμε τη δυσφορία του ελληνικού λαού απέναντι στην Κυβέρνηση γι’ αυτήν την αντικοινωνική της παρέμβαση. Και θέλουμε να θυμίσουμε στη σημερινή συζήτηση το πλαίσιο μέσα στο οποίο η αντικοινωνική σας συμπεριφορά εξελίσσεται. Και το πλαίσιο δεν είναι άλλο απ’ αυτό που συγκροτεί την οικονομία της χώρας, εν σωτηρίω έτει 2008.
      Κυρίες και κύριοι Βουλευτές, παρακολουθούμε οι πολίτες και οι πολιτικοί την κίνηση του χρήματος στη χώρα, μία κερδοφορική κίνηση του χρήματος που δεν σχετίζεται όμως με την ανάπτυξη, που δεν σχετίζεται με την πραγματική οικονομία.
      Τέτοια κίνηση χρήματος υπάρχει. Όμως, δεν έχει σχέση με την κερδοφορία εκείνων των ζωντανών κομματιών της ελληνικής αγοράς, της ελληνικής οικονομίας, που εξακτινώνονται μέσα στα κοινωνικά στρώματα, που γεννούν την οικονομική ανάπτυξη. Είναι ξένη με την καθημερινή ζωή των Ελλήνων και με την αναπτυξιακή πορεία της χώρας.
      Αυτή η δεύτερη οικονομική δραστηριότητα έχει πάρει την κατιούσα, με συνέπεια τα ασθενέστερα οικονομικώς κόμματα, οι μεσαίοι -οι ικανοποιημένοι μεσαίοι, μέχρι πρόσφατα- να νιώθουν ανασφάλεια για την εκπλήρωση βασικών οικογενειακών τους υποχρεώσεων. Ο οικογενειακός προϋπολογισμός, κυρίως σε σχέση με το δανεισμό των νοικοκυριών, έχει πάρα, μα πάρα πολλά προβλήματα.
      Τα ξέρετε από τους Βουλευτές σας, κύριοι της Κυβέρνησης. Η Αντιπολίτευση προσθέτει εμπειρίες και αρθρώνει κριτική. Αντί να ομολογήσετε το πρόβλημα αυτό, αντί να δείτε με ποιο στρατηγικό οικονομικό σχεδιασμό θα το αντιμετωπίσετε, αντί να δείτε τον υπερδανεισμό των νοικοκυριών ως μία πληγή οικονομική και κοινωνική, αντί να συνεκτιμήσετε τις συνεχείς εκθέσεις της Τράπεζας της Ελλάδος, που δηλώνει για το 2007 αύξηση του δανεισμού επιχειρήσεων και νοικοκυριών κατά 20% σε σχέση με το 2006 -που όταν πάει στα νοικοκυριά, κυρίες και κύριοι Βουλευτές, φθάνει το 24%- αντί να δείτε αυτήν την κατάσταση σε συνδυασμό και με την ακρίβεια και να πάρετε μέτρα, είτε στοχευμένα είτε μέτρα οικονομικής στρατηγικής, αντί να αποδεχθείτε το πρόβλημα, κομπάζετε για το πόσο καλά πηγαίνει η οικονομία, για το πόσο σπουδαίο έργο κάνετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είπατε στην Εθνική Αντιπροσωπεία με θράσος που εμάς τουλάχιστον ως ΠΑ.ΣΟ.Κ. μας βοηθά, ότι σας δίνουμε μία ευκαιρία δήθεν να πείτε πόσο σοβαρό έργο κάνετε, πόσο καλύτερα είναι τα πράγματα για τον πολίτη, που απλώς δεν καταλαβαίνει και χρειάζεται τις εξηγήσεις τις δικές σας για να αντιληφθεί την άνοδο της ποιότητας της οικογενειακής και προσωπικής του ζωής.
      Θεωρώ -και με αυτό κλείνω, κύριε Πρόεδρε- ότι αυτό που βιώνουμε ως κρίση του πολιτικού συστήματος, είναι ζήτημα λίγου χρόνου να μετατραπεί σε κρίση εισοδημάτων και οικονομική κρίση, που με τη σειρά της θα οδηγήσει στην καθολίκευση της κρίσης της Γ’ Ελληνικής Δημοκρατίας, για πρώτη φορά μετά το 1974.
      Τούτων δοθέντων, καταθέτουμε την πρόταση μομφής, επιδιώκοντας να ευθυγραμμιστούμε με τη δυσφορία του κόσμου και να καταδείξουμε ότι η πολιτική σας αναντιστοιχεί με τις επιθυμίες των πολιτών, με τις επιθυμίες των κοινωνών και εσείς απλώς κάθεστε πάνω στην πλειοψηφία των εκλογών του Σεπτεμβρίου του 2007.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ.
      ΑΝΔΡΕΑΣ ΛΟΒΕΡΔΟΣ: Τελείωσα, κύριε Πρόεδρε.
      Αν σήμερα το βράδυ η αναντιστοιχία της κοινωνικής και πολιτικής βούλησης με τη δική σας πρακτική αποδειχθεί, το ΠΑ.ΣΟ.Κ. θα έχει καταγράψει μία σημαντική κοινοβουλευτική επιτυχία. Διότι μπορεί να συγκρουόμαστε με σας ως Συμπολίτευση, αλλά ευθυγραμμιζόμαστε απολύτως με τις αγωνίες και τις προσδοκίες του ελληνικού λαού.
      ΠΡΟΕΔΡΕΥΩΝ (Αναστάσιος Νεράντζης): Τελειώστε, παρακαλώ. Τελειώστε.
      ΑΝΔΡΕΑΣ ΛΟΒΕΡΔΟΣ: Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Οφείλω να πω για λόγους ακρίβειας ότι ο κ. Λοβέρδος έχει καταθέσει μία αξιόλογη, επιστημονικά -και παρεμπιπτόντως –πολιτικά, άποψη, για την πρόταση δυσπιστίας, η οποία βρίσκεται στο ενδιάμεσο μεταξύ αυτού που ισχύει στην Γερμανία. Εννοώ,  τη «δημιουργική πρόταση δυσπιστίας» και του σημερινού καθεστώτος, του νομικού συνταγματικού καθεστώτος, το οποίο, από ό,τι θυμάμαι καλά, δεν το βρίσκει σύμφωνο. Αυτά για λόγους ιστορικής ακρίβειας, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Μπορώ να το πω;
      ΠΡΟΕΔΡΕΥΩΝ (Αναστάσιος Νεράντζης): Όχι, γιατί θα φάμε χρόνο.
      Έχει ζητήσει το λόγο ο Υφυπουργός κ. Νάκος, με τη γνωστή συντομία του. Το Προεδρείο, άλλωστε, δεν είναι διατεθειμένο να στέρξει σε μακρές παρατάσεις.
      Ορίστε, λοιπόν, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε την πρώτη στα χρονικά του ελληνικού Κοινοβουλίου πρόταση δυσπιστίας της Αξιωματικής Αντιπολίτευσης, που, στην πραγματικότητα, δεν έχει στόχο την Κυβέρνηση αλλά ένα άλλο κόμμα της Αντιπολίτευσης.
      Για μια ακόμα φορά ο κ. Παπανδρέου θυσιάζει τους θεσμούς στο βωμό των επικοινωνιακών σκοπιμοτήτων. Επιχειρεί να κρύψει πίσω από μία πρόταση δυσπιστίας τις ανασφάλειες και τα άγχη που του προκαλεί η δραστηριότητα ενός άλλου κόμματος της Αντιπολίτευσης.
      Προσπαθεί να σκεπάσει κάτω από μία επικοινωνιακού χαρακτήρα κίνηση την απουσία συγκεκριμένων προτάσεων, συγκεκριμένου πολιτικού λόγου και συγκεκριμένων λύσεων για προβλήματα που το ΠΑ.ΣΟ.Κ. δημιούργησε και ποτέ δεν τόλμησε να αγγίξει. Διότι, βέβαια, δεν υπάρχει ούτε μια Ελληνίδα ούτε ένας Έλληνας που να πιστεύει ότι ο κ. Παπανδρέου θέλει πραγματικά να γίνουν εκλογές. 
      Στο ΠΑ.ΣΟ.Κ. μπορεί να μη θέλουν να καταλάβουν γιατί τους καταψηφίζει ο ελληνικός λαός, μπορεί να μη θέλουν ακόμη να κατανοήσουν γιατί έχουν χάσει τη σύνδεσή τους με την ελληνική κοινωνία, μπορεί να μην έχουν τη δύναμη και τη δυνατότητα να αλλάξουν, αλλά έχουν, όπως εξάλλου και σε κάθε κόμμα, ένστικτο εκλογικής επιβίωσης. Γνωρίζουν, λοιπόν, πολύ καλά πόσο οδυνηρό θα ήταν γι’ αυτούς το αποτέλεσμα μιας νέας εκλογικής αναμέτρησης. Γι’ αυτό δεν πείθουν κανέναν. Είναι ξεκάθαρο ότι ο κ. Παπανδρέου πιέστηκε να κάνει κάτι. Και αφού δεν μπορούσε να κάνει κάτι ουσιαστικό, να εγκαταλείψει, για παράδειγμα, την εύκολη μηδενιστική κριτική και να καταθέσει συγκεκριμένες προτάσεις, αφού ματαίως έκανε εσωκομματικές εκλογές, συνδιασκέψεις και συνέδρια και μη μπορώντας να κάνει τίποτε άλλο, κατέθεσε πρόταση δυσπιστίας.
      Το γεγονός ότι το ΠΑ.ΣΟ.Κ. ήταν ανίκανο να κυβερνήσει, το απέδειξε δύο φορές μέχρι τώρα η λαϊκή ετυμηγορία. Όμως αυτό που ανακαλύπτουμε με λύπη κάθε μέρα που περνάει είναι ότι είναι ανίκανο να διαδραματίσει το σημαντικό για το πολιτικό σύστημα και για τους πολίτες ρόλο της Αξιωματικής Αντιπολίτευσης. Στις θετικές μας προτάσεις το ΠΑ.ΣΟ.Κ. αντιπαραθέτει στείρα άρνηση. Στις προκλήσεις μας για διάλογο το ΠΑ.ΣΟ.Κ. αντιπαραθέτει συνεχή απουσία. Στις συγκεκριμένες πρωτοβουλίες και δράσεις μας το ΠΑ.ΣΟ.Κ. αντιπαραθέτει ευχολόγια και αοριστίες. Γι’ αυτό ο λαός αποδοκίμασε και πάλι τον κ. Παπανδρέου και το ΠΑ.ΣΟ.Κ. και εμπιστεύθηκε τη Νέα Δημοκρατία και τον Κώστα Καραμανλή. 
      Οι Έλληνες και οι Ελληνίδες μάς έδωσαν πριν από λίγους μόνο μήνες ξεκάθαρη εντολή να προχωρήσουμε μπροστά. Δεν επιλέξαμε τον εύκολο δρόμο της απραξίας. Επιλέξαμε το δύσκολο δρόμο του έργου, της πράξης, της δημιουργίας. Δεν επιλέξαμε τον εύκολο δρόμο των υποσχέσεων, αλλά το δύσκολο δρόμο της ειλικρίνειας, της καθαρής άποψης, της γυμνής αλήθειας. Τέλος, δεν επιλέξαμε τον εύκολο δρόμο του συμβιβασμού αλλά το δύσκολο δρόμο της σύγκρουσης, της δράσης, της επίλυσης προβλημάτων που δημιούργησε η εικοσάχρονη διακυβέρνηση από το ΠΑ.ΣΟ.Κ. και ταλαιπωρούν τον τόπο και το λαό μας. Με την εμπιστοσύνη και την ψήφο του λαού συνεχίζουμε αυτήν την πορεία.
      Κυρίες και κύριοι συνάδελφοι, οι Ελληνίδες και οι Έλληνες ζητούν μεταρρυθμίσεις που θα εγγυηθούν μια ανάπτυξη που θα αφορά όλον τον ελληνικό λαό. Ζητούν ένα ασφαλιστικό σύστημα που θα μπορεί να εγγυηθεί δίκαιες παροχές, χωρίς να απειλείται βέβαια με κατάρρευση. Ζητούν από την Κυβέρνηση να κάνει πράξη τις μεταρρυθμίσεις που είναι αναγκαίες για να προχωρήσει η Ελλάδα μπροστά. Αυτό ακριβώς κάνουμε. Διαμορφώνουμε ένα νέο περιβάλλον σταθερότητας, δημιουργούμε ένα κράτος που να το εμπιστεύεται ο πολίτης, χτίζουμε ένα νέο αναπτυξιακό πρότυπο που δημιουργεί ίσες ευκαιρίες για όλους με επίκεντρο την ελληνική περιφέρεια. Δημιουργούμε τις προϋποθέσεις για εκείνη την αυτοδιοίκηση, που με κίνητρα και την υποστήριξη της πολιτείας θα μπορεί να διαδραματίσει το ρόλο που απαιτούν οι πολίτες. Δημιουργούμε την αυτοδιοίκηση του αναπτυξιακού προσανατολισμού και του βαθύτατα κοινωνικού χαρακτήρα.
      Γι’ αυτό προχωρήσαμε στην εξυγίανση των οικονομικών της αυτοδιοίκησης με ευνοϊκούς όρους για τη ρύθμιση των χρεών των δήμων, με τον τερματισμό της πολιτικής των παρακρατήσεων που ακολούθησαν οι κυβερνήσεις του ΠΑ.ΣΟ.Κ., με αύξηση των κεντρικών αυτοτελών πόρων -η αύξηση είναι 6% για το 2008, σε σχέση με το 2007- με αναπροσαρμογή του τρόπου χρηματοδότησης της Νομαρχιακής Αυτοδιοίκησης με σταθερούς και δυναμικούς πόρους, με αύξηση των πόρων αρχικά κατά 400% και σε ετήσια βάση κατά 12%. 
      Δημιουργήσαμε νέο Δημοτικό και Κοινοτικό Κώδικα ανοίγοντας το δρόμο για την ελεύθερη και δημιουργική αυτοδιοικητική λειτουργία, μέσα από πρωτοποριακούς θεσμούς που επιτρέπουν στους Οργανισμούς Τοπικής Αυτοδιοίκησης να αξιοποιήσουν τις δυνατότητές τους, που καθιερώνουν δικλίδες ασφαλείας, που θωρακίζουν τη διαφάνεια, που εξυγιαίνουν το απαράδεκτο των δημοτικών επιχειρήσεων που βούλιαζαν στα χρέη την αυτοδιοίκηση.
     Είμαστε έτοιμοι σε πολύ σύντομο χρονικό διάστημα να εφοδιάσουμε και τη Νομαρχιακή Αυτοδιοίκηση με ένα νέο κώδικα που θα φέρει τα ίδια χαρακτηριστικά.
     Διασφαλίσαμε τη συνέχιση όλων των προγραμμάτων και δράσεων, μέσω των οποίων παρέχονται υπηρεσίες στους συμπολίτες μας που έχουν ανάγκη, όπως η βοήθεια στο σπίτι, οι κοινωνικές δομές για τα Α.ΜΕ.Α., για τους ηλικιωμένους, για τα μικρά παιδιά, για τους βρεφονηπιακούς σταθμούς, με χρήματα πλέον που θα καταβάλλονται από τους εθνικούς πόρους, μια και τα προγράμματα αυτά είχαν εγκαταλειφθεί στην τύχη τους από την κυβέρνηση του ΠΑ.ΣΟ.Κ..
     Επανασχεδιάσαμε και λειτουργούμε τη μερική απασχόληση στην αυτοδιοίκηση, κάνοντάς την σημαντικό εργαλείο για την παροχή κοινωνικών υπηρεσιών και ενισχύοντας παράλληλα τις ευαίσθητες κοινωνικά ομάδες. 
     Δημιουργήσαμε και συνεχίζουμε το αναπτυξιακό πρόγραμμα «ΘΗΣΕΑΣ» με απόλυτη διαφάνεια και αντικειμενικότητα. Δεκαέξι χιλιάδες έργα προϋπολογισμού 3.000.000 ευρώ έχουν ενταχθεί στο πρόγραμμα. Έχει δημοπρατηθεί απ’ αυτά το 60% και δυόμισι χιλιάδες έργα έχουν ολοκληρωθεί ήδη και οι πολίτες απολαμβάνουν τα οφέλη τους.
     Ανοίξαμε το δρόμο για τις συμπράξεις των δήμων με τον ιδιωτικό τομέα που ανέδειξαν τη δυναμική που έχει αυτή η συνεργασία, υπό τις κατάλληλες προϋποθέσεις προς όφελος και των δύο μερών και τελικά προς όφελος του πολίτη.
     Διαμορφώσαμε μια σχέση εμπιστοσύνης και θεσμοθετήσαμε συνεχή, ανοιχτό διάλογο με όλες τις δυνάμεις της αυτοδιοίκησης παράγοντας χειροπιαστά αποτελέσματα.
     Κυρίες και κύριοι συνάδελφοι, στο χώρο της αυτοδιοίκησης έγιναν και γίνονται πολλά, όπως πολλά είναι αυτά που είναι ακόμη μπροστά μας. Είναι σαφής πλέον η ανάγκη για τη διαμόρφωση μιας νέας διοικητικής οργάνωσης, η οποία νέα διοικητική οργάνωση να μπορεί να ανταποκριθεί στις σύγχρονες συνθήκες, να μπορεί να δώσει πραγματική διέξοδο στις πιεστικές απαιτήσεις για την προστασία του περιβάλλοντος από φυσικές καταστροφές και  άλλες αιτίες, να μπορεί να δημιουργεί εγγυήσεις για τη μέγιστη δυνατή αξιοποίηση των ευκαιριών που μας δίνει η Ευρωπαϊκή Ένωση, να μπορεί να ανταποκρίνεται με επάρκεια και αποτελεσματικότητα στις καθημερινές ανάγκες του πολίτη. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Είμαστε αποφασισμένοι σε συνεργασία με τους φορείς της αυτοδιοίκησης να προχωρήσουμε προς αυτήν την κατεύθυνση, να υλοποιήσουμε μια ακόμη μεταρρύθμιση αναγκαία για τη χώρα και κυρίως ωφέλιμη για τον πολίτη.
     Κυρίες και κύριοι συνάδελφοι, στο τέλος αυτής της συζήτησης η Κυβέρνηση της Νέας Δημοκρατίας θα λάβει ψήφο εμπιστοσύνης από τη Βουλή. Η ψήφος αυτή σε συνδυασμό με την ψήφο εμπιστοσύνης που της δίνει σταθερά η ελληνική κοινωνία αποτελεί το καλύτερο εφόδιο για να συνεχίσουμε το δρόμο των αλλαγών και των μεταρρυθμίσεων. Στη σίγουρη αυτή πορεία, στη θετική αυτή προοπτική θέλουμε και έχουμε μαζί μας την πλειοψηφία του ελληνικού λαού, όσους δηλαδή αντιλαμβάνονται ότι όταν η Αντιπολίτευση δίνει μάχη στο εσωτερικό της, η Κυβέρνηση της Νέας Δημοκρατίας μάχεται με τα προβλήματα, όσους βλέπουν ότι όταν η Αντιπολίτευση αποφεύγει τα δύσκολα, η Κυβέρνηση της Νέας Δημοκρατίας αντιμετωπίζει θετικά τις προκλήσεις που ανοίγονται μπροστά μας.
    ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Με αυτούς συνεχίζουμε, γι’ αυτούς συνεχίζουμε, με την εμπιστοσύνη της Βουλής και της κοινωνίας.
     (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ.
    Το λόγο έχει η Βουλευτής του ΠΑ.ΣΟ.Κ. στο Νομό Κερκύρας κ. Άντζελα Γκερέκου.
    ΑΓΓΕΛΙΚΗ ΓΚΕΡΕΚΟΥ: Ευχαριστώ, κύριε Πρόεδρε.
    Κυρίες και κύριοι συνάδελφοι, είναι σαφές ότι το μεγαλύτερο μέρος των τοποθετήσεών σας γίνεται σχετικά με το γιατί κατατέθηκε τη στιγμή αυτή η πρόταση μομφής κατά της Κυβέρνησης από πλευράς ΠΑ.ΣΟ.Κ.. Είναι εύκολο να καταφεύγει κανείς στην εξήγηση ότι αυτή η πρόταση κατατέθηκε για καθαρά θέματα στρατηγικής έναντι των υπολοίπων κομμάτων.
      Εάν αυτό σας βολεύει, μπορείτε να το υιοθετήσετε. Αλλά όποιος πιστεύει πραγματικά ότι αυτός είναι ο λόγος, έχει ήδη χάσει την πραγματική αξία της συζήτησης.
      Αγαπητοί συνάδελφοι, είναι τουλάχιστον αστείο να εγκαλεί εμάς η Κυβέρνηση της Νέας Δημοκρατίας. Σας ερωτώ ευθέως: δεν έχετε καταλάβει τίποτα από όλα αυτά που συμβαίνουν έξω στους δρόμους; Νομίζετε ότι όλες αυτές οι εκατοντάδες, χιλιάδες συμπολίτες μας βγαίνουν στους δρόμους γιατί είναι όλοι τους «ρετιρέ» και διαμαρτύρονται για τα υψηλά προνόμια που θα χάσουν; Νομίζετε ότι όλες αυτές οι εκατοντάδες χιλιάδες άνθρωποι σε όλη τη χώρα βγήκαν στους δρόμους επειδή τους παραπλανήσαμε εμείς ή επειδή δεν έχουν καταλάβει καλά αυτά που τους λέτε; Έχετε αναρωτηθεί κάποια στιγμή όλες αυτές τις ημέρες για ποιο λόγο ακριβώς βρίσκονται όλοι αυτοί οι άνθρωποι εκεί έξω; Έχετε καμμία επαφή ουσιαστικά με την πραγματικότητα ή έχετε κλειστεί στο δικό σας γαλάζιο συννεφάκι, όπου όλα είναι παραδεισένια και οι πάντες σας χρωστάνε ευγνωμοσύνη; Μάλλον περί αυτού πρόκειται, εάν σκεφτεί κανείς αυτά που ειπώθηκαν εδώ μέσα σε αυτήν την Αίθουσα.
      Άκουσα χθες τον κ. Βουλγαράκη να απορεί γιατί εμείς έχουμε καταθέσει πρόταση μομφής, εφόσον δεν υπάρχει κανένα σοβαρό θέμα –λέει- ουσιαστικά, εθνικής σημασίας για να συμβεί αυτό. Αν είναι δυνατόν! Λες και το ασφαλιστικό δεν αφορά όλους τους πολίτες αυτής της χώρας, δεν αλλάζει δραματικά τη ζωή τους, δεν τους αφορά λοιπόν. 
      Κάποια συνάδελφος χθες πάλι απορούσε γιατί μιλάμε τόσο αρνητικά για το έργο της Νέας Δημοκρατίας. Έλεγε λοιπόν ότι η Νέα Δημοκρατία δίνει πακτωλό χρημάτων στην περιφέρεια. Θα γελάει η Περιφέρεια με αυτά που ακούει, κυρίες και κύριοι συνάδελφοι, και η δική μου περιφέρεια επίσης, των Ιονίων Νησιών, που αυτήν τη στιγμή αισθάνονται εγκλωβισμένοι, που καταστρατηγούνται όλα τους τα δικαιώματα με τις πολιτικές σας. Ανέφερε επίσης ότι έχει εξαντληθεί πραγματικά ο διάλογος σε κάθε νομοθέτημα που φέρνετε στη Βουλή. Ειλικρινά δεν πείθετε κανέναν με αυτό.
      Μας λέτε επίσης ότι δεν δικαιούμαστε να ζητάμε να κάνουμε πρόταση μομφής γιατί έχετε κερδίσει τις εκλογές το Σεπτέμβριο. Αν κατάλαβα καλά δηλαδή, το θέμα για εσάς είναι καθαρά ποσοτικό. Για εσάς δηλαδή δεν έχει καμμία απολύτως σημασία το τι ακριβώς συνεχίζετε να κάνετε από το Σεπτέμβριο μέχρι σήμερα και πώς φτάσαμε στο σημερινό χάλι.
      Μήπως θα έπρεπε να κλείσουμε το ελληνικό Κοινοβούλιο για να μη σας αναστατώνουμε και να το ανοίξουμε λίγο πριν τις εκλογές, που θα εσείς θα αποφασίσετε πότε θα γίνουν;
      Η διακυβέρνησή σας, κυρίες και κύριοι, από την πρώτη της ημέρα μέχρι και σήμερα έχει δύο βασικά χαρακτηριστικά. Είναι υπεροπτική, είναι κυνική. Είναι υπεροπτική γιατί θεωρείτε ότι βρίσκεστε στο βάθρο της πολιτικής κυριαρχίας και κανείς δεν μπορεί να σας ενοχλήσει. Και είναι κυνική γιατί δεν διστάζετε να θυσιάσετε το μέλλον της χώρας, απλά και μόνο για να βγείτε από τη γωνία στην οποία ήσασταν άσχημα στριμωγμένοι. Κι αν κάνετε ότι δεν καταλαβαίνετε, θα σας το εξηγήσω ευθέως. 
      Όταν η υπόθεση Ζαχόπουλου χτύπησε την πόρτα του Πρωθυπουργού και οι άμεσοι συνεργάτες μπαινόβγαιναν στο γραφείο του ανακριτή, τότε εσείς τι επιλέξατε να κάνετε; Άρον – άρον φέρατε στην επιφάνεια το ασφαλιστικό νομοσχέδιο και επιλέξατε την άμεση μετωπική και σφοδρή κοινωνική σύγκρουση, απλά και μόνο για να ξεχαστεί η υπόθεση Ζαχόπουλου. Γιατί πολλοί αναρωτιούνται, γιατί ήρθε άρον – άρον το ασφαλιστικό, γιατί αυτήν τη στιγμή;
      Ο απροκάλυπτα αλλά και χοντροκομμένα μακιαβελικός τρόπος με τον οποίο προσπαθείτε να αλλάξετε την ατζέντα νομίζω ότι είναι πρωτοφανής για τα ελληνικά πολιτικά χρονικά. 
      Η πολιτική σας μετά το Σεπτέμβριο κινείται μονίμως στα όρια του πολιτικού θράσους. Λέτε στους ανθρώπους που έχουν γονατίσει από την ακρίβεια και την ασυδοσία της αγοράς ότι θα μειωθούν οι συντάξεις για το καλό τους. Λέτε στους εργαζόμενους ότι είναι πιο πιθανό πλέον να πεθάνουν από γεράματα παρά να συνταξιοδοτηθούν. Και αυτό πάλι γίνεται για το καλό τους. Λέτε στις εργαζόμενες μητέρες περίπου ότι θα τιμωρηθούν που επέλεξαν να κάνουν παιδιά. Και αυτό πάλι για το καλό τους. Και τέλος, λέτε στους νέους ανθρώπους που μαστίζονται από την ανεργία ότι ακόμη και δουλειά να βρουν, το μέλλον τους είναι σκοτεινό και αβέβαιο αλλά και, φυσικά, πάλι αυτό το κάνετε για το δικό τους καλό.
      Αλλά τι να πείτε; Ότι εφαρμόζετε την πιο σκληρή θατσερική πολιτική που έχει γνωρίσει ποτέ ο τόπος -μάλιστα με θράσος την ονομάζετε ως πολιτική των μεγάλων αλλαγών-  ή ότι παραποιείτε συστηματικά πραγματικά και σκόπιμα τα γεγονότα ενίοτε και με την αρωγή βεβαίως των Μέσων Μαζικής Ενημέρωσης, υποτιμώντας προκλητικά τη νοημοσύνη των πολιτών;
      Κυρίες και κύριοι συνάδελφοι, στο ΠΑ.ΣΟ.Κ. προφανώς και δεν έχουμε ψευδαισθήσεις, δεν έχουμε ανέφικτους στόχους, δεν πιστεύουμε ότι θα κλονίσουμε την οριακή πλειοψηφία σας. Όμως εκείνο που στοχεύαμε εμείς ως ΠΑ.ΣΟ.Κ., το πετύχαμε ήδη. Έπρεπε να γίνει αυτή συζήτηση για το μέλλον του τόπου και για την ανάδειξη των δικών σας ευθυνών και η κατάλληλη ώρα είναι τώρα.
      Εν αντιθέσει με άλλους συναδέλφους, δεν πρόκειται να αναφερθώ καθόλου στον ΣΥ.ΡΙΖ.Α.. Αυτή η ατμόσφαιρα όμως του «όλοι εναντίον όλων» προσωπικά δεν με εκφράζει καθόλου και τη θεωρώ εξόχως αντιπαραγωγική και χωρίς κανένα όφελος.
      Το κάθε κόμμα βεβαίως μπορεί να κάνει αυτό το οποίο πιστεύει σωστό. Σε κάθε περίπτωση όμως αυτή η συζήτηση όσο και η καθυστέρηση της ψήφισης του ασφαλιστικού μόνο ένα μήνυμα οφείλει να έχει για την Κυβέρνηση και καλά θα κάνει να το πάρει. 
      Δεν κυβερνάτε μόνοι σας, αγαπητοί συνάδελφοι της Νέας Δημοκρατίας. Οι πολίτες και η Αντιπολίτευση μπορούν, όταν θέλουν, να βάλουμε φρένο στην αλαζονεία και την υπεροψία σας. Πιστέψατε ότι θα μπορούσατε να κλείσετε το θέμα και να υποθηκεύσετε το μέλλον εκατομμυρίων εργαζόμενων σε αυτήν τη χώρα μέσα από μία τριήμερη συζήτηση συνοπτικών διαδικασιών. Έχετε ξεχάσει ότι και ελέγχεστε και λογοδοτείτε στους πολίτες. 
      Οι εύκολες μέρες της Κυβέρνησής σας από εδώ και μπρος τελείωσαν. Αν και κάτι μου λέει ότι επίσης οι μέρες της Κυβέρνησής σας τελειώνουν και αυτές. Οι Έλληνες πολίτες αλλά και οι πολίτες όλου του κόσμου αργά ή γρήγορα αντιδρούν απέναντι στις πολιτικές που εφαρμόζουν, ένα κοινωνικά απάνθρωπο, αποτυχημένο οικονομικό μοντέλο. Εκείνο που θέλει το 40% τουλάχιστον του παγκόσμιου τουρισμού να ζει με λιγότερο από ένα δολάριο την ημέρα, το μοντέλο των γιγάντιων ιδιωτικών οικονομικών μονοπωλίων και συμφερόντων, ένα μοντέλο που δεν νοιάζεται πραγματικά για τη φτώχεια και το περιβάλλον, για την κοινωνική δικαιοσύνη και τα ανθρώπινα δικαιώματα. Και το μοντέλο αυτό το εφαρμόζετε στην Ελλάδα εσείς, κυρίες και κύριοι της Νέας Δημοκρατίας. Το εφαρμόζετε πιστά και αυτό το έχουν καταλάβει οι Έλληνες πολίτες. Και αυτό η λαϊκή πλειοψηφία της χώρας το έχει ήδη καταδικάσει.
       Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Γκερέκου και γιατί τήρησε το χρόνο.
      Ο Βουλευτής της Νέας Δημοκρατία από το Νομό Πρεβέζης κ. Τρυφωνίδης έχει το λόγο. Μετά περιπετειών, κύριε Τρυφωνίδη, αλλά το Προεδρείο δεν ευθύνεται και το γνωρίζετε. 
      Ορίστε, έχετε το λόγο. 
      ΓΕΩΡΓΙΟΣ ΤΡΥΦΩΝΙΔΗΣ: Σύγχυση και πανικό: αυτά τα δύο χαρακτηριστικά αποκαλύπτει η κατάθεση πρότασης δυσπιστίας από το ΠΑ.ΣΟ.Κ.. Δυστυχώς για τον τόπο που χρειάζεται μία πιο συγκροτημένη Αντιπολίτευση. Ο ελληνικός λαός αποστασιοποιείται από το ΠΑ.ΣΟ.Κ. γιατί βλέπει ότι δεν έχει καθαρές πολιτικές θέσεις, συγκεκριμένες προτάσεις για τα προβλήματα τα οποία τον ταλανίζουν σε ένα δύσκολο κοινωνικά και οικονομικό διεθνές περιβάλλον. 
      Αυτή η σύγχυση αποτυπώνεται και στα επιχειρήματα των εισηγητών του ΠΑ.ΣΟ.Κ. που ανέλαβαν να υποστηρίξουν την πρόταση δυσπιστίας στη Βουλή. 
      Είπε ο εισηγητής ότι η Κυβέρνηση δεν σέβεται πια το δημόσιο αγαθό ως έννοια και ως αξία σε ορισμένους τομείς της οικονομίας αλλά και γενικότερα του δημόσιου βίου. 
      Τι εννοεί ο εισηγητής; Ότι ο δημόσιος χαρακτήρας στην οικονομία και γενικότερα στον δημόσιο τομέα πρέπει να παραμένει παγωμένος στη συντήρηση και να μη μεταλλάσσεται σύμφωνα με τις εξελίξεις που παρουσιάζονται; 
      Ξεχνάει το ΠΑ.ΣΟ.Κ. ότι και στη φύση τα είδη τα οποία δεν εξελίσσονται είναι υποχρεωμένα να εξαφανιστούν; Αυτό θέλει το ΠΑ.ΣΟ.Κ.; Την κατάρρευση του δημόσιου χαρακτήρα του ασφαλιστικού συστήματος; Προσωπικά δεν το νομίζω. Αλλά αν το σημερινό ΠΑ.ΣΟ.Κ. συμπεριφέρεται έτσι, αντιστρατεύεται για άλλη μία φορά το όποιο μεταρρυθμιστικό έργο έγινε επί των κυβερνήσεων Σημίτη. Και αναφέρομαι εδώ σε ορισμένες νομοθετικές πρωτοβουλίες που είχε πάρει η κυβέρνηση Σημίτη για την εναρμόνιση του Εθνικού Δικαίου στο Κοινοτικό, για τον ελεύθερο ανταγωνισμό, για τον περιορισμό των κρατικών μονοπωλίων, για τις κρατικοποιήσεις κ.λπ., για τα έργα παραχώρησης, που το ΠΑ.ΣΟ.Κ. της δεκαετίας του ’80 κατηγορούσε σαν εκχώρηση δημοσίου πλούτου –το  ίδιο που λέει και σήμερα το ΠΑ.ΣΟ.Κ.- για τον Ο.Τ.Ε., τη Δ.Ε.Η. κ.λπ..
      Δηλαδή ο σημερινός Βουλευτής της Αντιπολίτευσης, ας πούμε ο κ. Βενιζέλος, έρχεται σε σύγκρουση με τον Βουλευτή Βενιζέλο, Υπουργό της κυβέρνησης Σημίτη; Και το ίδιο ισχύει φυσικά και για τον Πρόεδρο του ΠΑ.ΣΟ.Κ., τον Γιώργο Παπανδρέου σαν Υπουργό των κυβερνήσεων Σημίτη που έκανε το όποιο μεταρρυθμιστικό του έργο. 
      Είναι ή δεν είναι σύγχυση αυτό, κύριοι συνάδελφοι του ΠΑ.ΣΟ.Κ.; Είναι ή δεν είναι σύγχυση να θεωρείτε ότι η ενοποίηση των ταμείων από εκατόν τριάντα τρία σε δεκατρία δυναμιτίζει το δημόσιο αγαθό της ασφάλισης, ενώ η συγχώνευση σε τρία το στηρίζει; Γιατί, όπως γνωρίζετε, ο περιορισμός των ταμείων σε τρία ήταν εισήγηση του προγράμματος του ΠΑ.ΣΟ.Κ. προεκλογικά, την ευθύνη του οποίου νομίζω ότι είχε η κ. Διαμαντοπούλου. Επιτέλους, είστε εναντίον ή υπέρ της συγχώνευσης; Πού διαφωνούμε, στο τρία και στο δεκατρία; Όπως και να το κάνουμε, η συγχώνευση των ταμείων είναι μία μεταρρύθμιση προς τη σωστή κατεύθυνση και πρέπει να αναγνωριστεί από όλους. 
      Άλλο επιχείρημα του ΠΑ.ΣΟ.Κ. που οδήγησε στην κατάθεση πρόταση μομφής:
      Η Κυβέρνηση λέει για λόγους παιδαγωγικούς με την ταξική σκληρή έννοια του όρου που ανοίγει μέτωπα με την κοινωνία. 
      Τι ισχυρίζεστε; Ότι η Κυβέρνηση δεν έχει άλλη δουλειά να κάνει και για να ικανοποιήσει τα δήθεν απωθημένα της έφερε το ασφαλιστικό για να παιδέψει, να τιμωρήσει τους ψηφοφόρους της, τον ελληνικό λαό, από τον  οποίο πήρε πρόσφατα εντολή να προχωρήσει τις μεταρρυθμίσεις; Έλεος! Τι λογική είναι αυτή; 
      Επίσης, όσον αφορά στη δήθεν ταξική επιλογή των μεταρρυθμίσεων στο ασφαλιστικό, άλλο επιχείρημα που προεβλήθη. Δηλαδή, επειδή έκανε μία παρέμβαση για τους χαμηλόμισθους, για τους εργάτες, να αυξηθούν σε περίοδο πέντε χρόνων από πενήντα σε εκατό τα μεροκάματα, τα οποία απαιτούνται για να εξασφαλίσει κάποιος ιατροφαρμακευτική περίθαλψη, αυτό είναι κακό; Αναγνωρίζουμε όλοι και το πρόβλημα στο δημογραφικό αλλά γνωρίζουμε και το πρόβλημα το οποίο υπάρχει με το προσδόκιμο της ζωής πλέον και νομίζω ότι αυτές οι αλλαγές, αυτές οι μεταρρυθμίσεις προστατεύουν κυρίως τον ασθενέστερο, ο οποίος σαν αδύναμος εργαζόμενος δεν έχει τη δυνατότητα να προσφύγει σε ιδιωτικές ασφαλιστικές εταιρείες. 
      Πιστεύω ακόμα ότι ο εξορθολογισμός γενικότερα του ασφαλιστικού συστήματος που επιχειρείται από την Κυβέρνηση της Νέας Δημοκρατίας είναι αυτός που εξασφαλίζει καλύτερα τους ασθενέστερους οικονομικά ασφαλισμένους. 
      Εγώ όμως διαμαρτυρίες στους δρόμους είδα κυρίως από τους γιατρούς, τους μηχανικούς, τους δικηγόρους, τους δημοσιογράφους, όταν η Κυβέρνηση της Νέας Δημοκρατίας έκανε την πρόταση το 10% των κοινωνικών πόρων του ελληνικού λαού να πάνε στα ασθενέστερα ταμεία. Και όταν λέω κοινωνικοί πόροι, εννοώ αυτά τα χρήματα που πληρώνει ο ελληνικός λαός στο Τ.Σ.Μ.Ε.Δ.Ε. όταν πάει να βγάλει άδεια, στο δικαστήριο όταν καταθέτει υπέρ του Ταμείο Νομικών, για να μην πω για το αγγελιόσημο των δημοσιογράφων, το 30%, που οι εργοδότες δεν πληρώνουν μία δραχμή και τα πληρώνει ο ελληνικός λαός μέσω του αγγελιοσήμου. Αυτοί βγήκαν στο δρόμο. 
      ΝΙΚΟΛΑΟΣ ΓΚΑΤΖΗΣ: Τους απαλλάξατε από τους φόρους!
      ΓΕΩΡΓΙΟΣ ΤΡΥΦΩΝΙΔΗΣ: Αυτούς υποστηρίζετε. Αυτή είναι η ταξική παρέμβαση της Νέας Δημοκρατίας; Αν είναι αυτή, εμείς τη δεχόμαστε και μπράβο στη Νέα Δημοκρατία και στον Κώστα Καραμανλή.
      Και αυτό αποδεικνύει ποιοι είναι πραγματικά προοδευτικοί και ποιοι είναι αντιδραστικοί και συντηρητικοί, γιατί στην πράξη φαίνονται τα μέτρα και οι πολιτικές που ο κάθε ένας υποστηρίζει. 
      Θα συμφωνήσω όμως με μία παρατήρηση από τους εισηγητές του ΠΑ.ΣΟ.Κ., ότι το πρόβλημα δεν είναι κυρίως οι παροχές αλλά τα έσοδα του ασφαλιστικού συστήματος. Κι εκεί πράγματι υπάρχει το μεγάλο  θέμα της εισφοροδιαφυγής. Αυτό το μεγάλο πρόβλημα προσπαθεί να το αντιμετωπίσει η συγχώνευση των ταμείων από εκατόν τριάντα τρία σε δεκατρία, να υπάρχει ένας εξορθολογισμός των δαπανών, να στοχεύσουμε όλοι να υπάρχει στο ελληνικό κράτος ένας αριθμός ασφαλισμένου σε ένα σύστημα για κάθε πολίτη, για να είναι εύκολος ο έλεγχος και για να μην υπάρχει εισφοροδιαφυγή.
       Όπως επίσης πρέπει να περιορίσουμε τις κανονιστικές πράξεις. Το ασφαλιστικό σύστημα διέπεται από χίλιες περίπου κανονιστικές πράξεις που αφορούν σε νόμους, σε υπουργικές αποφάσεις κ.λπ.. Όλα αυτά θα πρέπει να τα περιορίσουμε και ξέρετε πολύ καλά ότι μεθοδικά και ήπια η Νέα Δημοκρατία προχωρά προς την κατεύθυνση αυτή. 
      Εσείς, κύριοι της Αντιπολίτευσης, είδατε ότι είμαστε αποφασισμένοι να προχωρήσουμε σε ρήξεις, σε τομές με το ξεπερασμένο παρελθόν. Να κάνουμε μεταρρυθμίσεις που απαιτούν οι καιροί και που έχει ανάγκη η ελληνική κοινωνία και για τις οποίες μας έδωσε πρόσφατα εντολή ο ελληνικός λαός, να πετύχουμε. 
      Η διαπίστωση του γεγονότος αυτού μαζί με την παρακολούθηση των αποτελεσμάτων στις δημοσκοπήσεις, που δείχνει ελεύθερη πτώση στο ΠΑ.ΣΟ.Κ., δημιούργησαν τον πανικό, ο οποίος πανικός οδήγησε στην κατάθεση της πρότασης μομφής στη Βουλή.
Ήταν μία λάθος κίνηση. Ο ελληνικός λαός θέλει λύση στα προβλήματά του, καταλαβαίνει ότι πρέπει να σπάσει αβγά για να έχει ομελέτα. Η Νέα Δημοκρατία είναι δύναμη μεταρρύθμισης, ικανοποιεί αυτήν την απαίτηση των καιρών και γι’ αυτό ο ελληνικός λαός θα της δώσει και επόμενη τετραετία. 
	Καλούμε το ΠΑ.ΣΟ.Κ. να ξεφύγει από τη σύγχυση και με σύνεση και νηφαλιότητα να μας βοηθήσει με σωστή και υπεύθυνη αντιπολίτευση στο δύσκολο κυβερνητικό μας έργο. Δεν αξίζει στο ΠΑ.ΣΟ.Κ. να σύρεται σε ενέργειες που δημιουργούν την εντύπωση ότι δεν συμπεριφέρεται σαν υπεύθυνο κόμμα εξουσίας αλλά ότι το ενδιαφέρουν περισσότερο οι εντυπώσεις, παίρνοντας έτσι χαρακτήρα κόμματος διαμαρτυρίας.
	Ευχαριστώ πολύ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Τρυφωνίδη.
	Το λόγο έχει ο Βουλευτής του Κ.Κ.Ε. κ. Μωραΐτης.
	ΝΙΚΟΛΑΟΣ ΜΩΡΑΪΤΗΣ: Κύριε Πρόεδρε, εδώ και τρεις μέρες τώρα ακούγεται μία ανούσια αντιπαράθεση μεταξύ των κομμάτων του δικομματισμού, των κομμάτων του ευρωμονόδρομου. Όλα αυτά έχουν έναν ξεκάθαρο στόχο, να αποπροσανατολίσουν τα λαϊκά στρώματα από τα πραγματικά προβλήματα. Είναι αυτά τα κόμματα που έχουν ακέραια και διαχρονικά την ευθύνη γι’ αυτήν την κατάσταση που βιώνουν σήμερα οι φτωχές λαϊκές οικογένειες. Φραστικές διενέξεις, μεγάλες κουβέντες, καμμία αναφορά επί της ουσίας για την «κατεδάφιση» της κοινωνικής ασφάλισης, για την εκποίηση της λαϊκής περιουσίας, για τo ξεπούλημα των λιμανιών και της Ολυμπιακής. Η αντιπαράθεση γίνεται για το ποιος πούλησε μεγαλύτερα ποσοστά. Άλλωστε το είπε χθες ο Υπουργός Μεταφορών. Ευχαρίστησε το ΠΑ.ΣΟ.Κ. που άνοιξε το δρόμο του ξεπουλήματος. 
	Δεν μπορέσατε όμως να κρύψετε ότι επί της ουσίας δεν έχετε διαφορές. Για παράδειγμα, δεν μπορέσατε να κρύψετε ότι από κοινού «βάλατε πλάτη» για το ξεκλήρισμα της φτωχομεσαίας αγροτιάς. Εφαρμόσατε με υπερβάλλοντα ζήλο τις εντολές της Ευρωπαϊκής Ένωσης, τις κατευθύνσεις του ντόπιου και ευρωενωσιακού κεφαλαίου, κατευθύνσεις που στόχευαν και στοχεύουν στη συρρίκνωση του αγροτικού πληθυσμού, στο 5% με 6% που βάζει η Συνθήκη του Μάαστριχτ, στη συγκέντρωση της γης και της παραγωγής σε λίγα χέρια, σε μεγάλες καπιταλιστικές επιχειρήσεις, πολιτική που χρόνια τώρα ξεπουλάει τη δημόσια, τη συνεταιριστική περιουσία, που «τζογάρει» τον ιδρώτα των αγροτών, των εργατών στο Χρηματιστήριο, στα ομόλογα, που ξεπουλάει λιπασματοβιομηχανίες, γαλακτοβιομηχανίες, εργοστάσια αγροτικών προϊόντων.
      Χθες είπε ο κ. Αργύρης ότι είναι απλησίαστο το λίπασμα για τον Έλληνα αγρότη, όμως η Νέα Δημοκρατία δεν είπε ότι το ΠΑ.ΣΟ.Κ. έκλεισε τα εργοστάσια στη Δραπετσώνα, στην Πτολεμαΐδα, στην Καβάλα και τώρα στη Θεσσαλονίκη. Όλα αυτά γίνονται για να μείνουν ανενόχλητα τα καρτέλ να κερδοσκοπούν, να συμπιέζουν τις τιμές στους παραγωγούς και από την άλλη να εξανεμίζουν τα λαϊκά εισοδήματα από την ακρίβεια και την κερδοσκοπία. Δεν είπαν κουβέντα για το ότι μέρα με τη μέρα δυσκολεύουν όλο και περισσότερο τη ζωή, τη διαβίωση στην ύπαιθρο, ότι η πολιτική τους εξαφάνισε δυναμικές καλλιέργειες, ότι ερήμωσε την ύπαιθρο, ότι έφερε σε απόγνωση τους κτηνοτρόφους και τους οδηγεί σε αφανισμό, ότι τα χωριά τα έκανε χωριά γερόντων. Δεν είπαν κουβέντα για το ότι δεκάδες χιλιάδες αγρότες και επί το πλείστον αγρότισσες είναι χωρίς βιβλιάρια υγείας γιατί αδυνατούν να πληρώσουν τις εισφορές του Ο.Γ.Α.. Αυτό είναι δείγμα ότι οι αγρότες ευημερούν κατά τη Νέα Δημοκρατία. Δεν έγινε κουβέντα για το ότι ο αγρότης και η αγρότισσα πληρώνουν για σαράντα τέσσερα χρόνια για να πάρουν συντάξεις πείνας στα εξήντα πέντε, παρότι επιστημονικά είναι τεκμηριωμένο ότι τα επαγγέλματα του αγρότη και του οικοδόμου είναι τα πιο δύσκολα και τα πιο ανθυγιεινά. 
      Δεν είπαν κουβέντα για την πλήρη υποβάθμιση, την απαξίωση του δημόσιου συστήματος υγείας ιδιαίτερα στην ύπαιθρο όπου στην ουσία τα νοσοκομεία υπολειτουργούν. Υπάρχει πλήρης διάλυση των κέντρων υγείας. Μονάδες εντατικής θεραπείας και αξονικοί τομογράφοι δεν υπάρχουν σχεδόν πουθενά στην επαρχία. 
Εξανεμίζεται το πενιχρό εισόδημα των κατοίκων της υπαίθρου στην ιδιωτική υγεία. Έχουν υγεία, όσο αντέχει η τσέπη τους, όπως λέει ο λαός μας. 
      Δεν είπαν για την παιδεία, που καθημερινά υψώνει ταξικούς φραγμούς στα παιδιά των λαϊκών οικογενειών και διώχνει βίαια μέσα από τα σχολειά τα παιδιά των εργατών, των αγροτών, γιατί δεν μπορούν να αντεπεξέλθουν στην παραπαιδεία των φροντιστηρίων, στα ενοίκια των φοιτητών. 
      Καμμία αναφορά στα υπερκέρδη του ληστρικού τραπεζικού συστήματος. 
      Δεν είπαν κουβέντα για τη δασοκτόνα πολιτική που ακολούθησαν χρόνια τώρα. Δεν υπάρχει κτηματολόγιο, δεν υπάρχουν δασικοί χάρτες, δεν υπάρχει κανένας σχεδιασμός για τα δάση. Τα αφήσατε στις ορέξεις των εμπρηστών, των καταπατητών. Κάνατε νόμους αποχαρακτηρισμού των δασικών εκτάσεων ο ένας για βοσκοτόπια, ο άλλος για χορτολιβαδικές εκτάσεις. Αναδασώσατε ένα στα έντεκα καμένα στρέμματα στο λεκανοπέδιο Αττικής.
      Τα πράγματα είναι πολύ χειρότερα για την υπόλοιπη χώρα. Το περασμένο καλοκαίρι μπροστά στις κάμερες, στις πυρκαγιές, τάξατε τα πάντα. Πηγαίνετε τώρα στις πυρόπληκτες περιοχές. Ερήμωση, εγκατάλειψη, ζώα χωρίς ζωοτροφές, χωρίς νερό, σχολειά που κλείνουν. Οι μόνοι που περιφέρονται πάνω από τις στάχτες, είναι οι επιχειρηματίες, ξένοι και ντόπιοι, που καραδοκούν να εξαγοράσουν την περιουσία των πυρόπληκτων πραγματικά για ένα πιάτο φαΐ, ή στην καλύτερη περίπτωση να τους κάνουν εργάτες γης στα ίδια τους τα χωράφια. 
      Αντισεισμική προστασία, θωράκιση, πουθενά. Σχολειά σε κοντέινερ για χρόνια ολόκληρα. Η αντιπαράθεση των κομμάτων του δικομματισμού δεν είναι επί της ουσίας. Είναι για λόγους εντυπωσιασμού, γιατί στην ουσία συμφωνούν. Οι ρόλοι αλλάζουν ανάλογα με το ποιος είναι στην κυβέρνηση και ποιος στην αντιπολίτευση, γιατί χθες παρέα στη Γ.Σ.Ε.Ε. υπογράψατε τους μισθούς, τις συντάξεις πείνας…
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης): Κύριε Φωτιάδη,  μόλις ήρθατε, έχουμε αναταραχή. 
      ΝΙΚΟΛΑΟΣ ΜΩΡΑΪΤΗΣ: Η «γαλαζοπράσινη» ηγεσία της ΠΑ.Σ.Ε.Γ.Ε.Σ., η ΣΥ.Δ.Α.Σ.Ε., η ΓΕ.Σ.Α.Σ.Ε., η «ΚΑΠΝΙΚΗ» αποφάσισαν συλλαλητήριο για τους καπνοπαραγωγούς, αφού πρώτα παρέα διαχρονικά υπέγραψαν τη ληξιαρχική πράξη θανάτου της καπνοκαλλιέργειας. Τώρα θέλουν να σηκώσουν κουρνιαχτό, να ρίξουν μια τουφεκιά. Θέλουν την κολυμπήθρα για να ξεπλύνουν τα αμαρτήματά τους, να εκτονώσουν την πίεση, να πάει στα μαλακά η δυσαρέσκεια των καπνοπαραγωγών, να μην υπάρξουν κραδασμοί για την Κυβέρνηση.
      Υπάρχουν και άλλες δυνάμεις του ευρωμονόδρομου, που λένε ότι είναι θέμα καλής διαχείρισης των κονδυλίων, των προγραμμάτων, ότι τα αποτελέσματα αυτά είναι θέματα ανικανότητας των κυβερνήσεων. Λένε για άλλη μια φορά ψέματα. Λένε ότι μπορεί σε αυτό το ταξικό εκμεταλλευτικό σύστημα να υπάρξουν φιλολαϊκές πολιτικές, να μπουν εργαζόμενοι πάνω από τα κέρδη. Λένε ψέματα, γιατί δεν θέλουν να αποκαλυφθούν οι πραγματικοί υπεύθυνοι, που είναι η Ευρωπαϊκή Ένωση, το μεγάλο κεφάλαιο. Δίνουν τη μάχη να μείνουν αυτοί στο απυρόβλητο. 
      Το Κομμουνιστικό Κόμμα Ελλάδας καλεί τις λαϊκές οικογένειες, την εργατική τάξη, τη φτωχή αγροτιά, τους ανέργους, την νεολαία, τις γυναίκες που σήμερα δέχονται την ολομέτωπη επίθεση να βγάλουν συμπεράσματα απ’ αυτήν τη συζήτηση που γίνεται εδώ αυτές τις μέρες, αλλά και από τη γενικότερη κατάσταση που ζουν καθημερινά, η οποία τους σπρώχνει στη φτώχεια, στην απόγνωση, στο να επιλέξουν με ποιους πρέπει να πάνε και ποιους πρέπει να αφήσουν. 
      Να κάνουν πρόταση μομφής, δυσπιστίας στις δυνάμεις του ευρωμονόδρομου, στα κόμματα της πλουτοκρατίας. Να οργανώσουν την πάλη, την αντίστασή τους ενάντια σε αυτές τις πολιτικές. Να απειθαρχήσουν στις εντολές της Ευρωπαϊκής Ένωσης, του μεγάλου κεφαλαίου. Να δυσκολέψουν την εφαρμογή αυτής της αντιλαϊκής πολιτικής σήμερα. Να αλλάξουν τους συσχετισμούς δυνάμεων. Να οργανώσουν και να δημιουργήσουν προοπτικές, προϋποθέσεις για μια άλλη πολιτική προς όφελος των πλατιών λαϊκών στρωμάτων, μια πολιτική που θα υπηρετεί τις σύγχρονες λαϊκές ανάγκες σε ένα δημόσιο σύστημα υγείας, κοινωνικής ασφάλισης, παιδείας μέσα από τη λαϊκή οικονομία για τη λαϊκή εξουσία. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε, γιατί τηρήσατε το χρόνο.
      Το λόγο έχει ο Βουλευτής της Νέας Δημοκρατίας στο Νομό Χανίων και πρώην Υπουργός κ. Χρήστος Μαρκογιαννάκης.
      Ορίστε, κύριε Μαρκογιαννάκη, έχετε το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, στο λίγο χρόνο που έχω, θα κάνω κάποιες παρατηρήσεις και διαπιστώσεις, που προκύπτουν από το περιεχόμενο της αίτησης δυσπιστίας και από τις συζητήσεις που έχουν γίνει μέχρι τώρα.
      Παρατήρηση πρώτη: είναι προφανές ότι το κόμμα της Αξιωματικής Αντιπολίτευσης βρίσκεται σε πλήρη σύγχυση όσον αφορά τις κοινοβουλευτικές διαδικασίες. Από αυτά που έχουμε ακούσει μέχρι σήμερα –γενικόλογες παρατηρήσεις και αστήρικτη κριτική- μάλλον φαίνεται ότι συζητάμε μια επερώτηση ή είμαστε σε μια προ ημερησίας διατάξεως συζήτηση και όχι για πρόταση δυσπιστίας.
      Άκουσα την κριτική. Το διά ταύτα, κύριοι συνάδελφοι του ΠΑ.ΣΟ.Κ. Διότι, όταν συζητάμε πρόταση δυσπιστίας, κάτι ζητάμε. Τι ζητάτε; Διάβασα τα Πρακτικά σε προηγούμενες συζητήσεις που είχε κατατεθεί πρόταση δυσπιστίας, όπου η μόνιμη επωδός, τόσο του αρχηγού της εκάστοτε αξιωματικής αντιπολίτευσης όσο και των αγορητών ήταν «εδώ και τώρα εκλογές, να μιλήσει ο λαός».
      Καταθέσατε, λοιπόν, μια πρόταση δυσπιστίας, συζητάμε δυο μέρες, μας λέτε κάποια πράγματα, είναι ενδεχόμενο να πείσετε θεωρητικά κάποιους από κείνους οι οποίοι στηρίζουν την Κυβέρνηση να προσχωρήσουν στην άποψή σας. Και μετά; Θέλετε εκλογές; Διότι, όπως είναι οι συσχετισμοί των δυνάμεων σήμερα στη Βουλή, δεν μπορεί να σχηματιστεί κάποια βιώσιμη κυβέρνηση, άρα θα οδηγηθούμε σε εκλογές.
      Αλλά τη λέξη «εκλογές» δεν την άκουσα από κανέναν. Άκουσα με προσοχή χθες τον Αρχηγό σας, ο οποίος περί παντός ομίλησε, αλλά για το τι θα γίνει εφόσον γίνει δεκτή η πρόταση δυσπιστίας δεν μας είπε τίποτα. Και δεν μας είπε και κανείς άλλος τίποτα. Άκουσα προηγουμένως τον κ. Λοβέρδο με μεγάλη προσοχή, από τον οποίο περίμενα να μας πει ενδεχομένως κάτι, αλλά δυστυχώς τίποτα. Ούτε και έχει άλλοθι από τη δική του θεωρητική άποψη περί του θεσμού της δυσπιστίας, διότι άλλα ισχύουν στην Ελλάδα.
      Παρατήρηση δεύτερη: είναι προφανές ότι η πρόταση δυσπιστίας δεν στρέφεται εναντίον της Κυβέρνησης, αλλά κατά της Αντιπολίτευσης. Η μείζων Αντιπολίτευση εναντίον κάποιων άλλων κομμάτων της ελάσσονος Αντιπολίτευσης. Και είχαμε από τις προηγούμενες μέρες προειδοποιητικές βολές στον Τύπο και κάποια χαρακτηριστικά, ότι δεν υπάρχει σοβαρότητα, ότι δεν πρέπει να χρησιμοποιείται ο θεσμός του Προέδρου της Δημοκρατίας για μικροπολιτικές και κάτι άλλα.
      Είδαμε και αυτές τις μέρες που μιλάμε κάτι ωραία μέσα στη Βουλή, όπως εκείνο το οποίο ήταν η πρώτη αντίδραση του Προέδρου του Συνασπισμού κ. Αλαβάνου, «καλώς τα τα παιδιά». Ε, δεν ήταν και φράση αυτή, η οποία συνάδει με τα κοινοβουλευτικά λεγόμενα.
      «Καλώς τα τα παιδιά», αγαπητέ συνάδελφε, είναι μια πολύ απαξιωτική φράση προς την Αξιωματική Αντιπολίτευση και προ πάντων είναι και μια ένδειξη αλαζονείας απίστευτη. Φοβάμαι πως πολύ νωρίς έχετε καβαλήσει την κάλαμο και πολύ φοβάμαι –απευθύνομαι στο ΣΥ.ΡΙΖ.Α.- ότι είδατε πρωινή ώρα τη σκιά σας και την έχετε περάσει για το μπόι σας. Πολύ νωρίς για τέτοιου είδους εκδηλώσεις.
      Προσέξτε, λοιπόν, μην ξαναβρεθείτε στις επόμενες εκλογές σε κάποιον μονοψήφιο αριθμό που είναι στα χέρια της μιας χειρός και ξαφνικά αφιππεύσετε και βρεθείτε στη σκληρή πραγματικότητα.
      ΠΑΝΑΓΙΩΤΗΣ ΛΑΦΑΖΑΝΗΣ: Ενδιαφέρεστε πάρα πολύ.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τρίτον, βλέπω ότι χρησιμοποιούνται θεσμοί προς χάριν μικροκομματικών σκοπιμοτήτων. Διότι, αγαπητοί συνάδελφοι, η πρόταση δυσπιστίας είναι μια τόσο έντονη εκδήλωση κατά της Κυβέρνησης, που μόνο όταν μια κυβέρνηση έχει περιπέσει σε πολύ μεγάλα ολισθήματα, τα οποία συζητούμενα εδώ θα αναδειχθούν περαιτέρω, δικαιολογείται.
      Δεν δικαιολογείται, κύριοι συνάδελφοι, μια πρόταση δυσπιστίας εναντίον μιας κυβέρνησης που έχει νωπή τη λαϊκή εντολή και η οποία πορεύεται τον ορθό δρόμο, μέσα από δυσκολίες, μέσα από προβλήματα, αλλά όχι και να την κατηγορούμε ότι έχει διαπράξει ολισθήματα τέτοια, που πρέπει να αρθεί η εμπιστοσύνη σε αυτήν.
      Τέταρτον, παρατήρησα και κάτι άλλο: ξανασυζητήσαμε το ασφαλιστικό. Μα, τι συζητάγαμε, κύριοι συνάδελφοι, τόσες μέρες; Τι συζητάγαμε πέντε μέρες την προηγούμενη βδομάδα; Το ασφαλιστικό δεν συζητούσαμε; Έπρεπε να γίνει πρόταση δυσπιστίας, για να ξανασυζητήσουμε το ασφαλιστικό;
      Αλλά μια και μιλάτε για ασφαλιστικό θα ήθελα να κάνω μια παρατήρηση. Λέτε και ξαναλέτε ότι ο πρώτος νόμος που θα φέρετε σαν κυβέρνηση όταν και αν γίνει ποτέ κυβέρνηση, θα είναι ένας νόμος με τον οποίο θα καταργείται αυτός ο νόμος για το ασφαλιστικό και τον οποίο θα ψηφίσουμε.
      Κύριοι συνάδελφοι, αυτό το έχετε πει τόσες πολλές φορές στο παρελθόν, δεν το έχετε πραγματοποιήσει ποτέ και που εάν το εννοείτε δεν σας πιστεύει κανείς πια. Το ίδιο λέτε και για τον Ο.Τ.Ε. «Ας προσέξουν οι επενδυτές, διότι εμάς μας  βρίσκει αντίθετους αυτή η εξέλιξη και όταν θα γίνουμε κυβέρνηση θα μας έχουν απέναντί τους». Το ίδιο λέγατε και στο παρελθόν και δεν κάνατε απολύτως τίποτα. 
      Να έλθω τώρα και σε ένα άλλο θέμα το οποίο έχετε αναγάγει ως μείζον τον τελευταίο καιρό. Το θέμα της δικαιοσύνης και οι δήθεν παρεμβάσεις στη δικαιοσύνη.
      Κύριοι συνάδελφοι, το λέτε τόσες πολλές φορές και συμπεριφέρεστε τόσο απαξιωτικά με βαρύτατους χαρακτηρισμούς κατά της δικαιοσύνης, που θα μου επιτρέψετε να πω ότι αυτή είναι η παρέμβαση. Θέλετε προφανώς να κατατρομοκρατήσετε τη δικαιοσύνη. Δεν δικαιολογείται διαφορετικά αυτή η συμπεριφορά σας. Χθες ακόμα μιλώντας από αυτό το Βήμα ο Αρχηγός σας μίλησε για χειραγωγούμενη δικαιοσύνη. Έχετε πέσει δε επανειλημμένα στο εξής ολίσθημα. Όταν μια απόφαση δεν σας είναι αρεστή, τότε καθυβρίζετε τη δικαιοσύνη. Όταν η απόφαση σας είναι αρεστή, τότε υμνείτε τη δικαιοσύνη, όπως πράξατε πριν από μια βδομάδα που εξεδόθη από το Πρωτοδικείο Πειραιώς απόφαση που έκρινε ότι η απεργία στον Ο.Λ.Π. ήταν νόμιμη. Αυτή η συμπεριφορά δεν είναι αυτή που πρέπει να είναι. Και αν θέλετε να δείτε ποια είναι η συμπεριφορά της Κυβέρνησης έναντι της δικαιοσύνης και πως θέλει η Κυβέρνηση της Νέας Δημοκρατίας μια ανεξάρτητη δικαιοσύνη, θα σας θυμίσω κάτι. Εμείς τώρα στην επιχειρούμενη αναθεώρηση του Συντάγματος έχουμε καταθέσει πρόταση με την οποία διαφοροποιούμε τον τρόπο επιλογής της ηγεσίας της δικαιοσύνης όπου η απόλυτη ευχέρεια που υπάρχει τώρα της επιλογής περιορίζεται δραστικά. Ελάτε λοιπόν αν θέλετε να το συζητήσουμε, να βρούμε έναν τρόπο επιλογής της ηγεσίας της δικαιοσύνης των ανωτάτων δικαστηρίων της χώρας που δεν θα επιτρέπει  σκέψεις όπως αυτές τις οποίες κάνετε και από εκεί και πέρα προχωράμε.
      Κύριοι συνάδελφοι, δεν έχω χρόνο για να πω περισσότερα. Θέλω όμως να πω το εξής: Υπό το κράτος πανικού, κύριοι συνάδελφοι του ΠΑ.ΣΟ.Κ., μην κάνετε τέτοιου είδους κινήσεις. Ασφαλώς υπάρχει σήμερα το φαινόμενο του ΣΥ.ΡΙΖ.Α. που δείχνουν οι δημοσκοπήσεις ότι κοντεύει να σας ξεπεράσει, αλλά εκείνο που θα σας συνιστούσα είναι σοβαρότητα και προ πάντων να ασκείτε το αντιπολιτευτικό σας έργο εκεί που σας έχει τάξει ο λαός εποικοδομητικά και όχι να κάνετε κινήσεις πανικού. Η σημερινή κίνηση είναι κίνηση πανικού, είναι κίνηση που σας δείχνει ότι φοβάστε μήπως αυτό που δείχνουν οι τάσεις των δημοσκοπήσεων γίνουν πραγματικότητα και τις επόμενες εκλογές βρεθείτε όχι στην Αξιωματική Αντιπολίτευση, αλλά ακόμα πιο πίσω.
      Η Κυβέρνηση της Νέας Δημοκρατίας με σοβαρότητα αυτήν τη στιγμή κάνει τομές, κάνει αλλαγές τις οποίες έχει ανάγκη ο τόπος. Και θα ήθελα να πω κάτι ακόμα. Αν αυτά τα πράγματα ήταν εύκολα είτε λέγεται ασφαλιστικό είτε οι άλλες τομές οι οποίες επιχειρούνται και δεν πονούσαν, θα τα είχε κάνει ο οποιοσδήποτε. Αλλά εσείς, και θα αναφερθώ στο ασφαλιστικό που λέτε ότι θα το αλλάξετε χωρίς να καταθέσετε κάποια συγκεκριμένη πρόταση, τα ίδια λέγατε και παλιά. Με το νόμο Ρέππα, φέρατε ένα ασφαλιστικό σύστημα που μείωνε τις συντάξεις και στη συνέχεια όταν έφερε την πρόταση ο κ. Γιαννίτσης, μια πρόταση σκληρή, κάνατε πίσω, γιατί φοβόσασταν το πολιτικό κόστος. Εμείς το πολιτικό κόστος δεν το φοβόμαστε, διότι πιστεύουμε στην ευθυκρισία του λαού. Υπό το κράτος ασφαλώς συγκινήσεων και όλες αυτές τις κορώνες που ακούμε, μπορεί να υπάρχει αυτήν τη στιγμή μια δυσαρέσκεια. Θα έλθει ο χρόνος που ήρεμα ο ελληνικός λαός θα εκτιμήσει μια συμπεριφορά βάθους τετραετίας και την επόμενη εκλογή θα ξαναδείτε τότε πώς ο λαός θα τιμήσει εκείνο το κόμμα το οποίο με συνέπεια εφαρμόζει ένα πρόγραμμα το οποίο είχε εξαγγείλει και είχε θέσει υπό την κρίση του ελληνικού λαού.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, μια ανακοίνωση και μια πρόταση.
      Με ρωτούν κάποιοι συνάδελφοι αφελώς τι ώρα θα μιλήσουν! Το Προεδρείο δεν είναι η Πυθία. Εμείς μπορούμε να σας πούμε πόσοι και ποιοι προηγούνται. Όχι τι ώρα θα μιλήσετε, διότι αυτό εξαρτάται και από το πόσοι Υπουργοί θα παρεμβληθούν. 
      Δεύτερον, για να δώσουμε την ευκαιρία να μιλήσουν όσο το δυνατόν περισσότεροι Βουλευτές, προτείνω στο Σώμα και καλώ να ληφθεί απόφαση να μη διακόψουμε καθόλου το μεσημέρι, ούτως ώστε μέχρι και τις 18.30’ να πάμε συνεχόμενα και όλο και περισσότεροι συνάδελφοι να έχουν την ευκαιρία να αναπτύξουν τις απόψεις τους.
      Γίνεται δεκτή η πρόταση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Η πρόταση εγκρίθηκε.
      Το λόγο έχει ζητήσει και δικαιούται ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης. 
      Κύριε Πρόεδρε, πόσος χρόνος σας χρειάζεται;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαικού Ορθόδοξου Συναγερμού.): Είκοσι πέντε λεπτά.
      ΜΙΧΑΛΗΣ ΚΑΡΧΙΜΑΚΗΣ: Τριάμισι λεπτά.
      ΠΡΟΕΔΡΕΥΩΝ (Αναστάσιος Νεράντζης): Τριάμισι λεπτά είπατε;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαικού Ορθόδοξου Συναγερμού): Μακάρι, κύριε Πρόεδρε, να υπήρχαν και αυτά τα τριάμισι λεπτά, γιατί πρέπει να πω στο Σώμα ότι χθες ζήτησα από τον Πρόεδρο της Βουλής να κοπεί στη μέση ο χρόνος των ομιλιών, γιατί είναι αδιανόητο να μιλάμε τριάντα και τριάντα πέντε λεπτά, τη στιγμή που στην Ευρώπη καμμία ομιλία κανενός ομιλητή –εδώ είναι η κ. Ξενογιαννακοπούλου- δεν ήταν πάνω από πέντε λεπτά. Αυτό το οποίο γίνεται εδώ, να μιλάμε επί μισή ώρα ή τριάντα πέντε λεπτά και να λέμε τα ίδια και τα ίδια νομίζω ότι δημιουργεί και προβλήματα στη δημοκρατικότητα του Κοινοβουλίου, καθώς αφαιρεί χρόνο από τους Βουλευτές. Άρα, λοιπόν, η πρόταση κατατίθεται και για τα Πρακτικά, να πάει στο ήμισυ ο χρόνος των ομιλιών. Το θέμα δεν είναι να λέμε πολλά. Το θέμα είναι να μιλάνε πολλοί. Αυτή είναι η βασική αρχή της δημοκρατίας.
      Πριν από λίγο μού έλεγε δημοσιογράφος, ο οποίος έχει ασφαλείς πληροφορίες, ότι επικοινώνησε με τον ανθοπώλη του κ. Καραμανλή και η παραγγελία είναι τριάντα τριαντάφυλλα. Θέλω να ελπίζω ότι μέχρι το βράδυ στις δώδεκα η ώρα ίσως γίνουν και εξήντα. Γιατί, από ό,τι φαίνεται, δεν συνθλίβεται η Νέα Δημοκρατία, όπως θα περίμενε το ΠΑ.ΣΟ.Κ. με την απόφασή του για την πρόταση μομφής, αλλά ίσα-ίσα συσπειρώνεται και της δίνεται η ευκαιρία να μιλάει, μια και είναι περισσότεροι από όλους εμάς για τα δήθεν καλά, τα οποία κατά την άποψή μου δεν είναι καθόλου καλά. Και θα τα ακούσουν οι συνάδελφοι της Νέας Δημοκρατίας, για να αντιληφθούν ποια είναι η θλιβερή πραγματικότητα, η οποία τη συνοδεύει αυτό το εξάμηνο. 
      Και είναι πάρα πολλά τα δυσμενή στοιχεία, κυρίες και κύριοι και πρέπει να τα αξιολογήσετε και να δούμε. Έχετε έξι μήνες στην εξουσία και έχετε ένα θλιβερό προσόν, πρώτον αδιαφάνειας, δεύτερον σκανδάλων, τρίτον σκοτεινών υποθέσεων, τέταρτον παιγνιδιών πρόστυχων και ανέντιμων με κάποιους της δικαιοσύνης. Εγώ δεν ισοπεδώνω λέγοντας με όλους της δικαιοσύνης. Γιατί η δικαιοσύνη μπορεί ακόμη και έχει αντοχές. Κάποιοι εξ αυτών οι οποίοι πιστεύουν ότι μέσα από τα κομματικά γραφεία θα μπορέσουν να ανελιχθούν είναι εκείνοι οι οποίοι παίζουν τα παιγνίδια που εξυπηρετούν το κυβερνών κόμμα.
      Δεν νομίζω ότι μπορεί να είναι υπερήφανος κανένας Βουλευτής της Νέας Δημοκρατίας από τον τρόπο με τον οποίο η Κυβέρνηση του κ. Καραμανλή κουκούλωσε τις επιτροπές, ιδιαιτέρως δε με αυτά που είπε χθες ο κύριος Πρωθυπουργός στην κοινοβουλευτική ομάδα της Νέας Δημοκρατίας, που συνέδεσε το έργο του αγωγού Μπουργκάς-Αλεξανδρούπολης  με τα σκάνδαλα Ζαχόπουλου. Αυτό σημαίνει βεβαίως ότι κάποιος ενοχλήθηκε. Και από τον αγωγό Μπουργκάς-Αλεξανδρούπολη δεν ενοχλήθηκε το ΠΑ.ΣΟ.Κ., το οποίο βεβαίως δεν έχει και τη δύναμη για να αναδείξει σκάνδαλά σας, αλλά ενοχλήθηκε κάποιος ο οποίος εννοείται ότι είναι μέσα στους φίλους, στους συμμάχους σας και εκείνους με τους οποίους επικοινωνείτε, για να λύσετε τα μείζονα θέματα της χώρας. 
      Εάν, λοιπόν, έτσι είναι τα πράγματα, εάν τα πράγματα είναι όπως άφησε να εννοηθεί ο κύριος Πρωθυπουργός, ότι όλα έγιναν, επειδή πήρε την πρωτοβουλία του Μπουργκάς-Αλεξανδρούπολης -δηλαδή να παίξει ενεργειακά με τη Ρωσία- και η Αμερική προσπαθεί να αποβάλει ενεργειακά τη Ρωσία από την Ευρώπη, εάν αυτός είναι ο λόγος για τον οποίο βγήκε το σκάνδαλο του Ζαχόπουλου, τότε νομίζω ότι είναι ιδιαίτερα σοβαρό το θέμα και πρέπει να το εξετάσουμε. Εάν ο κύριος Πρωθυπουργός φέρει απτές αποδείξεις ότι αυτά τα οποία συνέβησαν είναι προϊόν, έργο και εκβιασμός των Αμερικανών, εγώ θα ψηφίσω και με τα δύο χέρια. Πρέπει, όμως, να το αποδείξει. Όχι αερολογίες, όχι μετέωρα πράγματα, όχι επικοινωνιακά τρικ, για να βγούμε από αυτήν την πράγματι δυσχερή θέση, στην οποία έχει περιέλθει η Νέα Δημοκρατία αυτούς τους έξι μήνες. 
      Και αν ήθελε ο Πρωθυπουργός, και αν πράγματι πιστεύει ο Πρωθυπουργός ότι οι Αμερικανοί τον έχουν στο στόχαστρο, να τους καθίσει στο σκαμνί με τις υποκλοπές. Υπάρχει κανείς ανάμεσά μας, οποιοσδήποτε Βουλευτής του οποιουδήποτε κόμματος, που να αμφισβητεί ότι οι υποκλοπές έγιναν από τους Αμερικανούς; Δεν το ψέλλισε ο ίδιος ο αρμόδιος Υπουργός το πρώτο βράδυ και εν συνεχεία τον μαζέψατε; Είναι ανίκανη η χώρα; Είναι ανίκανη η δικαιοσύνη; Είναι ανίκανες οι μυστικές υπηρεσίες να ανακαλύψουν ποιος παρακολουθούσε τον Πρωθυπουργό και το μισό Υπουργικό Συμβούλιο και μπήκε η υπόθεση στο αρχείο;
      Είναι δυνατόν να το λέτε αυτό, να το κουβαλάτε στην πλάτη σας; Τι χειρότερο από το να παρακολουθείται ο Πρωθυπουργός της χώρας και το Υπουργικό Συμβούλιο για δύο ολόκληρα χρόνια και να μη μπορούμε να  ανακαλύψουμε ποιος είναι ο ένοχος; Αυτό είναι διάλυση του κράτους. Τι άλλο χειρότερο μπορούμε να περιμένουμε; Τι άλλο μπορεί να συμβαίνει; Ποιος μπορεί να διαβεβαιώσει τον ελληνικό λαό και το ελληνικό Κοινοβούλιο ότι σήμερα κιόλας ο Πρωθυπουργός δεν παρακολουθείται; Και μιλάμε για μια κομβική περίοδο, τότε που είχε αρχίσει να συζητιέται το θέμα των Σκοπιανών. Άρα, ήξερε ο Αμερικάνος ανά πάσα στιγμή τι έλεγε ο Πρωθυπουργός με τον κ. Μολυβιάτη ή με την κ. Μπακογιάννη, εάν μιλούσαν εκεί την εποχή τι έλεγε ο Πρωθυπουργός με τον τότε Υπουργό Εθνικής Άμυνας. Δεν είναι δράμα αυτό; Δεν σας απασχολεί; Δεν σας ενοχλεί; Κοιμάστε ήσυχοι το βράδυ ή κάτω από αυτήν την κομματική πειθαρχία τα ξεχνάτε, τα προσπερνάτε, αδιαφορείτε και δεν πειράζει, αδερφέ; Είναι το πρώτο δραματικό στοιχείο του εξαμήνου που πέρασε. 
      Δεύτερον, τι απέγινε με τα ομόλογα; Τι έγιναν οι μιζαδόροι των ομολόγων; Εσείς οι ίδιοι ομολογήσατε εμπράκτως, επιστρέφοντας το ομόλογο, ότι έγινε λοβιτούρα, ότι έγινε απάτη. 
      Κύριοι Βουλευτές, ποιος πήγε φυλακή; Όταν ομολογείται από την ίδια την Κυβέρνηση ότι έγινε λοβιτούρα, ότι υπήρξαν μίζες, ποιος πήγε φυλακή; Δεν σας ενδιαφέρει; Το αφήνετε έτσι το θέμα και το προσπερνάτε; Πήγε κάποιος φυλακή; Είναι οι κουμπάροι φυλακή; Ποιος πήγε φυλακή; Εσείς οι ίδιοι με τις πράξεις σας, με τις ενέργειές σας, με τις αποπομπές, ομολογήσατε σκάνδαλο. Διώξατε τον Ευγένιο, εκλεκτό τέκνο της Ρηγίλλης, και τον προϊστάμενο Υπουργό, τον κ. Τσιτουρίδη. Φθάνει ως εκεί; Πολιτικό είναι το θέμα ή ποινικό, όταν κάποιοι πήραν λεφτά του ελληνικού λαού και μάλιστα από μία ευαίσθητη ομάδα, τους συνταξιούχους; 
      Τρίτον, πού είναι ο Ζορμπάς; Πού είναι η επιτροπή ξεπλύματος του μαύρου χρήματος; Εξαφανίστηκε; Πέθανε; Εξοβελίστηκε; Τι σας ενοχλεί και εξαφανίσατε μια ολόκληρη επιτροπή και τον πρόεδρό της; Τι φοβάστε; Τι κρύβετε; Τι είναι εκείνο το οποίο σας φοβίζει, που σας ενοχλεί, εάν βγει στην επιφάνεια, συνδεόμενο άμεσα με το μαύρο χρήμα; 
      Μετά μεγάλων φανφάρων πήρατε τον κ. Ζορμπά από τα εξοπλιστικά και τον πήγατε σε αυτήν την επιτροπή. Δεν του δώσατε ούτε μια δραχμή ούτε ένα ευρώ. Για να πάρει κανένα στυλό, έκανε έρανο από γραφείο σε γραφείο ο κ. Ζορμπάς, για να έχει στυλό να γράψει στην υπηρεσία του. Είσαστε υπερήφανοι γι’ αυτό; 
      Ελέχθη η λέξη «εξοπλισμός». Πείτε μου, σας παρακαλώ, ένα διαγωνισμό που να έγινε στο Υπουργείο Εθνικής Άμυνας για εξοπλιστικά προγράμματα. Κατηγορούσατε και κατηγορούσαμε το ΠΑ.ΣΟ.Κ. για τους εξοπλισμούς και ξέρουμε όλοι το μεγάλο παιχνίδι που γινόταν επί ΠΑ.ΣΟ.Κ. στους εξοπλισμούς. Ομολόγησαν οι ίδιοι ότι πράγματι γίνονταν άγρια παιχνίδια με την αποπομπή, τον εξοβελισμό του τότε αρμοδίου, του κ. Σμπώκου, από τα ψηφοδέλτια του κόμματός τους. Τώρα, λοιπόν, επαναλαμβάνεται η ίδια ιστορία; 
      Είπα προχθές ότι η Τουρκία για τα ίδια ακριβώς οπλικά συστήματα, δηλαδή για οβίδες των αρμάτων Leopard, έκανε διεθνή διαγωνισμό μέσω της OSRA, υπηρεσίας του ΝΑΤΟ, και πέτυχε μια πολύ καλή τιμή. Η Ελλάδα τι κάνει; Καλοκαιριάτικα, κύριοι Υπουργοί, όταν λείπουμε όλoι διακοπές την πρώτη εβδομάδα του Αυγούστου, ιδιαιτέρως ο διευθυντής εξοπλισμών που βάλατε, ένας παλιός οννεδίτης από το Λονδίνο, κάλεσε το Γερμανό επιχειρηματία και μίλησαν κατ’ ιδίαν, για να πάρει η Ελλάδα από την Γερμανία τα οπλικά συστήματα με ανάθεση. Πού είναι ο διαγωνισμός; Ποιος από εσάς δεν θέλει διαγωνισμό; Να καθίσουμε και να μετρήσουμε, να ζυγίσουμε εάν είναι καλύτερος ο Αμερικάνος, ο Γερμανός, ο Ισραηλίτης, ο Ιταλός, ο Ρώσος, ο οποιοσδήποτε. Δεν είναι αδιαφάνεια αυτή; Δεν μυρίζει κάτι σε όλα αυτά; 
      Αυτό είναι το εξάμηνό σας. Και δεν είναι μόνο αυτά, υπάρχουν πολλά άλλα και δυστυχώς θα τα ακούσετε. 
      Υπάρχει το μεγάλο deal του Ο.Τ.Ε.. Ήρθε εδώ ο αρμόδιος Υπουργός Εθνικής Οικονομίας και, όταν είχα πει εγώ τη λέξη «Κοσκωτάς» για τον Βγενόπουλο, μας είπε ότι «σταματάμε, δεν μπορεί να πάρει άλλες μετοχές, δεν θα συμμετέχει στη λήψη των αποφάσεων», ενώ την ίδια ώρα είχαν αρχίσει οι υπόγειες διαδρομές μεταξύ του κ. Βγενόπουλου και της γερμανικής εταιρείας τηλεπικοινωνιών. Δια μαγείας, αμέσως η Κυβέρνηση, χωρίς να ψάξει τίποτα, άνοιξε την αγκαλιά της και έβαλε μέσα στον Ο.Τ.Ε., στο διοικητικό συμβούλιο, αφού εκχωρεί μέρος του μάνατζμεντ, τη γερμανική εταιρεία. Όφελος; Περισσότερα από 300.000.000 ευρώ για τον κ. Βγενόπουλο.
      Είναι μόνο ο κ. Βγενόπουλος; Ποιος θα  αποδείξει ότι ωφελήθηκε μόνο ο κ. Βγενόπουλος και δεν ωφελήθηκαν οι άλλοι που ασμένως απεδέχθησαν αυτό το deal, μέσα σε έξι μήνες επί δικής σας πρωθυπουργίας; Είσαστε υπερήφανοι; 
      Είσαστε υπερήφανοι όταν πάλι επί δικής σας πρωθυπουργίας έγινε το μεγάλο κόλπο με τον άλλο «Γερμανό»; Γιατί είναι μοιραίο ο Ο.Τ.Ε. να δεινοπαθεί από Γερμανούς. Το deal το οποίο έγινε μεταξύ «ΓΕΡΜΑΝΟΥ» και «COSMOTE», χωρίς να υπάρξει αντίδραση από κανέναν, ούτε από την Αριστερά ούτε από την άκρα Αριστερά; Κάποιοι δε, έφυγαν και από την Αίθουσα όταν γινόταν αυτό το deal, χωρίς διαγωνισμό και αυτό; Και η «COSMOTE» αγόρασε ακριβά. Και αφού αγόρασε η «COSMOTE», ως ιδιωτικός φορέας, εν συνεχεία απορροφήθηκε από τον Ο.Τ.Ε.. Ωραία κόλπα! Θα τα ζήλευε και ο Φερεντίνος στο μεγάλο deal! Αυτά είναι κόλπα. Αυτά είναι υπερκέρδη. Και θέλετε να πιστέψει ο ελληνικός λαός ότι όλα αυτά είναι διαφανή και δεν πρέπει να μιλάμε.
      Μια και μίλησα για τον «ΓΕΡΜΑΝΟ», επιτέλους θα ήθελα σ’ αυτό το κόμμα, το οποίο κόπτεται για τον καπιταλισμό και φωνάζει, να δούμε από το κομματικό όργανο κάτι δυσμενές για τη χειρότερη έκφραση του κεφαλαίου. Την κυρία Γιάννα Αγγελοπούλου. Εγώ περιμένω μονόστηλο εναντίον της κ. Γιάννας Αγγελοπούλου. Αλλά όταν το κεφάλαιο τα «δίνει» σε συγκεκριμένους φορείς, τότε αυτομάτως απαλλάσσεται κάθε κριτικής. Αυτό δεν είναι πολιτική εντιμότητας. Και βεβαίως πολιτική εντιμότητας δεν περιμένουμε από εκείνους οι οποίοι χρόνια έχουν αποκηρύξει την κοσμιότητα μέσα στην πολιτική. 
      Ποιος είναι ο μεγάλος πρωταγωνιστής των τελευταίων μηνών και τελευταίων ετών; Μήπως είναι ο πλέον στενός φίλος του αξιότιμου κύριου Πρωθυπουργού; Σήμερα πρωτακούτε το όνομα Λασκαρίδης; Δεν ήταν ο Λασκαρίδης αυτός που πήγε να αγοράσει το «ΠΡΩΤΟ ΘΕΜΑ»; Δεν υπήρξε η προσφορά των 25.000.000 ευρώ; Το έκρυψε κανείς; Δεν είναι αυτός τον οποίο ανακάτεψε ο εκδότης της εφημερίδας.Ποιος είναι ο κ. Λασκαρίδης; Είναι ο ισχυρός άνθρωπος, μαζί με το Βασιλάκη της «AEGEAN», για λογαριασμό των οποίων κλείνετε την Ολυμπιακή. Γιατί υπάρχει πάντα η σοφή ρήση των Εβραίων «Δες ποιος ωφελείται από μια πράξη». Και ποιος ωφελείται από το κλείσιμο της Ολυμπιακής; Ωφελείται τα μέγιστα η «AEGEAN». Και γι’ αυτό η «AEGEAN», η οποία γνώριζε εκ των προτέρων ότι θα κλείσει η Ολυμπιακή, πήγε και παρήγγειλε περισσότερα air-bus από κάθε άλλη αεροπορική εταιρεία πριν λίγο καιρό. Και είμαστε υπερήφανοι για αυτό που γίνεται, που κλείνουμε τον εθνικό αερομεταφορέα, ο οποίος εν καιρώ πολέμου γίνεται και σμηναρχία μάχης. Το χρειαστήκαμε το 1974 για να κατεβάσουμε στρατιώτες και δεν ξέρουμε αύριο το πρωί τι ήθελε προκύψει. Και πολλά αναμένονται να προκύψουν μετά τις τελευταίες εξελίξεις, τις οποίες όλοι γνωρίζετε, αλλά όταν φτάσω στα εξωτερικά θέματα θα σας τα θέσω και αυτά. 
      Δεν είναι ο κ. Λασκαρίδης ο οποίος πήρε τα μεγάλα καζίνο; Πείτε μου σας παρακαλώ πάρα πολύ, υιοθέτησε, έπραξε ο κ. Λασκαρίδης αυτά τα οποία από τη σύμβασή του έπρεπε να κάνει για το καζίνο της Πάρνηθας; Έγιναν οι επενδύσεις; 
      Μου έλεγε εργαζόμενος εχθές ότι όταν βρέχει η βροχή φτάνει στον πρώτο όροφο του ξενοδοχείου από τον τρίτο. Ούτε 1 ευρώ για μια επένδυση. Γιατί λοιπόν, χαριστήκατε του κ. Λασκαρίδη και δεν του είπατε «Πήρατε το μπον-φιλέ, θα κερδίσετε τόσα δισεκατομμύρια, αλλά δεν κάνατε αυτά που έπρεπε να κάνετε»; Είναι ψέματα;
      Μήπως, λοιπόν, κάποιοι κερδίζουν πολλά; «Ο φίλος τον φίλον εν κινδύνοις γιγνώσκει», αλλά «ο φίλος τον φίλον εν κόλποις ανέχεται» και αυτό πρέπει να το προσέξετε. Πρέπει να το προσέξετε, γιατί γίνονται παιχνίδια τα οποία εγένοντο στο ΠΑ.ΣΟ.Κ στην τελευταία διετία και αυτό ενοχλεί. Και ενοχλεί εκείνους που βλέπουν και παρακολουθούν. Και θα μου πείτε, εμένα τι με κόπτει. Πρώτα απ’ όλα, με κόπτει γιατί είμαι στο πολιτικό σύστημα και, δεύτερον, έχω μία αρχή και λέω: Εάν εκπορνευθεί μία κοπέλα στη γειτονιά μου, με ενοχλεί. Εάν εκπορνευθεί όμως μία από το σπίτι της μάνας μου, με ενοχλεί περισσότερο. Και, όπως ξέρετε, ξεκίνησα και εγώ από το δικό σας σπίτι και ενοχλούμαι με αυτήν την κατάσταση. Και ενοχλούμαι εκεί που φθάσατε, να συναγωνιζόσαστε το ΠΑ.ΣΟ.Κ. σε σκάνδαλα και να έρχεται σήμερα το ΠΑ.ΣΟ.Κ., το ΠΑ.ΣΟ.Κ. των μεγάλων σκανδάλων, το ΠΑ.ΣΟ.Κ που ολοκλήρωσε  την πορεία του με το μεγάλο σκάνδαλο του Στέγγου, που οδήγησε καμμιά δεκαριά Βουλευτές εκτός Βουλής, να έρχεται σήμερα να γίνεται τιμητής. Γιατί; Γιατί εσείς το επιτρέψατε. Εσείς το επιτρέψατε με τα μεγάλα κόλπα, το ένα πίσω από το άλλο. 
      Είναι ψέματα, λοιπόν, το σκάνδαλο της εφημερίδας «ΠΡΩΤΟ ΘΕΜΑ»; Είναι ψέματα όλα αυτά που αφορούν τον Ζαχόπουλο; Είπε ο κύριος Πρωθυπουργός σε εσάς, στην κοινοβουλευτική ομάδα, το διάβασα στις εφημερίδες, ότι ο αγωγός Μπουργκάς-Αλεξανδρούπολης έβγαλε το σκάνδαλο για τον Ζαχόπουλο. Άρα ή ο Ζαχόπουλος ήταν πράκτορας των Αμερικανών ή οι αμερικανοί τον έβαλαν να «παίξει» με την κ. Τσέκου και εν συνεχεία βγήκε το θέμα την επιφάνεια. Δεν ντρεπόσαστε; Δεν ντρεπόσαστε; Περίμενα από τον Πρωθυπουργό να πει                  «Mea culpa. Έκανα μια λάθος επιλογή». Δεν είναι ότι ένα στέλεχος υπήρξε κατώτερος των περιστάσεων πολιτικώς και κοινωνικώς, είναι ότι αυτός ο άνθρωπος ήταν ο στενότερος συνεργάτης και φίλος του Πρωθυπουργού. Και ερωτώ τους παρισταμένους Υπουργούς: Έχει πάει ποτέ κανείς από εσάς στη Ραφήνα; Ο  κ. Ζαχόπουλος μπαινόβγαινε τρεις φορές την εβδομάδα στη Ραφήνα. Για να πάει Υπουργός στο Μέγαρο Μαξίμου, πρέπει να κάνει αίτηση. Ο Ζαχόπουλος ήταν επίσης τρεις φορές την εβδομάδα στο Μέγαρο Μαξίμου. Ήταν η επιλογή και ο φίλος του Πρωθυπουργού. Να βγει ο Πρωθυπουργός και να πει «Mea culpa, λάθος η επιλογή μου». Το ανεχθήκατε και αυτό; Το κατάπιατε; Όταν μάλιστα είχε προηγηθεί το άλλο σκάνδαλο με το διοικητή του Ι.Κ.Α.; Επιτέλους, μοιράζετε καρέκλες για να μπορέσουν να λύσουν τα σεξουαλικά τους προβλήματα; Και αυτό σας συνοδεύει. Είναι ψέματα; Πώς τα ανέχεστε αυτά; Αυτό είναι το εξάμηνο το οποίο κύλησε. 
      Και έρχομαι στο μείζον θέμα. Έρχεται το ΠΑ.ΣΟ.Κ. και σας κάνει  ένα δώρο. Τώρα που είναι το κομβικό σημείο με το Σκοπιανό, σας λέει πρόταση μομφής και για έξι μήνες στο απυρόβλητο, για έξι μήνες να κινηθείτε όπως θέλετε. Άκουσα χθες την αξιότιμο κυρία Υπουργό Εξωτερικών και εδώ και κατ’ ιδίαν στο γραφείο της να μου κομπάζει ότι βάλαμε βέτο. Κύριοι Βουλευτές της Νέας Δημοκρατίας, βέτο βάλατε στο πρόθεμα, στο όνομα «Μακεδονία» δεν βάλατε βέτο. Το δεχθήκατε από τη στιγμή που βάλατε σύνθετη ονομασία. Ξέρατε ότι  η σύνθετη ονομασία είναι «Μακεδονία». Το βέτο το βάλατε για το άνω, κάτω, αριστερά, δεξιά! 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       Αυτό να θυμάστε και να είστε υπερήφανοι και να πάτε στα παιδιά σας και να τους πείτε ιδίως εσείς οι Μακεδόνες Βουλευτές: «Βάλαμε βέτο για το πρόθεμα, το «Μακεδονία» το έχουμε δεχτεί». Και έρχεται ο κ. Νίμιτς. Ψάξατε; Έχετε μυστικές υπηρεσίες; Ψάξατε; Όταν σας πρότειναν τον κ. Νίμιτς για επιστάτη, για διαιτητή, ψάξατε ποιος είναι ο κύριος; Ασχοληθήκατε καθόλου; Σας τα είπα εδώ μέσα. Δεχθήκατε ως διαιτητή, δεχθήκατε ως μεσολαβητή ποιόν; Τον υπάλληλο του Τζορτζ Σόρος, τον υπάλληλο του ατύπου ιδιοκτήτη των Σκοπίων. Τον υπάλληλο εκείνο, ο οποίος χρηματοδότησε όλα αυτά τα χρόνια την καμπάνια εις βάρος της Ελλάδας. Εάν δεν το πιστεύετε, να το δείτε στο ίντερνετ. Είναι στο επιστημονικό συμβούλιο του ιδιόκτητου πανεπιστημίου του Τζορτζ Σόρος στη Βουδαπέστη. Αυτόν δεχθήκατε, αυτόν βάλατε διαιτητή και σας την έφερε. Σας έφερε τη χειρότερη ονομασία και σας έφερε τη χειρότερη ονομασία, γιατί σας πήρε χαμπάρι ότι υποχωρείτε από το ένα στο άλλο. Είπατε «σύνθετη ονομασία» στον ελληνικό λαό στις εκλογές; Ας λέγατε «σύνθετη ονομασία με το παράγωγο Μακεδονία μέσα», να δούμε τι θα έλεγε ο ελληνικός λαός και ιδιαίτερα ο λαός της Μακεδονίας. 
    Αυτό λέγεται δόλος. Αυτό λέγεται εξαπάτηση. Και αν σήμερα ψελίσσετε το βέτο –το είπε χθες η κυρία Υπουργός, πρωτακούστηκε λέει μετά τις εκλογές και αφού μπήκε ο Λαϊκός Ορθόδοξος Συναγερμός στη Βουλή και έπρεπε κάτι να πει- γιατί δεν το λέγατε επί τόσα χρόνια το βέτο; Τόσα χρόνια δεν ήσασταν ευαίσθητοι; Γιατί το λέτε τώρα; Είστε επικίνδυνοι για το χειρισμό του εθνικού θέματος. Γιατί αύριο δεν ξέρω τι θα συμβεί. Πολλά μπορεί να συμβούν την Τετάρτη. Εμείς το βέτο το καλοδεχόμαστε γιατί είμαστε οι πρώτοι που το εκφράσαμε, οι πρώτοι που το είπαμε.
    Όμως, πρέπει να αντιληφθεί ότι δεν φθάνει, γιατί οι ασθενικές κυβερνήσεις –και η δική σας είναι ασθενική κυβέρνηση- μπορούν να βρεθούν προ αδιεξόδων. Και αν μάλιστα αυτό που είπε ο Πρωθυπουργός χθες, για Μπουργκάς-Αλεξανδρούπολη ότι πιέζεται και εκβιάζεται και «τυχαίως» βγήκαν τα πράγματα, τότε αύριο το πρωί τι μπορεί να μας επιφυλάσσουν; Δεσμευτείτε εδώ στη Βουλή, ότι η ένταξη χωρών σε ΝΑΤΟ και Ευρώπη δεν θα επικυρώνεται από το ελληνικό Κοινοβούλιο, αλλά θα επικυρώνεται από τον ελληνικό λαό. Αυτή είναι η μόνη εγγύηση, ότι δεν θα μας τσαλαπατήσουν εθνικά.
      (Χειροκροτήματα από την πτέρυγα του ΛΑ.Ο.Σ.)
      Και κάποιοι από την Αριστερά έχουν πάθει σοκ με τη λέξη έθνος, είστε τόσο απονήρευτοι ότι υπηρετείτε τη νέα τάξη πραγμάτων; Όταν μετά τον Α΄ παγκόσμιο πόλεμο έπρεπε να γίνει ένας φορέας προστασίας της ειρήνης, ονομάστηκε Κοινωνία των Εθνών. Μετά τον Β΄ παγκόσμιο πόλεμο, ονομάστηκε Ηνωμένα ‘Εθνη. Μετά το 1974, που βγήκε η ιδεολογία της νέας τάξης πραγμάτων έπρεπε να εξοβελιστεί η λέξη έθνος και δεν την ακούτε πουθενά και τσιμπάτε για να παίξετε το παιχνίδι της νέας τάξης πραγμάτων, όπως τσιμπήσατε και με το σχέδιο 
Ανάν και το υπηρετήσατε και η Νέα Δημοκρατία και το ΠΑ.ΣΟ.Κ. και ο Συνασπισμός. Ή είναι ψέματα ότι ήρθατε σε πλήρη δυσαρμονία με το λαό της Κύπρου, όπως ερχόσαστε τώρα με τον ελληνικό λαό; Ερχόσαστε τέσσερα κόμματα, και λέτε σύνθετη ονομασία και έρχεται ο ελληνικός λαός με 80% και σας λέει όχι δεν θέλω σύνθετη ονομασία. 
      Ναι, δημοψήφισμα για το ασφαλιστικό, αλλά ναι δημοψήφισμα και για το Σκοπιανό.
      (Χειροκροτήματα από την πτέρυγα του ΛΑ.Ο.Σ.)
      Έχετε τη δύναμη; Δεν την έχετε. 
      Και θα κλείσω με κάτι που μου έκανε εντύπωση. Όσοι μίλησαν εδώ, και εκείνοι με την πρόταση μομφής και εκείνοι με την εμπλοκή του Προέδρου της Δημοκρατίας και οι υπόλοιποι, λένε ότι είναι το μείζον νομοσχέδιο, το σοβαρότερο νομοσχέδιο. Άρα, συγκρινόμενο με το περυσινό εκπαιδευτικό νομοσχέδιο, είναι σοβαρότερο. ‘Αρα, για το έλασσον νομοσχέδιο είχαμε μολότωφ, μπουρλότα, εμπρησμούς, κάψαμε ακόμα και τον Άγνωστο Στρατιώτη.  Γι’ αυτό το θέμα που είναι μείζον, πού είναι οι φωτιές; Μήπως λοιπόν οι αντιεξουσιαστές τελικά είναι εξουσιαζόμενοι και μήπως οι εξουσιαστές των αντιεξουσιαστών τώρα πλέον δεν θέλουν τη μέθοδο των μολότωφ; Απεκαλύφθησαν εν τοις πράγμασι, ποιοι πέρυσι έβαζαν τις φωτιές και ποιοι τώρα μέσα από νέες διαδικασίες αυτά τα αποκλείουν.
      (Χειροκροτήματα από την πτέρυγα του ΛΑ.Ο.Σ.)
      Επιτέλους, η δημοκρατία θέλει αλήθεια, θέλει θάρρος, θάρρος που λείπει δυστυχώς από την Κυβέρνηση.
      (Ζωηρά και παρατεταμένα χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω νότια θεωρεία, αφού προηγουμένως ξεναγήθηκαν στους χώρους του Μεγάρου των Ελλήνων είκοσι έξι σπουδαστές και σπουδάστριες και τρεις συνοδοί καθηγητές από το δημοσιογραφικό εργαστήρι του ΑΝΤ-1. 
      Η Βουλή της καλωσορίζει.
      (Χειροκροτήματα από όλες τις πτέρυγες της Βουλής)
      Κανονικά με τη σειρά του καταλόγου πρέπει να μιλήσω εγώ, αλλά επειδή από στιγμή σε στιγμή αναμένεται Προεδρεύων για να με αντικαταστήσει, καλώ στο Βήμα το Βουλευτή της Νέας Δημοκρατία κ. Σπήλιο Λιβανό.
      ΔΗΜΗΤΡΙΟΣ ΣΤΑΜΑΤΗΣ: Κύριε Πρόεδρε, μπορείτε να μας προσδιορίσετε τους δέκα επόμενους συναδέλφους που θα μιλήσουν;
      ΠΡΟΕΔΡΕΥΩΝ (Αναστάσιος Νεράντζης): Να σας πω τα δέκα επόμενα ονόματα αλλά δεν είναι δεσμευτικό, γιατί παρεμβαίνουν οι Υπουργοί και δεν μπορούμε να προβλέψουμε το χρόνο. Να μη συμβεί αυτό που συνέβη με τον κ. Καρυπίδη ο οποίος, σώνει και καλά, ήθελε να του προσδιορίσουμε το χρόνο. 
      Ο κ. Λιβανός, έχει το λόγο.
    ΣΠΗΛΙΟΣ ΛΙΒΑΝΟΣ: Ευχαριστώ, κύριε Πρόεδρε.
    Προφανώς ο κ. Καρατζαφέρης είναι πιο έμπειρος από το νέο Γενικό Γραμματέα του ΠΑ.ΣΟ.Κ. και ενώ εδώ και είκοσι πέντε λεπτά σφυροκοπάει την Κυβέρνηση και προφανώς έχει πολλούς λόγους και εκείνος να θέσει θέμα δυσπιστίας για την Κυβέρνηση της Νέας Δημοκρατίας, προχθές νομίζω σε μια άλλη ομιλία του είπε ότι μ’ αυτόν τον τρόπο το ΠΑ.ΣΟ.Κ. δίνει συγχωροχάρτι στην Κυβέρνηση για τους επόμενους έξι μήνες, και άρα εκείνος δεν θα έπαιρνε αυτήν την πρωτοβουλία ενώ το ίδιο βράδυ ο νέος Γενικός Γραμματέας του ΠΑ.ΣΟ.Κ. σε παρουσία του σε τηλεοπτικό κανάλι είπε με ένταση ότι όχι μόνο καλά έκανε το ΠΑ.ΣΟ.Κ. και κατέθεσε αυτήν την πρόταση δυσπιστίας, αλλά θα καταθέτει μία κάθε έξι μήνες. Αυτή είναι προφανώς η καινούρια στρατηγική του ΠΑ.ΣΟ.Κ. και προφανώς θα τη δούμε και εμείς εδώ, σ’ αυτήν την Αίθουσα.
    Κυρίες και κύριοι Βουλευτές, η πρόταση δυσπιστίας που καταθέσατε αποτελεί ουσιαστικά μία ατελέσφορη προσπάθεια να δηλώσετε παρών στις πολιτικές εξελίξεις. Το μόνο που καταφέρνει, με τους τακτικισμούς που επιλέγει το κόμμα σας, είναι να εμπεδωθεί στη συνείδηση κάθε πολίτη ως ένα κόμμα χωρίς ιδεολογικό προσανατολισμό, χωρίς πολιτική πυξίδα, χωρίς προτάσεις στις κοινωνικές και οικονομικές προκλήσεις του σήμερα και του αύριο, ως ένα κόμμα βαθιά λαϊκίστικο, που κύριο γνώμονα της πολιτικής του έχει την εφήμερη δημιουργία εντυπώσεων και το πρόσκαιρο μικροκομματικό όφελος, ως ένα κόμμα που κηρύσσει την πολιτική του «όπισθεν ολοταχώς».
    Η επιλογή του ΠΑ.ΣΟ.Κ. να καταφύγει σε τακτικισμούς αντιπερισπασμού προς το ΣΥ.ΡΙΖ.Α., προκειμένου να περισώσει την εντεινόμενη διολίσθησή του, καταδεικνύει τη δυσχερή θέση στην οποία έχετε περιέλθει. Δεν αντιπαρατίθεται πλέον με τις επιλογές της Κυβέρνησης, αλλά σε αυτές του κόμματος από το οποίο έχει καταλήξει ότι σήμερα απειλείται. 
    Η επιλογή σας, κυρίες και κύριοι συνάδελφοι του ΠΑ.ΣΟ.Κ., να επαναπροσδιορίσετε την ιδεολογική σας ταυτότητα, να επαναοριοθετήσετε την πολιτική σας πυξίδα είναι σαφής. Επιλέγετε με τυμπανοκρουσίες την επιστροφή στο παρελθόν. 
    Στο άνοιγμα της Νέας Δημοκρατίας προς το μέλλον και την πρόοδο, ο Πρόεδρός σας επιχειρεί να επανέλθει στην ανδρεϊκή ρητορική της δεκαετίας του 1970 και του 1980. Για άλλη μια φορά ξεχνά τη θητεία του στις κυβερνήσεις Σημίτη. 
    Ανεβάζει στα ύψη τους αντιπολιτευτικούς τόνους και απειλεί τους υποψήφιους επενδυτές -σήμερα στον Ο.Τ.Ε. και τα λιμάνια, αύριο προφανώς στην Ολυμπιακή- ότι όποια επένδυση και αν κάνουν στη χώρα μας, θα βρουν –και αυτά είναι λόγια δικά του- μπροστά τους την κυβέρνηση της αλλαγής, προφανώς εννοεί της νέας αλλαγής, την κυβέρνηση του ΠΑ.ΣΟ.Κ., όταν εκείνη θα εκλεγεί. 
    Μ’ αυτήν τη ρητορική του χθες, αγαπητοί συνάδελφοι, το μόνο που επιτυγχάνετε είναι να επιβεβαιώσετε τους λόγους για τους οποίους ακριβώς ο ελληνικός λαός σας έχει θέσει στο περιθώριο. Μ’ αυτή σας τη στρατηγική κατοχυρώνετε τη Νέα Δημοκρατία στη συνείδηση της Ελληνίδας και του Έλληνα ως το μόνο αξιόπιστο κόμμα που, με υπευθυνότητα, με τόλμη, με αποφασιστικότητα, παρέχει ουσιαστικές λύσεις στις παθογένειες του χθες, ρεαλιστικές μεταρρυθμιστικές προοπτικές στις προκλήσεις του αύριο. 
    Ας εξετάσουμε όμως επί της ουσίας την πρόταση δυσπιστίας. Σκοπός της είναι να επικρίνει ουσιαστικά τη συνολική πολιτική της Κυβέρνησης. Το μόνο τελικά που επιτυγχάνει το ΠΑ.ΣΟ.Κ., για άλλη μια φορά, είναι να αυτοαναιρεθεί και να εκτεθεί ανεπανόρθωτα. Πώς το κατορθώνει αυτό; Με τα υποτιθέμενα σημαντικά πολιτικά επιχειρήματα της πρότασης αυτής. 
    Λέει συγκεκριμένα το ΠΑ.ΣΟ.Κ.: «Η Κυβέρνηση διαψεύδει καθημερινά τον Έλληνα πολίτη». Πώς τον διαψεύδει; Υλοποιώντας τις προεκλογικές της δεσμεύσεις μία προς μία, με την αύξηση του Ε.Κ.Α.Σ., με την αύξηση της σύνταξης του Ο.Γ.Α., με την απόδοση των πολυτεκνικών δικαιωμάτων στους τρίτεκνους, με τη δημιουργία του Ειδικού Ταμείου Κοινωνικής Συνοχής, με την κατάργηση του φόρου κληρονομιάς για την πρώτη κατοικία, με την υλοποίηση του μεγαλύτερου προγράμματος δημοσίων έργων υποδομής που έλαβε χώρα στην πατρίδα μας στη νεότερη ιστορία του;
    Αφορμή για την πρόταση μομφής αποτέλεσε, όπως είδαμε, το ασφαλιστικό. Κατηγορείτε λοιπόν την Κυβέρνηση για –πάλι είναι λόγια του Αρχηγού σας- υπονόμευση, κακοδιαχείριση, λεηλασία των ταμείων, για αναδιανομή του πλούτου υπέρ των πλουσίων. 
    Εννοείτε ότι τα δεκατρία ταμεία θα συντελούν στη γραφειοκρατία, την αδιαφάνεια, την κακοδιαχείριση περισσότερο από τα υφιστάμενα εκατόν πενήντα πέντε; Εννοείτε ότι οι θεσμικές παρεμβάσεις της ασφαλιστικής μεταρρύθμισης προς όφελος των οικονομικά ασθενεστέρων θα αναπαράγουν τις ανισότητες, τις αδικίες, τις υπερβολές του παρελθόντος; Αισθάνεστε άνετα, κύριοι του ΠΑ.ΣΟ.Κ., όταν ταυτίζεστε με τους προνομιούχους του συντεχνιακού μας συστήματος; 
      Μιλάτε για άδικη και άνιση φορολογία. Εννοείτε ότι η μείωση στη φορολογία των νοικοκυριών και των επιχειρήσεων, η απλοποίηση και ο εξορθολογισμός στη φορολογία των ακινήτων επιβαρύνουν περισσότερο τον  Έλληνα πολίτη από τους πενήντα νέους φόρους που επέβαλαν οι κυβερνήσεις του ΠΑ.ΣΟ.Κ. από το 1994 έως το 2003; 
      Μιλάτε  για υποβάθμιση της ελληνικής οικονομίας. Εννοείτε ότι η χώρα μας ετύγχανε περιωπής επί των ημερών σας, όταν πρωτοστατούσε πανευρωπαϊκώς στα ελλείμματα και στο δημόσιο χρέος, όταν ήταν ουραγός στην ανάπτυξη παρά την τεράστια εισροή κοινοτικών πόρων, όταν ήταν πρωταθλήτρια στην ανεργία; Με ποια φανταστική χώρα συγκρίνετε τη σημερινή Ελλάδα της εξωστρέφειας, της ανταγωνιστικότητας, της δυνατής οικονομίας, την Ελλάδα που διατηρεί τους υψηλότερους ρυθμούς ανάπτυξης στην Ευρωπαϊκή Ένωση, την Ελλάδα στην οποία υπερδιπλασιάστηκαν οι άμεσες ξένες επενδύσεις, που ανέβηκαν θεαματικά οι εξαγωγές, που ο τουρισμός μπήκε πλέον σε ανοδική πορεία, που η ναυτιλία διεκδικεί και διανύει την καλύτερη περίοδό της;
      Μίλησαν ορισμένοι συνάδελφοι του ΠΑ.ΣΟ.Κ. για εγκατάλειψη του αγρότη. Μήπως εξισώνετε το «βγάλτε τα πέρα μόνοι σας» του δικού σας Υπουργού Γεωργίας με τη ρύθμιση των αγροτικών χρεών, με την αναβάθμιση του ΕΛ.Γ.Α., με τη δημιουργία Κέντρων Πληροφόρησης του Αγρότη, με την αύξηση της σύνταξης του αγρότη και της αγρότισσας, με την προώθηση του 82% του Ε.Σ.Π.Α. προς την ελληνική περιφέρεια; 
      Μιλάτε για μεσάζοντες και παρασιτικό κεφάλαιο που «γιορτάζουν». Πότε ακριβώς; Όταν αυτή η Κυβέρνηση κατάργησε το δικό σας «αμαρτωλό» μαθηματικό τύπο, που ουσιαστικά ωφελούσε συγκεκριμένα συμφέροντα, θεσμοθετώντας ένα πλαίσιο διαφάνειας στις δημόσιες συμβάσεις; 
      Μιλάτε για θεσμικές παρεκτροπές στη δικαιοσύνη. Πότε; Όταν εσείς ακόμα και σήμερα ως Αντιπολίτευση προσπαθείτε να εκβιάσετε δικαστικούς λειτουργούς επειδή επιτελούν απρόσκοπτα το έργο τους, επειδή θέλετε μια δικαιοσύνη αλά καρτ; 
      Μιλάτε για αδιέξοδο στη διεθνή σκηνή, όταν η Κυβέρνηση με υπευθυνότητα αναζητεί εξεύρεση μιας δίκαιης λύσης στο Σκοπιανό, το μείζον ζήτημα εξωτερικής πολιτικής της χώρας από το οποίο εσείς ως κυβέρνηση υπεκφεύγατε συνειδητά όλα αυτά τα χρόνια; 
      Τολμάτε να μιλάτε για πελατειακές σχέσεις με παράγοντες της Κυβέρνησης, για προσπάθεια ελέγχου των Μ.Μ.Ε.; Μήπως κοιτάτε τον εαυτό σας στον καθρέφτη; Κατηγορείτε τη Νέα Δημοκρατία για καθεστώτα που εγκαθιδρύθηκαν και μεγαλούργησαν επί των ημερών σας;
      Κυρίες και κύριοι Βουλευτές του ΠΑ.ΣΟ.Κ., η πρόταση μομφής που επιλέξατε σας εκθέτει ανεπανόρθωτα. Καταδεικνύει ότι ακόμα και σήμερα όχι μόνο δεν αναγνωρίζετε τα ολέθρια σφάλματά σας, αλλά εξακολουθείτε να μην αντιλαμβάνεστε τις προκλήσεις του μέλλοντος, τις πραγματικές ανάγκες της κοινωνίας, ανάγκες στις οποίες αδυνατείτε να προτείνετε λύσεις. Αντ’ αυτού, με περισσή υποκρισία καλύπτετε το έλλειμμα του αντιπολιτευτικού σας λόγου πίσω από ανέξοδους, οπορτουνιστικούς τακτικισμούς. 
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Κυρίες και κύριοι συνάδελφοι, η Κυβέρνηση έχει επιλέξει συνειδητά να προχωρήσει σε αλλαγές, σε τομές, σε πολιτικές που χρειάζεται ο τόπος χωρίς να υπολογίζει το πρόσκαιρο πολιτικό κόστος. Δεν περιμένει μοιρολατρικά το τι θα φέρει το μέλλον. Αντιμετωπίζει τα προβλήματα με ρεαλιστικές δράσεις, με τις μεταρρυθμίσεις που έχει ανάγκη η κοινωνία και η οικονομία μας, με τις μεταρρυθμίσεις που ανταποκρίνονται στη σύγχρονη πραγματικότητα, χωρίς ασάφειες, χωρίς εκπτώσεις και παρεκκλίσεις ούτε από τις εξαγγελίες του Πρωθυπουργού, ούτε από το κυβερνητικό πρόγραμμα της Νέας Δημοκρατίας.
      Σε αυτήν τη μεταρρυθμιστική πορεία βασικός συμμέτοχος της Κυβέρνησης είναι η ήρεμη δύναμη της πλειοψηφίας του ελληνικού λαού. Είναι η πλειοψηφία που θέλει να δει την Ελλάδα των παιδιών μας να προοδεύει κι όχι να μένει αγκυλωμένη στο χθες.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιβανό. 
      Παρακαλώ, κυρίες και κύριοι συνάδελφοι, να δεχθείτε μία μικρή παρέκκλιση ως προς την εναλλαγή των ομιλητών μεταξύ των κομμάτων. Να μιλήσει ο Αντιπρόεδρος της Βουλής κ. Νεράντζης, ο οποίος στη συνέχεια πρέπει να προεδρεύσει. Συμφωνείτε;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Σας ευχαριστώ πάρα πολύ.
      Ο Γ’ Αντιπρόεδρος της Βουλής κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Γ’ Αντιπρόεδρος της Βουλής): Κυρίες και κύριοι συνάδελφοι, όταν έχουν ήδη μιλήσει εκατόν είκοσι ομιλητές είναι μάταιο να αναζητείς νέα επιχειρήματα. Πρέπει να ταξιθετήσεις τα παλαιά, να τα ιεραρχήσεις, να τα τεκμηριώσεις και, εντέλει, θα κριθείς από τον τρόπο, με τον οποίο προσεγγίζεις και διαχειρίζεσαι το όλο θέμα. 
      Επιτρέψτε μου λοιπόν να θυμίσω και να θυμηθώ τα εξής: Υπάρχει στη χώρα και την κατατρύχει ένα ασθμαίνον ασφαλιστικό σύστημα, το οποίο έχει πάρα πολλά ανοίγματα, από τα οποία διαρρέουν «ποταμηδόν», όχι μόνον εισφοροδιαφυγές, αλλά και κραυγαλέες αδικίες, οι οποίες μας κάνουν να ντρεπόμαστε όλοι. 
      Όλοι λοιπόν κανονικά συμφωνούμε, στις κατ’ ιδίαν συζητήσεις μας, ότι αυτό το ασφαλιστικό σύστημα είχε ανάγκη μεταβολής, ότι χρειαζόταν βαθιές τομές, αρκεί οι τομές αυτές να καταλαμβάνουν τους άλλους, και όχι εμάς. Έκαστος δηλαδή, κατά το συμφέρον αυτού. «Αλληλούια»! 
      Η κυβέρνηση συνεπής προς την εντολή που πήρε από το λαό επιχείρησε εξ αρχής, να επέμβει, σ' αυτό το ασφαλιστικό πρόβλημα. Διεκήρυξε τις αρχές του νέου συστήματος, τις ανακοίνωσε, μίλησε με τις παραγωγικές τάξεις, συνέταξε σχέδιο νόμου, το γνωστοποίησε στις παραγωγικές τάξεις, το παρέπεμψε στην επιτροπή της Βουλής, όταν συζητήθηκε σε πέντε συνεδριάσεις. Δεκάδες, σχεδόν εκατοντάδες ομιλητές μίλησαν (κάτι πρωτοφανές) και ακολούθησε η συζήτηση, ενώπιον της Βουλής. Και αυτή επίσης, τόσο «πολυτελής», από πλευράς δυνατότητας των συναδέλφων. Παρά ταύτα, υπήρξαν κραυγές και ψίθυροι ότι, τάχα, φιμώθηκε η Αντιπολίτευση, ότι τάχα αυτή η σπουδή ήταν ανεξήγητη, ότι, δήθεν, έτσι δεν λειτουργεί το πολίτευμα. 
      Και φθάνουμε στη ψηφοφορία. Ψηφοφορία, ακόμη και επί της αρχής. Καλώς. Ψηφοφορία επί μίας εκάστης των ενοτήτων.  Πολύ καλώς. Στην τελευταία, απεχώρησε η Αξιωματική Αντιπολίτευση. Ψηφίστηκε και αυτή. Και ενώ επρόκειτο το νομοσχέδιο να ψηφιστεί στο σύνολο, ιδού η πρόταση δυσπιστίας. Όλες αυτές όμως οι φάσεις και προτάσεις, οι καταφάσεις και αντιφάσεις, οι παλινωδίες και οι υμνωδίες, οι αποκηρύξεις και οι διακηρύξεις ένα πράγμα μόνο δημιουργούν. Προκαλούν ισχυρό κλονισμό στη λαϊκή βούληση, για την ευθύτητα, την συνέπεια και την αξιοπιστία, με την οποία η Αξιωματική Αντιπολίτευση ασκεί το δικό της έργο. Και αυτό, είναι πάρα πολύ σημαντικό γιατί αυτές οι μεθοδεύσεις σας, αξιότιμοι συνάδελφοι της Αντιπολίτευσης, δεν παραμένουν απλώς «τρόπος» και γίνονται πλέον όχι «τύπος», αλλά γίνονται ουσία. Όταν όμως ο τύπος γίνεται ουσία, τότε, ουαί και αλίμονο. Τότε τα πράγματα δεν πάνε καλά. Και αυτά δεν τα λέει κανένας ιεροκήρυκας, τα λέει ο ίδιος ο Μάρξ. 
      Θέλω να επισημάνω δύο σημεία στα οποία υπάρχει παρέκκλιση αυτής της προτάσεως δυσπιστίας. Το ένα θέμα έχει κατά κόρον λεχθεί. Εγώ απλώς θα το τεκμηριώσω. Η πρώτη παρέκκλιση λοιπόν, αναφέρεται στο χρόνο υποβολής της προτάσεως δυσπιστίας και τη χρονική απόσταση που χωρίζει αυτήν, από τις τελευταίες εκλογές. Ας πιάσουμε, λοιπόν, της τελευταίας εικοσαετίας τις προτάσεις δυσπιστίας. Ιούνιος 1988, τρία χρόνια μετά τις εκλογές. Μάρτιος 1989, τέσσερα χρόνια μετά τις εκλογές. Μάρτιος 1993, τρίαι χρόνια μετά τις εκλογές. Το 2006, τρία χρόνια μετά τις εκλογές. Το 2007, τριάμισι χρόνια μετά τις εκλογές. Τι σημαίνει αυτό; Αυτή η σπουδή σημαίνει ότι η πρόταση δυσπιστίας δεν δικαιολογείται από τα πράγματα, δεν στηρίζεται από τη χρονική διαδρομή. Έγινε για να γίνει, εξυπηρετεί αλλότριους σκοπούς. 
      Επιστρατεύθηκε ένα επιχείρημα ότι, τάχα, πολύ γρήγορα, (σε έξι μήνες), σημειώθηκε προφανής δυσαρμονία, μεταξύ της λαϊκής βούλησης και της Κυβερνήσεως. Μα, η δυσαρμονία αυτή δεν είναι μετρήσιμο μέγεθος, γι’ αυτό και από το Σύνταγμα, (μετά την αναθεώρησή του), δεν προβλέπεται πια λόγος διαλύσεως της Βουλής από τον Πρόεδρο της Δημοκρατίας, λόγω δυσαρμονίας. Εκείνο που είναι μετρήσιμο είναι μόνο το μέγεθος της προθέσεως ψήφου. Και η πρόθεση ψήφου (όπως αποτυπώνεται εξακολουθητικά, θα έλεγα σχεδόν μονότονα σε όλες τις δημοσκοπήσεις), δίνει προβάδισμα της Νέας Δημοκρατίας, με 4,5 μονάδες και σαφή υπεροχή του Κώστα Καραμανλή. Δεν είναι, λοιπόν, αυτή η αιτία που σας ώθησε να κάνετε τη πρόταση δυσπιστίας. 
      Και ένα δεύτερο: Μοιάζει σημειολογικό, αλλά είναι ουσιαστικό επιχείρημα. Αξίζει να ανατρέξετε –εγώ το έκανα- να δείτε την έκταση που καταλαμβάνουν οι προτάσεις δυσπιστίας των τελευταίων είκοσι ετών. Δύο εξ αυτών, άλλες του ΠΑ.ΣΟ.Κ. και άλλες της Νέας Δημοκρατίας, καταλαμβάνουν μόλις μία σελίδα, μία εξ αυτών τρεις σελίδες και η δική σας εξήμισι σελίδες. Τι σημαίνει αυτό; Δεν είναι σημειολογία απλή, δεν είναι ποσοτικό το θέμα. Σημαίνει ότι αυτή η φλυαρία, αυτή η ανούσια επανάληψη, αποκαλύπτει ότι να μπερδέψατε δύο πράγματα. Δηλαδή ναι μεν είναι και η πρόταση δυσπιστίας μέσο ασκήσεως κοινοβουλευτικού ελέγχου, αλλά είναι το υπέρτατο. Δεν το χαμηλώνουμε, δεν το «ταπεινώνουμε»,. Δεν είναι όμως, μια απλή επερώτηση, που, και αυτή βεβαίως, δεν στερείται της αξίας της. Γι’ αυτό, για την πρόταση δυσπιστίας υπάρχουν κωλύματα στην εκ νέου ενάσκησή της, (το εξάμηνο). Υπάρχει άλλος τρόπος υποβολής της. Υπάρχει άλλη διαδικασία συζητήσεώς της.
      Εσείς, λοιπόν, συντάξατε μία πολυφασική επερώτηση και ενδύοντάς την με το μανδύα της πρότασης δυσπιστίας εκμεταλλεύεστε, κοινοβουλευτικά, τα όποια προσόντα παρέχει ο Κανονισμός της Βουλής, στη συζήτηση αυτής της προτάσεως. Να, λοιπόν, τα δύο εκείνα σημεία, ως προς τα οποία παρεκκλίνετε. 
      Θέλω, αγαπητοί συνάδελφοι της Αξιωματικής Αντιπολιτεύσεως, να επισημάνω και τούτο. Αυτή η πρόταση δυσπιστίας υπεβλήθη μόλις δύο ημέρες μετά το συνέδριό σας, το οποίο επέλεξε το νέο ηγετικό σχήμα. Δεν είναι τυχαίο αυτό. 
      Θα ήθελα να σας υπενθυμίσω έναν παλιό Κινέζο ποιητή, τον Τσιαγκ, ο οποίος είχε πει –ακούτε, κύριε Υφυπουργέ Εθνικής Άμυνας, που εσείς ρέπετε προς την ποίηση- «όταν αντί να αλλάξεις δρόμο» -είπε ο Κινέζος- «αλλάζεις απλώς άλογα, τότε αλλάζεις τέσσερα πόδια, δεν αλλάζεις μυαλά». 
      Εσείς, λοιπόν, δεν αλλάξατε δρόμο, δεν αλλάξατε νοοτροπία –γιατί αν μείνω μόνο στο μυαλό, θα είναι υποτιμητικό και δεν έχω τέτοια πρόθεση- αλλάξατε απλώς όχημα. Επιλέξατε τώρα το όχημα της προτάσεως δυσπιστίας.
      Ε, λοιπόν, σας λέμε ότι αυτή η κούρσα με αυτά τα άλογα είναι βέβαιο ότι δεν θα σας οδηγήσει στη νίκη. Είναι βέβαιο ότι θα σας φέρει σε θέση ίσως και κάτω από τη δεύτερη. 
      Βέβαια γνωρίζω ότι εσείς πιστεύετε πως η Κυβέρνηση πέφτει όπου να ναι. Ο κ. Μαρκογιαννάκης έκανε μία πολύ ευθεία πρόκληση –είναι γνωστή η δηκτικότητα του κ. Μαρκογιαννάκη και η ευστοχία του- και σας είπε «ωραία, αν θέλετε να προχωρήσει αίτηση δυσπιστίας, να δούμε τι θα γίνει μετά».
      (Στο σημείο αυτό κτυπάει το κουδούνι λήξεως του χρόνου ομιλίας του Γ΄ Αντιπροέδρου της Βουλής)
      Ένα λεπτό, κύριε Πρόεδρε και σταματώ, γιατί είμαι αυστηρός όταν εγώ προεδρεύω. 
      Λέω, λοιπόν, ότι αυτήν τη στιγμή, εκείνο που προέχει είναι ότι δεν ωφελεί η πρόταση δυσπιστίας. Υπαγορεύεται από άλλους λόγους. Δυσπιστούμε για την πρόταση δυσπιστίας. Και αντί να δυσπιστήσει ο ελληνικός λαός έναντι της Κυβερνήσεως, εκείνο που καταγιγνώσκει ο ελληνικός λαός είναι η δική σας «απιστία» –με τη νομική έννοια- περί τα συμφέροντα τα γνήσια του ελληνικού λαού.
      Καταψηφίζω την πρόταση. Η χρονική μου υπέρβαση είναι μόλις τριάντα πέντε δευτερόλεπτα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Νεράντζη.
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τρεις συνοδοί καθηγητές από το 1ο Γυμνάσιο Σοφάδων Καρδίτσας, από τη Θεσσαλία!
      Τους καλωσορίζουμε και τους ευχόμαστε καλές σπουδές και καλή επιστροφή στην όμορφη πατρίδα τους. 
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Μανιάτης. 
      ΚΩΝΣΤΑΝΤΙΝΟΣ ΚΟΛΛΙΑΣ: Κύριε Πρόεδρε, να μας πείτε για τη σειρά των ομιλητών.
      ΠΡΟΕΔΡΕΥΩΝ (Γεώργιος Σούρλας): Τηρείται κανονικά η σειρά, κύριε συνάδελφε.
      Ορίστε, κύριε Μανιάτη, έχετε το λόγο.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, ήταν συγκινητική η προσπάθεια του μόλις κατελθόντος του Βήματος Αντιπροέδρου της Βουλής κ. Νεράντζη, αλλά και όλων σχεδόν των συναδέλφων της Νέας Δημοκρατίας να μας πείσουν ότι ζούμε σε μια παραδεισένια χώρα. 
      Αναρωτιούνται για ποιο λόγο το ΠΑ.ΣΟ.Κ. κατέθεσε πρόταση μομφής, αφού όλα βαίνουν καλώς σ’ αυτήν τη χώρα! Δεν υπήρξαν χιλιάδες λαού έξω τις προηγούμενες μέρες που διαδήλωναν ενάντια στο ασφαλιστικό! Είμαστε όλοι κατευχαριστημένοι από τον τρόπο, με τον οποίο τιμωρήθηκαν οι ένοχοι των υποκλοπών και των δομημένων ομολόγων. Είμαστε κατευχαριστημένοι από τον τρόπο, με τον οποίο γίνεται η επούλωση των πληγών από τις πρόσφατες πυρκαγιές του καλοκαιριού. 
      Είναι ευχαριστημένη η Κυβέρνηση από τον τρόπο, με τον οποίο αντιμετωπίζει την αναδιανομή του πλούτου, την καταπολέμηση της φτώχειας, την προστασία του περιβάλλοντος, την προώθηση και στήριξη της επιχειρηματικότητας, της καινοτομίας και τη δημιουργικότητας. Άρα, κακώς το ΠΑ.ΣΟ.Κ. κατέθεσε πρόταση δυσπιστίας, διότι όλα βαίνουν καλά! 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Μόνο που δυστυχώς, κυρίες και κύριοι συνάδελφοι, η πραγματικότητα είναι δραματικά διαφορετική. Και δεν είναι μόνο το ασφαλιστικό. Ο πληθωρισμός έφτασε στα όρια πενταετίας. Το εισόδημα των αγροτών μειώθηκε κατά 17%, ενώ το καλλιεργητικό κόστος αυξήθηκε τα τελευταία χρόνια κατά 35%.
      Το περιβάλλον, το μεγάλο πανανθρώπινο στοίχημα του σήμερα και του αύριο, αντιμετωπίζεται με θλιβερή απαξίωση και αδιαφορία. Οι εθνικοί δείκτες της διαφάνειας και της ανταγωνιστικότητας κατρακυλούν στα Τάρταρα. Το ποσοστό φτώχειας ξεπέρασε το 22% και χτυπά πια τον έναν στους πέντε Έλληνες. Οι δήθεν μεταρρυθμίσεις αποδεικνύονται, βαθιά, βαθύτατα ταξικές προσεγγίσεις και επιλογές μιας συντηρητικής Κυβέρνησης. Το ελληνικό νοικοκυριό επιβιώνει πια μόνο με δανεικά. Τα καρτέλ της αγοράς προσδιορίζουν αυθαίρετα τις τιμές και συνθλίβουν τους οικογενειακούς προϋπολογισμούς.
      Αποτελεί, κυρίες και κύριοι συνάδελφοι, πραγματικά τραγική ειρωνεία η δήθεν μεταρρύθμιση του ασφαλιστικού να χτυπά αυτούς ακριβώς που είναι οι πιο αδύναμοι, τις γυναίκες μητέρες ανήλικων παιδιών και τους εποχιακά εργαζόμενους. Σημερινή δημοσκόπηση δείχνει ότι το 80% των πολιτών απαιτεί από την Κυβέρνηση να αποσύρει τον ασφαλιστικό της Φρανκενστάιν.
      Ο Ο.Τ.Ε. χρησιμοποιείται για δεύτερη φορά, μετά την κυβέρνηση Μητσοτάκη, ως εργαλείο σκοτεινών συναλλαγών ανάμεσα στο κράτος και κάποιους ιδιώτες. Ο πρώτος ιδιώτης κερδίζει πάνω από 250.000.000 ευρώ από τον δεύτερο ιδιώτη. Η Κυβέρνηση καλύπτει ουσιαστικά το σκάνδαλο της ληστρικής επιδρομής στην καρδιά της δημόσιας περιουσίας.
      Ο ενεργειακός κολοσσός της Νοτιοανατολικής Ευρώπης, η Δ.Ε.Η., βρίσκεται σε διαρκή τρικυμία. Αδιαφανείς αποφάσεις της ηγεσίας, συγκρούσεις με τους εργαζόμενους, συγκρούσεις με τις τοπικές κοινωνίες που δεν ανέχονται να χρησιμοποιηθούν ως περιβαλλοντικοί σκουπιδότοποι.
      Εμείς ξεκαθαρίζουμε ότι για όλες τις επιχειρήσεις στρατηγικής σημασίας, όπως η Δ.Ε.Η. και ο Ο.Τ.Ε., το ελληνικό δημόσιο διατηρεί και πρέπει να διατηρεί τον έλεγχο της διοίκησης.
      Όμως, κυρίες και κύριοι συνάδελφοι, ακόμη και αν δεν υπήρχε το ασφαλιστικό, ακόμη και αν δεν υπήρχε η ακρίβεια, ακόμη και αν δεν υπήρχαν τα σκάνδαλα του Ο.Τ.Ε. και της Δ.Ε.Η., θα είχαμε έναν πολύ σημαντικό λόγο για να καταθέσουμε πρόταση δυσπιστίας σε βάρος της Κυβέρνησης. Και αυτός ο λόγος είναι η ανυπαρξία οποιουδήποτε έργου σε θέματα προστασίας του περιβάλλοντος.
      Παρακολουθώ, όπως φαντάζομαι και αρκετοί από εσάς, με ιδιαίτερο ενδιαφέρον τις προσεγγίσεις και πολιτικές διαφοροποιήσεις του κ. Σουφλιά σε διάφορα θέματα εκτός αρμοδιότητάς του, όπως για παράδειγμα, στο θέμα του μάνατζμεντ του Ο.Τ.Ε. Αδυνατώ, όμως, να παρακολουθήσω τις δραστηριότητες του Υπουργού ΠΕ.ΧΩ.Δ.Ε. σε θέματα περιβάλλοντος, διότι απλούστατα είναι ανύπαρκτες οι δραστηριότητες αυτές.
      Το περιβάλλον της χώρας έχει ουσιαστικά πεταχτεί στο καλάθι των αχρήστων. Η επιτροπή συμμορφώσεων των Ηνωμένων Εθνών μας εγκαλεί για την ανικανότητά μας να δημιουργήσουμε αξιόπιστο εθνικό σύστημα μέτρησης των αερίων του θερμοκηπίου. Σχεδόν κάθε εβδομάδα η χώρα εγκαλείται ή καταδικάζεται από το Ευρωπαϊκό Δικαστήριο για ασυνέπεια στην εφαρμογή κοινοτικών οδηγιών, από τη διαχείριση των υδάτων και την προστασία των βιοτόπων μέχρι τη σπατάλη ενέργειας στα κτίρια και την ανυπαρξία διαχείρισης των επικίνδυνων αποβλήτων.
      Ο Έλληνας Ευρωπαίος Επίτροπος αντιμετωπίζεται ως εχθρός της χώρας, επειδή απλώς δεν λειτουργεί ως κυβερνητικός υπάλληλος. Το Εθνικό Χωροταξικό Σχέδιο, το Σύνταγμα Οργάνωσης του Εθνικού Χώρου για τα επόμενα δεκαπέντε χρόνια, θα αποτελέσει σε λίγες μέρες το νέο επικοινωνιακό πυροτέχνημα της Κυβέρνησης. Ένα κείμενο, το Εθνικό Χωροταξικό, το οποίο, όμως, καταδικάζουν όλοι οι περιβαλλοντικοί φορείς, όλα τα κόμματα της Αντιπολίτευσης και το μεγαλύτερο μέρος των επιστημονικών και κοινωνικών φορέων. Φαίνεται ότι το άρθρο 24 του Συντάγματος θα σας ακολουθεί σε όλης σας την κυβερνητική θητεία. Το άρθρο 24 προβλέπει το χωροταξικό σχεδιασμό, την ανάγκη αειφόρου ανάπτυξης και την προστασία του φυσικού και πολιτιστικού περιβάλλοντος. Ε, λοιπόν, το άρθρο αυτό είναι για άλλη μια φορά στο στόχαστρο της Κυβέρνησης μέσα από το Εθνικό Χωροταξικό.
      Ετοιμάζετε, κύριοι της Κυβέρνησης ένα εργαλείο εξυπηρέτησης των συμφερόντων των εργολάβων, των μεγαλοκατασκευαστών, των βιαστών του φυσικού πλούτου αυτού του τόπου.
      Κρύβετε κάτω από το χαλί τις επιλογές του ειδικού χωροταξικού για τον τουρισμό που προωθούν αρπακτικά κεφάλαια με καθαρά μεταπρατικό βραχυπρόθεσμο και παρασιτικό χαρακτήρα, για να υπάρξουν μαζικές κατασκευές παραθεριστικών εκτρωμάτων στις πιο όμορφες παραλίες και τα νησιά της χώρας, κόντρα σε κάθε λογική αειφόρου, βιώσιμης, τουριστικής ανάπτυξης.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Η κραυγαλέα, όμως, ολιγωρία της Κυβέρνησης είναι η ανυπαρξία οποιουδήποτε έργου στα θέματα της διαχείρισης του υδάτινου δυναμικού.
      Κυρίες και κύριοι συνάδελφοι, όλοι γνωρίζουμε ότι οι επόμενοι πόλεμοι θα γίνουν για το νερό. Ήδη, αυτοί οι πόλεμοι έχουν ξεκινήσει. Όλοι γνωρίζουμε ότι ο 21ος  αιώνας θα είναι ο αιώνας του νερού, όπως ο 20ος αιώνας ήταν ο αιώνας του πετρελαίου. 
      Τι κάνει η Κυβέρνηση για να ασκήσει μία συγκεκριμένη πολιτική; Γέμισε τις σελίδες των εφημερίδων και τις οθόνες των τηλεοράσεων πριν από λίγες ημέρες με εικόνες από τη λειψυδρία που θα έρθει. Πρόκειται για τη μεγαλύτερη, την πιο παραπλανητική διαφήμιση του ανύπαρκτου κυβερνητικού έργου.
      Ο κ. Σουφλιάς θέλησε να μας πει ότι ανέθεσε κάποια μελέτη, η οποία απεκάλυψε όλα αυτά τα μεγάλα και τρομερά. Ξέρετε, κυρίες και κύριοι συνάδελφοι, τι απέκρυψε; Απέκρυψε ότι αυτή η μελέτη είναι πιστή επανάληψη άλλης μελέτης που ολοκληρώθηκε το 2003 που είχε ανατεθεί από το Υπουργείο Ανάπτυξης και η οποία τα έλεγε πριν από τέσσερα χρόνια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για τα Πρακτικά της Βουλής καταθέτω τον πρόλογο της μελέτης που παρουσίασε ο κ. Σουφλιάς, όπου αναφέρεται από τους ίδιους τους μελετητές ότι τα πορίσματα της μελέτης τους είχαν δημοσιοποιηθεί από το 2003.
      (Στο σημείο αυτό ο Βουλευτής κ. Ιωάννης Μανιάτης καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ερώτημα: Τι έπραξε σ’ αυτά τα τέσσερα χρόνια η Κυβέρνηση για να μην αντιμετωπίσουμε το πρόβλημα της έλλειψης νερού;
      Κυρίες και κύριοι συνάδελφοι, κλείνω λέγοντας ότι η πρόταση δυσπιστίας που καταθέσαμε, βρίσκεται σε απόλυτη αρμονία με το λαϊκό συναίσθημα. Υπάρχει άλλη εναλλακτική, αξιόπιστη πρόταση διακυβέρνησης γι’ αυτήν τη χώρα. Γι’ αυτήν την εναλλακτική πρόταση παλεύουμε εμείς.
      Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο Γραμματέας της κοινοβουλευτικής ομάδας της Νέας Δημοκρατίας και Βουλευτής Β΄ Πειραιά κ. Ιωάννης Τραγάκης.
      ΙΩΑΝΝΗΣ ΤΡΑΓΑΚΗΣ: Εγώ θα σταθώ, κατ’ αρχάς, σ’ αυτό που ο μόλις κατελθών του Βήματος συνάδελφος είπε για τα διαφημιστικά μέσω τηλεοράσεως και ραδιοφώνου. 
      Και θα ήθελα να σας ρωτήσω ευθέως το εξής: Βρισκόμαστε σε προεκλογική περίοδο και έχετε πολιτική διαφήμιση; Είναι δυνατόν να προσκαλείτε μέσω των ραδιοφώνων και της τηλεοράσεως τον κόσμο να έρθει σε συγκέντρωση στην πλατεία Συντάγματος σήμερα;
      ΝΙΚΟΛΑΟΣ ΣΗΦΟΥΝΑΚΗΣ: Και τι να κάνουμε, να βγούμε με ντουντούκες;
      ΙΩΑΝΝΗΣ ΤΡΑΓΑΚΗΣ: Νομίζω ότι αυτό αποδεικνύει κατ’ αρχάς το αδιέξοδο στο οποίο βρίσκεστε, διότι μετά…
      ΝΙΚΟΛΑΟΣ ΣΗΦΟΥΝΑΚΗΣ: Ο κ. Μεϊμαράκης μειδιά.
      ΙΩΑΝΝΗΣ ΤΡΑΓΑΚΗΣ: Ο κ. Μεϊμαράκης μειδιά μ’ εσάς –όχι μ’ εσάς προσωπικά…
      ΝΙΚΟΛΑΟΣ ΣΗΦΟΥΝΑΚΗΣ: Για το «ντουντούκες» μειδιά.
      ΙΩΑΝΝΗΣ ΤΡΑΓΑΚΗΣ: …διότι αντιλαμβάνεται ότι η πολιτική διαφήμιση αυτήν την περίοδο δεν έχει κανένα νόημα. Πολιτική διαφήμιση μπορεί να γίνει μέσα εδώ, στο Κοινοβούλιο. Να μιλήσουμε, να δούμε ποιος βρίσκεται σε αδιέξοδο, να δούμε γιατί κατετέθη αυτή η πρόταση δυσπιστίας.
      Και λυπάμαι που θα κάνω τη διαπίστωση ότι για μία ακόμα φορά επιβεβαιώνετε με τις πράξεις σας ότι βρίσκεστε πραγματικά σε πολιτικό αδιέξοδο. Καταφεύγετε σε πυροτεχνήματα, διότι άλλο είναι αυτή η πρόταση δυσπιστίας που καταθέσατε. Δεν είναι τίποτα άλλο παρά μία κίνηση αντιπερισπασμού προς την πρόταση για διεξαγωγή δημοψηφίσματος, την οποία κατέθεσε ο Συνασπισμός. Προσπαθείτε απεγνωσμένα να καλύψετε το πολιτικό και κοινοβουλευτικό σας έλλειμμα με εντυπώσεις και τακτικισμούς. Μέρα με τη μέρα, διολισθαίνετε στο δρόμο του λαϊκισμού, της πόλωσης, της οξύτητας. Τι προσπαθείτε να πετύχετε; Να καθυστερήσετε την ψήφιση της ασφαλιστικής μεταρρύθμισης; Να ανταγωνιστείτε το Συνασπισμό στην αντίδραση; Πιστεύετε ότι αφορά τους πολίτες ο μεταξύ σας ανταγωνισμός; Νομίζω ότι αυτό δεν αφορά τους πολίτες.
      Εκτός αυτού, η πρόταση δυσπιστίας που καταθέσατε, αν ανατρέξει κανείς στο κείμενο και το μελετήσει προσεκτικά, στερείται ουσίας και περιεχομένου. Είναι τελείως αόριστο.
      Και πώς να έχει περιεχόμενο αυτή η πρόταση, όταν είναι νωπή ακόμα η ισχυρή εντολή που έδωσε ο ελληνικός λαός στην Κυβέρνηση και τον Πρωθυπουργό Κώστα Καραμανλή; Η στάση σας αν μη τι άλλο καταδεικνύει έλλειψη σεβασμού στην κρίση και το βαθμό νοημοσύνης των πολιτών στην πρόσφατη λαϊκή ετυμηγορία. 
      Αν πράγματι προκύπτει ένα σοβαρό ζήτημα από την πρόταση δυσπιστίας, αυτό είναι η αδυναμία της Αντιπολίτευσης –και γενικά της Αντιπολίτευσης, βέβαια- να αρθρώσει σοβαρό πολιτικό λόγο, η αδυναμία να προτείνει συγκεκριμένες θέσεις, η αδυναμία να μιλήσει για λύση στα προβλήματα που αντιμετωπίζει ο τόπος. 
      Κυρίες και κύριοι συνάδελφοι, όταν το 2004 αναλάβαμε τη διακυβέρνηση της χώρας, βρήκαμε μπροστά μας μια κατάσταση η οποία ήταν η χειρότερη των χειρότερων προβλέψεων. Η χώρα βρισκόταν εγκλωβισμένη σε ένα πολιτικό μοντέλο αναχρονιστικό, σε ένα πολιτικό μοντέλο που είχε τελματώσει, ένα μοντέλο που στήριζε την ύπαρξή του στη συνειδητή επιλογή της ταύτισης κόμματος και κράτους, την εξυπηρέτηση κρατικοδίαιτων συμφερόντων, την εσωστρέφεια, τη διαφθορά, την αναποτελεσματικότητα. 
      Απέναντι σ’ αυτήν την πραγματικότητα, η διακυβέρνηση δεν είχε άλλη επιλογή από το να ακολουθήσει έναν και μόνο δρόμο, το δρόμο των αλλαγών και των μεταρρυθμίσεων. Και αυτόν ακολουθήσαμε. 
      Αυτά τα τέσσερα χρόνια που έχουμε αναλάβει τη διακυβέρνηση της χώρας, προωθήσαμε και προωθούμε συντεταγμένα και με αίσθηση ευθύνης μεταρρυθμίσεις που δίνουν νέα δυναμική στην Ελλάδα. Δίνουν νέα δυναμική στην οικονομία, στις επενδύσεις, στην παιδεία, στην προστασία του περιβάλλοντος, στην απασχόληση, στη στήριξη της περιφέρειας, στα μεγάλα έργα υποδομής. 
      Βάλαμε τάξη και διαφάνεια στα δημόσια οικονομικά, εφαρμόζοντας συγκροτημένη δημοσιονομική προσαρμογή. Πετύχαμε έναν από τους υψηλότερους ρυθμούς αύξησης στην ευρωζώνη, καθώς και τη σταδιακή, αλλά σταθερή μείωση της ανεργίας. Πετύχαμε σημαντική άνοδο του τουριστικού ρεύματος, όπως και τη μεγαλύτερη αύξηση των εξαγωγών την τελευταία εικοσαετία.  
      Η Ελλάδα αυτήν την περίοδο πήρε μία θέση στον παγκόσμιο γεωπολιτικό χάρτη που πραγματικά της αξίζει. Και αυτή η θέση φέρνει τη σφραγίδα του Πρωθυπουργού Κώστα Καραμανλή. 
      Σήμερα, όπως γνωρίζετε, διεξάγονται κρισιμότατες συζητήσεις υπό την αιγίδα του Οργανισμού Ηνωμένων Εθνών. Μάλιστα, σήμερα θα γίνει και η συνάντηση των Υπουργών Εξωτερικών Ελλάδας και Σκοπίων στη Σλοβενία. 
      Αντιλαμβάνεστε, λοιπόν, ότι βρισκόμαστε σε μία πάρα πολύ δύσκολη καμπή του κρίσιμου αυτού εθνικού μας προβλήματος. Ο Πρόεδρος Κώστας Καραμανλής χθες στην κοινοβουλευτική ομάδα ξεκαθάρισε το τοπίο, όπως άλλωστε και η Υπουργός των Εξωτερικών όσον αφορά το ποια είναι η κόκκινη γραμμή, πού βρισκόμαστε, αλλά και για την ανυποχώρητη θέση της ελληνικής Κυβέρνησης. Εμείς είμαστε ανυποχώρητοι στη μία και μοναδική θέση: Μη λύση, μη πρόσκληση. Όχι μη ένταξη, αλλά μη πρόσκληση, κάτι που είναι πολύ σημαντικό. 
      Κυρίες και κύριοι συνάδελφοι, πριν από λίγους μήνες -περίπου επτά- οι πολίτες αναγνωρίζοντας όλα τα σημαντικά βήματα που πετύχαμε, ανανέωσαν την εμπιστοσύνη τους στη Νέα Δημοκρατία και τον Πρωθυπουργό Κώστα Καραμανλή. Έστειλαν το ξεκάθαρο δικό τους μήνυμα και με ώριμη κρίση διαπίστωσαν ότι χωρίς τόλμη η χώρα δεν μπορεί να αλλάξει ταχύτητα. 
      Σε μια εποχή που τα πάντα αλλάζουν ραγδαία, εμείς δεν μπορούμε να συμβιβαζόμαστε με τις λογικές της στασιμότητας, της συντήρησης και της στείρας άρνησης κάθε προσπάθειας αλλαγής.   
      Οι πολίτες συνειδητοποίησαν ότι η μετάβαση στη νέα εποχή απαιτεί μια πιο γενναία πολιτική μεταρρυθμίσεων. Αυτή την πολιτική ακολουθούμε και αυτή την πολιτική είμαστε αποφασισμένοι να τη φέρουμε σε πέρας μακριά από ακρότητες, μακριά από δογματισμούς, από ανέξοδους λαϊκισμούς. 
      Με βασικό γνώμονα το συμφέρον των πολλών, επιλέγουμε να κριθούμε και να συγκριθούμε στο πεδίο της πραγματικής πολιτικής. Σταθερή μας προτεραιότητα είναι τα μεγάλα οικονομικά και κοινωνικά προβλήματα με αιχμή του δόρατος, βέβαια, την ασφαλιστική μεταρρύθμιση. Μία ασφαλιστική μεταρρύθμιση η οποία έχει έναν και μόνο στόχο, το κεκτημένο δικαίωμα όλων των Ελλήνων και των Ελληνίδων για μια αξιοπρεπή σύνταξη. Και αυτός είναι ο στόχος μας. Με την ασφαλιστική μεταρρύθμιση αίρουμε τις αδικίες και ενισχύουμε την κοινωνική συνοχή και αλληλεγγύη.
      Κυρίες και κύριοι συνάδελφοι, είναι πλέον φανερό ότι στην κρίσιμη αυτή εποχή με όλα τα μεγάλα ζητήματα που αντιμετωπίζει ο τόπος να βρίσκονται σε κομβική τροχιά, η Κυβέρνηση βρίσκεται απέναντι σε ένα καθολικό μέτωπο άρνησης από το σύνολο της Αντιπολίτευσης. 
	Ο πολιτικός αναχωρητισμός, τα «όχι» και ο λαϊκισμός δεν συνιστούν πολιτική πρόταση. Όσοι επιλέγουν αυτό το δρόμο, όσοι βάζουν τον εαυτό τους και τα μικροκομματικά τους συμφέροντα πάνω από το συμφέρον του τόπου είναι υπόλογοι απέναντι στους πολίτες. Είναι υπόλογοι έναντι των μελλοντικών γενεών. 
	Απέναντι σε αυτήν τη στείρα και άγονη άρνηση της Αντιπολίτευσης για κάθε αλλαγή, χωρίς μάλιστα πειστική εναλλακτική λύση, εμείς είμαστε η μόνη πολιτική δύναμη που με συναίσθηση ευθύνης, με σχέδιο και όραμα τολμάμε τις αλλαγές για το μέλλον της χώρας. Ακολουθούμε το δύσκολο και υπεύθυνο δρόμο των μεταρρυθμίσεων, χωρίς να φοβόμαστε το πολιτικό κόστος. 
      Οι πολίτες ζητούν από την Κυβέρνηση να συνεχίσει το έργο της. Υπάρχει μπροστά μας μια μεγάλη πρόκληση: Η πρόκληση για αλλαγές. Η πρόκληση για μεταρρυθμίσεις. Μακριά από τεχνητές οξύτητες και απόπειρες πόλωσης, με σεβασμό στους θεσμούς, με συναίσθηση κοινωνικής ευθύνης, με τους πολίτες στο πλευρό μας. 
      Κυρίες και κύριοι συνάδελφοι, δίνω ψήφο εμπιστοσύνης στην υπεύθυνη διακυβέρνηση. Δίνω ψήφο εμπιστοσύνης στη συνέχεια των αλλαγών και των  μεταρρυθμίσεων. Δίνω ψήφο εμπιστοσύνης στο παρόν και στο μέλλον της χώρας. Δίνω ψήφο εμπιστοσύνης στην Κυβέρνηση της Νέας Δημοκρατίας και στον Πρωθυπουργό Κώστα Καραμανλή. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο τώρα έχει ο κ. Βελόπουλος, Βουλευτής του ΛΑ.Ο.Σ..
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, κατ’ αρχάς, να ευχαριστήσω τους συναδέλφους που ανέχτηκαν να τους προσπεράσω και να έρθω στη θέση τους και τον Υπουργό, βέβαια, για την ανοχή του. Είχαμε ένα τροχαίο ατύχημα, αλλά εν πάση περιπτώσει είμαστε εδώ για να πούμε όσα μπορούμε. 
      Θα ήθελα απλώς να ξεκινήσω, λέγοντας αυτό που είπε ο μεγάλος φιλόσοφος Δημόκριτος: «Η αδικία είναι πολύ κακό πράγμα και πρέπει να την εμποδίσουμε. Αν δεν μπορούμε, τουλάχιστον να μην συμπράξουμε.» 
      Θεωρούμε, λοιπόν, υποχρέωσή μας, κυρίες και κύριοι συνάδελφοι, να μη συμπράξουμε σε μια κατάφωρη αδικία από την πλευρά της Νέας Δημοκρατίας σε πολλές πτυχές της διακυβερνήσεώς της. 
      Ξέρετε, εμείς είμαστε υπέρ της κοινής λογικής. Θα αναφερθώ, όμως, τώρα στο Συνασπισμό και στο ΠΑ.ΣΟ.Κ. με ιδιαίτερη συμπάθεια, διότι θεωρώ αδιανόητο να παίζουν με θεσμούς. Όταν παίζουμε με θεσμούς, πρέπει να ξέρουμε ότι θα έχουμε δυσάρεστα αποτελέσματα. Δεν ξέρω αν είναι παιδότοπος ή παιδική χαρά ο Συνασπισμός ή το ΠΑ.ΣΟ.Κ.. Αντιλαμβάνομαι, όμως, ότι βλέπετε σαν τραμπάλα την κατάσταση, τις δημοσκοπήσεις δηλαδή. Ανεβαίνει ψηλά ο Συνασπισμός; Πιέζει το ΠΑ.ΣΟ.Κ. να ανέβει αυτό ψηλότερα. Όμως, δεν είναι τραμπάλα η πολιτική! Πιστέψτε με. Ούτε παιδική χαρά! Ούτε παιδότοπος! 
      Τα παιδία παίζει, λοιπόν. Καλώς τα τα παδιά! Όμως, τέτοια καινούργια πολιτική δεν μπορεί να παραγάγει το νέο, όπως τουλάχιστον σερβίρεται, από την πτέρυγα του Συνασπισμού, διότι αυτή η αντίληψη είναι παλαιοκομματική. 
      Είναι παλαιοκομματική. Ξεκινώ έτσι επιθετικά, διότι πρέπει κάποια στιγμή να λέμε την αλήθεια. Είναι υποκριτικό να ομιλεί ο Συνασπισμός για το δημοψήφισμα, όταν οι πρώτοι που το έθεσαν εδώ είμαστε εμείς. Μάλιστα, ενθυμούμαι ότι τον Οκτώβριο σε δική μου ομιλία είχα αναφερθεί στο δημοψήφισμα για την εκλογή των Βουλευτών και έκανα αναλυτική αναφορά στο δημοψήφισμα. 
      Και βέβαια, θα πρέπει να ξέρουν και κάτι, ότι όταν δεν λες την αλήθεια, πληρώνεις το αντίτιμο. Διότι το Σύνταγμά μας, κατά πως είναι, δεν προβλέπει -έτσι τουλάχιστον ως είναι- εύκολα να γίνει δημοψήφισμα. 
      Γιατί το λέω αυτό; Γιατί η χώρα που γέννησε τη δημοκρατία, δυστυχώς, έχει δημοκρατικές αγκυλώσεις. Δεν είναι δυνατόν ο θεσμικός ρόλος του Προέδρου της Δημοκρατίας να είναι ένας ρόλος τυπικός. Δεν είναι δυνατόν το Κοινοβούλιο να μην μπορεί να κάνει σωστά τη δουλειά του. 
      Γιατί το λέω αυτό; Ξέρετε, κύριοι συνάδελφοι, ότι στη χώρα που λέγεται Βουλγαρία ή Σκόπια ή Ρουμανία ή όπως λέγεται προβλέπονται δημοψηφίσματα; Στην Ιταλία προβλέπονται δημοψηφίσματα. Και πώς; Με τον απλό τρόπο. Με πενήντα, εκατό ή με εκατό πενήντα χιλιάδες υπογραφές των πολιτών. 
      ΝΙΚΟΛΑΟΣ ΣΗΦΟΥΝΑΚΗΣ: Τρία εκατομμύρια!
      ΚΥΡΙΑΚΟΣ ΒΕΛΟΠΟΥΛΟΣ: Ακούστε! Ελβετία: πενήντα χιλιάδες πολίτες ενεργοί. Να σας πω εγώ, γιατί μου τα είπε ο γνωστός ποινικολόγος και συνταγματολόγος από τη Θεσσαλονίκη κ. Χρυσαλβανός. 
      Ιταλικό Σύνταγμα: πενήντα χιλιάδες εκλογείς. Σλοβενία: σαράντα χιλιάδες εκλογείς. Δημοκρατία των Σκοπίων: εκατό πενήντα χιλιάδες εκλογείς. Και βέβαια, ρουμανικό Σύνταγμα: διακόσια πενήντα χιλιάδες πολίτες. Αυτά είναι τα στοιχεία και όποιος θέλει μπορεί να τα παραλάβει και να τα δει, για να ξέρετε ότι, όταν μιλάμε εμείς ως Λαϊκός Ορθόδοξος Συναγερμός, κύριε Σηφουνάκη, ξέρουμε πολύ καλά τι λέμε. Πιστέψτε με με πολλή συμπάθεια. 
      Θα πάμε τώρα στα Σκόπια. Και πάμε στα Σκόπια, γιατί ως Μακεδών Βουλευτής, ως άνθρωπος που εκλέγεται εκεί, έχω ακούσει χίλια πράγματα εδώ μέσα, μισές αλήθειες, φληναφήματα πάνω από την ιστορία, μόνο και μόνο για να καλύψουμε τις πομπές μας. 
      Ακούστε,  κύριοι συνάδελφοι, σε μία χώρα όπου το 2005 με απόφαση του Υπουργείου Εθνικής Άμυνας απαγορεύονται τα εμβατήρια στις παρελάσεις, στους στρατιώτες μας, τα πράγματα δεν πάνε καθόλου καλά. Το κατήγγειλα. Τιμωρήθηκε εύελπις πέρσι γιατί είπε το «Μακεδονία ξακουστή» μαζί με τους ευέλπιδες. Άρα λοιπόν να είμαστε σοβαροί σε συγκεκριμένα πράγματα.
      Δεύτερον, συμφωνείτε όλοι για το όνομα. Σε τι πράγμα συμφωνείτε; Στο όνομα Μακεδονία με ένα πρόθεμα, άνω, κάτω Μακεδονία, βόρεια, νότια, σαν να λέμε Άνω Πετράλωνα, Κάτω Πετράλωνα, Άνω Τούμπα, Κάτω Τούμπα. Μα, Τούμπα είναι και Πετράλωνα μένει. Άρα, το «Μακεδονία» μένει.
      Πείτε λοιπόν ότι υποχωρήσαμε, πείτε λοιπόν ότι κάναμε άτακτη φυγή και αφήστε τα ψευτοεπιχειρήματα για ψευδεπίγραφες λύσεις. Ψευδεπίγραφη λύση είναι η λύση που πάτε να δώσετε. Είναι λύση ήττας, είναι λύση ανίσχυρης Κυβέρνησης, ενός ανίσχυρου κράτους να επιβάλει το αυτονόητο, την εθνική αξιοπρέπεια.
      Ερωτώ λοιπόν, για ποιο βέτο μιλάτε; Και βέβαια, όλοι συμφωνείτε, τα τέσσερα κόμματα σε ένα βέτο το οποίο μου θυμίζει μια ερμαφρόδιτη κατάσταση. Τα ερμαφρόδιτα είναι ερμαφρόδιτα, δεν είναι λύσεις, καταλάβετέ το! Θα το βρούμε μπροστά μας. Και το λέω αυτό γιατί πολύ απλά άκουσα τον κ. Γεώργιο Παπανδρέου, τον Αρχηγό της Αξιωματικής Αντιπολιτεύσεως να επαίρεται για το εμπάργκο. Και ερωτώ ποιο εμπάργκο; Το διάτρητο που οι κουμπάροι κάποιων τότε έγιναν πάμπλουτοι από τη Βουλγαρία; Ποιον κοροϊδεύουμε εδώ μέσα; Ένα εμπάργκο το οποίο δεν εφαρμόστηκε ποτέ.
      Και για να δείτε, κύριε Υπουργέ, πόσο πλημμελής είναι η διπλωματία μας θα σας πω κάτι. Το εμπάργκο δεν ήταν εμπάργκο, ήταν αντίμετρα. Οι Σκοπιανοί προκαλούσαν και πήραμε εμείς τα αντίμετρα ώστε να μην προκαλούν. Το εμπάργκο είναι επιθετική ενέργεια και το χρησιμοποιούμε εδώ μέσα. Για να ξέρουμε τουλάχιστον, όταν αναφερόμαστε σε συγκεκριμένους όρους που εκθέτουν την Ελλάδα διεθνώς, να χρησιμοποιούμε σωστά τους όρους.
      Θα πω επίσης για την κ. Μπακογιάννη ότι είπε ότι λαϊκίζουμε επικινδύνως κάποιοι εδώ μέσα. Κατά τη δική μου άποψη, επικινδύνως εμπαίζετε το λαό, διότι λέτε ναι στο όνομα «Μακεδονία» με πρόθεμα. Αυτό είναι ο εμπαιγμός, αυτό είναι  το επικίνδυνο.
      Θέλω να πω το εξής στις δύο μεγάλες Κυβερνήσεις: Ήμασταν μέλη της Ευρωπαϊκής Ενώσεως, όσοι ενθυμούμαστε ήταν δέκα τα μέλη παλαιά. Από τότε μέχρι σήμερα μπήκαν άλλοι δεκαπέντε, είκοσι, είκοσι πέντε, δεν ξέρω πόσοι μπήκαν. Στην Ευρωπαϊκή Ένωση υπάρχει αλληλεγγύη. Πήγε ποτέ μία κυβέρνηση ελληνική να πει με σοβαρή εξωτερική πολιτική και γραμμή, στην Ισπανία, στην Πορτογαλία που δεν ήταν μέλη «Κύριοι, σας δεχόμαστε αλλά σε διμερές επίπεδο δεν θα αναγνωρίσεις τα Σκόπια με το όνομα «Μακεδονία»». Αυτό λέγεται εξωτερική πολιτική, κύριοι! Και όχι να δέχεσθε αβρόχοις ποσί να βάζετε τον οποιονδήποτε στην Ευρωπαϊκή Ένωση χωρίς βέτο. Δεν πήρατε ούτε ένα μέτρο ώστε οι χώρες που θα μπουν και θα είναι αλληλέγγυες στην Ευρωπαϊκή Ένωση, να στηρίξουν το εθνικό μας θέμα. Άρα έχουν μερίδιο ευθύνης και οι κυβερνήσεις του ΠΑ.ΣΟ.Κ. και οι κυβερνήσεις της Νέας Δημοκρατίας.
      Φθάσαμε σε ένα σημείο σήμερα να ακούμε τον Υπουργό Εξωτερικών των Σκοπίων, τον άνθρωπο που εκπαίδευσε ή αν θέλετε καλύτερα –γιατί εγώ τολμώ να το πω, δεν ντρέπομαι εδώ μέσα, λέμε ονόματα, αυτή είναι η διαφορά του δικού μας κόμματος, ομιλεί με ονόματα- σπούδασε ο κ. Κόκκαλης τον κ. Μιλόσοσκι, τον Υπουργό Εξωτερικών των Σκοπίων, τον σπουδάσαμε, τον ταΐσαμε, τον βοηθάμε, να φθάνει να μας κάνει υποδείξεις για μακεδονική μειονότητα, για τουρκική μειονότητα, για μειονότητα –ακούστε λίγο το επικίνδυνο- αλβανική στην Ελλάδα. Καταλάβατε τι μας είπε ο Υπουργός  Εξωτερικών των Σκοπίων;
      Όταν υπάρχει η δεδηλωμένη, κύριε  Υπουργέ και κύριοι της Κυβερνήσεως, δήλωση του Γκλιγκόρωφ το 1993 στην εφημερίδα «DENVIC», σας λέω και πού είναι, Οκτώβριος 1993, ότι υπάρχουν εκατό χιλιάδες Έλληνες στα Σκόπια και ουδέποτε στη συζήτηση που κάνετε δεν το θέσατε ως αντεπιχείρημα, ως μοχλό πίεσης. Υπάρχουν Έλληνες εκεί και δεν το θέσαμε ποτέ εμείς. Άρα λοιπόν να είμαστε τουλάχιστον σοβαροί στην εξωτερική πολιτική.
      Λέτε ψέματα, το όνομα είναι «Μακεδονία», αυτό συζητάμε, αν θα είναι Άνω, Κάτω Τούμπα, Άνω, Κάτω Πετράλωνα. Ένα και ένα κάνουν δύο. Κεραμίδια και πέτρες ατάκτως εριμμένα είναι άχρηστα, όπως δυστυχώς η πολιτική της Κυβέρνησης στο θέμα των Σκοπίων.
      Είπε και κάτι άλλο η κ. Μπακογιάννη που εμένα προσωπικά ως Βουλευτής με ενόχλησε, δεν ξέρω αν ενόχλησε τους Βουλευτές της Μακεδονίας. Για πρώτη φορά εδώ μέσα η κ. Μπακογιάννη παραδέχθηκε τη σύνθετη ονομασία. Και το δεχτήκατε,  κύριοι συνάδελφοι της Νέας Δημοκρατίας, εσείς που πηγαίνετε σε όλα τα συλλαλητήρια, που είσαστε στις επάλξεις. Το είπε, «σύνθετη ονομασία». Κανείς δεν αντέδρασε. Το κατάπιαμε και αυτό. Εντάξει! Και είπε και κάτι άλλο. «Εγώ διαπραγματεύομαι», με έπαρση, με αλαζονεία. Και ερωτώ, ο Πρωθυπουργός ή η κ. Μπακογιάννη ασκεί εξωτερική πολιτική; Με ποιου εντολές πηγαίνει και συζητάει με τους Σκοπιανούς;
     Να μάθουμε επιτέλους αν υπάρχει ενιαία στάση και θέση ή αν είναι δίπολο η εξωτερική μας πολιτική για τα προσωπικά παιχνίδια του καθενός που θέλει να γίνει Πρωθυπουργός.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνοντας θα πω ότι η ίδια δεν κατάλαβε ότι η Ελλάδα είναι στριμωγμένη. Και ερωτώ: Είναι δυνατόν η ισχυρή Ελλάς, η χώρα του ΝΑΤΟ, η χώρα της Ευρωπαϊκής Ενώσεως, να σύρεται από ένα κρατίδιο, το οποίο υπάρχει γιατί εμείς τους βοηθάμε…
     ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ ολοκληρώστε.
     ΚΥΡΙΑΚΟΣ ΒΕΛΟΠΟΥΛΟΣ: Ναι, κυρία Πρόεδρε.
     Να σύρεται ουσιαστικά από μια οντότητα ανύπαρκτη, από μια οντότητα παραπαίουσα. Να σύρεται και να λέει η κ. Μπακογιάννη «δεν είμαστε στριμωγμένοι στον τοίχο». Σαφώς, γιατί προσπεράσαμε και τον τοίχο. Φύγαμε από τον τοίχο. Πάμε στα τάρταρα. Και δυστυχώς –θα το πω απλά για να το καταλάβετε- έτσι όπως ασκείτε εξωτερική πολιτική, τα παιδιά μας, τα παιδιά σας, οι επόμενες γενιές, θα έχουν αδέλφια στα βόρεια σύνορά τους ως μακεδόνες.
     Εμείς, κύριε Υπουργέ, νόθα αδέλφια δεν δεχόμαστε. Η Μακεδονία είναι Ελλάδα. Όχι νόθευση στο εθνικό μας θέμα. Είναι ντροπή για όλους μας.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο Υπουργός Εθνικής Άμυνας, κ. Ευάγγελος Μεϊμαράκης.
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ευχαριστώ, κυρία Πρόεδρε.
     Κυρίες και κύριοι συνάδελφοι, κατ’ αρχάς θα ήθελα να δώσω, παρ’ ότι δεν το συνηθίζω, δύο απαντήσεις στον μόλις κατελθόντα συνάδελφο.
     Πρώτον, η εξωτερική πολιτική ασκείται από το Υπουργείο Εξωτερικών αλλά έχει την έγκριση όλης της Κυβέρνησης και της πλειοψηφίας της Βουλής. Και νομίζω ότι καταφέραμε να έχει και την έγκριση ενός πολύ μεγάλου φάσματος του πολιτικού κόσμου.
     Από εκεί και πέρα, είναι δικό σας θέμα να καταθέτετε τις απόψεις σας. Αλλά θα έλεγα ότι θα πρέπει να τις καταθέτετε με τέτοιο τρόπο που να μπορούμε να έχουμε τον απαιτούμενο διάλογο.
     Το δεύτερο είναι ότι ο συνάδελφος επιμένει σε ένα συγκεκριμένο ζήτημα, ότι τιμωρήθηκε εύελπις κατά τη διάρκεια της παρέλασης επειδή τραγουδούσε, όπως είπε, το «Μακεδονία ξακουστή». 
     Έχω απαντήσει στο συνάδελφο και δεν θα πάψω να απαντώ κάθε φορά που θα τίθεται το θέμα, ότι δεν τιμωρήθηκε γι’ αυτό ο εύελπις. Σταματήστε πλέον να λαϊκίζετε. Υπάρχει εντολή ότι στις παρελάσεις…
     ΚΥΡΙΑΚΟΣ ΒΕΛΟΠΟΥΛΟΣ: Μέχρι τότε μπορούσαμε…
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Υπάρχει εντολή ότι στις παρελάσεις…
     ΚΥΡΙΑΚΟΣ ΒΕΛΟΠΟΥΛΟΣ: Στις παρελάσεις…
     ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ μη διακόπτετε.
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε συνάδελφε, υπάρχει πάγια εντολή εδώ και χρόνια, από συστάσεως του ελληνικού κράτους, αν δεν την ξέρετε…
     ΚΥΡΙΑΚΟΣ ΒΕΛΟΠΟΥΛΟΣ: Όχι.
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): …μέχρι σήμερα που απαγορεύει σ’ αυτούς που παρελαύνουν να ψέλνουν, να τραγουδούν. Και δεν τιμωρήθηκε γιατί έλεγε το «Μακεδονία ξακουστή», αλλά γιατί ακριβώς τραγουδούσε. Με τη δική σας λογική αύριο το πρωί στην παρέλαση ο κάθε στρατιώτης ο οποίος παρελαύνει, μπορεί να τραγουδάει ρεμπέτικα, μπορεί να τραγουδάει το Θούριο, μπορεί να τραγουδάει οτιδήποτε.
     ΚΥΡΙΑΚΟΣ ΒΕΛΟΠΟΥΛΟΣ: Αυτό είναι λαϊκισμός.
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Λοιπόν, σταματήστε να λαϊκίζετε και να καταθέσετε τις απόψεις σας με τέτοιο τρόπο ώστε να γίνονται κατανοητές.
     Άρα, τιμωρήθηκε γιατί αγνόησε την πάγια εντολή που υπάρχει από συστάσεως του ελληνικού κράτους. Εάν εσείς, κύριοι συνάδελφοι, θέλετε την παρέλαση για να γίνει χαβαλές, αυτό σαν κόμμα δεν σας τιμά.
     ΚΥΡΙΑΚΟΣ ΒΕΛΟΠΟΥΛΟΣ: Στο έγγραφό σας το 2005…
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Στο έγγραφό μου σας απαντώ κυριολεκτικά και σας λέω…
     ΚΥΡΙΑΚΟΣ ΒΕΛΟΠΟΥΛΟΣ: Το 2005…
     ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ, κύριε Βελόπουλε! Μη διακόπτετε.
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε συνάδελφε, εσείς δηλαδή θέλετε οι στρατιώτες να παρελαύνουν και να τραγουδούν; Αυτό μου λέτε τώρα.
     ΚΥΡΙΑΚΟΣ ΒΕΛΟΠΟΥΛΟΣ: Εθνικά εμβατήρια.
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ποια εθνικά εμβατήρια; Οτιδήποτε και να τραγουδούν απαγορεύεται. Πώς να γίνει δηλαδή; Δεν το καταλαβαίνετε; Δεν καταλαβαίνετε ότι οι στρατιώτες όταν παρελαύνουν βάσει της πάγιας εντολής, δεν μπορούν να τραγουδούν; Αυτό δεν το καταλαβαίνετε;
     ΚΥΡΙΑΚΟΣ ΒΕΛΟΠΟΥΛΟΣ: Εμείς τραγουδούσαμε…
     ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σας πείραξε επειδή τραγουδούσε το «Μακεδονία ξακουστή». Αν τραγουδούσε το Θούριο τι θα μου λέγατε; Αν τραγουδούσε ρεμπέτικα τι θα μου λέγατε; 
     Καταλάβατε τώρα γιατί λαϊκίζετε και γιατί δεν μπορούμε πραγματικά να συνεργαστούμε σε μείζονος σημασίας θέματα; Καταλάβατε τώρα γιατί η Νέα Δημοκρατία επιδιώκει μόνη της άνετη κοινοβουλευτική πλειοψηφία; Καταλάβατε γιατί ακριβώς με λαϊκισμούς και με τα άκρα δεν μπορούν να προχωρήσουν τα μεγάλα ζητήματα, τα οποία έχει ανάγκη ο τόπος και τις λύσεις που απαιτούν οι πολίτες;
     (Χειροκροτήματα από την πτέρυγα της Νέας Δημοκρατίας)
     Αν αυτό, κύριε συνάδελφε, δεν το καταλάβατε, τότε δεν μπορείτε να φτιάξετε και τη δική σας συμπεριφορά.
     Κυρίες και κύριοι συνάδελφοι, η πρόταση δυσπιστίας που κατετέθη από το ΠΑ.ΣΟ.Κ. -και εγώ θέλω να αναφερθώ μόνο στα δικά μου θέματα- δίνει τη δυνατότητα στην Κυβέρνηση να κάνει τον απολογισμό του μεγάλου έργου της, που πράγματι έχει επιτελέσει τα τελευταία χρόνια και επιτρέψτε μου γι’ αυτό να μιλήσω, για το δικό μου τομέα, ως Υπουργός Εθνικής Αμύνης.
    Βασική προτεραιότητα του Υπουργείου Εθνικής Αμύνης ήταν, με ανθρωποκεντρική κατεύθυνση, να ενισχύσει την αποτρεπτική και την αμυντική ισχύ και ικανότητα των Ενόπλων μας Δυνάμεων, προκειμένου να είναι σε θέση να ανταποκριθούν στο ευρύτατο φάσμα των δραστηριοτήτων τους, εφαρμόζοντας πλήρως, τις αρχές της διαφάνειας και της αξιοκρατίας, πάντοτε μέσα στο πλαίσιο των δημοσιονομικών συνθηκών της χώρας. 
    Οι προσπάθειές μας βασίστηκαν, κατά κύριο λόγο, στον εξορθολογισμό των αμυντικών δαπανών και των λειτουργικών εξόδων των Ενόπλων Δυνάμεων και με τον τρόπο αυτό κατέστη δυνατή η εξοικονόμηση πιστώσεων από τον προϋπολογισμό του Υπουργείου. Έχουμε, μάλιστα, επιτύχει το στόχο της μείωσης του συνόλου των αμυντικών δαπανών, προκειμένου να αυξηθεί το κοινωνικό μέρισμα του κρατικού προϋπολογισμού. 
    Αποκαταστήσαμε τη διαφάνεια στα εξοπλιστικά προγράμματα και δημιουργούμε τις απαραίτητες υποδομές για την υποστήριξη των νέων ολοκληρωμένων οπλικών συστημάτων, εφαρμόζοντας, πλέον, ένα νέο θεσμικό πλαίσιο αμυντικών προμηθειών. Έχει, ήδη, επιτευχθεί η πλήρης εναρμόνιση της χώρας μας με τις απαιτήσεις της EUROSTAT, σε ό,τι αφορά τον τρόπο καταγραφής των αμυντικών δαπανών. Υπενθυμίζω ότι τα σχετικά στοιχεία αποστέλλονται, πλέον στην Ευρωπαϊκή Ένωση με μέριμνα του Υπουργείου Εθνικής Αμύνης. 
    Με την ψήφιση του νόμου το 2008 (πριν από ένα μήνα) θέσαμε και το νέο θεσμικό πλαίσιο για τη διαγωνιστική διαδικασία των αμυντικών προμηθειών και έτσι η Ελλάδα εναρμονίζεται πλήρως με την Κοινοτική νομοθεσία. Προχωρά ακόμα πιο τολμηρά, εφαρμόζοντας πιο αυστηρούς κανόνες διαφάνειας και αντικειμενικότητας και πιο δίκαιους κανόνες αξιολόγησης. Πρόκειται για ένα ολοκληρωμένο πλαίσιο παροχής κινήτρων, για τη διασφάλιση της ποιότητας του αμυντικού υλικού που προμηθεύεται η χώρα, αλλά και για την έμπρακτη ενίσχυση της εγχώριας αμυντικής βιομηχανίας. Αποτελεί τομή στη διαδικασία προμηθειών, καθώς παρέχει όλα τα εχέγγυα για τη διασφάλιση της διαφάνειας και της ποιοτικής αξιολόγησης, ενδυναμώνοντας, στο πλαίσιο αυτό και το ρόλο που πρέπει να διαδραματίσουν οι συλλογικοί φορείς της αμυντικής βιομηχανίας. 
    Τέλος, πρόκειται για μεταρρύθμιση απολύτως σύγχρονη και συμβατή με τις διεθνείς εξελίξεις στον τομέα των εξοπλισμών, που με τη συνεργασία όλων των εμπλεκομένων φορέων μπορεί να δημιουργήσει όλες τις ικανές και αναγκαίες συνθήκες για μακρόχρονη εφαρμογή. 
    Ταυτόχρονα, ο ρόλος της κρατικής και ιδιωτικής εγχώριας αμυντικής βιομηχανίας αναβαθμίστηκε, στο βαθμό που οι δημοσιονομικές συνθήκες της χώρας βεβαίως επιτρέπουν, μέσω της συμμετοχής της στις προμήθειες των Ενόπλων Δυνάμεων, που έχει καταστεί υποχρεωτική με το νόμο περί προμηθειών. 
    Το θεσμικό πλαίσιο, που πριν λίγο σας ανέφερα, συμπληρώθηκε και με τη θέσπιση του μητρώου κατασκευαστών αμυντικού υλικού (πρόσφατο προεδρικό διάταγμα) προκειμένου οι παραγωγικές δυνατότητες  των ελληνικών αμυντικών βιομηχανιών, όχι μόνο να διασφαλίζονται, αλλά και να μπορούν να διευρυνθούν.
    Απαντώντας στην ανάγκη για οργάνωση και διατήρηση σύγχρονων, ευέλικτων και ταχέως αναπτυσσόμενων Ενόπλων Δυνάμεων, θεσμοθετήσαμε εξειδικευμένη διαδικασία, γνωστή με το όνομα «Μετεξέλιξη των Ενόπλων Δυνάμεων». Με τη Μετεξέλιξη των Ενόπλων Δυνάμεων δρομολογούνται εξελίξεις σε μια σειρά τομέων, όπως η δομή δυνάμεων, η διακλαδικότητα, ο αμυντικός σχεδιασμός, η υπεροχή στη διαδικασία λήψης αποφάσεων. 
    Στοχεύουμε, ακριβώς, στη μεγιστοποίηση της επιχειρησιακής αποτελεσματικότητας και της μαχητικής ισχύος των Ενόπλων Δυνάμεων, με κύριο μοχλό ισχύος το αξιόμαχο ανθρώπινο δυναμικό. Θεμελιώδη άξονα της δικής μας πολιτικής αποτελεί ο ανθρωποκεντρικός της χαρακτήρας. Η ισχύς των Ενόπλων Δυνάμεων κατοχυρώνεται από την ποιοτική υπεροχή του προσωπικού τους, γι’ αυτό και ο παράγοντας άνθρωπος απετέλεσε και συνεχίζει να αποτελεί για ‘μας, την πρώτη προτεραιότητα. Πιο συγκεκριμένα, δίνουμε ιδιαίτερη έμφαση στην βελτιστοποίηση των συνθηκών της παρεχόμενης εκπαίδευσης των στελεχών, τόσο στη στρατιωτική, όσο και στην επιστημονική τους κατάρτιση. Παράλληλα, προχωρούμε στη λήψη μιας σειράς κοινωνικών μέτρων, για την αντιμετώπιση ζητημάτων που άπτονται της καθημερινότητας των στελεχών των Ενόπλων Δυνάμεων, των συνθηκών διαβίωσης και της βελτίωσης του βιοτικού τους επιπέδου. 
    Τη χρονιά που μας πέρασε προχωρήσαμε στην αναμόρφωση του μισθολογίου των εν ενεργεία και μέσω αυτού στην αναπροσαρμογή των συντάξεων των εν αποστρατεία στελεχών, αυξάνοντας το βασικό μισθό του ανθυπολοχαγού στα 860 ευρώ, όπως ακριβώς είχαμε δεσμευθεί στο πρόγραμμά μας. Και αυτό χωρίς να συνυπολογίζεται η ετήσια αναπροσαρμογή για το έτος 2008. Βελτιώσαμε, έτσι, σε σημαντικό βαθμό, το επίπεδο αμοιβών των στελεχών των Ενόπλων Δυνάμεων, πάντοτε στο πλαίσιο των δημοσιονομικών δυνατοτήτων της χώρας. 
    Προς την ίδια κατεύθυνση συνεχίστηκε η προσπάθεια βελτίωσης των συνθηκών υγιεινής, ασφάλειας και διαβίωσης του συνόλου του ανθρωπίνου δυναμικού του Υπουργείου. Διατέθηκαν σημαντικά κονδύλια από τον προϋπολογισμό στο πλαίσιο της προσπάθειάς του Υπουργείου να εφαρμόσει ένα ολοκληρωμένο σύστημα υγείας και ασφάλειας, βασισμένο σε διεθνώς αναγνωρισμένα πρότυπα, με στόχο, μεταξύ άλλων, και τη μείωση των ατυχημάτων στις ένοπλες δυνάμεις. 
      Στο πλαίσιο της διαρκούς μέριμνας του Υπουργείου Εθνικής Άμυνας για την ικανοποίηση των αναγκών των στελεχών των Ενόπλων Δυνάμεων ψηφίστηκε, πριν από δύο περίπου μήνες, το πολυνομοσχέδιο του Υπουργείου με το οποίο ρυθμίζονται και επιλύονται θέματα, χρόνια προβλήματα, κατά βάσει του προσωπικού των Ενόπλων Δυνάμεων, που για μεγάλο χρονικό διάστημα, όπως γνωρίζετε, παρέμεναν σε εκκρεμότητα. Ρυθμίστηκαν ζητήματα στελεχών των Ενόπλων Δυνάμεων, προσωπικού του Υπουργείου, Αναπήρων Πολέμου, άλλων ευαίσθητων κοινωνικών ομάδων, θέματα εκπαίδευσης των Ανωτάτων Στρατιωτικών Εκπαιδευτικών Ιδρυμάτων, αναθεώρηση του νομοθετικού πλαισίου των Ενώσεων Εφέδρων, σε εφεδρεία αξιωματικών, θέματα των μετοχικών ταμείων και του Α.Ο.Ο.Α.. Τονίζω δε ότι πολλές απ’ αυτές τις ρυθμίσεις ψηφίστηκαν ομόφωνα από τη Βουλή. Με εργαλείο τις συμπράξεις Δημόσιου και Ιδιωτικού Τομέα, προχωρούμε στην επίλυση ζητημάτων στέγασης και μέριμνας για το προσωπικό μας και δημιουργούμε νέα πρότυπα κέντρα για την εκπαίδευση των στελεχών στο πλαίσιο της μετεξέλιξης των Ενόπλων Δυνάμεων και εγκαθιστούμε νέα συστήματα ασφαλείας, με γνώμονα, πάντα, την ορθολογική αξιοποίηση του ανθρώπινου δυναμικού μας, προπάντων στις επιχειρησιακές μας ανάγκες. 
      Υλοποιούμε με γοργούς ρυθμούς την πλήρη αξιοποίηση των πόρων του Ε.Σ.Π.Α. 2007-2013, γεγονός το οποίο αναδεικνύει το Υπουργείο σε έναν οργανισμό αυξημένης κοινωνικής ευθύνης, στο επίκεντρο της οποίας είναι οι στρατεύσιμοι, οι εργαζόμενοι και οι συνεργαζόμενοι με αυτό πολίτες, με παράλληλη ενίσχυση του παραδοσιακού του ρόλου ως φορέα εθνικής ισχύος. 
      Μέσω του Ε.Σ.Π.Α. διεκδικούμε οι παρεμβάσεις μας να φέρουν απτά αποτελέσματα στο περιβάλλον, την εκπαίδευση, την υγεία, τον πολιτισμό, τον εκσυγχρονισμό δομών, υποδομών και λειτουργιών, στην έρευνα και τεχνολογία και κυρίως στην επένδυση στο ανθρώπινο κεφάλαιο. Παραδείγματος χάριν σε μία στρατιωτική θητεία συνυφασμένη με την ανάπτυξη δεξιοτήτων, όπως την εξοικείωση με τις νέες τεχνολογίες, το διαδίκτυο κ.λπ.. Και γι’ αυτό ακριβώς ήδη σε όλα τα κέντρα εκπαιδεύσεως έχουμε προχωρήσει στην εγκατάσταση ηλεκτρικών υπολογιστών με άμεση πρόσβαση στο internet.
      Το Υπουργείο και οι Ένοπλες Δυνάμεις μπορεί να έχουν ως κύρια αποστολή να εξασφαλίζουν την άμυνα της χώρας, να υπερασπίζουν την εθνική ανεξαρτησία και την εδαφική ακεραιότητά της, ωστόσο η αποστολή τους δεν περιορίζεται μόνο στα αυστηρά στρατιωτικά τους καθήκοντα. 
      Σήμερα με υψηλό αίσθημα ευθύνης αλλά και με ευαισθησία, οι Ένοπλες Δυνάμεις μας κατευθύνουν έναν σημαντικό τομέα των δραστηριοτήτων τους στην επίλυση ή την άμβλυνση των κοινωνικών προβλημάτων. Το έργο που προσφέρουν είναι πολύπλευρο και αναγνωρίζεται. Ειδικά αναφέρω τις επιχειρήσεις έρευνας και διάσωσης, δασοπροστασίας, δασοπυρόσβεσης, προληπτικής ιατρικής, αεροδιακομιδών, ανθρωπιστικής βοήθειας. Χαρακτηριστικό παράδειγμα αποτελεί η καθοριστική συμβολή των Ενόπλων Δυνάμεων στις πρόσφατα πληγείσες από τις πυρκαγιές περιοχές της Πελοποννήσου, που συνεχίζεται.
      Επίσης, θα αποτελούσε παράλειψη η μη αναφορά στην ανθρωπιστική βοήθεια που προσέφεραν και προσφέρουν οι ‘Ένοπλες Δυνάμεις στο εξωτερικό, στο Λίβανο, στην Αλβανία, στο Αφγανιστάν, στο Κοσσυφοπέδιο. Σε σχέση, λοιπόν, με την κοινωνική τους προσφορά θα ήταν παράλειψη να μην γίνει ιδιαίτερη μνεία στην συνεχή προσπάθεια του Υπουργείου για συμβολή στην ανάπτυξη των τοπικών κοινωνιών της χώρας μας, με την αποδέσμευση πολλών στρατιωτικών εκτάσεων εμβαδού εκατοντάδων χιλιάδων υπέρ της Τοπικής Αυτοδιοίκησης, αλλά και διαφόρων άλλων φορέων.
      Αποσκοπώντας, εξάλλου, στην ουσιαστική ενίσχυση του ρόλου της Ελλάδας, ως παράγοντα σταθερότητας και ειρήνης, συμμετέχουμε σε όλες τις διεθνείς πρωτοβουλίες, καθώς και σε πολυμερείς και διμερείς συνθήκες. 
      Στοχεύουμε, μάλιστα, στην περαιτέρω ανάπτυξη και ενίσχυση των διμερών σχέσεων, διευρύνοντας συγχρόνως τις διεθνείς δραστηριότητές μας με την συνεχή ανάληψη σχετικών πρωτοβουλιών, πάντα, βέβαια, σε άριστη συνεργασία με το Υπουργείο Εξωτερικών και τους άλλους φορείς της χώρας. 
      Την περίοδο που μας πέρασε πραγματοποιήθηκαν πολυάριθμες διμερείς συναντήσεις, τόσο στην Ελλάδα, όσο και στο εξωτερικό, καθώς και σύνοδοι στα πλαίσια της Ευρωπαϊκής Ένωσης και του ΝΑΤΟ, στις οποίες το Υπουργείο Εθνικής Άμυνας συμμετείχε με συνέπεια, αποτελεσματικότητα και προτάσεις. 
      Στο πλαίσιο μάλιστα της Ευρωπαϊκής Ένωσης έχει δημιουργηθεί ένας τακτικός σχηματισμός μάχης, ανάμεσα στην Ελλάδα, Βουλγαρία, Κύπρο και Ρουμανία. Και σε αυτόν το σχηματισμό που εντάσσεται στις δραστηριότητες της ευρωπαϊκής πολιτικής ασφάλειας και άμυνας η Ελλάδα, είναι η ηγέτιδα χώρα. Και ακριβώς λόγω της συμμετοχής της Κύπρου για πρώτη φορά σε τέτοιον σχηματισμό αποκτά ιδιαίτερη πολιτική σημασία. 
      Οι Ένοπλες Δυνάμεις μας συμμετέχουν ενεργά σε πολυεθνικές αποστολές υποστηρίξεως ειρήνης και αντιμετώπισης κρίσεων, στο πλαίσιο της εκπλήρωσης των διασυμμαχικών και διεθνών υποχρεώσεων της χώρας μας, για την καθιέρωση της  παγκόσμιας ειρήνης, της σταθερότητας και της ασφάλειας, λαμβάνοντας ασφαλώς πάντα υπ’ όψιν μας τις εθνικές προτεραιότητες και το εθνικό συμφέρον. 
Χαρακτηριστικά αναφέρω τη συμμετοχή μας στο Κόσοβο, τη Βοσνία-Ερζεγοβίνη, στο Λίβανο, τη συμμετοχή μας στα στρατηγεία του ΝΑΤΟ στα Τίρανα και στα Σκόπια, καθώς και την πολιτικοστρατιωτική συνεργασία με τις χώρες των Βαλκανίων στο πλαίσιο της πολυεθνικής ταξιαρχίας νοτιοανατολικής Ευρώπης. Ιδιαίτερης σημασίας είναι εξάλλου η συμμετοχή μας με παρατηρητές, σε ειρηνευτικές αποστολές του Ο.Η.Ε. και του Α.Σ.Ε. καθώς και της Ευρωπαϊκής Ένωσης σ’ όλον τον κόσμο. 
	Τέλος, στο πλαίσιο του προγράμματος «Σύμπραξη για την ειρήνη» λειτουργεί στο Κιλκίς το πολυεθνικό κέντρο εκπαίδευσης επιχειρήσεων υποστήριξης ειρήνης, σκοπός του οποίου είναι η προσφορά θεωρητικής και πρακτικής, υψηλού επιπέδου, εκπαίδευσης, σύμφωνα με τα διεθνή πρότυπα, σε στελέχη Ενόπλων Δυνάμεων και σε πολυεθνικές μονάδες, πριν την ανάπτυξή τους για την εκτέλεση συγκεκριμένης αποστολής υποστήριξης της ειρήνης.
	Είναι σαφές ότι αυτή η ενεργός παρουσία αποτελεί μοναδική συνεισφορά στο κύρος και στην εικόνα της χώρας μας και διεθνώς αποδεικνύει έμπρακτα την ικανότητα των Ενόπλων Δυνάμεων και μας ενθαρρύνει να συμμετέχουμε ακόμα περισσότερο με θετικά αποτελέσματα.
	Κυρίες και κύριοι συνάδελφοι, στο Υπουργείο Εθνικής Άμυνας έχοντας συναίσθηση της αποστολής μας εργαζόμαστε για την ειρήνη και την ασφάλεια των Ελλήνων πολιτών, αλλά και για την ανάπτυξη. Επενδύουμε στο ανθρώπινο δυναμικό μας, βελτιώνουμε τις υπηρεσίες, τη λειτουργία και τις υποδομές μας πάντα σε πλαίσιο διαφάνειας και αντικειμενικότητας και αποδεικνύουμε έμπρακτα την προσήλωσή μας στην υπηρεσία του δημοσίου συμφέροντος.
	Στο παρελθόν το δημόσιο χρήμα σπαταλήθηκε πολλές φορές αλόγιστα. Το δημόσιο χρέος, το έλλειμμα, η ανεργία αυξήθηκαν κατακόρυφα, ενώ καμμία Κυβέρνηση του χθες δεν τόλμησε να προχωρήσει στις αναγκαίες για το μέλλον της χώρας και της κοινωνίας, διαρθρωτικές αλλαγές. 
      Από το 2004 που αρχίζει ο ιστορικός κύκλος της Νέας Μεταπολίτευσης, η νέα διακυβέρνηση έπρεπε να καλύψει το χαμένο χρόνο των δύο δεκαετιών και να προχωρήσει σε συνολικές και γενναίες μεταρρυθμίσεις και να βάλει τη χώρα σε τροχιά προόδου. Στόχος μας ήταν και είναι να ξεφύγουμε από τις παθογένειες του παρελθόντος, να βάλουμε οριστικό τέλος στο φαύλο κύκλο της εικονικής πραγματικότητας, της αβεβαιότητας και της ανασφάλειας. Είμαι βέβαιος ότι στο τέλος της διαδικασίας αυτής οι πολίτες θα είναι πεπεισμένοι για την ορθότητα των επιλογών της Κυβέρνησης και ταυτόχρονα θα αποδειχθεί και η συμπαγής Κοινοβουλευτική Πλειοψηφία και συνοχή της Νέας Δημοκρατίας.
	Είναι σαφές ότι με τέτοια επικοινωνιακά «τρικ» της Αξιωματικής Αντιπολίτευσης δεν δίνονται ολοκληρωμένες απαντήσεις και προτάσεις στα προβλήματα που αντιμετωπίζει ο ελληνικός λαός. Οι πολίτες θέλουν να προχωρήσουν οι μεταρρυθμίσεις. Θέλουν να κοιτάζουμε στο αύριο και όχι στο χθες. Θέλουν την Ελλάδα της ανάπτυξης και όχι της υστέρησης. Οι Έλληνες θέλουν η Κυβέρνηση της Νέας Δημοκρατίας να συνεχίσει το έργο της και το απέδειξαν στις εκλογές του περασμένου Σεπτεμβρίου και θα το αποδείξουν ξανά, όποτε και όταν χρειαστεί. 
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Βέρα Νικολαϊδου): Κι εμείς ευχαριστούμε τον κύριο Υπουργό. 
	ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε, θα ήθελα να μιλήσω για τριάντα δευτερόλεπτα, για να υποβάλω μία ερώτηση στον κύριο Υπουργό.
	ΠΡΟΕΔΡΕΥΟΥΣΑ (Βέρα Νικολαϊδου): Δεν έχετε το λόγο, κύριε συνάδελφε.
	Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και δεκαπέντε συνοδοί δάσκαλοι από τα δημοτικά σχολεία Εύας και Ασπροχώματου Μεσσηνίας και Πενταπλατάνου Πέλλας.
	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
	Το λόγο έχει ο Βουλευτής του ΠΑ.ΣΟ.Κ. κ. Σαχινίδης.
	ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, μόλις προηγουμένως ο Υπουργός μίλησε για την έναρξη ενός νέου πολιτικού κύκλου το 2004. Απλώς θα του υπενθυμίσω ότι «όταν κλείνει ο κύκλος, βρίσκεσαι ξανά στο ίδιο σημείο από το οποίο ξεκίνησες». «It’ s the economy stupid». Ειπώθηκε πριν από δεκαέξι χρόνια και αφορούσε την οικονομική πολιτική του Τζόρτζ Μπους, που οδήγησε την αμερικάνικη οικονομία σε βαθιά ύφεση. Μπορεί να ειπωθεί ξανά σήμερα για να αποτιμήσει τις συνέπειες της οικονομικής πολιτικής που ακολουθεί η Νέα Δημοκρατία τα τελευταία τέσσερα χρόνια.
	Εδώ και τρεις μέρες ακούω τους συναδέλφους της Νέας Δημοκρατίας να επιδίδονται σε αυστηρή κριτική προς το ΠΑ.ΣΟ.Κ., για την απόφασή μας να καταθέσουμε πρόταση δυσπιστίας. Επιδίδεστε σε ερμηνεία των εσώτερων προθέσεών μας. Προχωράτε σε ψυχογραφήματα. Διαπιστώνω ότι κάθε συνάδελφος της Νέας Δημοκρατίας κρύβει μέσα του έναν ψυχίατρο, έναν ψυχαναλυτή, έναν Ίρβιν Γιαλόμ. Εσείς δεν είστε Κοινοβουλευτική Ομάδα Πολιτικών, αλλά Κοινοβουλευτική Ομάδα Ψυχολόγων. Εδώ όμως δεν κληθήκατε να τοποθετηθείτε ως ψυχαναλυτές, αλλά να υπερασπίσετε το όποιο κυβερνητικό σας έργο, γιατί μέχρι στιγμής αυτό δεν το κάνετε. Αυτό που κάνετε είναι αντιποίηση επαγγέλματος του ψυχαναλυτή. Το πρόβλημα της Ελλάδος, το πρόβλημα των Ελλήνων δεν είναι η ερμηνεία της ψυχοσύνθεσης των Βουλευτών του ΠΑ.ΣΟ.Κ. στην οποία επιδίδεστε, αλλά να ενημερώσετε τους πολίτες της χώρας για το πώς σκέπτεστε να τη θωρακίσετε από την επαπειλούμενη οικονομική κρίση. 
    Η κρίση που αντιμετωπίζουν σήμερα οι Ηνωμένες Πολιτείες Αμερικής και η Αγγλία και χτυπά και τις υπόλοιπες ευρωπαϊκές χώρες, σύντομα θα κατευθυνθεί και στη χώρα μας και φαίνεται ότι θα καταγραφεί στην ιστορία των κρίσεων ως η δεύτερη μεγαλύτερη κρίση μετά το «κραχ» του 1929.
    Ενδεικτικά αναφέρω, για να καταλάβουμε το μέγεθός της, ότι η κεφαλαιοποίηση της πέμπτης μεγαλύτερης επενδυτικής τράπεζας της «BEAR STERΝS», η οποία κατέρρευσε και κρατικοποιήθηκε, έχασε 20.000.000.000 ευρώ, όσο δηλαδή είναι το Δ΄ Κ.Π.Σ.. 
    Οι ρίζες της κρίσης είναι βαθιές και η αφετηρία της βρίσκεται στις νεοφιλελεύθερες πολιτικές της απελευθέρωσης και της απορρύθμισης των δεκαετιών του 1980 και του 1990. 
    Το ερώτημα, λοιπόν, που απασχολεί τον Έλληνα άνεργο, το μισθωτό, το συνταξιούχο, τους αγρότες και τους κτηνοτρόφους της Θεσσαλίας, της Λάρισας, οι οποίοι βρίσκονται σήμερα σε αδιέξοδο, είναι εάν η χώρα μας είναι έτοιμη να ξεπεράσει την κρίση χωρίς απώλειες σε θέσεις εργασίας, χωρίς απώλειες σε εισόδημα. Φοβούμαι, πως η απάντηση είναι αρνητική, γιατί αναλώσατε τα τέσσερα χρόνια που ήσαστε στην Κυβέρνηση όχι στην ενίσχυση των αναπτυξιακών προοπτικών και στη θωράκιση της χώρας, αλλά σε ευκαιριακού τύπου πολιτικές, για να καλύψετε την ένδειά σας, την απουσία στρατηγικής, την απουσία οράματος για το μέλλον και την προοπτική της Ελλάδας στον παγκόσμιο καταμερισμό εργασίας. Το αποτέλεσμα σήμερα είναι όχι μόνο να είμαστε ουραγοί της Ευρώπης, αλλά να υποχωρούμε καθημερινά.
    Είναι σύμπτωση ή συνέπεια των πολιτικών σας ότι κάθε μέρα που κυβερνάτε –το τονίζω- το σύνολο των ελληνικών οικογενειών δανείζεται τουλάχιστον 37.000.000 ευρώ επιπλέον για να αντέξει τις δύσκολες οικονομικές συνθήκες; Είναι σύμπτωση ή συνέπεια ότι κάθε ημέρα που κυβερνάτε το ελληνικό δημόσιο δανείζεται 32.000.000 ευρώ; Είναι σύμπτωση ή συνέπεια ότι κάθε ημέρα που κυβερνάτε το έλλειμμα στο ισοζύγιο τρεχουσών συναλλαγών αυξάνεται κατά 13,5 εκατομμύρια ευρώ επιπλέον; Είναι σύμπτωση ή συνέπεια ότι κάθε ημέρα που κυβερνάτε οι Έλληνες πληρώνουν 5.000.000 επιπλέον έμμεσους φόρους και 3.000.000 επιπλέον άμεσους φόρους; 
    Κάποτε ήσασταν λαλίστατοι σε θέματα πραγματικής σύγκλισης. Τώρα που  έχετε παρελθόν, γιατί δεν μας λέτε πού έφτασε ο μισθός του Έλληνα εργαζόμενου σε σχέση με το μέσο μισθό της Ευρώπης των δεκαπέντε; Γιατί δεν μας λέτε ποια πρόοδο έχετε να επιδείξετε στο μέτωπο της πραγματικής σύγκλισης αυτά τα τέσσερα χρόνια και πώς συγκρίνεστε με τα τελευταία τέσσερα χρόνια του ΠΑ.ΣΟ.Κ.; Σας πληροφορώ ότι σύμφωνα με τα διαθέσιμα στατιστικά στοιχεία, τα οποία θα καταθέσω, χάσατε τουλάχιστον μία μονάδα σύγκλισης αυτά τα τέσσερα χρόνια.
    (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Ο κ. Αλογοσκούφης, γνωστός και ως Υπουργός της απογραφής, μετεξελίσσεται σε Υπουργό της εξόδου από την Ο.Ν.Ε.. Εάν σήμερα εφαρμοζόταν το κριτήριο του πληθωρισμού, η Ελλάδα δεν θα γινόταν ποτέ μέλος της Ο.Ν.Ε. Ο μέσος όρος των τριών χωρών με το χαμηλότερο πληθωρισμό είναι 2,6%. Εάν σε αυτό προσθέσουμε και το 1,5% που ορίζει το κριτήριο, τότε θα βρεθούμε στο 4,1%. Όμως η Ελλάδα σήμερα βρίσκεται στο 4,5%. Επομένως, είμαστε εκτός κριτηρίου Ο.Ν.Ε.. 
    Καταθέτω σχετικό στοιχείο. 
    (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Είστε η Κυβέρνηση της αντίστροφης πορείας, γιατί με τις πολιτικές σας μας γυρίζετε πίσω στα τέλη της δεκαετίας του ’90, όταν η Ελλάδα πάσχιζε να ικανοποιήσει τα κριτήρια της Ο.Ν.Ε. Η Ελλάδα μπήκε με το σπαθί της στην Ο.Ν.Ε. Μπήκε με τις πολιτικές των κυβερνήσεων του Κώστα Σημίτη και κινδυνεύει να εκδιωχθεί με τις πολιτικές των κ.κ. Αλογοσκούφη και Καραμανλή. 
    Έχετε ευθύνες γι’ αυτές τις εξελίξεις, γιατί μέλημά σας όλα αυτά τα χρόνια δεν ήταν η αναπτυξιακή πορεία της χώρας, αλλά η αναδιανομή του εισοδήματος υπέρ των ισχυρών και των ολίγων. Πίσω από κάθε σας απόφαση φωτογραφίζεται και ένας υποστηρικτής σας, είτε αυτή αφορά το ασφαλιστικό των τραπεζών, είτε την κατάργηση της λίστας των φαρμάκων, είτε την μη είσπραξη του 4%, είτε τη φορολογική απαλλαγή των επιχειρήσεων, είτε την επιβολή των νέων φόρων στην ακίνητη περιουσία με την κατάργηση υφισταμένων φόρων. 
    Εσείς δεν είστε κυβέρνηση όλων των Ελλήνων, αλλά φωτογράφοι των ισχυρών πολιτικών σας φίλων. Από υπερασπιστές των ασημικών της οικογένειας, μετεξελιχθήκατε σε εκποιητές της δημόσιας περιουσίας. Σύνθημά σας το «περάστε κόσμε, ξεπουλάμε», των λαϊκών εμποροπανηγύρεων. Λιμάνια, τρένα, Ο.Τ.Ε., Δ.Ε.Η., και ό,τι άλλο διαθέτει το ελληνικό δημόσιο εκποιείται χωρίς στρατηγική, χωρίς σχεδιασμό. Αλήθεια, πόσα θα εισπράξει το ελληνικό δημόσιο για να εκχωρήσει το 8%, με το οποίο θα χάσει οριστικά τον έλεγχο του Ο.Τ.Ε.; Όσο-όσο, αρκεί να προλάβετε. Γιατί; Τι βιάζεστε; Τι φοβάστε; 
      Ποια είναι η οικονομική σας πολιτική; Αυτή συμπυκνώνεται στη θεμελίωση ενός νέου κλάδου της οικονομικής επιστήμης. Είναι τα περίφημα «new democracy economics». Ποια είναι η τελευταία σας προσθήκη στα «new democracy economics»; Είναι η θεωρία του ταγκό, γνωστή στην αγγλοσαξονική και ως «The tango theory». 
      Φοιτητές των οικονομικών, θα πρέπει πλέον να ξεχάσετε την ερμηνεία της μονεταριστικής ή της νεοκενσιανής ή της νέας κλασσικής Μακροοικονομικής Σχολής για τον πληθωρισμό. Σήμερα η Νέα Δημοκρατία καταθέτει μία νέα θεωρία για την ακρίβεια δια του Υπουργού της κ. Φώλια. Είναι η θεωρία του «ταγκό», σύμφωνα με την οποία, για τον πληθωρισμό ευθύνονται οι άνεργοι, οι συνταξιούχοι του Ο.Γ.Α., οι νέοι των 600 και των 700 ευρώ, οι οποίοι εξασκούν την καταναλωτική τους δυνατότητα και συμπαρασύρουν ανοδικά τις τιμές. Τέτοιες λαμπρές προσεγγίσεις για την ερμηνεία του φαινομένου της ακρίβειας θα αργήσουμε να ξανακούσουμε.
      Άκουσα την κ. Μπακογιάννη να υπερασπίζεται το συνταξιοδοτικό μέλλον της γενιάς των 700 ευρώ. Εκτιμώ την ευαισθησία της για τους νέους ανθρώπους. Αναρωτήθηκε, όμως, εάν με τις πολιτικές της Νέας Δημοκρατίας η γενιά των 700 ευρώ έχει παρόν; Γιατί, κ. Μπακογιάννη, οι νέοι των 600 ευρώ θέλουν να ζήσουν σήμερα. Δεν έχουν μόνο τις δικές σας μεταφυσικές αγωνίες για το τι θα συμβεί μετά από σαράντα χρόνια. Το δικό τους σήμερα, είναι ένα μίζερο σήμερα, είναι ένα μελαγχολικό σήμερα, γιατί κάθε οικονομική σας πρόταση, κάθε οικονομική πολιτική της Νέας Δημοκρατίας αποπνέει μία μελαγχολία, τη μελαγχολία των δεκαεξάρηδων «Ε.Μ.Ο.».
      Οι πολιτικές σας είναι μία πληγή για τη χώρα. Ειδικά για το Λαρισαίο αγρότη και κτηνοτρόφο είστε η όγδοη πληγή του Φαραώ και γι’ αυτό πρέπει να φύγετε το συντομότερο δυνατόν. Αυτό είναι και το μήνυμα που θα σας δώσουν οι Θεσσαλοί, οι Λαρισαίοι αγρότες την Κυριακή στη γιορτή του Κιλελέρ. Φτάνει πια, φύγετε!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ.
      Το λόγο έχει ο Βουλευτής της Νέας Δημοκρατίας κ. Κωνσταντίνος Κόλλιας.
      ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, ύστερα από δυόμισι μέρες έντονης πολιτικής συζήτησης απεδείχθη περίτρανα σ’ αυτήν εδώ την Αίθουσα -και δεν χρειάζεται, κύριε συνάδελφε, να είμαστε ψυχολόγοι ή ψυχίατροι για να το αντιληφθούμε- ότι η πρόταση δυσπιστίας σε  βάρος της Κυβέρνησης που κατέθεσε το ΠΑ.ΣΟ.Κ., είναι μία κίνηση απελπισίας, πανικού, άγχους και αμηχανίας. Αποτελεί ουσιαστικά το τελευταίο χαρτί του κόμματος της Αξιωματικής Αντιπολίτευσης, που προσπαθεί απεγνωσμένα να ανακτήσει την πρωτοβουλία των κινήσεων και να διατηρήσει την ηγεμονία στο χώρο της αντιπολίτευσης, που απειλείται από πρωτοβουλίες, όπως αυτές του ΣΥ.ΡΙΖ.Α. Οι πρόσφατοι μετεκλογικοί τριγμοί στο εσωτερικό του ΠΑ.ΣΟ.Κ. οδήγησαν στην αμφισβήτηση του πολιτικού του προσανατολισμού και έθεσαν εν αμφιβόλω την ικανότητά του να ανταποκριθεί στο ρόλο του και στην αποστολή του σαν κόμμα της Μείζονος Μειοψηφίας. 
      Βέβαια, εμείς δεν χαιρόμαστε γι’ αυτό. Είναι αυτονόητο ότι όταν το κόμμα της Αξιωματικής Αντιπολίτευσης διατυπώνει αξιόπιστο, σοβαρό πολιτικό λόγο, όταν ασκεί εποικοδομητική αντιπολίτευση, είναι χρήσιμο για τον Τόπο, είναι χρήσιμο για τη δημοκρατία. 
      Η σπασμωδική αντίδραση της ηγεσίας του κόμματος της Αξιωματικής Αντιπολίτευσης κρύβει την αγωνία για το δικό σας πολιτικό μέλλον, κυρίες και κύριοι συνάδελφοι του ΠΑ.ΣΟ.Κ., και όχι την αγωνία για την τύχη των αλλαγών και των μεταρρυθμίσεων. Αυτές, ούτως ή άλλως εσείς δεν έχετε τη δύναμη να τις σταματήσετε. Ο κ. Παπανδρέου θέλοντας να κερδίσει τις εντυπώσεις δεν είχε βεβαίως άλλη επιλογή. Ήρθε ασθμαίνοντας να κολλήσει την πρόταση μομφής του στο ρεσάλτο που επιχείρησε ο ΣΥ.ΡΙΖ.Α με τη διαφαινόμενη πρόταση για διενέργεια δημοψηφίσματος για το ασφαλιστικό. 
      Άκουσα με προσοχή τον κ. Λοβέρδο. Περίμενα να ακούσω τα πολιτικά επιχειρήματα που θα στηρίζουν την πρόταση δυσπιστίας. Δυστυχώς, όμως, διαπίστωσα ότι διέθεσε το μισό και περισσότερο χρόνο για να απαντήσει στις πρωτοβουλίες του ΣΥ.ΡΙΖ.Α, γιατί για εσάς αυτό είναι το θέμα, κυρίες και κύριοι συνάδελφοι του ΠΑ.ΣΟ.Κ. Αυτός ο ανταγωνισμός, αυτή η ρήψη πυροτεχνημάτων και η αντιπαράθεση μεταξύ ΠΑ.ΣΟ.Κ. και ΣΥ.ΡΙΖ.Α για την πρωτοκαθεδρία της αντιπολίτευσης, εμάς βεβαίως δεν μας αφορά. 
      Εμείς έχουμε σοβαρό, σοβαρότατο έργο να επιτελέσουμε. Θα αποτύχετε, κυρίες και κύριοι της Αντιπολίτευσης. Γνωρίζετε πολύ καλά ότι οι απόπειρές σας δεν έχουν καμμία τύχη. Δεν πρόκειται να κλονίσουν την Κυβέρνηση, γιατί η Νέα Δημοκρατία είναι ενωμένη, γιατί έχει νωπή τη λαϊκή εντολή να προχωρήσει τις αλλαγές και τις μεταρρυθμίσεις, να προχωρήσει τον Τόπο μπροστά.
      Οι Έλληνες έχουν απέναντί τους από τη μία ένα ΠΑ.ΣΟ.Κ. αλληλοσπαρασσόμενο, ένα ΠΑ.ΣΟ.Κ. με κρίση πολιτικής ταυτότητας, μια Αντιπολίτευση χωρίς αξιόπιστο και ρεαλιστικό κυβερνητικό πρόγραμμα. Και από την άλλη, έχουν απέναντί τους τον Κώστα Καραμανλή και τη Νέα Δημοκρατία, η οποία προωθεί μία σειρά από αλλαγές και μεταρρυθμίσεις, για τις οποίες ψηφίστηκε από τον Ελληνικό Λαό πριν από μερικούς μήνες.
      Κυρίες και κύριοι συνάδελφοι, πολύμηνες έρευνες έχουν δείξει κατ’ επανάληψην ότι οι πολίτες αναγνωρίζουν την ανάγκη ρήξεων, αλλαγών και μεταρρυθμίσεων. Οι εκλογικές αναμετρήσεις, αλλά και όλες οι δημοσκοπήσεις έχουν αποδείξει ότι ο ελληνικός λαός αναγνωρίζει τον Πρωθυπουργό, τον Κώστα τον Καραμανλή και την Κυβέρνηση της Νέας Δημοκρατίας ως τους καταλληλότερους για να διαχειριστούν και να λύσουν τα προβλήματα του Τόπου. Για όλα όσα έχουμε πράξει, όσα υλοποιούμε και όσα προγραμματίζουμε, ο κόσμος έχει αναγνωρίσει ότι διαθέτουμε τόλμη, την τόλμη να επωμιστούμε το όποιο πολιτικό κόστος, εφόσον υπάρξει, προς όφελος των πολιτών, προς όφελος του εθνικού συμφέροντος.
      Η πίστη στις επιλογές μας μάς δίνει το θάρρος να συνεχίσουμε, γιατί έχουμε τη βεβαιότητα ότι τα αποτελέσματα των επιλογών μας θα μας δικαιώσουν και στις επόμενες εκλογές, τότε που εσείς, κυρίες και κύριοι συνάδελφοι του ΠΑ.ΣΟ.Κ., προσδοκάτε ότι θα είναι στιγμή που θα κληθούμε να πληρώσουμε το λογαριασμό. Όμως κάνετε πολύ μεγάλο λάθος. Τότε θα είναι η στιγμή που εμείς θα εισπράττουμε και μαζί με τους πολίτες, μαζί με τον ελληνικό λαό θα δρέπουμε τους καρπούς της πολιτικής μας.
      Δυστυχώς για σας, κυρίες και κύριοι συνάδελφοι της Μείζονος Μειοψηφίας, ο Ελληνικός Λαός γνωρίζει τι μας παραδώσατε. Γνωρίζει ότι παραλάβαμε μία χώρα, μία Ελλάδα ουραγό μεταξύ των εταίρων μας στην Ευρωπαϊκή Ένωση σε όλους τους κοινωνικούς και οικονομικούς δείκτες. Από την άλλη όμως, παραλάβαμε μία Ελλάδα πρωταθλήτρια, πρωταθλήτρια στο δημόσιο έλλειμμα, στο δημόσιο χρέος, στη διαφθορά, την αδιαφάνεια, τον κομματισμό και τα σκάνδαλα.
      Μόνο από το έγκλημα του Χρηματιστηρίου ένα εκατομμύριο οικογένειες έχασαν τους κόπους, έχασαν τις οικονομίες μιας ζωής. Και βεβαίως, γι’ αυτό δεν εμφανίστηκε ένας από τους Βουλευτές του ΠΑ.ΣΟ.Κ. να στηρίξει εκείνες τις πολιτικές, ιδιαίτερα της τελευταίας οκταετίας. Δεν είναι τυχαίο ότι κανένα κορυφαίο στέλεχος δεν εμφανίστηκε να στηρίξει εκείνες τις πολιτικές των κυβερνήσεων, στις οποίες συμμετείχε και το ίδιο.
      Εμείς, από την πρώτη στιγμή που αναλάβαμε τη διακυβέρνηση της χώρας, νιώσαμε την ανάγκη, την υποχρέωση να αλλάξουμε αμέσως όλες τις πολιτικές του ΠΑ.ΣΟ.Κ. και να αναζητήσουμε καινούργιες, οι οποίες να είναι σε θέση να εμπνεύσουν τους πολίτες, αλλά και να λύσουν τα μικρά και μεγάλα προβλήματα.
      Και τα αποτελέσματα δεν άργησαν να φανούν. Στην οικονομία αυξήσαμε τους ρυθμούς ανάπτυξης, μειώσαμε την ανεργία, μειώσαμε το δημόσιο έλλειμμα, μειώσαμε τη φορολογία για εκατομμύρια Έλληνες, αυξήσαμε τις θέσεις απασχόλησης. Αποδείξαμε την κοινωνική μας ευαισθησία με τη δημιουργία του Εθνικού Ταμείου Κοινωνικής Συνοχής, με την αύξηση του επιδόματος κοινωνικής αλληλεγγύης, του επιδόματος ανεργίας, με την αύξηση των εργαζομένων, τις αυξήσεις των συντάξεων, του Ο.Γ.Α. και του Ε.Κ.Α.Σ..
      Και έρχεστε σήμερα σεις εδώ, να μιλήσετε για τον Ο.Γ.Α., όταν παραδώσατε την αγροτική σύνταξη στα 175 ευρώ και εμείς την πήγαμε στα 330; Εμείς, οι Βουλευτές της Νέας Δημοκρατίας αναλάβαμε πρωτοβουλία και με ερώτηση που καταθέσαμε ζητούμε να τεθεί το θέμα της μείωσης του ορίου ηλικίας για τους αγρότες και τις αγρότισσες.
      Και για την Κορινθία, από την οποία προέρχομαι και έχω την τιμή να εκπροσωπώ, κυρίες και κύριοι συνάδελφοι, θέλω να σας πω ότι πάρα πολλά έργα προχώρησαν, έργα και όνειρα δεκαετιών, όπως είναι ο Ασωπός, όπως είναι η αντιπλημμυρική θωράκιση της Κορίνθου, όπως είναι ο δρόμος Ελευσίνας-Τσακώνας, ο δρόμος Κορίνθου-Τρίπολης και μία σειρά από μεγάλα και σοβαρά έργα σε όλους τους τομείς της κοινωνικής και της οικονομικής ζωής.
      Κυρίες και κύριοι συνάδελφοι, όλοι γνωρίζουμε ότι μετά από την τριήμερη συζήτηση στη Βουλή, η Κυβέρνηση θα βγει πιο ενισχυμένη. Συνολικά η Αντιπολίτευση, με τα πολιτικά της πυροτεχνήματα, μας χαρίζει την ιδανική ευκαιρία να επανέλθουμε στο πεδίο της ουσιαστικής πολιτικής και να αναδείξουμε για μία ακόμη φορά το έργο μας και το πρόγραμμά μας.
      Τούτη η Κυβέρνηση έχει πολύ χρόνο ακόμη μπροστά της να συνεχίσει την πορεία που έχει χαράξει και με βάση το δημόσιο συμφέρον και με σύμμαχο τον πολίτη, για μία καλύτερη Ελλάδα, για την Ελλάδα της προοπτικής, της προόδου, για την Ελλάδα της κοινωνικής συνοχής και της ευημερίας.
      Κυρίες και κύριοι συνάδελφοι της Αντιπολίτευσης, θα σας δούμε στις επόμενες εκλογές.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο Βουλευτής του ΠΑ.ΣΟ.Κ. κ. Μιχάλης Καρχιμάκης.
      ΜΙΧΑΛΗΣ ΚΑΡΧΙΜΑΚΗΣ: Κυρία Πρόεδρε, κυρίες και κύριοι συνάδελφοι –και απευθύνομαι κυρίως σε εσάς της Νέας Δημοκρατίας- δεν μπορεί να μην έχετε καταλάβει ότι έχετε τη συντριπτική πλειονότητα του Ελληνικού Λαού απέναντί σας. Δεν μπορεί να μην έχετε καταλάβει ότι η λέξη «μεταρρύθμιση», όταν εκφράζεται πλέον από την Κυβέρνησή σας, προκαλεί στην καλύτερη περίπτωση το γέλιο και στη χειρότερη τον τρόμο των πολιτών. Μετράτε μέρες και αναμετράτε την αντοχή σας με την αντοχή του Ελληνικού Λαού.
      Αυτή η Κυβέρνηση σκόπιμα απαξιώνει τους θεσμούς, σκόπιμα επιβραβεύει την αδικία, σκόπιμα καλλιεργεί ένα κλίμα απογοήτευσης και μουδιάσματος των συνειδήσεων, απάθειας, κυνισμού και ανασφάλειας, που οδηγεί σε έναν άκρατο ατομισμό, ένα κλίμα ηθικής σήψης, διότι η ιδεολογική νέκρα της και οι συμφεροντολογικές εξαρτήσεις που τη χαρακτηρίζουν, μόνο σε τέτοιο κλίμα ευημερούν.
      Ποιος είναι ο στόχος σας επιτέλους; Το σύστημα Καραμανλή έχει από καιρό παραδώσει την Κυβέρνηση της χώρας στις επιδιώξεις των μεγάλων οικονομικών συμφερόντων από τα οποία και εξαρτάται, τα συμφέροντα με τα οποία συναλλάχθηκε, για να γεμίσουν οι βαλίτσες των ομολόγων με το μαύρο πολιτικό χρήμα, τα συμφέροντα που έσπευσε να διασώσει, νομοθετώντας την επιστροφή των κλεμμένων όχι από αυτούς που τα εισέπραξαν, αλλά από τον προϋπολογισμό, από τα λεφτά του Ελληνικού Λαού.
      Είναι τα συμφέροντα, στα οποία ξεπλήρωσε γραμμάτια με προκλητικές χαριστικές ρυθμίσεις, που στέρησαν στο κράτος εισροές μεγάλων χρηματικών ποσών, τις οποίες σήμερα κοιτάτε πώς να αναπληρώσετε, περικόπτοντας από τα εισοδήματα της πλειονότητας των πολιτών και από κοινωνικές παροχές. Είναι τα μεγάλα οικονομικά συμφέροντα, που πρωταγωνιστούν με διαπιστευμένους τους σε θέσεις-κλειδιά, σε μικρά και μεγάλα σκάνδαλα, σε προμήθειες-μαμούθ, αλλά και στη λεηλασία επιχειρήσεων δημοσίου ενδιαφέροντος.
      Βοά ο Τύπος για τις χρηματικές ροές, τις μίζες από υπεράκτιες εταιρείες που πρωταγωνίστησαν στην καταλήστευση του Ταμείου των δημοσιογράφων με τελικό αποδέκτη τον πρόεδρο του ταμείου. Και σας καταθέτω την ροή της μίζας.
      (Στο σημείο αυτό ο Βουλευτής κ. Μιχάλης Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Οποιοσδήποτε απλός πολίτης στη θέση του θα είχε ήδη κληθεί από τον Εισαγγελέα. Ο εκλεκτός σας όμως μιζαδόρος παραμένει στη θέση του και στο απυρόβλητο, με μία εξοργιστική ανοχή. Και δίδετε την αίσθηση και το μήνυμα ότι αμνηστεύετε τους μιζαδόρους, όπως παραμένουν πάρα πολλοί εκλεκτοί σας, παρά τις σοβαρές και τεκμηριωμένες καταγγελίες για ηθικά και ποινικά κολάσιμες πράξεις.
      Ούτε σε μία, ούτε σε δύο, αλλά σε αλλεπάλληλες νευραλγικά αμειβόμενες θέσεις είχε διορίσει η Κυβέρνησή σας αυτό τον κύριο, το μιζαδόρο του Τ.Σ.Π.Ε.Α.Θ.: Μέλος του Διοικητικού Συμβουλίου και κατόπιν Σύμβουλος στο Ταχυδρομικό Ταμιευτήριο επί Τσουπίδη, με τις ευλογίες του Υπουργού Οικονομίας, του καλού του φίλου, Αντιπρόεδρος στο Νοσοκομείο «Μεταξά» επί Προεδρίας Δεσποτόπουλου, στενού του φίλου που προωθούσε τα εμβάσματα με τις μίζες. Πρόσφατα τον διορίσατε και στο Φεστιβάλ Αθηνών, προφανώς, γιατί εκτιμάτε το ήθος και τα προσόντα του.
      Και σα μην έφτανε αυτό, όταν η Ένωση Ημερήσιων Εφημερίδων έκανε μηνυτήρια αναφορά, αποφάσισε το Ταμείο να του πληρώσει και τα δικαστικά έξοδα! Αυτή είναι η πραγματικότητα.
      Τελικά, το καταληστευμένο Ταμείο των Δημοσιογράφων, εκτός από τις μίζες των «ημετέρων» σας, πληρώνει και τους «ημετέρους» δικηγόρους. Εξηγήστε στη Βουλή, γιατί καλύπτετε, ανέχεστε και προστατεύετε το μιζαδόρο πρόεδρο του Ταμείου Δημοσιογράφων, έναν ουσιαστικά υπόδικο, έναν εκ των διαχειριστών της ληστείας των ταμείων. Δώστε μας μία δεοντολογική και ηθική εξήγηση ή, τουλάχιστον, παραδεχθείτε ότι σας κρατάει και τον κρατάτε. Αυτή είναι η πραγματικότητα. 
      Χρησιμοποιείτε το κράτος, την περιουσία του Ελληνικού Λαού, για να αποπληρώνετε κομματικά γραμμάτια. Κοντά στις 600.000 ευρώ το χρόνο εισπράττει νεαρός «ημέτερος» σας ως σύμβουλος στον Ο.Π.Α.Π. εις ανταπόδοση διευθέτησης υψηλών «γαλάζιων» οικογενειακών υποθέσεων. Είναι σαν να παίρνει, αγαπητοί συνάδελφοι, ετησίως έξι πρωθυπουργικούς μισθούς ταυτόχρονα! Δίνετε 1.500.000 ευρώ σε νομικό σύμβουλο του Ο.Π.Α.Π., για να αποχωρήσει οικειοθελώς με ρήτρα εχεμύθειας. Σε ένα πρόσωπο 1.500.000 ευρώ! Ας αναλογιστούν οι συνάδελφοι της επαρχίας πόσα έργα διεκδικούν για να φτιάξουν με 1.500.000 ευρώ, που έχουν γίνει απωθημένα στις τοπικές κοινωνίες. 
      Ξέρουν αυτά τα αστρονομικά ποσά οι ψηφοφόροι σας, που αποχαιρετούν το δικό τους εφάπαξ εξαιτίας της ασφαλιστικής απορρύθμισης; Τολμάτε και μιλάτε για «ρετιρέ» συντάξεων, την ώρα που οι αποδοχές των «γαλάζιων» στελεχών σας από τη δημόσια περιουσία δεν έχουν οροφή; Αυτά είναι που μας έλεγε ο κ. Καραμανλής, ότι οι προκλητικοί μισθοί των διοικητών των Δ.Ε.Κ.Ο. και των στελεχών περικόπτονται; Μόνο για τα μέλη της παρεούλας του κ. Χατζηεμμανουήλ, που ανήκει στην παρέα του Μαξίμου, ανέρχονται από 200.000 μέχρι 1.500.000 ευρώ ετησίως. Και όταν ζητάμε μέσα από τον κοινοβουλευτικό έλεγχο να μας δώσει απαντήσεις, μας λέει ο Ο.Π.Α.Π. ότι «γίνεται μεγάλη μάχη, για να διασφαλίσουμε το δημόσιο χαρακτήρα του Οργανισμού». Μας μιλά για ιδιωτική επιχείρηση, με αποτέλεσμα με αυτές τις απαντήσεις να οδηγηθούμε στην είσοδο διαφόρων εταιρειών, οι οποίες θα σπάσουν το μονοπώλιο. Αυτό είναι το δημόσιο συμφέρον που προστατεύει αυτή η Κυβέρνηση. 
      Απαλλάξατε «ημετέρους» μπαταχτσήδες από δίκες για πλαστά και εικονικά τιμολόγια, με κατάπτυστη νομοθετική ρύθμιση που περάσατε και ταυτόχρονα διακόψατε τις δίκες, ακόμα και στα εφετεία, χαρίζοντας πρόστιμα εκατομμυρίων ευρώ. Στη συνέχεια, επιδοτήσατε και τους απατεώνες, για να συνεχίσουν το θεάρεστο έργο τους.
      Φιμώνετε τις «ανεξάρτητες αρχές», τις απαξιώνετε. Το κάνατε με την «Αρχή Ζορμπά», επειδή στάθηκε στο ύψος της και δεν συμβιβάστηκε με τα κυβερνητικά κελεύσματα συγκάλυψης του σκανδάλου των ομολόγων. Ποια είναι η τύχη των πορισμάτων «Ζορμπά»; Γιατί υπεξήχθησαν από τους γνωστούς συγκεκριμένους ολίγους επίορκους δικαστές που αποτελούν και το υπηρετικό σας προσωπικό; Για να καλύψετε ποιους; Τους κολλητούς σας; Για να μην αποκαλυφθεί ποιος από το κόμμα σας τα άρπαξε; Ποιος τα πήρε από τα δομημένα ομόλογα, που ήταν δικά σας εφευρήματα το 2005, εφευρήματα κερδοσκοπίας με ενσωματωμένες μίζες «ημετέρων»; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Βάλατε χέρι ακόμη και στη δικαιοσύνη. Διορίσατε αρχιδικαστή της χώρας τον οικοπεδοφάγο εισαγγελέα με τα αυθαίρετα και στήσατε κυβερνητικά αλισβερίσια με μία μερίδα δικαστών που υπηρετούν τις κυβερνητικές σας επιδιώξεις. Οδηγηθήκατε σε κατήφορο, υποβαθμίσατε τη Δικαιοσύνη, για να την έχετε υποχείριό σας. Φθάσατε στο σημείο να μεθοδεύσετε τη δίωξη υπαλλήλου της Βουλής για «πόθεν έσχες» Βουλευτή, λες και το «πόθεν έσχες» δεν είναι δημόσιο. Αυτή είναι η κατάντια σας, αυτή είναι η λογική που θέλετε τους θεσμούς να σας υπηρετούν. Μία δικαιοσύνη που ποινικοποιεί το συνδικαλισμό και το δικαίωμα της απεργίας και αποποινικοποιεί τη χρήση των πλαστών και εικονικών τιμολογίων.
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε συνάδελφε.
      ΜΙΧΑΛΗΣ ΚΑΡΧΙΜΑΚΗΣ: Ολοκληρώνω, κυρία Πρόεδρε.
      Αυτή η Κυβέρνηση εφαρμόζει μία κρυφή ατζέντα, θυσιάζοντας τις δημοκρατικές αξίες, αυτή η Κυβέρνηση τραυματίζει τους θεσμούς, κλονίζοντας τα θεμέλια της δημοκρατίας μας. Η Κυβέρνηση Καραμανλή της κοινωνικής μειοψηφίας και της ισχνής κοινοβουλευτικής Πλειοψηφίας πολύ γρήγορα αποδείχθηκε κατώτερη της εντολής που έλαβε. Σε αυτήν την Κυβέρνηση δεν δυσπιστεί, αγαπητοί συνάδελφοι, μόνο η Αντιπολίτευση, δυσπιστεί η συντριπτική πλειοψηφία της ελληνικής κοινωνίας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει τώρα ο Υπουργός Υγείας και Κοινωνικής Αλληλεγγύης, κ. Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, έτσι όπως εξελίσσεται η συζήτηση, οι ομιλητές παίρνουν ο ένας από τον άλλον τη σκυτάλη. Εγώ όμως δεν θα την πάρω από εσάς, κύριε Καρχιμάκη, διότι εμείς μιλάμε πολιτικά.
      ΣΥΛΒΑΝΑ ΡΑΠΤΗ: Δεν μπορείτε να τον φθάσετε, γι’ αυτό.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Η αλήθεια είναι ότι είναι πολύ δύσκολο να φθάσουμε αυτό το επίπεδο πολιτικού λόγου.
      (Χειροκροτήματα από την πτέρυγα της Νέας Δημοκρατίας)
      Ξέρει ότι τον εκτιμώ, αλλά τέτοιου είδους παραληρήματα δεν έχουν περιθώρια για ανταλλαγή αν θέλετε παρόμοιων σκληρών εκφράσεων.
      ΜΙΧΑΛΗΣ ΚΑΡΧΙΜΑΚΗΣ: Απαντήστε στα γεγονότα που ανέφερα, κύριε Υπουργέ.
      ΜΙΧΑΗΛ ΤΙΜΟΣΙΔΗΣ: Στα στοιχεία να απαντήσετε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα κάνω μία επισήμανση, γιατί κατά τη γνώμη μου αυτό έχει πολιτική σημασία. Αυτά είναι που γενικεύουν την αντιπολιτική διαμαρτυρία της ελληνικής κοινωνίας και οδηγούν συνολικά στην απαξίωση της πολιτικής. 
      Εγώ πιστεύω, αγαπητέ κύριε Καρχιμάκη, ότι και εσείς, όπως και εγώ και όλοι μας, θέλουμε να δώσουμε τη μάχη για τη διαφάνεια, να κτυπήσουμε το φαινόμενο της διαφθοράς, γιατί φαντάζομαι ότι σας θλίβει, όπως θλίβει και εμάς, το ίδιο το γεγονός ότι η χώρα μας εξακολουθεί να κατέχει μία από τις πρώτες θέσεις σε παγκόσμια κλίμακα. Ε, δεν είναι αυτή η Ελλάδα. Εμείς θέλουμε την Ελλάδα της αξιοσύνης, της δημιουργίας. Και εδώ σ’ αυτόν τον ιερό χώρο συντίθενται οι απόψεις. Το να υπάρχουν διαφορετικές αντιλήψεις δεν είναι κακό αυτό. Το να υπάρχουν όμως διαφορετικές νοοτροπίες πολιτικής, είναι κάτι για το οποίο η ελληνική κοινωνία βγάζει τα συμπεράσματά της.
      Σήμερα βρισκόμαστε εδώ για μία κορυφαία, σύμφωνα με το Σύνταγμα, πολιτειακή διαδικασία, η οποία όμως και αυτή για μία ακόμη φορά τίθεται στην υπηρεσία μικρόψυχης πολιτικής σκοπιμότητας. Είναι όμως απόλυτο το δικαίωμα της Αντιπολίτευσης να κάνει χρήση αυτής της δυνατότητας. Και βέβαια, δεν είμαστε εμείς που θα υποδείξουμε στις άλλες πολιτικές δυνάμεις πως πρέπει να συμπεριφέρονται εδώ. Ωστόσο, είναι καλό να γνωρίζουν πάνω απ’ όλα οι ίδιοι οι πολίτες ότι επιχειρείτε να μπλοκάρετε να καθυστερήσετε ένα ευρύ μεταρρυθμιστικό έργο που είναι σε εξέλιξη για το οποίο έχουμε νωπή την εντολή της ελληνικής κοινωνίας και είμαστε αποφασισμένοι να οδηγήσουμε τα πράγματα εκεί που η κοινωνία περιμένει. Το να καταφέρετε να καθυστερήσετε αυτό το έργο δια δύο τρεις μέρες, δεν λέει τίποτα. Δείχνει όμως κάτι. Ότι εγκλωβίζεστε στη στιγμή, ενώ εμείς διεκδικούμε, στο όνομα της ελληνικής κοινωνίας, τον αιώνα. Αυτή είναι και μία βασική διαφορά που διακρίνει τον τρόπο της πολιτικής σκέψης της Αντιπολίτευσης, σε σχέση με τη δική μας παράταξη τη Νέα Δημοκρατία, που έχει αναλάβει αυτήν την ευθύνη με τη συνείδησή της ως οδηγό.
      (Χειροκροτήματα από την πτέρυγα της Νέας Δημοκρατίας)
Μακριά, λοιπόν, από εμάς λαϊκισμοί και κοντόφθαλμες σκοπιμότητες. Με γνώμονα το αύριο της Πατρίδας μας, της  Ελλάδας και την απελευθέρωσή της από ένα παρελθόν, που, όπως επεσήμανα στην αρχή, κάθε άλλο παρά μας τιμά, προχωρούμε. Αλλά, επειδή στην πολιτική τίποτα δεν είναι τυχαίο, ο συνταγματικός νομοθέτης όταν καταρτιζόταν το Σύνταγμα είχε φροντίσει να τιμωρούνται αυτοί που εκμεταλλεύονται αυτές τις δυνατότητες και η τιμωρία θα έρθει απόψε στις δώδεκα η ώρα. Θα είναι η στιγμή που η ψήφος του Ελληνικού Κοινοβουλίου μετά το τέλος αυτής της συζήτησης, θα δώσει και πάλι τη συνταγματική πλειοψηφία στον Κώστα Καραμανλή και στη Νέα Δημοκρατία για να συνεχίσει και να ολοκληρώσει το έργο που έχει αναλάβει απέναντι στην ελληνική κοινωνία.
     Αγαπητοί συνάδελφοι, με την κατάθεση της πρόθεσης δυσπιστίας από το Κόμμα της Αξιωματικής Αντιπολίτευσης μας δίδεται ωστόσο -και πρέπει εμείς τώρα να το αξιοποιήσουμε αυτό- μία δυνατότητα, μία ευκαιρία. Μας δίδεται η ευκαιρία να απευθυνθούμε στους Ελληνες, να ξεδιπλώσουμε και πάλι μπροστά στα μάτια της κοινωνίας το κυβερνητικό μας έργο και να επιβεβαιώσουμε για μία ακόμη φορά την εντολή της 16ης Σεπτεμβρίου.
    Μας δίνεται η δυνατότητα να καταστήσουμε σαφές σε όλους ότι η Κυβέρνηση μας απολαμβάνει της εμπιστοσύνης μιας συμπαγούς Κοινοβουλευτικής Πλειοψηφίας και ομάδας και ότι οι πλειοψηφίες δεν εξαρτώνται από νούμερα και αριθμούς, αλλά από τη συνοχή τους, από την κοινή τους συνείδηση και από την προσήλωσή τους σε συγκεκριμένους ιδεολογικούς στόχους και πάνω απ’ όλα σε κοινά αποτελέσματα, μιας πλειοψηφίας που εγγυάται ότι το μεταρρυθμιστικό μας έργο έχει ορίζοντα τουλάχιστον τετραετίας, μίας απόλυτης πλειοψηφίας που εκφράζει τη βούληση της ελληνικής κοινωνίας να προχωρήσουμε μπροστά με ευθύνη, τόλμη και ταχύτητα. 
    Αγαπητοί συνάδελφοι, η πρόταση δυσπιστίας που υπέβαλε το ΠΑ.ΣΟ.Κ. έρχεται σε μία κρίσιμη χρονική στιγμή, την ώρα που η χώρα μας σύσσωμη δίνει σκληρή διαπραγματευτική μάχη για το ζήτημα των Σκοπίων, ένα ζήτημα που, όπως όλες και όλοι γνωρίζουμε, εκκρεμεί εδώ και δεκαεπτά χρόνια και που οι προηγούμενες κυβερνήσεις δεν τόλμησαν να το αγγίξουν. Εμείς το πράττουμε. Εμείς τολμούμε. Την ώρα που το Κυπριακό βρίσκεται σε μία νέα φάση με τις πρωτοβουλίες που έχει αναλάβει ο νέος Πρόεδρος της Κυπριακής Δημοκρατίας, την ώρα που με ευθύνη απέναντι στις τωρινές και τις επόμενες γενεές η Κυβέρνηση της Νέας Δημοκρατίας προχωρά στην ασφαλιστική μεταρρύθμιση, ένα ζήτημα που επίσης οι προηγούμενες κυβερνήσεις δεν τόλμησαν να αντιμετωπίσουν ριζικά, ενώ εμείς τολμάμε. Τι πιο εύκολο να κληροδοτήσουμε προβλήματα στις επόμενες κυβερνήσεις ή στις επόμενες γενιές; Αυτή είναι μια ποιοτική διαφορά της πολιτικής και τη σύγκριση την κάνει πάνω απ’ όλα ο Έλληνας πολίτης. 
    Ακριβώς τη στιγμή αυτή επέλεξε η Αξιωματική Αντιπολίτευση, για να επιβεβαιώσει τον πολιτικό της ρόλο και να περισώσει -θα μου επιτρέψετε να πω- ό,τι μπορεί από τη διαρρέουσα κομματική της βάση και από την γενικότερη θέση της στο χώρο της ευρύτερης Αντιπολίτευσης. Τη στιγμή αυτή επέλεξε να κλείσει τα πολλαπλά εσωκομματικά της μέτωπα και να επιδοθεί σε κινήσεις τακτικής. Όταν όμως η τακτική αποκαλύπτει την αδυναμία στρατηγικής, τότε αγαπητοί συνάδελφοι της Αντιπολίτευσης, μην περιμένετε να ανοίξει ο ορίζοντας για την παράταξή σας. Και είναι κρίμα, γιατί, όπως είχα πει από το ίδιο Βήμα στην προηγούμενη πρόταση δυσπιστίας που είχατε υποβάλει, θα θέλαμε μία αντιπολίτευση ισχυρή, δυνατή, ενιαία, για να μπορέσουμε να συνθέσουμε μαζί, γιατί αυτό είναι το ώριμο αίτημα πια της ελληνικής κοινωνίας. 
    Νομίζετε ότι όλο αυτό το σκηνικό της Ελληνικής Βουλής εντυπωσιάζει τους Έλληνες πολίτες; Για να δούμε, πόσοι είναι αυτοί που παρακολουθούν τις συζητήσεις στη Βουλή και ποιοι ενθουσιάζονται απ’ όσα λέμε εδώ μέσα; Αν ήμαστε αυτή τη στιγμή σε ένα ελληνικό καφενείο ή σε μία ελληνική οικογένεια, θα έλεγαν «δεν κοιτάτε εκεί μέσα να τα βρείτε μεταξύ σας, να συνεννοηθείτε να καταρτίσετε μία νέα εθνική ατζέντα και να προχωρήσει ο τόπος μπροστά;» Αυτή την απλή κουβέντα εμείς την ακούμε, γιατί επικοινωνούμε με τον κόσμο και αυτή μεταφράζουμε σε συγκεκριμένες πολιτικές πρωτοβουλίες. 
    Η λογική αυτή όμως, όπως μας δίδαξε η ιστορία και όλοι γνωρίζουμε –και αναφέρομαι σε αυτό που πριν από λίγο περιέγραψα για την παράταξή σας- μεταμορφώνει –σημειώστε το αυτό, κυρίες και κύριοι συνάδελφοι της Αντιπολίτευσης- τα μαζικά κινήματα αλλοτινών εποχών σε κινήματα διαμαρτυρίας. Και το παράπονο και η διαμαρτυρία δεν πάει σε εκείνους που θέλουν να παίξουν ηγετικό ρόλο, διότι τους αφαιρεί την απαραίτητη εθνική διάσταση και υπευθυνότητα από την οποία ένα κόμμα εξουσίας πρέπει να διακατέχεται και να καθοδηγεί τις πράξεις, τις επιλογές και τις αποφάσεις του. 
    Το ΠΑ.ΣΟ.Κ. μετά από τόσα χρόνια εξουσίας δεν είναι ούτε μπορεί να είναι το ΠΑ.ΣΟ.Κ. της μείζονος και Αξιωματικής Αντιπολίτευσης των μεταπολιτευτικών χρόνων, του τέλους της δεκαετίας του ’70 και εκεί είναι το μεγάλο ιστορικό και πολιτικό λάθος. Λάθος πολιτική, κυρίες και κύριοι συνάδελφοι, σε λάθος χρόνο. Μην περιμένετε λοιπόν θετικά αποτελέσματα από τέτοιες λανθασμένες κινήσεις. 
      Κυρίες και κύριοι συνάδελφοι, η κατάθεση της πρότασης δυσπιστίας καταδεικνύει και αμηχανία, θα έλεγα, για την τόλμη που επιδεικνύει η Κυβέρνησή μας, υλοποιώντας το πρόγραμμά της, αλλά και το αυξανόμενο άγχος για την άνοδο του Συνασπισμού στις μετρήσεις από τα αριστερά της. Κακώς οδηγός το άγχος στην πολιτική και η αγωνία.
      ΑΠΟΣΤΟΛΟΣ ΚΑΤΣΙΦΑΡΑΣ: Ξέρετε κι’ εσείς από την άνοδο που είχατε κάποτε. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, μην διακόπτετε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όσον αφορά την πρόταση για διεξαγωγή δημοψηφίσματος, ας ξεκαθαρίσουμε εδώ ότι δεν είναι τίποτα περισσότερο και τίποτα λιγότερο και αυτό από ένα τέχνασμα, γι’ αυτό σας μίλησα για τακτικίστικες κινήσεις χωρίς στρατηγική ενόραση, αφού κανένα κόμμα από την Αντιπολίτευση δεν έχει προτείνει μία εναλλακτική υπεύθυνη και βιώσιμη πρόταση για την ασφαλιστική μεταρρύθμιση, μία πρόταση που οι πολίτες θα μπορούσαν να αποφανθούν με ένα «ναι» ή με ένα «όχι» σε ένα δημοψήφισμα. Απλώς διαφωνούν, επειδή έτσι βλέπουν το ρόλο τους για να επιλύσουν τα αδιέξοδα. 
      Εμείς ποτέ δεν φοβηθήκαμε τη συμπαγή μας πλειοψηφία στο Κοινοβούλιο και βεβαίως ποτέ την προσφυγή στη βούληση του ελληνικού λαού. Σε αυτήν προσφύγαμε πριν από έξι μήνες και αυτή μας έδωσε την εμπιστοσύνη, τη δύναμη και την τόλμη να προχωρήσουμε μπροστά. Σεβαστείτε,  λοιπόν, την απόφαση των Ελλήνων πολιτών. Σεβαστείτε τη λαϊκή κυριαρχία. Ακούστε τα μηνύματα που φέρνει, ακούστε τα μηνύματα του ελληνικού λαού. Η μεγάλη Κεντροδεξιά είναι το πλειοψηφικό ρεύμα πλέον στην ελληνική κοινωνία. Συνειδητοποιήστε πλέον κάτι το οποίο επιβεβαιώνεται παντού. Η Ευρώπη, ο κόσμος, η Ελλάδα άλλαξε ιστορία. Μην μένετε πίσω. Η παγκόσμια πραγματικότητα σας ξεπέρασε. Σε επίπεδο ιδεών έχετε χάσει τη μάχη. Οι πολίτες περιμένουν από όλους μας να φανούμε χρήσιμοι και αποτελεσματικοί. 
      Εμείς πιστεύουμε στην ευθύνη των λόγων μας και στην αποτελεσματικότητα των πράξεών μας. Αυτή η παράταξη, εξάλλου, από τα χρόνια του ιδρυτή της, του Κωνσταντίνου Καραμανλή, έχει αποδείξει στην πράξη τι σημαίνει ευθύνη, ήθος και αποτέλεσμα. Εμείς πιστεύουμε ότι ο καλύτερος δρόμος προς την κοινωνική δικαιοσύνη περνά μέσα από την ελεύθερη επιλογή, περνά μέσα από μία οικονομία ισχυρή και από ένα κράτος που διακρίνεται για την ποιότητα των υπηρεσιών του, για την κοινωνική αλληλεγγύη και τη συνοχή, με έργα και πολιτικές, με ιδέες και προτάσεις, όχι με ανέξοδες φωνές στους δρόμους και τα πεζοδρόμια. Γι’ αυτό, η Κυβέρνηση του Κώστα Καραμανλή προχωράει με τόλμη και ταχύτητα στις μεταρρυθμίσεις που έχει ανάγκη ο Τόπος. Τολμάμε να φέρουμε την αλλαγή εκεί που εσείς σκεπτόσαστε το πολιτικό κόστος, αγκιστρωμένοι στην εξουσία. Φοβηθήκατε. Φοβηθήκατε υποθηκεύοντας την ανταγωνιστικότητα της οικονομίας μας και τη συνοχή της κοινωνίας μας. Στη Συνταγματική Αναθεώρηση αποχωρήσατε και φοβηθήκατε –και εκεί είναι το παράδοξο- ακόμα και τον ίδιο σας τον εαυτό. Εάν όμως καταλήξετε σε ξεκάθαρη πολιτική ταυτότητα και πρόγραμμα, ελάτε τότε να τα συζητήσουμε. 
      Η πατρίδα μας -το είπα και πρωτύτερα και το εννοώ όταν το λέω- έχει ανάγκη από Αντιπολίτευση που ξέρει τι θέλει και γνωρίζει πώς να το διεκδικεί. Κυβερνήσατε πολλά χρόνια. Νομοθετήσατε σε πολύ σοβαρά θέματα και θέματα ζωτικής εθνικής σημασίας. Δεν θυμάμαι όμως κυβερνήσεις του ΠΑ.ΣΟ.Κ. ούτε και κόμματα της ευρύτερης Αντιπολίτευσης να ζήτησαν ποτέ δημοψήφισμα, όπως, για παράδειγμα, η ένταξη της χώρας μας στην Οικονομική και Νομισματική Ένωση, κορυφαία πράξη της εποχής εκείνης, που και αυτή θα εξηγούσε μια αντίστοιχη πρωτοβουλία. 
      ΕΛΠΙΔΑ ΠΑΝΤΕΛΑΚΗ: Ζήτησε το Κ.Κ.Ε.!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Απευθύνομαι στην Αξιωματική Αντιπολίτευση.
      Και μην μας πείτε ότι ούτε και η παράταξή μας δεν ζήτησε δημοψήφισμα για την ένταξη της Ελλάδος στις τότε Ευρωπαϊκές Κοινότητες του 1981, διότι θα είστε ανακόλουθοι με την μετέπειτα πολιτική των Κυβερνήσεών σας που ξέχασαν αυτά που έλεγαν πριν –τα θυμόμαστε όλοι- για την Ευρώπη και για τη Δύση γενικότερα. Η ιστορική αυτή επιλογή της παράταξής μας δεν αμφισβητείται από κανέναν πλέον. Οι μεγάλες αποφάσεις και οι μεγάλες πολιτικές κρίνονται από την αντοχή τους στο χρόνο και το όφελος που τελικά προσφέρουν στην κοινωνία και στο έθνος. Προφανώς ξεχνάτε, αγαπητοί συνάδελφοι, ότι η Κυβέρνηση Σημίτη είχε λάβει 41,5%, αλλά αυτό δεν σας εμπόδισε να ψηφίσετε το νόμο «Ρέππα», χωρίς να προσφύγετε σε δημοψήφισμα, ακόμα και αν ο νόμος αυτός, στη σωστή κατεύθυνση, ήταν χαμηλότερος των προσδοκιών για το αύριο της ελληνικής κοινωνίας.
      Άκουσα με έκπληξη όπως και πολλοί άλλοι τον αρχηγό της Αξιωματικής Αντιπολίτευσης να δηλώνει ότι  ο αγώνας συνεχίζεται στο δρόμο και στο πεζοδρόμιο. Είναι δικό του θέμα να μετατρέψει το ΠΑ.ΣΟ.Κ σε ένα αριστερό κίνημα διαμαρτυρίας. Θα τρίζουν τα κόκαλα του αείμνηστου Ανδρέα Παπανδρέου που το είχε δυναμώσει ως κίνημα αλλαγής, τότε. Είναι δικό του θέμα να πιστεύει ότι μία αριστερή ρητορεία θα ανακόψει, θα αναχαιτίσει την διαρροή ψηφοφόρων του προς την αριστερά. Είναι όμως δικό μας θέμα, είναι θέμα της Κυβέρνησης  μας να προστατεύσουμε τους θεσμούς και να δώσουμε όραμα και προοπτική μέσα από τις αξίες και τις αρχές της δημοκρατίας και του κοινοβουλευτισμού. Εδώ μέσα δίνονται οι μάχες της πολιτικής και όχι στα πεζοδρόμια. Σεβόμαστε τους αγώνες εκείνων που βγαίνουν στους δρόμους. Αφουγκραζόμαστε την φωνή τους και μεταφράζουμε αυτή τη φωνή σε πολιτική πρωτοβουλία. Αυτό κάνει αυτή η Κυβέρνηση. 
      Αυτή είναι και μία ποιοτική διαφορά σε σχέση  με την αντίληψη δημοκρατίας ανάμεσα στη Νέα Δημοκρατία και στο ΠΑ.ΣΟ.Κ. Σας κατηγορούν ότι αφήνετε έτσι ακάλυπτο ένα σημαντικό τμήμα ψηφοφόρων σας που χαρακτηρίζεται πολιτικά μετριοπαθές. Πρόκειται όμως για ψηφοφόρους και στελέχη του λεγόμενου κεντρώου χώρου, τα οποία εκ των πραγμάτων βρίσκονται πολιτικά δίπλα για να μην πω ότι  ήδη έχουν ανοίξει την πόρτα και διαβαίνουν προς τη δική μας μεγάλη δημοκρατική παράταξη. Και δεν δέχομαι το μονοπώλιο του όρου προοδευτικότης και «δημοκρατικότης» από κανένα άλλο. 
      Όλοι μοιραζόμαστε και την αντίληψη και τον τίτλο. 
      (Χειροκροτήματα από την πτέρυγα της Νέας Δημοκρατίας) 
      Εμείς δεν συγκρουόμαστε με τους εργαζόμενους και αυτό το γνωρίζει πολύ καλά η πλειοψηφία από αυτούς. Επιλογή μας είναι το σύνολο της κοινωνίας, το αύριο της οικονομίας και της ανάπτυξης, το μέλλον των παιδιών μας, όλων των παιδιών, η Ελλάδα του «αύριο». Εμείς πιστεύουμε στη δημιουργική συναίνεση σε μια μεγάλη πολιτική και ιδεολογική πλατφόρμα για να φανούμε επιτέλους πολιτικά χρήσιμοι στον Τόπο. Το κυβερνητικό μας έργο μιλάει από μόνο του. 
      Στα τέσσερα χρόνια της δικής μας διακυβέρνησης πετύχαμε πολλά. Συγκρουστήκαμε αποφασιστικά με κατεστημένες νοοτροπίες που παρελθόντος, με παρωχημένες αντιλήψεις που μας έρχονται από αυτό. Ξεκινήσαμε όχι χωρίς δυσκολίες, όχι χωρίς λάθη -εμείς το αναγνωρίζουμε- μία μεγάλη μεταρρυθμιστική προσπάθεια που πράγματι είχε ανάγκη ο Τόπος. Θέσαμε υγιή και πραγματικά μακροοικονομικά θεμέλια στην ανάπτυξη του Τόπου. Προχωρήσαμε σε διαρθρωτικές αλλαγές που αφορούν στις εργασιακές σχέσεις στους δημόσιους οργανισμούς. Σχεδιάσαμε και ολοκληρώσαμε σε χρόνο ρεκόρ έργα πνοής στις υποδομές του Τόπου. Καταστήσαμε τη χώρα μας διεθνή ενεργειακό κόμβο. Δημιουργήσαμε νέες θέσεις απασχόλησης συμβάλλοντας αποφασιστικά στην μείωση της ανεργίας. Νοικοκυρέψαμε την οικονομία. στηρίξαμε την ανταγωνιστικότητα των ελληνικών πανεπιστημίων. Απογειώσαμε κυριολεκτικά την τουριστική ανάπτυξη του Τόπου επανατοποθετώντας το ελληνικό τουριστικό προϊόν στην καρδιά της παγκόσμιας οικονομίας. 
      Στο δε τομέα της υγείας που έχω την τιμή να υπηρετώ προχωρήσαμε σε μία καθοριστική τομή με τον νόμο για τις προμήθειες των νοσοκομείων, μία τομή που εξασφαλίζει στη ουσία την εξυγίανση και την βιωσιμότητα του εθνικού συστήματος υγείας. Τώρα, με το νόμο για την πρωτοβάθμια φροντίδα υγείας αλλάζουμε την καθημερινή επαφή του  Έλληνα πολίτη με το δημόσιο σύστημα υγείας. Αλλά και στο πεδίο της κοινωνικής αλληλεγγύης κάναμε βήματα μπροστά. Μόλις χθες προβήκαμε σε μία σειρά από ανακοινώσεις. Τιμά τον κ. Σκουλάκη το γεγονός ότι χαιρέτησε αυτήν την πρωτοβουλία μας, αφού παρευρέθη σε αυτή τη συνάντηση. Είμαι βέβαιος, αγαπητοί συνάδελφοι, ότι την κοινωνική ευαισθησία την μοιραζόμαστε όλοι. 
      Αποτελεί κοινή παραδοχή ότι η καλύτερη δημόσια υγεία προϋποθέτει κατ΄αρχάς μεγαλύτερη χρηματοδότηση. Η δική μας θέση σε αυτό το καίριο ζήτημα είναι ότι θα πρέπει να γίνονται αυξήσεις των πόρων για την υγεία. Όμως, πριν από όλα είναι υποχρέωση της Κυβέρνησης και του αρμόδιου Υπουργού να διαφυλάξουν και το τελευταίο ευρώ του Έλληνα φορολογούμενο από τη διασπάθισή του. Σε αυτήν την ανάγκη εμείς δίνουμε πειστικές και αξιόπιστες απαντήσεις. Εξοικονομούμε μεγάλα ποσά που θα χρησιμοποιηθούν στην υγεία και στην κοινωνική αντίληψη. 
      Με τις προμήθειες που ανέφερα πριν. Με τη μείωση των διοικητικών μονάδων και των Δ.Ε.Κ.Ο. στον τομέα ευθύνης μας. Με τη σύσταση νέων αποτελεσματικών φορέων ελέγχου. Με την πρωτοβάθμια φροντίδα υγείας που θα αποσυμφορήσει τις περιττές δαπάνες των νοσοκομείων μας, θα διευκολύνει τους πολίτες, θα αλλάξει την εικόνα του εθνικού συστήματος υγείας. Με την πολιτική πρόληψης που προστατεύει την υγεία των πολιτών και που επιφέρει οικονομίες κλίμακας σε όλο το εύρος του Εθνικού Συστήματος Υγείας.
      Στην ίδια λογική εντάσσεται και το νέο θεσμικό πλαίσιο για τον καπνό και το αλκοόλ με ειδικό βάρος στην προστασία των ανηλίκων, αλλά και γενικότερα του πληθυσμού. Είναι, όμως, βέβαιο ότι δεν θα μπορέσουμε να επιλύσουμε αποτελεσματικά τα προβλήματα της νοσοκομειακής περίθαλψης, αν προηγουμένως δεν λύσουμε το εργασιακό πρόβλημα των γιατρών και των επαγγελματιών υγείας. 
      Ήδη, για πρώτη φορά στην ιστορία του Ε.Σ.Υ.  βρισκόμαστε στα πρόθυρα υπογραφής κλαδικής συμφωνίας με την Ο.Ε.Ν.Γ.Ε.. 
      ΣΥΛΒΑΝΑ ΡΑΠΤΗ: Δύο χρόνια τώρα!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν έγινε σαράντα χρόνια πριν, χαίρομαι που λέτε ότι γίνεται τα δύο χρόνια αυτά. Αυτά τα δύο χρόνια είναι τα χρόνια της δικής μας διακυβέρνησης και θα δείτε πώς θα τιμήσουν αυτήν την πολιτική μας πρωτοβουλία οι εργαζόμενοι γιατροί. 
      Κυρίες και κύριοι συνάδελφοι, στη συγκυρία αυτή που κατατέθηκε η πρόταση δυσπιστίας, η ελληνική κοινωνία ερμηνεύει διαφορετικά τον όρο δυσπιστία και τον αποδίδει πλέον –και θα το δείτε σαν αποτέλεσμα- ως δυσπιστία στην ικανότητα των κομμάτων της Αντιπολίτευσης να εξελιχθούν τελικά σε αξιόπιστες προτάσεις εξουσίας. Αυτό μεταφράζεται σε περισσότερο χρόνο και σε περισσότερες ευθύνες για τη μεγάλη και προοδευτική κεντροδεξιά παράταξη, η οποία πρώτη ανοίγεται και διευρύνεται κατ’ αρχάς στη βάση της εμπνέοντας εμπιστοσύνη στη μεγάλη κοινωνία των πολιτών, στο όνομα της οποίας έχουμε αναλάβει την υψηλή αποστολή να αλλάξουμε τον τρόπο και να παραδώσουμε στις επόμενες γενεές τη νέα Ελλάδα, την Ελλάδα της αξιοπιστίας, του κύρους, της αποτελεσματικότητας, την Ελλάδα που απόψε θα επιβεβαιώσει μέσω των συναδέλφων την εμπιστοσύνη της και κατ΄ επέκταση το μέλλον της στην παράταξή μας και στον Πρωθυπουργό Κώστα Καραμανλή για τα επόμενα τέσσερα χρόνια και έπεται συνέχεια! 
      Σας ευχαριστώ για την προσοχή σας.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η Βουλευτής του ΠΑΣΟΚ κ. Συλβάνα Ράπτη. 
      ΣΥΛΒΑΝΑ ΡΑΠΤΗ: Κυρία Πρόεδρε, κυρίες και κύριοι συνάδελφοι, πρόβα νυφικού παρακολουθήσαμε μόλις προηγουμένως ακούγοντας τον κ. Δημήτρη Αβραμόπουλο να ομιλεί ως ένα από τα νούμερα δύο του κόμματος της Κυβέρνησης, αλλά όχι ως Υπουργό Υγείας!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν υπάρχουν νούμερα στην παράταξη!
      ΣΥΛΒΑΝΑ ΡΑΠΤΗ: Μήπως θα έπρεπε να βάλετε και τον αριθμό δίπλα από τα νούμερα; 
      Εύχομαι η πρόβα νυφικού να έχει και επιτυχία όταν επιχειρηθεί η πρεμιέρα, κύριε Αβραμόπουλε!
      Βρισκόμαστε εδώ σήμερα για τρίτη ημέρα για να συζητήσουμε την πρόταση μομφής που κατέθεσε το ΠΑΣΟΚ κατά της Κυβέρνησης. Το ερώτημα είναι γιατί η Αξιωματική Αντιπολίτευση καταθέτει πρόταση μομφής σε μία τόσο νεαρή κυβέρνηση. Για έναν πολύ απλό λόγο, κυρίες και κύριοι συνάδελφοι και κυρία Πρόεδρε: Διότι αυτή η Κυβέρνηση, «βρέφος» μόλις έξι μηνών, έχει προλάβει και έχει βγάλει δόντια κοφτερά και δαγκώνει άσχημα τον Έλληνα και την Ελληνίδα. 
      Η εντολή είναι νωπή λένε οι συνάδελφοι και οι συναδέλφισες από αυτό εδώ το Βήμα. Για να δούμε, λοιπόν, είναι νωπή η εντολή και τι εντολή είναι αυτή; Ξεδιπλώνω εδώ ένα φύλο εφημερίδας. Είναι μία καταχώρηση της Νέας Δημοκρατίας στις 14 Σεπτεμβρίου 2007, δύο ημέρες πριν από τις προηγούμενες εθνικές εκλογές. Είναι ένα κείμενο εκατόν είκοσι λέξεων, μία χειρόγραφη επιστολή του νυν Πρωθυπουργού και τότε υποψηφίου και πάλι Πρωθυπουργού Κώστα Καραμανλή, η οποία καλεί τον Έλληνα και την Ελληνίδα να του δείξει και να του δώσει ξανά εμπιστοσύνη. Δεν τη διαβάζω όλη, παίρνω μία μικρή φράση για ποιο πράγμα ακριβώς ζητούσε να ξαναπάρει εντολή η Νέα Δημοκρατία μέσω του Πρωθυπουργού. 
      «Να κάνουμε πιο πολλά βήματα για μία κοινωνία συνοχής, για μία κοινωνία αλληλεγγύης, για πιο δίκαιο κοινωνικό κράτος». Να τα πάρουμε ένα-ένα, κυρίες και κύριοι συνάδελφοι. 
      «Να κάνουμε πιο πολλά βήματα για μία κοινωνία συνοχής». Καμμία αντίρρηση. Τι προϋποθέτει η συνοχή; Συναίνεση, η οποία συναίνεση με τη σειρά της προϋποθέτει διάλογο, ο οποίος διάλογος με τη σειρά του προϋποθέτει αριθμούς, νούμερα, ποσοστά, δεδομένα, μελέτες, αναλύσεις, όλα αυτά τα πράγματα τα οποία πρέπει να μελετήσει ένα σοβαρό Υπουργείο, μία σοβαρή Κυβέρνηση για να δει αν και κατά πόσο πραγματικά ένα ταμείο θα μπορεί να εξυπηρετήσει τις ανάγκες των ασφαλισμένων του σε βάθος εικοσαετίας.
      Ακόμα περιμένουμε τις αναλογιστικές μελέτες, όπως λέγονται. Αντί λοιπόν των αναλογιστικών μελετών, έχουμε εδώ στη Βουλή ένα νομοσχέδιο, το νομοσχέδιο για το ασφαλιστικό, το οποίο όμως ακουμπάει στο πουθενά από άποψη επιχειρημάτων. 
      Και επειδή σας αρέσουν οι δημοσκοπήσεις –τις επικαλείστε όλοι, μηδενός και μηδεμιάς εξαιρουμένης απ’ αυτό εδώ το Βήμα- θα ανατρέξω και εγώ στις δημοσκοπήσεις και θα χρησιμοποιήσω έναν αριθμό μόνο. Δεν θα χρησιμοποιήσω τους αριθμούς που σήμερα δημοσιεύονται στις εφημερίδες, ότι δηλαδή οχτώ στους δέκα Έλληνες και Ελληνίδες λένε «πάρτε πίσω το νομοσχέδιο για το ασφαλιστικό». 
      Θα χρησιμοποιήσω δύο άλλους αριθμούς. Θα χρησιμοποιήσω τους αριθμούς που λένε ότι έξι Έλληνες και Ελληνίδες στους δέκα που έχουν ψηφίσει τη Νέα Δημοκρατία λένε: «Πάρτε πίσω το νομοσχέδιο». Βάζω τελεία. Δεν το σχολιάζω. 
      Στην εντολή λοιπόν, συνεχίζω, που θεωρείται ακόμη νωπή, μας καλούσε ως Έλληνες και Ελληνίδες ο Πρωθυπουργός «να κάνουμε πιο πολλά βήματα για μια κοινωνία αλληλεγγύης». Την αλληλεγγύη την είδαμε στο χώρο της Ελλάδας, μόνο που ήταν αλλήθωρη. 
      Ένα μυστήριο πράγμα! Κοίταζε μονίμως προς τους ολίγους, τους ισχυρούς και τους πλουσίους. Ενώ ήταν μπροστά της πλήθος οι άνθρωποι που δεν είχαν, που δεν έχουν, που υποφέρουν, που τα βγάζουν πέρα πολύ δύσκολα, ούτε μια ματιά για αυτούς δεν περίσσεψε. Υπάρχει όμως αλληλεγγύη. 
      Ένα παράδειγμα από το νομοσχέδιο που συζητούμε και που ακόμη δεν έχουμε ψηφίσει: «Κουμπαράς» Αλληλεγγύης Γενεών. Να, μια μορφή αλληλεγγύης. Να σας πω κάτι. Καλός ο «κουμπαράς», υπάρχει όμως και ο παράς για να μπει μέσα στον κουμπαρά; Βεβαίως, απαντάει η Κυβέρνηση και η αρμόδια Υπουργός. Υπάρχει ο παράς. Πού θα τον βρούμε; Πού θα βρούμε τα λεφτά να γεμίσουμε τον Κουμπαρά Αλληλεγγύης Γενεών; Πάρα πολύ απλά, γυρίζουμε πίσω εκεί που ξεκινήσαμε, στα ταμεία. Ωραίοι είστε! Γιάννης κερνάει, Γιάννης πίνει από την ανάποδη. 
      Πάμε στο τρίτο σημείο της εντολής, της πολύ ισχυρής εντολής, που ισχυρίζεστε ότι παραμένει νωπή: «Να κάνουμε πιο πολλά βήματα για δίκαιο κοινωνικό κράτος». Αυτή η κουβέντα δείχνει ότι δεν ξέρετε τι είναι το κοινωνικό κράτος, γιατί αν ένα κράτος είναι πραγματικά κοινωνικό, με την πλήρη έννοια του όρου, είναι δίκαιο, κυρίες και κύριοι συνάδελφοι. Δίκαιο κοινωνικό κράτος είναι πλεονασμός. Είναι περιγραφή ενός πράγματος που δεν γνωρίζουμε, πολύ δεν περισσότερο που δεν το νιώθουμε. 
      Για να δούμε λοιπόν το δίκαιο κοινωνικό κράτος. Υπάρχει; Κάνει κάποια προσπάθεια η Κυβέρνηση να το φτιάξει, να το προχωρήσει; Τι θέλει ένα κοινωνικό κράτος ή ένα δίκαιο κοινωνικό κράτος, όπως λέει εδώ η εντολή που ισχυρίζεστε ότι είναι νωπή; Ανάπτυξη, υγεία, παιδεία. 
      Ανάπτυξη. Ένα μόνο αριθμό θα πω. Τα δεδομένα προέρχονται από τη Διεθνή Τράπεζα, από τον Ο.Ο.Σ.Α. και τη EUROSTAT. Πόσο ελκτικός είναι ο ελληνικός χώρος για επενδύσεις; Απάντηση: Πέντε θέσεις κάτω απ’ ό,τι ήταν πριν. 
      Υγεία. Φίλτατε, κύριε Αβραμόπουλε, ευχαριστώ που με τιμάτε και μένετε στην Αίθουσα να με ακούσετε, αλλά θα σας πω το εξής:
Δύο πράγματα θα αναφέρω: Νοσοκομεία και φάρμακο. Μιλήσατε προηγουμένως απ’ αυτό το Βήμα της Βουλής για το νόμο για την πρωτοβάθμια φροντίδα. Σας ευχαριστώ. Αυτός ο νόμος για την πρωτοβάθμια φροντίδα υγείας πρέπει να πούμε κατ΄αρχάς ότι δεν είναι νόμος. Είναι ένα νομοσχέδιο το οποίο κυκλοφορεί εν είδει «απειλής» εδώ και τρία-τέσσερα χρόνια, επικρέμαται επί των κεφαλών μας και εις το διαδίκτυο για διαβούλευση. «Σαπίσαμε» στη διαβούλευση για το νομοσχέδιο για την πρωτοβάθμια φροντίδα υγείας, αλλά διαβούλευση για το ασφαλιστικό δεν μπορέσαμε να κάνουμε. Επιλεκτικά κάνουμε το διάλογο, επιλεκτικά κάνουμε τη συναίνεση. 
      Τι σημαίνει πρωτοβάθμια φροντίδα υγείας; Ένα πολύ απλό πράγμα κι ένα εύληπτο παράδειγμα είναι να μπορούμε να έχουμε κέντρα υγείας αστικού τύπου στη γειτονιά μας, δηλαδή να έχουμε ένα μικρό ιατρικό κέντρο στη γειτονιά μας να νιώθουμε ασφάλεια, να πηγαίνουμε στον προσωπικό μας γιατρό. Υπάρχουν; Τα είχε δρομολογήσει το ΠΑ.ΣΟ.Κ.. Σας προλαβαίνω. Ξέρετε πόσα από τα δεκατέσσερα ή δεκαέξι, που είχε δρομολογήσει το ΠΑ.ΣΟ.Κ. και τα είχε βάλει στο Κοινοτικό Πλαίσιο Στήριξης για χρηματοδότηση, υπάρχουν και λειτουργούν σήμερα, μετά από τέσσερα χρόνια διακυβέρνησης της Νέας Δημοκρατίας; Ένα στο Βύρωνα, ένα στα Καλύβια, μόλις προχθές υπογράφηκε η σύμβαση για το Κερατσίνι κι ακόμα περιμένουμε. Ιστορικός ενεστώς. Ο αγαπημένος σας χρόνος! 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας   Βουλευτού)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε.
      ΣΥΛΒΑΝΑ ΡΑΠΤΗ: Ολοκληρώνω, κυρία Πρόεδρε. 
      Φάρμακο: Αλλάξατε τον τρόπο που υπολογίζεται η τιμή. Φάρμακο για την υγειά μας, φαρμάκι για την τσέπη μας, κύριε Υπουργέ! Έχετε κι εσείς ένα μερίδιο τόσο δα ευθύνης, μαζί με το Υπουργείο Ανάπτυξης,  που έχει στην αρμοδιότητά του την υπόθεση της τιμής του φαρμάκου. 
      Και ολοκληρώνω με δύο πραγματάκια για το θέμα της Παιδείας. Ακούσαμε από τον αρμόδιο Υπουργό χθες, όπως και από άλλους Υπουργούς και άλλους συναδέλφους και συναδέλφισσες της Νέας Δημοκρατίας, ότι «μεταρρυθμίσαμε την Παιδεία».
      Θα σας πω δύο πράγματα. Ζήτημα πρώτο: Σηκώσατε τον τόπο στο ποδάρι για ένα νόμο, ο οποίος κατέληξε ως εξής: Φασαρία δύο χρόνια για το άσυλο. Μόλις πριν από έναν-δύο μήνες συνεδρίασε η Σύγκλητος του Πανεπιστημίου Κομοτηνής όχι μέσα στο Πανεπιστήμιο, για το φόβο κατάλυσης του ασύλου, αλλά σε ξενοδοχείο!
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
	ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας. 
	ΣΥΛΒΑΝΑ ΡΑΠΤΗ: Ολοκληρώνω, κυρία Πρόεδρε, και σας ευχαριστώ για την ανοχή.
      Δεύτερον, στο καινούριο Ε.Σ.Π.Α. –το λέω πολύ απλά το Κοινοτικό Πλαίσιο Στήριξης- που το διαφημίζετε με τη βέσπα, δεν υπήρξε θέση για τις ακαδημαϊκές βιβλιοθήκες, εκτός από τη χρηματοδότηση.
      Και τελευταίο, μόλις χθες: Δεν έχετε πληρώσει ακόμη τους ωρομίσθιους και αναπληρωτές καθηγητές που εργάστηκαν την προηγούμενη χρονιά. 
      ΠΡΟΕΔΡΕΥΟΥΣΑ (Βέρα Νικολαΐδου): Με αυτό πρέπει να κλείσετε. 
      ΣΥΛΒΑΝΑ ΡΑΠΤΗ: Ολοκληρώνω, κυρία Πρόεδρε. 
      Όμως στο σπίτι τους έχει φθάσει το εκκαθαριστικό της Εφορίας και τους ζητάει πίσω το ποσοστό του φόρου που πρέπει να πληρώσουν για χρήματα που όμως δεν έχουν εισπράξει. 
      Και κλείνω με μία φράση. Ρωτώ: Αυτή, λοιπόν, η εντολή παραμένει νωπή ή είναι στεγνή; Έχετε στεγνώσει την τσέπη του Έλληνα πολίτη! Έχετε στεγνώσει τη ζωή του! 
      Σας ευχαριστώ για την προσοχή.
      (Χειροκροτήματα από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Βέρα Νικολαΐδου): Θέλετε να κάνετε μια μικρή παρέμβαση;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Για δύο λεπτά.
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όπως πάντα με πολλή προσοχή άκουσα την κ. Ράπτη και έβγαλα κάποια πολιτικά συμπεράσματα. Αυτά θα ήθελα να μου επιτρέψει να διατυπώσω. 
      Πρώτον, ότι όταν με το καλό έρθει το νομοσχέδιο για την πρωτοβάθμια φροντίδα έχουμε εξασφαλισμένη κατ΄αρχάς τη δική σας υποστήριξη, γιατί ακριβώς αυτά που είπατε, αυτά περιλαμβάνει. Στο αν δεν τα έκανε το ΠΑ.ΣΟ.Κ. παλιά εμείς δείχνουμε κατανόηση. Και φαντάζομαι ότι ο κ. Γείτονας, που ήταν ο πρώτος που το επιχείρησε, θα είναι και αυτός μαζί μας. 
      ΣΥΛΒΑΝΑ ΡΑΠΤΗ: Έχουν περάσει τέσσερα χρόνια που είστε Κυβέρνηση, κύριε Υπουργέ. Τέσσερα χρόνια!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Κυρία Ράπτη, λέω κάτι το οποίο είναι καλό και για τη  Δημοκρατία και για τη σχέση μας. 
      ΣΥΛΒΑΝΑ ΡΑΠΤΗ: Κι εγώ γι’ αυτό έπρεπε να απαντήσω.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εμείς θέλουμε λοιπόν να έχουμε κοντά μας ανθρώπους με κατάρτιση, γνώση κι ευαισθησία, όπως εσείς, γιατί οι απόψεις σας είναι σωστές. Έρχεται ο «οικογενειακός γιατρός», αναπτύσσεται ένα πλούσιο δίκτυο κέντρων υγείας αστικού τύπου,…
      ΣΥΛΒΑΝΑ ΡΑΠΤΗ: Με τον αραμπά έρχεται, κύριε Υπουργέ; Τέσσερα χρόνια έρχεται. Θα είχε φθάσει!  
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Εμείς έχουμε μόνο τέσσερα χρόνια κι εσείς άλλα είκοσι χρόνια πριν. Και θα έπρεπε να τα είχατε κάνει από τότε, ώστε τώρα να βελτιώνουμε την τότε πρωτοβάθμια φροντίδα. 
      Παρ’ όλα στεκόμαστε αναγνωρίζοντας ότι το Ε.Σ.Υ. ήταν μία μεγάλη συνεισφορά του ΠΑ.ΣΟ.Κ. το 1983. Έκλεισε τον κύκλο του. Σ’ εμάς έλαχε ο κλήρος να το επανιδρύσουμε και η πρωτοβάθμια φροντίδα είναι ο κεντρικός μας πυλώνας.
      Σε ό,τι αφορά το φάρμακο, γνωρίζετε πολύ καλά ότι δεν είναι αρμοδιότητα του Υπουργείου μας. Θα είναι όμως αρμοδιότητα του Υπουργείου μας. 
      ΣΥΛΒΑΝΑ ΡΑΠΤΗ: Είπα για ένα μικρό ποσοστό ευθύνης σας. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Διότι, όπως δημόσια είχα πει σ΄ αυτήν την Αίθουσα, εμείς δεν φοβόμαστε να αναλαμβάνουμε τις ευθύνες και γι’ αυτό, στο νόμο για τις προμήθειες υπάρχει ειδική πρόβλεψη με Κοινή Υπουργική Απόφαση να περιέλθει ακόμα και η τιμολόγηση του φαρμάκου στο Υπουργείο Υγείας. Θα έλθει αυτή η ώρα, όταν ολοκληρωθεί η συγκρότηση αυτού του οργάνου, που σε έξι μήνες από τώρα θα λειτουργεί πλήρως και επαρκώς.
      Και μία τελευταία πολιτική παρατήρηση...
      ΣΥΛΒΑΝΑ ΡΑΠΤΗ: Και εννιά μήνες που έχετε καθυστερήσει, μας κάνουν δεκαπέντε μήνες, κύριε Υπουργέ!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Ράπτη, εγώ σας δίνω όσο χρόνο θέλετε, όμως το Προεδρείο αποφασίζει.
      Εγώ θα σας πω κάτι τελευταίο. Κάνατε, όμως, μία αυστηρή κριτική στον κ. Παπανδρέου, χωρίς να το καταλάβετε. Είπατε ότι δεν σας πάει ο όρος «δίκαιο κοινωνικό κράτος», θεωρείτε οξύμωρη τη σχέση ανάμεσα στο δίκαιο και το κοινωνικό κράτος.
      Κράτος είναι το πλέγμα των θεσμών και είναι λογικό οι θεσμοί να πρέπει να διέπονται από κοινωνική ευαισθησία, για να γίνει το κοινωνικό κράτος. Τη δίκαιη κοινωνία του κ. Παπανδρέου δεν την θυμηθήκατε; 
      (Χειροκροτήματα από την πτέρυγα της Νέας Δημοκρατίας)
      Εκτός αν και αυτό έχει να κάνει με τις ιδεολογικές διαφορές που έχουν οδηγήσει σε πολιτική, ιδεολογική, αλλά και φιλοσοφική σύγχυση την παράταξή σας.
      Εγώ προσωπικά θα περίμενα το δικό σας κομμάτι, επειδή έχει ακόμα πιο προοδευτικές αντιλήψεις, τουλάχιστον αυτήν την έννοια όχι μονάχα να μην την κατηγορεί, αλλά να την επαινεί και να τη στηρίζει.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΣΥΛΒΑΝΑ ΡΑΠΤΗ: Κυρία Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΟΥΣΑ (Βέρα Νικολαΐδου): Όχι, όχι. Έχετε υπερβεί κατά πολύ το χρόνο σας.
      ΣΥΛΒΑΝΑ ΡΑΠΤΗ: Δέκα δευτερόλεπτα, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ. Δεν γίνεται! Δεν γίνεται τώρα να ανοίξουμε διάλογο. 
      Ο κ. Αναστάσιος Καριπίδης, Βουλευτής της Νέας Δημοκρατίας, έχει το λόγο.
      ΑΝΑΣΤΑΣΙΟΣ ΚΑΡΙΠΙΔΗΣ: Κυρία Πρόεδρε, κυρίες και κύριοι συνάδελφοι, δυστυχώς το ΠΑ.ΣΟ.Κ. για μία ακόμη φορά έδειξε το πραγματικό του πρόσωπο, το πρόσωπο του εντυπωσιασμού, της στείρας και ανεύθυνης αντιπολίτευσης και των επικοινωνιακών «τρικ».
      Η πρότασή του δείχνει σε πόσο μεγάλη σύγχυση βρίσκεται σήμερα. Θέλοντας να κερδίσει τις εντυπώσεις, τις οποίες μέχρι τώρα φαινόταν ότι τις κέρδιζε ο Συνασπισμός από την πλευρά της Αντιπολίτευσης, προχώρησε σε πρόταση δυσπιστίας. 
      Μη έχοντας να προτείνει κάτι ουσιαστικό, μη έχοντας τη δυνατότητα να ασκήσει ουσιαστική αντιπολίτευση με συγκεκριμένες προτάσεις και σχέδιο για την αντιμετώπιση των προβλημάτων του Τόπου, προτίμησε να καταφύγει σ΄ αυτήν την ενέργεια.
      Ειλικρινά, θα ήθελα να ρωτήσω, κυρίες και κύριοι: Τι θέλετε να κερδίσετε, τι θέλετε να μας πείτε; Ότι είστε καλύτεροι στην αντιπολίτευση από το Συνασπισμό, ότι εσείς παίρνετε καλύτερες πρωτοβουλίες; Τι έχουμε; Μήπως άρχισαν τα «play offs» και αγωνιάτε για το ποιος θα πάρει τη δεύτερη ή την τρίτη θέση, μιας και ξέρετε ότι ο πρωταθλητής και το πρωτάθλημα θα το πάρουμε εμείς;
      Κυρίες και κύριοι συνάδελφοι, μόλις έξι μήνες από τότε που ο ελληνικός λαός αποφάσισε για το ποιος ήθελε να τον κυβερνήσει, έρχεται το ΠΑ.ΣΟ.Κ. και καταθέτει πρόταση δυσπιστίας κατά της Κυβέρνησης.
      Να σας πω το αποτέλεσμα; 152-0. Και το ξέρετε όλοι σας. Το ξέρει και έχει καταλάβει το σύνολο του ελληνικού λαού γιατί γίνονται όλα αυτά, όπως και το δημοψήφισμα που πρότειναν πριν από λίγες μέρες. Θα μου επιτρέψετε να πω ότι δεν έχω ακούσει μεγαλύτερη ανοησία! Λες και κάθε φορά, όταν ψηφίζουμε ένα νομοσχέδιο και δεν συμφωνεί η Αντιπολίτευση, θα κάνουμε δημοψήφισμα!
      Όλα αυτά είναι πολιτικά τερτίπια. Είναι τακτικές που αποβλέπουν στο να δημιουργήσουν σύγχυση, να αργήσει να ψηφιστεί το ασφαλιστικό, συγχρόνως έξω να γίνονται πορείες από ανθρώπους που αυτοί οι ίδιοι ξεσηκώνουν και γενικά να υπάρχει ένα θολό τοπίο και όλα αυτά, τη στιγμή που η Κυβέρνηση κάνει μία μεγάλη τομή προς όφελος των μελλοντικών γενεών.
      Θέλουν να υπάρχει μπέρδεμα, σύγχυση, παραπληροφόρηση, πιστεύοντας ότι έτσι κερδίζουν. Δεν βλέπουν ότι τους έχει καταλάβει ο Ελληνικός Λαός και τους έχει στρέψει την πλάτη.
      Αγαπητοί συνάδελφοι, πριν από έξι μήνες ο Εληννικός Λαός μας έδωσε τη δύναμη και την εντολή να τον υπηρετήσουμε πιστά, για άλλα τέσσερα χρόνια. Ήταν για εμάς πολύ μεγάλη τιμή, αλλά κυρίως πολύ μεγάλη ευθύνη. 
      Μας εμπιστεύτηκε ο Ελληνικός Λαός γιατί του μιλήσαμε καθαρά, γιατί τον κοιτάξαμε στα μάτια αληθινά, γιατί του δώσαμε να καταλάβει πως εμείς δεν έχουμε μόνο τη θέληση, αλλά κυρίως έχουμε τη δύναμη να κάνουμε πράξη όσα υποσχεθήκαμε. Όλα αυτά που προγραμματίσαμε, όλα αυτά που πιστεύαμε και συνεχίζουμε να πιστεύουμε θα κάνουν την πατρίδα μας ένα κράτος, για το οποίο θα είμαστε όλοι μας υπερήφανοι. 
      Δεν υποσχεθήκαμε κάτι που δεν θα μπορούσαμε να κάνουμε πράξη. Δεν κάναμε κανενός τον πόνο, «σλόγκαν» πολιτικής εκμετάλλευσης. Ήμασταν και είμαστε αληθινοί.
      Ο Ελληνικός Λαός, κυρίες και κύριοι, αυτός ο δοκιμασμένος Λαός, ο χορτάτος από λόγια και υποσχέσεις που του έδιναν οι προηγούμενες κυβερνήσεις, αυτός που τόσα χρόνια έβλεπε τα όνειρά του να γίνονται σκουπίδια στις πολιτικές και κομματικές σκοπιμότητες κάποιων φιλόδοξων σωτήρων, κατάλαβε το γνήσιο των προθέσεών μας, αγκάλιασε την προσπάθειά μας, στήριξε με όλες του τις δυνάμεις τον αγώνα που έδινε η Νέα Δημοκρατία και ο Κώστας Καραμανλής και μας ξαναεμπιστεύθηκε.
      Αυτό τον λαό, κυρίες και κύριοι, δεν τον προδώσαμε και δεν θα τον προδώσουμε ποτέ.
      Κυρίες και κύριοι, η Νέα Δημοκρατία από τη στιγμή που ανέλαβε την διακυβέρνηση της Χώρας, εφαρμόζει μία δίκαιη και συνετή πολιτική, μία πολιτική ήπιων προσαρμογών, που στοχεύει στο μέλλον, μία πολιτική ελπίδας και προσδοκίας που βάζει τα θεμέλια για ένα καλύτερο αύριο, που τόσο ανάγκη το έχει ο Τόπος. Ένα αύριο που δεν το σκέφθηκαν αυτοί που κυβέρνησαν για πάνω από είκοσι χρόνια αυτό τον Τόπο, που κοιτούσαν μόνο το σήμερα, που στόχευαν μόνο στην ικανοποίηση πρόσκαιρων αιτημάτων και επιθυμιών, αφήνοντας ανεκμετάλλευτες τις δυνατότητες που έχουμε σαν λαός, αλλά και τις δυνατότητες που απέρρεαν από την Ευρωπαϊκή Ένωση. Ευρωπαϊκή Ένωση που αυτοί οι ίδιοι είχαν πολεμήσει.
      Εμείς, κυρίες και κύριοι, κάναμε αυτά που είχαμε υποσχεθεί στον ελληνικό λαό. Είπαμε για τομές και μεταρρυθμίσεις και αυτό κάνουμε. Αδιαφορούμε για το πολιτικό κόστος, που νομίζουν κάποιοι ότι έχουμε. Δεν μας νοιάζει αν αυτήν τη στιγμή, είμαστε αρεστοί σε κάποιους. Μας ενδιαφέρει να είμαστε χρήσιμοι και ωφέλιμοι για το σύνολο του Ελληνικού Λαού, κυρίως, για τις γενιές που έρχονται.
      Είχα την τιμή, αγαπητοί μου φίλοι, να υπηρετήσω το Νομό Σερρών για οκτώ χρόνια σαν νομάρχης, από το έτος 1994-2002. Ειλικρινά και το τονίζω, κανένα μεγάλο έργο, πλην του Νοσοκομείου Σερρών, δεν έγινε στο νομό μας και κάποια άλλα μεγάλα έργα του νομού, όπως τα μεγάλα αρδευτικά, Κ 1-3, Κ 5, αρδευτικός Σκουτάρεως-Λιβαδειάς, αεροδρόμιο, λιμάνι, οδικοί άξονες δεν προχώρησαν ούτε μέτρο. Στις πιέσεις μας προς την κεντρική εξουσία βρίσκαμε πόρτες κλειστές και πρόσωπα που σφύριζαν αδιάφορα. Αυτά είχαν σαν αποτέλεσμα ο Νομός Σερρών, που ήταν πρωταγωνιστής κάποτε, να καταντήσει κομπάρσος και απλός παρατηρητής.
      Σήμερα ελάτε να το δείτε. Έχει γίνει ένα απέραντο εργοτάξιο. Με θεσμικές και οικονομικές παρεμβάσεις της κεντρικής εξουσίας, έχει αλλάξει η όψη του και ένας καινούργιος άνεμος πνέει από άκρου εις άκρον. Βέβαια, χρειάζεται να γίνουν και άλλα. Όμως, είμαστε σίγουροι ότι κοντά μας, όταν χρειαστεί, θα βρεθούν οι υπεύθυνοι άνθρωποι, οι οποίοι και θα νοιαστούν και θα μας δώσουν απαντήσεις και λύσεις.
      Άκουσα πολλούς -τον κ. Βενιζέλο, τον κ. Καρχιμάκη, προηγουμένως- να μιλούν για σκάνδαλα. Θα ήθελα να πω στους Βουλευτές του ΠΑ.ΣΟ.Κ. ότι όταν ακούν τη λέξη σκάνδαλο, θα κοκκινίζουν ελαφρώς, θα σκύβουν ευλαβικά το γόνυ και θα ζητούν συγγνώμη. Διότι, αν αυτοί λένε σκάνδαλα τις υποκλοπές, τον κουμπάρο, όπως λένε, το Ζαχόπουλο, θα τους θυμίσω και εγώ κάτι αποφάσεις δικαστηρίων 7-6, κάτι αντιπροέδρους Κυβέρνησης, κάτι Υπουργούς, κάτι «πάμπερς», κάτι χρηματιστήρια, κάτι κτηματολόγια, κάτι Μαυράκηδες που έλεγαν: «Είπαμε να κάνεις δώρο στον εαυτό σου, άνθρωπε, αλλά όχι και 500.000.000 δραχμές».
(Χειροκροτήματα από την πτέρυγα της Νέας Δημοκρατίας)
      Αυτά ξέρετε πότε λέχθηκαν; Όχι τότε που τα έγραφε ο «ΕΛΕΥΘΕΡΟΣ ΤΥΠΟΣ» και κάποιες άλλες εφημερίδες, αλλά το διάστημα που θα αποφασιζόταν το ποιος θα γίνει αρχηγός του ΠΑ.ΣΟ.Κ. Τότε, τέτοια έλεγε ο ένας του αλλουνού και ντρεπόντουσαν για το παρελθόν τους και ο ένας έλεγε ποιος έγινε πιο πλούσιος και ο άλλος έλεγε ποιος έγινε πιο φτωχός.
      Αλλού αυτά, κυρίες και κύριοι. Ο Καραμανλής δεν καταλαβαίνει κανέναν και τίποτα. Και όποιος αμάρτησε και παρανόμησε, στα θεσμικά όργανα.
(Χειροκροτήματα από την πτέρυγα της Νέας Δημοκρατίας)
      Και όχι να μιλάμε για τα δικαστήρια και τη δικαιοσύνη, όταν μας συμφέρει, λέγοντας: «Τι καλή που είναι η δικαιοσύνη! Αδέκαστοι, υπεύθυνοι δικαστές». Και όταν δεν μας συμφέρει, θα λέμε ότι είναι κατευθυνόμενη.
      Αυτά αλλού, κύριοι.
      Όσον αφορά το ασφαλιστικό, μην έχετε αγωνία. Θα ψηφιστεί. Και αυτοί που φωνάζουν σήμερα, θα καταλάβουν ότι όλα αυτά γίνονται προς όφελός τους για τα παιδιά και τα εγγόνια τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι, θα μπορούσα να πω πολλά.
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
      ΑΝΑΣΤΑΣΙΟΣ ΚΑΡΙΠΙΔΗΣ: Ένα λεπτό, σας παρακαλώ.
      Στηρίζω αυτήν την Κυβέρνηση και αυτήν την πολιτική όχι από κομματική πειθαρχία. Τη στηρίζω γιατί την πιστεύω, γιατί πιστεύω στον Κώστα Καραμανλή και στις αποφάσεις που παίρνει. Είναι η πολιτική του αύριο, της δημιουργίας, της προοπτικής. Είναι η πολιτική που χτίζει, που βάζει τα θεμέλια για ένα καλύτερο οικοδόμημα. Τη στηρίζω. Και μαζί μ’ εμάς τη στηρίζει το σύνολο του ελληνικού λαού.
      Εσείς καθίστε εκεί που είστε, συνεχίστε τη στείρα αντιπολίτευση. Ποιος ξέρει, μπορεί να σας αρέσει κιόλας. Άλλωστε, ο λαός λέει ότι «όλα είναι μια συνήθεια». 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι,  έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τέσσερις συνοδοί καθηγητές από το 2ο Γυμνάσιο Λέρου .
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο  έχει τώρα η Βουλευτής του ΠΑ.ΣΟ.Κ κα Σοφία Γιαννακά. 
      ΣΟΦΙΑ ΓΙΑΝΝΑΚΑ: Ευχαριστώ πολύ, κυρία Πρόεδρε. 
      Κύριε συνάδελφε, έλεος! Μόνο στο τσάμικο δεν το ρίξατε για να θυμίσετε…
      ΑΝΑΣΤΑΣΙΟΣ ΚΑΡΙΠΙΔΗΣ: Αλήθειες θα λέμε. Μιλάτε για τον κουμπάρο και εμείς μιλάμε για την Κυβέρνηση..
      ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ, μην κάνετε διάλογο μεταξύ σας.
      ΣΟΦΙΑ ΓΙΑΝΝΑΚΑ: Κύριε συνάδελφε, μόνο τσάμικο δεν χορέψατε στο Βήμα. 
      ΑΝΑΣΤΑΣΙΟΣ ΚΑΡΙΠΙΔΗΣ:  Για Υπουργούς και για Αντιπροέδρους…
      ΑΠΟΣΤΟΛΟΣ ΚΑΤΣΙΦΑΡΑΣ: Να είστε ευγενής. 
      ΣΟΦΙΑ ΓΙΑΝΝΑΚΑ: Γιατί σας καλέσαμε εδώ για να μιλήσετε για τα πεπραγμένα της Κυβέρνησης και έχουμε τη γνωστή κασέτα, κύριε συνάδελφε, για το παρελθόν. Έχει χαλάσει πια το παραμύθι και η κασέτα μαζί. 
      Κυρίες και κύριοι συνάδελφοι, αμέριμνα και αλαζονικά η Κυβέρνηση ήλπιζε ότι θα έκλεινε με συνοπτικές διαδικασίες σε τρεις μέρες την ψήφιση του πιο ανάλγητου νομοσχεδίου της ιστορίας της, του ασφαλιστικού νομοσχεδίου. Και αντ’ αυτού, κύριοι συνάδελφοι, είστε εδώ για δεύτερη συνεχή εβδομάδα να απολογείστε στον ελληνικό λαό για την αντιλαϊκή πολιτική σας. 
      Αυτό, βέβαια, είναι το νόημα και η επιτυχία μιας πρότασης μομφής. Το ΠΑ.ΣΟ.Κ., λοιπόν, πέτυχε όχι μόνο να φέρει στη Βουλή, να φέρει στο φως, τη δική του αξιόπιστη πρόταση για το ασφαλιστικό, αλλά να σας στριμώξει, κύριοι συνάδελφοι της Συμπολίτευσης, σε έναν φτωχό απολογισμό. Είστε εδώ τόσες μέρες και δεν μπορείτε να πείσετε κανέναν ότι έχετε προσφέρει στη χώρα μας ένα σωστό μέτρο,  ένα ωφέλιμο αγαθό, κοινωνικό ή οικονομικό. 
      Άκουσα με προσοχή τον Υπουργό Υγείας, τον κ. Αβραμόπουλο, πριν από λίγο σ’ έναν ανταγωνισμό ηγετικής, αρχηγικής εμφάνισης με τη χθεσινοβραδινή κ. Ντόρα Μπακογιάννη. Δεν τον άκουσα να κάνει έναν απολογισμό για το έργο του δικού του Υπουργείου, αλλά έναν γενικό υπολογισμό για τα πεπραγμένα της Κυβέρνησης Καραμανλή. 
      Εγώ, κύριε Υπουργέ της Υγείας, θέλω να διαβάσω μία μικρή παράγραφο από ένα σημερινό δημοσίευμα. Είναι τα στοιχεία μελέτης που ανακοίνωσε Υφυπουργός του δικού σας Υπουργείου, ο κ. Κωνσταντόπουλος, χθες σε μία ημερίδα που έγινε. 
      Είπε, λοιπόν, ο κύριος Υφυπουργός Υγείας ότι ένας στους τρεις Έλληνες δεν μπορεί να καλύψει με ευχέρεια τις βασικές του ανάγκες, όπως είναι η τροφή,  η ένδυση και η υπόδηση. Ένας στους πέντε Έλληνες βιώνει τον κοινωνικό αποκλεισμό εξαιτίας των χαμηλών εισοδημάτων του. Επίσης, το 10,6% των Ελλήνων δεν έχει αξιοπρεπείς συνθήκες στέγασης. 
      Αυτά, κύριε Υπουργέ της Υγείας, είπε χθες σε ημερίδα ο Υφυπουργός σας. Γι’ αυτά θα έπρεπε να μας μιλήσετε, αυτό το νόημα έχει η πρόταση δυσπιστίας, αντί να κάνετε εδώ «μπιζιποτισμό» για το ποιος είναι πιο «Καραμανλικός» από τον άλλο. 
      Εξάλλου, το μόνο που ακούμε επίσης από προχθές είναι δήθεν αστεία και ειρωνείες για τη σχέση ΠΑ.ΣΟ.Κ και ΣΥ.ΡΙΖ.Α.. 
      Ανησυχείτε, κύριοι της Κυβέρνησης, γιατί βλέπετε το ΠΑ.ΣΟ.Κ να κινείται πλέον οργανωμένα, να κινείται αξιόπιστα, να αφυπνίζει τους πολίτες, να μπαίνει σε μία νέα δυναμική πορεία αντιπολίτευσης, με επιχειρήματα και προτάσεις. 
     Και πιστεύω ότι κατά βάθος ανησυχείτε μήπως αυτοί που δείχνουν σήμερα αντίπαλοι στην Αντιπολίτευση, βρεθούν αύριο σύμμαχοι. Τα αστεία και οι ειρωνείες, κύριοι της Συμπολίτευσης, δείχνουν πανικό και όχι πολιτική αυτοπεποίθηση. Δείχνουν ανησυχία απέναντι σε μία Αντιπολίτευση που κινείται, κινητοποιεί, ανανεώνεται και γίνεται αξιόμαχη. 
     Ακούσαμε, λοιπόν, από κάποιον Υπουργό ότι η πρόταση δυσπιστίας του ΠΑ.ΣΟ.Κ. δεν είναι παρά ένα επικοινωνιακό τέχνασμα. Ένας άλλος Υπουργός της Κυβέρνησης είπε –μάλλον, πολλοί το είπαν- ότι είναι κίνηση αμηχανίας του ΠΑ.ΣΟ.Κ., το οποίο προσπαθεί να λύσει τα εσωκομματικά του προβλήματα. 
     Εγώ θέλω να ρωτήσω το εξής: Είναι εσωκομματικό πρόβλημα του ΠΑ.ΣΟ.Κ. το ασφαλιστικό; Δεν αφορούν όλους τους Έλληνες, κύριοι συνάδελφοι της Νέας Δημοκρατίας, οι αυξήσεις των ορίων ηλικίας και οι μειώσεις των συντάξεων; Δεν αφορά όλους μας, όλα τα κόμματα, και ιδίως εσάς, η αδιαλλαξία της Κυβέρνησης, η χωρίς επιχειρήματα εμμονή της να κλείσει το ασφαλιστικό «άρον-άρον», όχι προωθώντας μεταρρυθμίσεις που θα σέβονται τους εργαζομένους, αλλά προχωρώντας σε λύσεις που δεν περιορίζουν την εισφοροδιαφυγή, αλλά στηρίζονται στην αφαίμαξη των αποθεματικών των ταμείων; 
     Όμως, δεν πρόκειται μόνο για το ασφαλιστικό, κυρίες και κύριοι. Θεωρείτε ότι είναι εσωκομματικό πρόβλημα του ΠΑ.ΣΟ.Κ. η αύξηση των πρωτογενών δαπανών κατά 16,5% φέτος το Γενάρη; Είναι πρόβλημα του ΠΑ.ΣΟ.Κ. το γεγονός ότι τα έσοδα του κρατικού προϋπολογισμού ήδη από τον πρώτο μήνα του νέου έτους είναι εκτός των στόχων που εσείς θέσατε; Πάντως, εκτός θέματος γι’ αυτό το ζήτημα ήταν χθες το βράδυ σ’ αυτό το Βήμα της Βουλής ο Υπουργός Οικονομίας κ. Αλογοσκούφης. 
     Και βέβαια, δεν νομίζω ότι είναι απαραίτητο να επεκταθώ και σε μία σειρά από άλλα ζητήματα, όπως είναι η συγκάλυψη του σκανδάλου των υποκλοπών, η επανίδρυση του πελατειακού και άκρως κομματικού κράτους της Δεξιάς, η απαξίωση της δημόσιας παιδείας και υγείας, ο εμπαιγμός των συμβασιούχων, των ανέργων, των συνταξιούχων, των αγροτών, των κτηνοτρόφων. 
     Οι Βουλευτές του κυβερνώντος κόμματος τόσες μέρες τώρα συνεχίζουν να κωφεύουν. Συνεχίζετε να κωφεύετε, κύριοι συνάδελφοι! Η λαϊκή κατακραυγή σας αφήνει προφανώς παγερά αδιάφορους. 
     Όμως, ακόμα και όταν εξαιτίας μικροκομματικών συμφερόντων αναγκάζεστε να ταχθείτε υπέρ των συμφερόντων των ψηφοφόρων σας, η επανάστασή σας εξαντλείται ή στα τηλεπαράθυρα ή στο καφενείο της Βουλής. Διότι, μπροστά βέβαια στην εξουσία ή στην ενδεχόμενη υπουργική καρέκλα, θυμούνται όλοι την κομματική πειθαρχία και υπερψηφίζουν σχέδια νόμων που δεν προστατεύουν τον πολίτη, αλλά τα μεγάλα συμφέροντα και τους ημετέρους. 
     Πάντως, εγώ σαν νεοεκλεγείσα Βουλευτής, θεωρώ ότι για πρώτη φορά στην ιστορία της Βουλής θα υπάρξουν Βουλευτές που θα ψηφίσουν τη μείωση των συντάξεων. 
     Σας μεμφόμαστε για τις προθέσεις σας, κύριοι της Κυβέρνησης! Σας μεμφόμαστε για όσα κάνατε μέχρι σήμερα και για όσα προτίθεστε να κάνετε. Για τις ριζικές αλλαγές που προτίθεστε να φέρετε στις εργασιακές σχέσεις των εργαζομένων, στις Δ.Ε.Κ.Ο., για τις αλλαγές που ετοιμάζετε στις εργασιακές σχέσεις του ευρύτερου δημόσιου τομέα, για την απελευθέρωση του ωραρίου, για τις προσλήψεις, για το νέο κύμα ιδιωτικοποιήσεων και αποκρατικοποιήσεων. 
     Κυρίες και κύριοι συνάδελφοι, η πρόταση  μομφής του ΠΑ.ΣΟ.Κ. ήταν επιβεβλημένη. Η φωνή του ΠΑ.ΣΟ.Κ. στη Βουλή, είτε σας αρέσει είτε δεν σας αρέσει, δυναμώνει όσο η φωνή του λαού δυναμώνει στο δρόμο. 
     Εσείς, κύριοι της Συμπολίτευσης, πιστεύατε ότι μακάριοι θα συνεχίσετε να νομοθετείτε αντιλαϊκά. Ήδη κάνετε διαρροές στα Μέσα και στις τηλεοράσεις και στις εφημερίδες για τα επόμενα σκληρά και αντιλαϊκά μέτρα που έρχονται και τα οποία μόλις προανέφερα. 
     Κυρίες και κύριοι της Συμπολίτευσης, σας χαλάμε τη μακαριότητα και θα φροντίσουμε σύντομα να σας τη χαλάσουμε για πάντα! 
     Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Κι εμείς σας ευχαριστούμε, κυρία συνάδελφε, και γιατί ήσασταν πολύ ακριβής στο χρόνο. 
     Το λόγο έχει τώρα ο Βουλευτής της Νέας Δημοκρατίας κ. Αλέξανδρος Παρίσης. 
	ΑΛΕΞΑΝΔΡΟΣ ΠΑΡΙΣΗΣ: Ευχαριστώ, κυρία Πρόεδρε. 
	Κυρίες και κύριοι συνάδελφοι, το παραμύθι με το βοσκό που ξεγελούσε τους χωριανούς του φωνάζοντας: «λύκος, λύκος!» πρέπει να το θυμάστε. Θυμάστε ότι όταν ήρθε η ώρα του πραγματικού κινδύνου, ο λόγος του δεν είχε αξία και δεν έπειθε. Κάπως έτσι θα μπορούσε να είναι η παραβολική εκδοχή της πρότασης δυσπιστίας που κατέθεσε η Αξιωματική Αντιπολίτευση. 
	Εμείς εδώ είμαστε πάλι, για τρίτη φορά μέσα στα τέσσερα χρόνια, για να δούμε πού είναι, επιτέλους, αυτός ο «λύκος». Αν είναι αυτή η τακτική που σκοπεύετε να ακολουθήσετε, να σας πληροφορήσουμε ότι η Κυβέρνηση του Κώστα Καραμανλή έχει πολλή δουλειά ακόμη να κάνει. Κερδίσαμε την εμπιστοσύνη του Ελληνικού Λαού, λάβαμε ξεκάθαρη εντολή –νωπή, πολύ νωπή σας θυμίζω- για να συνεχίσουμε χωρίς δισταγμούς τις μεταρρυθμίσεις που έχει ανάγκη ο Τόπος και η κοινωνία. Τώρα, αν εσείς θεωρείτε ότι είναι ισχνή η Πλειοψηφία, θα πρέπει να έχετε ξεχάσει πως το 2000 με μισή μονάδα διαφορά κυβερνούσατε επί τέσσερα χρόνια. Σ΄ εμάς με τέσσερις μονάδες διαφορά δεν μπορεί να υπάρχει ισχνή Πλειοψηφία! 
	Μη σπαταλάτε το χρόνο σας για προτάσεις δυσπιστίας που το μόνο που κάνουν είναι να σας εκθέτουν. «Οικτροτάτη πλάνην πλανάσθε», εάν νομίζετε πως η Νέα Δημοκρατία δεν θα λάβει ψήφο εμπιστοσύνης! Έχουμε πλούσιο μεταρρυθμιστικό έργο μπροστά μας και θα σας χρειαστούν δυνάμεις, για να ασκήσετε δημιουργική και γόνιμη αντιπολίτευση. Γιατί αυτήν την αντιπολίτευση έχει ανάγκη η κοινωνία μας. 
	Αν σε κάθε μεταρρυθμιστικό μας βήμα έχετε να προβάλετε μόνο επικοινωνιακά πυροτεχνήματα και καμμία ουσιαστική τεκμηριωμένη αντιπρόταση, σας λέμε ότι κάνετε κακό και στους εαυτούς σας και στον Τόπο. Εμείς παραμένουμε πιστοί στην τόλμη που μας χαρακτηρίζει να μην κουκουλώνουμε τα προβλήματα, αλλά να τα παλεύομε και να τα λύνουμε, έστω και αν έχει κόπο και κόστος. 
	Μήπως πρέπει να σας θυμίσουμε ποιον μέμφεστε σήμερα; Μήπως μέμφεστε μία δημοκρατικά εκλεγμένη κυβέρνηση που χαίρει της εμπιστοσύνης των Ελλήνων πολιτών για την τόλμη της και την καθαρότητά της; Μήπως μέμφεστε την απόφαση του Ελληνικού Λαού να δώσει για δεύτερη φορά την πρωθυπουργία στον Κώστα Καραμανλή, να δώσει στη Νέα Δημοκρατία το τιμόνι της χώρας στην πορεία της στον 21ο αιώνα; Γιατί θα θέλαμε να σας υπενθυμίσουμε ότι εδώ και οκτώ χρόνια έχουμε αλλάξει αιώνα. 
	Πέρασαν ανεπιστρεπτί οι εποχές που σηκώνατε το χαλί και κουκουλώνατε από κάτω τα μεγάλα ζητήματα της κοινωνίας. Επί δύο δεκαετίες συσσωρεύσατε πολλά προβλήματα, ώσπου έφθασε η στιγμή να σκοντάψετε πάνω στο σωρό που φτιάξατε. Η ίδια η κοινωνία σας χρέωσε τη στασιμότητα του Τόπου και η ίδια η  κοινωνία ζήτησε από εμάς να κτίσουμε το μέλλον που δικαιούμαστε και να κερδίσουμε το χαμένο έδαφος. Και όχι μόνο αναπληρώνουμε τα χαμένα χρόνια, αλλά σήμερα φροντίζουμε και για τα χρόνια που έρχονται. Κοιτάμε κατάματα τις επόμενες γενιές και κάνουμε τις βαθιές τομές που χρειάζονται, για να παραλάβουν τα παιδιά μας έναν τόπο με αξία. 
	Είναι υποχρέωσή μας, είναι η δουλειά για την οποία βρισκόμαστε εδώ. Είναι υποχρέωσή μας να κατοχυρώσουμε το δικαίωμα των παιδιών μας για κοινωνική ασφάλιση και εξασφάλιση. Όπως είναι υποχρέωσή μας να δημιουργήσουμε μία κοινωνία της γνώσης, δίνοντας στους νέους και στις νέες την παιδεία που χρειάζονται. Όπως είναι υποχρέωσή μας να προσαρμόσουμε κανόνες και θεσμούς στις σκληρές απαιτήσεις των καιρών και του έντονα ανταγωνιστικού παγκόσμιου περιβάλλοντος. Ο κόσμος αλλάζει και αλλάζει με ταχύτητες που δεν αφήνουν περιθώρια για υπεκφυγές. Δεν αφήνουν περιθώρια για λάθη. 
	Κυρίες και κύριοι, επιλέγουμε, λοιπόν, το δύσκολο δρόμο της δουλειάς και της δημιουργίας. 
      Κατανοούμε, βέβαια, αγαπητοί συνάδελφοι της Αξιωματικής Αντιπολίτευσης  ότι κάτι πρέπει να κάνετε για να δείξετε στους πολίτες ότι ενεργείτε πολιτικά. Κάτι πρέπει να κάνετε για να απομακρύνετε την «μπάλα» από το «τέρμα σας», όταν μάλιστα μπαίνουν κάθε λίγο και λιγάκι τόσα «αυτογκόλ». Όμως μην στέλνετε στην «εξέδρα». Δεν γίνεται εκεί ο «αγώνας». 
      Φέρτε εδώ στο Βήμα της Δημοκρατίας, το ελληνικό Κοινοβούλιο τις προτάσεις σας και τα επιχειρήματά σας.  Δείξτε μας πώς προτείνετε εσείς να λυθούν τα μεγάλα ζητήματα της χώρας υπεύθυνα και γενναία. 
      Το  μόνο που έχω να προσθέσω για το άρθρο 16, αλλά κυρίως για το άρθρο 24 το οποίο λέει ο Αρχηγός της Αξιωματικής Αντιπολίτευσης ότι δεν το αγγίζει, τουλάχιστον για το Νομό Κεφαλληνίας και Ιθάκης που έχω την τιμή να εκπροσωπώ –αλλά και για όλο το Ιόνιο - είναι ότι χειρότερο θα μπορούσε να υπάρξει. Είναι η καταστροφή της ανάπτυξης. 
      Σκεφτείτε, κυρίες και κύριοι συνάδελφοι, οι συμπατριώτες μου που μετά το 1953 επαναπατρίστηκαν,  γυρίζοντας από το εξωτερικό μετά από δεκαπέντε χρόνια βρήκαν τις περιουσίες τους δασικές και αναδασωτέες. 
      Κλείνοντας θέλω να πω, πως μπορεί εσείς με την πρόταση δυσπιστίας να αισθάνεστε ότι επιτελείτε το έργο σας ως Αντιπολίτευση. Εγώ, όμως νιώθω ντροπή σαν Έλληνας, για τη χρονική στιγμή που διαλέξατε. Τη στιγμή που ο Ελληνικός Λαός, το Υπουργείο Εξωτερικών, η Κυβέρνηση, ο Πρωθυπουργός και η χώρα ολόκληρη δίνει μία μάχη σε διεθνές επίπεδο, προκειμένου να φέρει εις πέρας ένα από τα μεγαλύτερα εθνικά ζητήματα των τελευταίων δεκαεπτά ετών, εσείς να δημιουργείτε την εικόνα προς τα έξω ότι αυτή η πατρίδα τελεί υπό πολιτική αναστάτωση. Το δε μεγάλο αυτό ζήτημα, ότι τάχα το διαχειρίζεται μία Κυβέρνηση υπό αμφισβήτηση. Ακόμα και αυτήν την ώρα φανήκατε κατώτεροι των περιστάσεων. 
      Φτάσαμε σήμερα να έχουν μιλήσει διακόσια πενήντα άτομα για το ασφαλιστικό και έχουμε ζαλίσει τον Ελληνικό Λαό, που μας βλέπει όλους από το Βήμα της Βουλής, ο καθένας να προβάλει τις απόψεις του. Η Νέα Δημοκρατία όμως και ο Κώστας Καραμανλής έχει ένα πρόγραμμα και θα το συνεχίσει για να το φέρει εις πέρας, γιατί αυτή είναι η λύση για την Ελλάδα. Ο Έλληνας σήμερα δένει «τον γάιδαρο από πουρνάρι» και όχι από «μαρουλόφυλλο». Και μυαλό έχει και ξέρει τι θα κάνει. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου):  Ευχαριστώ, κύριε συνάδελφε. 
      Το λόγο έχει ο Βουλευτής του ΠΑ.ΣΟ.Κ. κ. Γεώργιος Παπακωνσταντίνου. 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Ευχαριστώ, κυρία Πρόεδρε. 
      Κυρίες και κύριοι συνάδελφοι, τρείς μέρες τώρα συζητάμε την πρόταση δυσπιστίας που κατέθεσε το ΠΑ.ΣΟ.Κ. κατά της Κυβέρνησης. Τρείς μέρες τώρα έχουμε μία σειρά συναδέλφων της Νέας Δημοκρατίας, οι οποίοι διαδέχονται ο ένας τον άλλον στο Βήμα.
       Κατά μία διαβολική σύμπτωση όλοι μας λένε δύο πράγματα. Πρώτα από όλα μας λένε για τα προβλήματα του ΠΑ.ΣΟ.Κ. και το πώς το ΠΑ.ΣΟ.Κ. σύρθηκε πίσω από άλλα κόμματα και έρχεται εδώ για να κάνει αυτήν την πρόταση μομφής για τα εσωτερικά του προβλήματα. Δεύτερον, μας λένε, μα «η Νέα Δημοκρατία κέρδισε τις εκλογές πριν από έξι μήνες», λίγο πολύ, «πώς τολμάτε».
       Το πρόβλημα είναι ότι για την ταμπακέρα δεν μας λένε τίποτα. Δεν μας λένε τίποτα για την ακρίβεια. Δεν μας λένε τίποτα για τη μείωση της αγοραστικής δύναμης των νοικοκυριών. Δεν μας λένε τίποτα για τον ευτελισμό των θεσμών. Δεν μας λένε τίποτα για την κατάσταση της υγείας και της παιδείας σε αυτήν την χώρα. Δεν μας λένε τίποτα για την καθημερινότητα του Έλληνα Πολίτη. Μπερδεύουν την παραπολιτική των παραθύρων με αυτό το Βήμα. Και έχουν μία εξαιρετικά περίεργη αίσθηση για το τι ακριβώς σημαίνει η λειτουργία του Κοινοβουλίου. Την ακούσαμε και από τον προηγούμενο ομιλητή, ωσάν η Κυβέρνηση να είναι μία «ωραία κοιμωμένη», η οποία εκλέγεται και επί τέσσερα χρόνια δεν πρέπει να την ενοχλεί. Πρέπει να αφήνεται να κάνει το έργο της. 
      Δεν είναι έτσι τα πράγματα, κυρίες και κύριοι συνάδελφοι. Δεν είναι απλώς δικαίωμά μας, είναι υποχρέωσή μας να ερχόμαστε εδώ, ναι, με προτάσεις δυσπιστίας, όταν οκτώ στους δέκα πολίτες σας λένε ότι πρέπει να αποσύρετε αυτό το νομοσχέδιο. 
Όταν έξι στους δέκα δικούς σας ψηφοφόρους σας το λένε. Όταν, οκτώ στους δέκα πολίτες σας λένε ότι αθετείτε στις προεκλογικές σας υποσχέσεις. Είναι υποχρέωσή μας να είμαστε εδώ.
     Και ακούσαμε βεβαίως στην αρχή αυτής της συζήτησης μία εκπληκτική ατάκα, η οποία νομίζω θα δώσει τροφή στα τηλεπαράθυρα για πάρα πολύ καιρό. Ήταν η δήλωση του κ. Λιάπη, μετά την ανακοίνωση της πρότασης δυσπιστίας από τον Πρόεδρο του ΠΑ.ΣΟ.Κ., ο οποίος είπε την εξαιρετική φράση «το έργο μας είναι τεράστιο». 
     Το έργο σας είναι τεράστιο, κυρίες και κύριοι συνάδελφοι. Η «Ζαχοπουλιάδα», οι ιστορίες με ινδούς και πακιστανούς, η εξωτερική πολική εσωτερικής κατανάλωσης και η διάλυση των θεσμών σ’ αυτήν τη χώρα.
     Επειδή άκουσα πολλούς συναδέλφους να μιλάνε για μηδενική ανοχή και τα συναφή, εγώ θέλω να σας κάνω μία πολύ απλή ερώτηση: Υποκλοπές, σκάνδαλα με κουμπάρους, πακιστανοί, ομόλογα. Πείτε μου έναν άνθρωπο ο οποίος να έχει υποστεί τις συνέπειες του νόμου, έστω τις πολιτικές συνέπειες. Ένας άνθρωπος είναι στη φυλακή σήμερα και είναι η περίφημη τριανταπεντάχρονη. 
     Μη μας μιλάτε, λοιπόν, για δικαιοσύνη και μη μας μιλάτε για τους θεσμούς, όταν επί τέσσερα χρόνια δεν κάνετε τίποτα άλλο παρά να διαλύετε το κράτος.
     Τεράστιο έργο, λοιπόν, το οποίο βλέπει ο πολίτης κάθε μέρα. Βλέπει για παράδειγμα ότι εσείς ήρθατε στην εξουσία μιλώντας για ανάπτυξη στο 5%. Παρεμπιπτόντως παραλάβατε ανάπτυξη στο 5%, γιατί αυτός ήταν ο ρυθμός ανάπτυξης το 2003, η τελευταία χρονιά διακυβέρνησης του ΠΑ.ΣΟ.Κ. Σήμερα η ανάπτυξη έχει επιβραδυνθεί, κάτω από 4%, κοντά στο 3,5%.
     Παραλάβατε μία οικονομία, η οποία είχε μπει στο ευρώ και είχε καταφέρει να τιθασεύσει προβλήματα ακρίβειας. Και σήμερα έχουμε το μεγαλύτερο πληθωρισμό που είχαμε εδώ και πάρα πολλά χρόνια. Και μην κρύβεστε πίσω από την τιμή του πετρελαίου, διότι όλοι γνωρίζουμε ότι το πετρέλαιο το αγοράζουμε σε δολάρια και όλοι γνωρίζουμε ότι το ευρώ έχει ανατιμηθεί απέναντι στο δολάριο. Η τιμή του πετρελαίου σήμερα είναι στα επίπεδα του 2006 σε ευρώ. 
     Άρα, ο πληθωρισμός και η ακρίβεια που βιώνει το ελληνικό νοικοκυριό έχει να κάνει με τη δική σας αδυναμία να ελέγξετε την αγορά. 
     Ήρθατε στην εξουσία μιλώντας για ανταγωνιστικότητα. Μας είπατε, θα απογειώσουμε τις εξαγωγές. Παραλάβατε ένα ισοζύγιο στο 7%, έλλειμμα ισοζυγίου 7%. Είναι σήμερα 12% και έχετε όλους τους διεθνούς οργανισμούς να δείχνουν ότι η χώρα μας κάθε χρόνο πέφτει στις διεθνείς κατατάξεις ανταγωνιστικότητας. Ήταν 35η το 2003, ήταν 47η το 2006 και ήταν 65η το 2007. 
     Τι ακριβώς έχετε κάνει για την ανταγωνιστικότητα; 
     Τι έχετε κάνει για το πρόβλημα του ελληνικού νοικοκυριού, που το 2003 το σύνολο των ελληνικών νοικοκυριών ήταν χρεωμένο 40.000.000.000 ευρώ και σήμερα έχει φθάσει τα 100.000.000.000 ευρώ;
     Τι έχετε κάνει για τα προβλήματα αντιμετώπισης των δανείων, όταν πέρυσι είχαμε εκατόν τριάντα χιλιάδες κατασχέσεις σπιτιών; 
     Τι έχετε κάνει για να βοηθήσετε το ελληνικό νοικοκυριό σε σχέση με τη φορολογία του; Μιλάτε για φορολογική μεταρρύθμιση. Κάθε φορά που θα αναφέρεστε στη φορολογική μεταρρύθμιση εμείς θα ανεμίζουμε μπροστά σας την πρόσφατη μελέτη του Ο.Ο.Σ.Α., η οποία λέει ότι ένα ζευγάρι με χαμηλό μισθό από το 2003 στο 2007 είχε διπλασιασμό της φορολογικής του επιβάρυνσης. Διπλασιασμό, κυρίες και κύριοι συνάδελφοι, από το 4,5% των ακαθάριστων αποδοχών στο 8,9%. 
     Σας παρακαλώ πάρα πολύ, σταματήστε την καραμέλα της μεταρρύθμισης. Ανοίξτε τον Μπαμπινιώτη να δείτε τι σημαίνει μεταρρύθμιση. Και επειδή εδώ μπορούμε επί ώρες να μιλάμε για το κατά πόσο είναι κάτι ή δεν είναι μεταρρύθμιση, εγώ θα επικαλεστώ κάποια απλά πράγματα: Τις ετήσιες μελέτες του Κέντρου Ευρωπαϊκών Μεταρρυθμίσεων που αποτιμούν το τι κάνει η χώρα μας για τη στρατηγική της Λισαβόνας. Η τελευταία έκθεση δημοσιεύτηκε πριν από κανένα μήνα περίπου: «Η Ελλάδα είναι ο κακός μαθητής». Καινοτομία, κοινωνία της πληροφορίας, ένταξη στην αγορά εργασίας, αναβάθμιση των δεξιοτήτων, εκσυγχρονισμός του κοινωνικού κράτους, σε όλα αυτά εμείς είμαστε αυτοί τους οποίους η έκθεση βλέπει ως τον κακό μαθητή της τάξης.
     Δ.Ε.Κ.Ο. Παραλάβατε μία Δ.Ε.Η. στο καλύτερο σημείο της ιστορίας της, με κερδοφορία.
     Σήμερα η Δ.Ε.Η. είναι διαλυμένη. Ετοιμάζεται να κάνει σκιώδεις και περίεργες συμφωνίες με γερμανικούς κολοσσούς, να  εγκαταλείψει τη δική μου περιοχή, την Κοζάνη, η οποία τόσα πολλά της πρόσφερε, και να κάνει μία στροφή σε ένα καύσιμο, του λιθάνθρακα το οποίο είναι και ρυπογόνο και αυξάνει την ενεργειακή εξάρτηση της χώρας μας.
     Ο.Τ.Ε.: Δεν έχετε καταλάβει ότι η υπόλοιπη Ευρώπη έχει σταματήσει τη στροφή της ιδιωτικοποίησης των βασικών δικτυακών υποδομών; Και πάτε να ξεπουλήσετε τον Ο.Τ.Ε. σε έναν ξένο ανταγωνιστή -και το κάνετε και παράνομα- με εξευτελιστικό ποσό, όταν η «DEUTSHE TELECOM» είναι υποχρεωμένη από το νόμο, εφόσον θέλετε να κάνετε συνδιοίκηση μαζί με τον Ο.Τ.Ε., να κάνει προσφορά εξαγοράς του συνόλου των μετοχών του Ο.Τ.Ε., το οποίο δεν κάνει; Της τον δίνετε κοψοχρονιά, να το πούμε σε απλά ελληνικά.
     Κυρίες και κύριοι συνάδελφοι, ολοκληρώνω, θυμίζοντας μια πολύ ωραία φράση ενός Αμερικανού Προέδρου: «Ένα μέρος του λαού μπορεί να το κοροϊδεύεις συνέχεια. Το λαό ολόκληρο μπορεί να τον κοροϊδεύεις για ένα μικρό χρονικό διάστημα. Αλλά όλο το λαό δεν μπορεί να τον κοροϊδεύεις συνέχεια». Η Νέα Δημοκρατία πασχίζει να διαψεύσει αυτή τη φράση. Για το ΠΑ.ΣΟ.Κ. είναι ευθύνη να εκφράσουμε στη Βουλή την καθολική διαφωνία της ελληνικής κοινωνίας γι΄ αυτά που γίνονται. 
     Η χώρα δεν έχει προοδεύσει στα τέσσερα χρόνια που κυβερνάτε. Η χώρα είναι ένα ακυβέρνητο καράβι. Ο κυβερνήτης, ο καπετάνιος, κοιμάται στην καμπίνα του. Και όταν δεν κοιμάται, δεν έχει και σχέδιο πού θα πάει το καράβι. Το πλήρωμα παίζει πασιέντζες. Και όταν δεν το κάνει, τσακώνονται μεταξύ τους. Αλλά οι επιβάτες έχουν καταλάβει και  ζητούν σχέδιο, ζητούν έναν διαφορετικό κυβερνήτη και ένα νέο πλήρωμα και αυτά θα τα δώσει το ΠΑ.ΣΟ.Κ.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε τον κ. Παπακωνσταντίνου.
      Το λόγο έχει ο Βουλευτής της Νέας Δημοκρατίας κ. Θεόδωρος Σολδάτος.
      ΘΕΟΔΩΡΟΣ ΣΟΛΔΑΤΟΣ: Κυρίες και κύριοι συνάδελφοι, αν ο αείμνηστος Κωνσταντίνος Καραμανλής ανταποκρινόταν στο αίτημα των κομμάτων της αντιπολίτευσης κατά τη διάρκεια της δεκαετίας του ’70, προκειμένου να ξεκινήσουν οι διαδικασίες εντάξεως της Ελλάδας στην τότε Ε.Ο.Κ., σήμερα η Ελλάδα θα ήταν πολύ διαφορετική από αυτήν που βιώνουμε. Αν το σύνθημα «Ε.Ο.Κ. και ΝΑΤΟ το ίδιο συνδικάτο» επηρέαζε τον προσανατολισμό του ιδρυτή της Νέας Δημοκρατίας στην Ευρώπη, η Ελλάδα σήμερα θα ήταν φτωχότερη, λιγότερο ισχυρή, λιγότερο αναπτυγμένη, αν όχι υποανάπτυκτη. 
      Οι πολιτικές ηγεσίες, κυρίες και κύριοι συνάδελφοι, οφείλουν στα μείζονα ζητήματα να καθοδηγούν τους πολίτες, αντιπαρερχόμενες το προσωρινό πολιτικό κόστος. Να προχωρούν στο δρόμο που διασφαλίζει το συμφέρον και την ευημερία των πολιτών τους, να αντιπαρέρχονται τη δημαγωγία και την άρνηση όσων επιδιώκουν την κωλυσιεργία και την καθυστέρηση στις επιλογές που ωθούν τη χώρα μπροστά. Αυτό πράττει σήμερα η Κυβέρνηση Καραμανλή. Πιστή στις δεσμεύσεις της επιλέγει ένα δύσκολο και ανηφορικό δρόμο υπεύθυνα και με το μάτι στραμμένο στο μέλλον. Στη νέα εποχή, στα νέα δεδομένα της παγκοσμιότητας, που ορισμένοι δεν έχουν αντιληφθεί, ή παριστάνουν ότι δεν τα αντιλαμβάνονται. 
      Στείρα άρνηση σε ένα νομοσχέδιο που επιχειρεί να ελαττώσει την αταξία και να εξαλείψει την πολυδιάσπαση και τη χαώδη γραφειοκρατία στα ασφαλιστικά ταμεία. Με τη βοήθεια της πληροφορικής και της τεχνολογίας. Χωρίς να θίγει την περιουσία και τα αποθεματικά των ταμείων. Λειτουργική και μόνον ενοποίηση και αυτό βεβαίως με ηλεκτρονική εποπτεία. Με στόχο την οικονομία κλίμακος και κυρίως την αντιμετώπιση της εισφοροδιαφυγής, τον εξορθολογισμό του συστήματος. 
      Πείτε μας επιτέλους, κυρίες και κύριοι συνάδελφοι της Αντιπολίτευσης, αν δεν είναι αυτός  ο τρόπος αντιμετωπίσεως του ζητήματος, ποιος είναι; Και βεβαίως αναφέρομαι στην πρώτη ενότητα του νομοσχεδίου, στην ενότητα για την ενοποίηση. Προτείνετέ μας εναλλακτική διαδικασία. Είναι γνωστό ότι τα γενικά όρια ηλικίας, όσο και αν επιχειρείτε να ισχυριστείτε το αντίθετο, έχουν διατηρηθεί στα εξήντα πέντε έτη, χωρίς ελάττωση των συντάξεων, χωρίς αύξηση των εισφορών. Αποκρύπτετε τα δεδομένα που δημιουργεί η αύξηση του προσδόκιμου της ζωής. Δεν αναφέρθηκε καθόλου το γεγονός ότι σε ευρωπαϊκό επίπεδο η τάση είναι να παραταθεί η  συνταξιοδότηση και πέραν των εξήντα πέντε ετών. 
      
      Ότι στη Γερμανία, το γενικό όριο πήγε από τα εξήντα πέντε στα εξήντα επτά έτη. Ψηφίστηκε τον περασμένο Μάρτιο και στα εξήντα πέντε έτη μόνο για όσους συμπλήρωσαν σαράντα πέντε χρόνια εργασίας. 
      Στη Δανία αποφασίστηκε η αύξηση του ορίου από τα εξήντα πέντε στα εξήντα επτά έτη με πλήρη συναίνεση όλων των κομμάτων αλλά και των συνδικάτων.
      Στην Πορτογαλία, με σοσιαλιστική κυβέρνηση το όριο για πλήρη σύνταξη αυξήθηκε στα σαράντα χρόνια και βεβαίως μετά τα εξήντα πέντε. 
      Στην Ελλάδα ωστόσο αντιμετωπίζουμε το ζήτημα, χωρίς αύξηση, επαναλαμβάνω, των γενικών ορίων, χωρίς ελάττωση των συντάξεων, χωρίς αύξηση των εισφορών. 
      Έγινε, πράγματι, παρέμβαση σε ορισμένα ειδικά όρια ηλικίας. Δεν συμμεριζόμαστε την άποψη ότι ένας πολίτης πενήντα ή πενήντα πέντε ετών είναι απόμαχος. Έχει βαρύτατες παρενέργειες στο ασφαλιστικό μας σύστημα όσο και στην προσπάθεια όλων μας, να ελαττώσουμε την ανεργία, αφού δίνει τη δυνατότητα σ΄ έναν πρόωρα συνταξιοδοτημένο, να ζητήσει απασχόληση τις πιο πολλές φορές αδήλωτη και την οποία βεβαίως στερεί από κάποιον νεότερο. 
      Μας επικρίνατε ακόμα και για τη συνεισφορά στο ασφαλιστικό Ταμείο Αλληλεγγύης Γενεών του 10% των κοινωνικών πόρων των πλεονασματικών ταμείων, ενώ διαστρεβλώνετε συνειδητά και τις ρυθμίσεις για την προστασία της μητρότητας. Δείχνετε ότι δεν σας ενδιαφέρει το αν σε λίγα χρόνια, τα ταμεία θα αδυνατούσαν να εκπληρώσουν τις υποχρεώσεις τους, όπως σήμερα το Ταμείο των Ηλεκτροτεχνιτών ή των εργαζομένων στην τσιμεντοβιομηχανία.
      Είπατε, κυρίες και κύριοι συνάδελφοι της μείζονος Αντιπολίτευσης, πως όταν κυβερνήσετε θα πάρετε το νόμο πίσω. Δεν θα το πράξετε. Εάν και όταν κυβερνήσετε, θα τον διατηρήσετε, όπως διατηρήσατε και το νόμο Σιούφα το 1993. Γιατί γνωρίζατε και τότε, όπως γνωρίζετε και σήμερα, ότι ο νόμος είναι αναγκαίος και εξαιρετικά προσεγμένος, ώστε να αντιμετωπίσει σε βάθος χρόνου ένα πολύ σημαντικό ζήτημα. Η αντίδρασή σας είναι προσχηματική.
       Η πρόταση δυσπιστίας που καταθέσατε, αναφέρεται και στις πολιτικές επιλογές, που προσδιορίζουν την οικονομική μας πολιτική.
      Κυρίες και κύριοι συνάδελφοι, είχα την ευκαιρία κατά τη συζήτηση στον προϋπολογισμό, να πω και αναγκάζομαι και σήμερα να επαναλάβω, πως η παγκόσμια πολιτική ιστορία των τελευταίων δεκαετιών, διέψευσε γενιές διανοουμένων και πολιτικών, που γαλουχήθηκαν με οράματα και πρακτικές κεντρικοποίησης των οικονομικών σχεδιασμών των κρατών, αντιλήψεις και πρακτικές δηλαδή κρατισμού.
      Η Νέα Δημοκρατία, δεν έκρυψε ποτέ την πίστη της στις αρχές της ιδιωτικής πρωτοβουλίας, στις αρχές της ελεύθερης οικονομίας της αγοράς. Ακριβώς γι’ αυτές τις αρχές, ανανεώθηκε η εμπιστοσύνη των Ελληνίδων και των Ελλήνων στο πρόσωπο του Κώστα Καραμανλή και στην Κυβέρνησή του. Αυτό το πνεύμα διακατέχει την πολιτική μας σήμερα στα λιμάνια και στα αεροδρόμια, την πολιτική μας στην ακτοπλοΐα και στους σιδηρόδρομους. Αυτό το πνεύμα χαρακτηρίζει το πρόγραμμα που εφαρμόστηκε κατά τα τέσσερα τελευταία χρόνια και πέτυχε μείωση του δημόσιου ελλείμματος, υψηλούς ρυθμούς ανάπτυξης, αύξηση των επενδύσεων, πραγματική και όχι πλασματική ελάττωση της ανεργίας. Και όλα αυτά παρά την ξέφρενη κούρσα των τιμών του πετρελαίου διεθνώς. 
      Το κυβερνητικό πρόγραμμα της Νέας Δημοκρατίας, με τη μείωση της φορολογίας, ενεργοποίησε τις δυνάμεις της αγοράς στην περιφέρεια και την πρωτεύουσα. Οδήγησε σε κοινωνικές παροχές χωρίς δανεισμούς και χωρίς την υποθήκευση του μέλλοντος των παιδιών μας, οδήγησε σε αύξηση τα επιδόματα ανεργίας, στην υλοποίηση των δεσμεύσεών μας για τους τρίτεκνους, στον διπλασιασμό των αγροτικών συντάξεων -που ασφαλώς δεν είναι αρκετό το ποσό που παίρνουν σήμερα οι συνταξιούχοι αγρότες, αλλά που οπωσδήποτε είναι τα διπλά λεφτά, από αυτά που έπαιρναν ακριβώς πριν από τέσσερα χρόνια- στην κατάργηση του Λ.Α.Φ.Κ.Α., στον διπλασιασμό του Επιδόματος Κοινωνικής Αλληλεγγύης των Συνταξιούχων. 
      Ρωτείστε τα συμβολαιογραφεία της χώρας, αφουγκραστείτε την ανακούφιση των πατεράδων σήμερα, που μεταβιβάζουν την πατρική περιουσία στα παιδιά τους, χωρίς να τους καταληστεύει το κράτος, με υπέρογκους φόρους που πλήρωναν κατά το παρελθόν. 
      Για πρώτη φορά επιχειρήθηκε ολοκληρωμένος χωροταξικός σχεδιασμός στην πατρίδα μας. Εντός των προσεχών εβδομάδων κυρώνεται το Εθνικό Χωροταξικό Σχέδιο, ενώ βρίσκονται σε δημόσια διαβούλευση τα ειδικά χωροταξικά για τις ανανεώσιμες πηγές ενέργειας, για τον τουρισμό, αλλά και για την βιομηχανία. 
      Η Ελλάδα αλλάζει, δημιουργούνται έργα πνοής σε ολόκληρη τη χώρα. Σχεδιάστηκε, προετοιμάστηκε και ξεκίνησε το μεγαλύτερο Πρόγραμμα Δημοσίων Έργων στην ιστορία της πατρίδας μας, η κατασκευή των μεγάλων αυτοκινητόδρομων. Η χώρα μας αποτελεί σήμερα μέρος του παγκόσμιου ενεργειακού χάρτη με αναβαθμισμένο το γεωπολιτικό της ρόλο.
	Κυρίες και κύριοι συνάδελφοι, γίνεται διαρκώς αναφορά –επαναλαμβάνεται σήμερα και ειπώθηκε και χθες- περί οριακής αυτοδυναμίας της κυβερνητικής πλειοψηφίας. Είναι αυτοί, που κυβέρνησαν το 2000 με ελάχιστες χιλιάδες ψήφους διαφορά από τη Νέα Δημοκρατία και που σήμερα δεν μπορούν να αντιληφθούν το γεγονός ότι αυτή η παράταξη δικαιούται να κυβερνήσει, αφού η διαφορά που τη χωρίζει από το κόμμα της Αξιωματικής Αντιπολίτευσης, είναι τέσσερις μονάδες.
	Πάρτε το απόφαση, κυρίες και κύριοι συνάδελφοι της Αξιωματικής Αντιπολίτευσης: Η Κυβέρνηση, διαθέτει σήμερα σταθερή κοινοβουλευτική πλειοψηφία και προχωρά αταλάντευτα στο πρόγραμμά της. Όσες ονομαστικές και αν προκαλέσετε, όσες ψηφοφορίες και αν επιδιώξετε, το μόνο που θα πετυχαίνετε, θα είναι η επιβεβαίωση της αρραγούς ενότητας της παρατάξεως, που πριν από λίγους μήνες αγκάλιασε και σήμερα αγκαλιάζει με την εμπιστοσύνη της, η συντριπτική πλειοψηφία των Ελλήνων.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ (Βέρα Νικολαΐδου): Τελείωσε ο χρόνος σας, κύριε συνάδελφε.
	ΘΕΟΔΩΡΟΣ ΣΟΛΔΑΤΟΣ: Τελειώνω σε τρία δευτερόλεπτα, κυρία Πρόεδρε.
	Ζητήσατε ονομαστική ψηφοφορία για το ασφαλιστικό. Στη συνέχεια φάνηκε να ανταποκρίνεστε στην πρόθεση του ΣΥ.ΡΙΖ.Α. να ζητήσει δημοψήφισμα. Για λόγους καθαρά προσχηματικούς καταθέσατε την πρόταση δυσπιστίας, αυτό που λέμε πρόταση μομφής. Διαδικαστικά τερτίπια, κωλυσιεργία, ανταγωνισμός για τη διεκδίκηση της πρωτοβουλίας στην αντιπολιτευτική διαδικασία, παρεμπόδιση της Κυβέρνησης, να προχωρήσει στο νομοθετικό της έργο. Γνωρίζετε ότι η πρόταση θα καταψηφιστεί. Όμως η πρόθεση μομφής των πολιτών της χώρας σ΄ όσους προκαλούν καθυστέρηση στην προσπάθεια να συνεχιστούν οι αλλαγές και οι μεταρρυθμίσεις που οδηγούν στην Ελλάδα του αύριο, είμαι βέβαιος ότι δεν θα μείνει καθόλου πρόθεση.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Βέρα Νικολαϊδου): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τέσσερις συνοδοί-δάσκαλοι από το Δημοτικό Σχολείο Καλυβίων Ρόδου.
	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
	Το λόγο έχει ο Βουλευτής του ΠΑ.ΣΟ.Κ. κ. Κατρίνης.
	ΜΙΧΑΗΛ ΚΑΤΡΙΝΗΣ: Κύριε Υπουργέ, αβάσταχτη ελαφρότητα η μοναξιά της Κυβέρνησης. Η συντριπτική πλειοψηφία των Βουλευτών της παράταξής σας, αν είχατε τη δυνατότητα να τους παρακολουθήσετε σε κατ’ ιδίαν συζητήσεις, είναι βέβαιο ότι δεν θα υπερασπίζονταν αυτά που με τόσο στόμφο και με τόσο πάθος λένε εδώ και τρεις μέρες. Βέβαια, δυστυχώς αυτήν τη μοναξιά της Κυβέρνησης, την πληρώνει ο ελληνικός λαός.
	ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κάνετε λάθος, είναι στοίχημα.
	ΜΙΧΑΗΛ ΚΑΤΡΙΝΗΣ: Κυρίες και κύριοι συνάδελφοι, η κατάθεση πρότασης δυσπιστίας του ΠΑ.ΣΟ.Κ., αποτελεί πράξη ευθύνης απέναντι στη χώρα και τους πολίτες. Παρά την αγωνιώδη προσπάθεια, εδώ και τρεις μέρες, των συναδέλφων της Νέας Δημοκρατίας, να μετατρέψουν αυτήν την πολιτική αντιπαράθεση σε μικροπολιτική και ενδοκομματική αναμέτρηση και να παραπλανήσουν την κοινή γνώμη, είναι βέβαιο ότι οι πολίτες που μας παρακολουθούν, έχουν προ πολλού διαπιστώσει τα αδιέξοδα στα οποία τους έχει οδηγήσει η Κυβέρνηση, αδιέξοδα, που αφορούν την προοπτική της χώρας, που αφορούν την κοινωνία, τους πολίτες, τους θεσμούς. 
	Θεωρώ ότι η Κυβέρνηση της Νέας Δημοκρατίας, δεν διαθέτει πλέον την πολιτική και ηθική νομιμοποίηση να πράττει όσα πράττει. Το επιχείρημα που κατά κόρον ακούστηκε ότι η Νέα Δημοκρατία έχει νωπή τη λαϊκή εντολή από τις περασμένες εκλογές, δεν ισχύει. 
      Γνωρίζετε, κύριοι συνάδελφοι της Νέας Δημοκρατίας, ότι αν είχατε συμπεριλάβει στις προγραμματικές σας δεσμεύσεις το νομοσχέδιο για το ασφαλιστικό που επιχειρείτε σήμερα να ψηφίσετε, το αποτέλεσμα των εκλογών θα ήταν τελείως διαφορετικό. Είχατε και εξακολουθείτε να έχετε κρυφή ατζέντα, την οποία δεν εγκρίνει και ποτέ δεν θα ενέκρινε ο Έλληνας πολίτης με την ψήφο του.
      Εμείς, σας εκφράσαμε τη διαφωνία μας με κάθε κοινοβουλευτικό μέσο που μπορούσαμε, τόσο όσον αφορά το περιεχόμενο του νομοσχεδίου, όσο και για τον τρόπο με τον οποίον επιχειρείτε να το περάσετε. 
      Μαζί με όλα τα κόμματα της Αντιπολίτευσης, οι κοινωνικοί φορείς και οι εταίροι, σας εξέφρασαν με κάθε τρόπο τη διαφωνία τους. Εσείς βέβαια ισχυρίζεστε ότι αυτούς τους φορείς τους καλέσατε σε διάλογο. 
      Σ’ αυτήν τη χώρα, κύριοι συνάδελφοι της Νέας Δημοκρατίας, μόνο οι Γάλλοι ακτιβιστές της Αρχαίας Ολυμπίας δεν διαμαρτυρήθηκαν γι’ αυτό το νομοσχέδιο. 
      Πώς είναι δυνατόν, λοιπόν, να αντιδρά στο σύνολό της η κοινωνία, πώς είναι δυνατόν σ΄ όλες τις έρευνες, να φαίνεται ότι αντιδρούν όλοι οι πολίτες -και οι δικοί σας ψηφοφόροι- και εσείς με περισσή αλαζονεία και κυνισμό, να λέτε «Κάνουμε τη μεγαλύτερη μεταρρύθμιση των τελευταίων ετών»; Είναι, βέβαια, σαφές δείγμα του τρόπου, με τον οποίο αντιλαμβάνεστε τον πολιτικό διάλογο και τη συναίνεση με την κοινωνία. 
      Αυτή, όμως, η πρόταση δυσπιστίας, βεβαίως, δεν εξαντλείται μόνο στο νομοσχέδιο το ασφαλιστικό. Έχει μεγάλο εύρος και περιλαμβάνει ένα σύνολο πολικών, που ασκούνται και επηρεάζουν την ελληνική κοινωνία, αλλά και την ποιότητα και την αξιοπιστία του πολιτικού συστήματος. Όλοι θυμόμαστε την υπόθεση των υποκλοπών. Άγνωστοι παρακολουθούσαν τον Πρωθυπουργό, τον Υπουργό Εθνικής Άμυνας, τους Αρχηγούς των επιτελείων. Υπήρχε ένα σαφές και ευδιάκριτο πρόβλημα ασφάλειας για τη χώρα.
       Πού οδήγησε η έρευνα; Εκεί που καταλήγουν συνήθως οι έρευνες, που ενδεχόμενα ευρήματά τους ενοχλούν την Κυβέρνηση. Στο αρχείο. Και αναρωτιέμαι, κύριοι συνάδελφοι της Νέας Δημοκρατίας, πόσοι από εσάς είστε υπερήφανοι γι΄ αυτήν την εξέλιξη.
      Όλοι θυμόμαστε την υπόθεση των ομολόγων, εκεί που κάποιοι, αποδεδειγμένα επιχείρησαν να λεηλατήσουν τα αποθεματικά των ταμείων. Ευθύνες βεβαίως δεν αποδόθηκαν. Οι ένοχοι κρύφτηκαν, η Κυβέρνηση σιωπά. Θα πρέπει, βέβαια, να ξέρετε ότι η συγκάλυψη και η ατιμωρησία, δημιουργεί ηθική κρίση. Αυτήν την ηθική κρίση, την απαξίωση, την παρακμή του πολιτικού συστήματος πλέον, τη χρεώνεστε αποκλειστικά και είμαι βέβαιος ότι η συντριπτική πλειοψηφία των Ελλήνων πολιτών, αισθάνεται βαθιά προσβεβλημένη από τη συνεχή αποκάλυψη σκανδάλων, από ανθρώπους που επέλεξε η Κυβέρνηση και αποδεικνύονται πολύ κατώτεροι των περιστάσεων.
      Η Νέα Δημοκρατία, ασκεί μία κοινωνικά ανάλγητη πολιτική. Κοινωνική πολιτική, κύριοι συνάδελφοι, δεν σημαίνει ελεημοσύνη ανά τακτά χρονικά διαστήματα, ούτε βεβαίως εξαντλείται, με τη δημιουργία ενός ταμείου για τη φτώχεια, που θα δίνει 30 ευρώ και 50 ευρώ στους πολίτες που ζουν κάτω από τα όρια της φτώχειας, τα οποία βέβαια τους τα παίρνει, όταν ταυτόχρονα δεν ελέγχει την ακρίβεια και τη φορολογία. Η κοινωνική πολιτική, έχει οριζόντια χαρακτηριστικά. Οφείλει να έχει αναφορές στο μέλλον. Κοινωνική πολιτική, πρέπει να υπάρχει στην κατανομή των δαπανών, στο φορολογικό σύστημα και στις μεταρρυθμίσεις, στην ποιότητα και στη στόχευση, που θα πρέπει να έχει η παιδεία, αλλά και στην οργάνωση των υπηρεσιών υγείας. 
      Το μόνο πράγμα το οποίο έχει πετύχει η Κυβέρνηση, είναι να διαμορφώνεται αργά, αλλά σταδιακά και να ενδυναμώνεται η πεποίθηση ότι η νέα γενιά της πατρίδας μας, θα έχει ένα επίπεδο διαβίωσης πολύ κατώτερο από αυτό που είχε η προηγούμενη. Οι νέοι άνθρωποι που επένδυσαν και επενδύουν στη γνώση, βρίσκονται στο περιθώριο, ζουν στην πλήρη ανασφάλεια. Έχουν υπό το φόβο της παρατεταμένης ανεργίας, ως στόχο πλέον –και αυτό είναι λυπηρό, κύριοι συνάδελφοι, και αφορά τη συνολική κρίση του πολιτικού συστήματος- την ανασφάλιστη και αδήλωτη εργασία, με μισθούς, που αγγίζουν τα όρια του φιλοδωρήματος και της ελεημοσύνης. Θα πρέπει επιτέλους κάποια στιγμή, να γίνει μία σοβαρή κουβέντα για το κομμάτι της νεολαίας και της ανεργίας. Είναι πολύ εύκολο για όλους εμάς να χύνουμε κροκοδείλια δάκρυα, αλλά με όρους αποτελεσματικότητας, θα πρέπει όλοι να αναλάβουμε την ευθύνη μας. 
      Ολοκληρώνοντας την ομιλία μου, οφείλω να πω ότι η πρόταση δυσπιστίας που κατατέθηκε από το ΠΑ.ΣΟ.Κ., απηχεί πλήρως, το αίσθημα πικρίας και αγανάκτησης που υπάρχει στον τόπο μου, στην Ηλεία. Αυτός ο τόπος, πλήρωσε το βαρύτατο τίμημα πριν από επτά μήνες, εκείνες τις τελευταίες εφιαλτικές μέρες του Αυγούστου. Πάνω στα αποκαΐδια της Ηλείας, η Κυβέρνηση διαχειρίστηκε επικοινωνιακά τις εκλογές. Επτά μήνες μετά, η Ηλεία υφίσταται τις δυσμενείς επιπτώσεις και παλεύει μόνη της να σταθεί ξανά στα πόδια της.
      Η Κυβέρνηση, βέβαια, πέρα από τις παχυλές υποσχέσεις, εμφανίζεται αδιάφορη και αδύναμη να δώσει λύση σε υπαρκτά προβλήματα. Δεν μπορεί να εγγυηθεί τα στοιχειώδη και αυτονόητα, αφού δεν διαθέτει ούτε βούληση ούτε ολοκληρωμένο σχέδιο για την ανασυγκρότηση της περιοχής. Είναι πλέον σαφές και εμπεδωμένο σε κάθε πολίτη της Ηλείας, το αίσθημα εγκατάλειψης, αδιαφορίας και ανακολουθίας της Κυβέρνησης και του κ. Καραμανλή προσωπικά. 
      Με το πρόσχημα της γραφειοκρατίας, όπως βέβαια και στην υπόλοιπη χώρα, οδηγούνται στο κοινωνικό περιθώριο οι αγρότες, οι κτηνοτρόφοι και οι επαγγελματίες. Η περιοχή έχει νεκρώσει. Αυτό οι συνάδελφοι της Νέας Δημοκρατίας, οι οποίοι βέβαια δεν τολμούν να πάνε στις περιοχές, δεν τολμούν να μιλήσουν με τους κατοίκους, γιατί θα βρεθούν αντιμέτωποι με την πραγματικότητα, μπορούν να το πιστοποιήσουν. 
      Η Κυβέρνηση τι έκανε; Περιορίστηκε στα επιδόματα των πρώτων ημερών και στις εύκολες υποσχέσεις. Ακόμα και σήμερα –και είναι ντροπή αυτό- εμφανίζεστε υπερήφανοι για το αίσχος των ασχέτων, που πανηγύριζαν με τα τριχίλιαρα στο χέρι, τα χρήματα που δεν πήγαν σ’ αυτούς που είχαν ανάγκη και υποφέρουν σήμερα και ζουν σε συνθήκες περασμένων δεκαετιών. Ακόμα και σήμερα, δεν μπορείτε να μας απαντήσετε πόσα εκατομμύρια ευρώ δόθηκαν και πόσα από αυτά πήγαν πραγματικά σε πυρόπληκτους.
      Οι επιδοματικές πολιτικές, όμως, και οι υποσχέσεις, έχουν ημερομηνία λήξης και η Νέα Δημοκρατία δεν μπορεί πλέον να αγοράσει άλλο πολιτικό χρόνο.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ). 
      
    Κυρίες και κύριοι συνάδελφοι, η πρόταση μομφής που κατέθεσε το ΠΑ.ΣΟ.Κ. δεν έχει βραχυπρόθεσμη στόχευση. Είναι πράξη ευθύνης. Γιατί πολιτική σημαίνει ανάληψη ευθύνης. 
    Με αίσθημα ευθύνης απέναντι στη χώρα, στην κοινωνία, στο σύνολο των πολιτών και ιδιαίτερα απέναντι στους νέους και τις νέες της πατρίδας μας, στο μέλλον αυτού του τόπου, το ΠΑ.ΣΟ.Κ. παίρνει την πρωτοβουλία για να τερματιστεί αυτή η πορεία φθοράς και παρακμής.
    Στην ψηφοφορία που θα γίνει το βράδυ, η οριακή κοινοβουλευτική σας πλειοψηφία, θα σας δώσει ίσως για ακόμη μία φορά μια απατηλή αίσθηση. Απέναντι σας, όμως, είναι σαφές ότι έχετε μια μεγάλη πλειοψηφία, που θέλει και απαιτεί μια άλλη πολιτική με  κοινωνικά και προοδευτικά χαρακτηριστικά. Αυτή η μεγάλη κοινωνική πλειοψηφία, έχει ήδη διαμορφώσει άποψη και κρίση, θα την εκφράσει σίγουρα στην επόμενη εκλογική αναμέτρηση, δείγματά της όμως –και αυτό θα είναι αργό και βασανιστικό για εσάς- θα παίρνετε καθημερινά μέσα στην κοινωνία. Γιατί τα αδιέξοδα μιας χρεοκοπημένης κυβερνητικής πολιτικής, δεν θα επιτρέψουμε να μετατραπούν σε αδιέξοδα για τη χώρα και τους πολίτες. 
    Ευχαριστώ. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής της Νέας Δημοκρατίας στο Νομό Αιτωλοακαρνανίας, κ. Δημήτριος Σταμάτης.
    ΔΗΜΗΤΡΙΟΣ ΣΤΑΜΑΤΗΣ: Κυρίες και κύριοι συνάδελφοι, παρακολουθούμε αυτές τις ημέρες μια θεσμική, θα έλεγα, συζήτηση που γίνεται στη Βουλή των Ελλήνων, αλλά μαζί μ΄ εμάς, παρακολουθεί τη συζήτηση αυτή και ένα μεγάλο μέρος του ελληνικού λαού, το οποίο τα συναισθήματα που εισπράττει, θεωρώ ότι είναι μάλλον μελαγχολικά ή θα τολμούσα να πω και αρνητικά. 
    Εν ονόματι αυτής της πρότασης μομφής ή μάλλον πιο σωστά, πρόταση δυσπιστίας, σ΄ αυτήν τη Βουλή αυτές τις τρεις ημέρες, ελέχθησαν -θα μου επιτρέψετε να πω- πράγματα σοβαρά, πράγματα τα οποία κάθε άλλο, παρά τιμούν τη λειτουργία μας, παρά τιμούν τους θεσμούς, παρά τιμούν αυτήν την ίδια τη δημοκρατία. 
    Πρώτα απ’ όλα, πρέπει να αναρωτηθούμε –και το κάνω μεγαλοφώνως- σκεπτόμενοι γιατί το ΠΑ.ΣΟ.Κ. επέλεξε αυτήν την ώρα να καταθέσει αυτήν την πρόταση δυσπιστίας, μια ώρα πολύ κρίσιμη για τα εθνικά θέματα -και το γνωρίζετε όλοι σας πολύ καλά- μία ώρα, που ο Πρωθυπουργός φεύγει μεθαύριο να πάει να δώσει μια μεγάλη μάχη, για το θέμα του ονόματος και της εισδοχής των Σκοπίων στο ΝΑΤΟ, μια ώρα, που εγγίζει πραγματικά τη θέληση όλων των Ελλήνων, να παραμείνουν και να είναι ενωμένοι εν όψει αυτής της μάχης. Και όμως το ΠΑ.ΣΟ.Κ. και ο Πρόεδρός του, παρακάμπτοντας αυτήν την κορυφαία εθνική διαδικασία, κατέθεσε μια πρόταση δυσπιστίας, αφού πρώτα απέσυρε μια άλλη, προηγούμενη πρόταση, ονομαστικής ψηφοφορίας και αφού επιπλέον, είχε ήδη αποσύρει μια δεύτερη πρόταση ονομαστικής ψηφοφορίας, το βράδυ που απεχώρησε η Αξιωματική Αντιπολίτευση. Το θυμάστε όλοι πολύ καλά.
    Παίζουμε, λοιπόν, με τους θεσμούς; Δικαιούμαστε να  παίξουμε με τους θεσμούς αυτή την ώρα; Δικαιούμαστε να παίξουμε με κορυφαία εθνικά θέματα, όταν αυτή την ώρα όλος ο ελληνικός λαός απαιτεί να είμαστε –και είμαστε- ενωμένοι; Την ώρα που πάμε να δώσουμε μια μεγάλη μάχη, ερχόμαστε να καταθέσουμε την πρόταση δυσπιστίας; Προς τι αυτή η βιασύνη; Γιατί δεν περίμενε το ΠΑ.ΣΟ.Κ. να ψηφισθεί το ασφαλιστικό στο σύνολό του; Γιατί δεν περίμενε να έχει μια συζήτηση, εν πάση περιπτώσει, για την πρόταση δημοψηφίσματος, την οποία από ό,τι ξέρουμε, σκέφτεται να καταθέσει ο Συνασπισμός και εν συνεχεία βεβαίως, ως κόμμα σοβαρό, ως κόμμα ισχυρό, ως κόμμα Αξιωματικής Αντιπολίτευσης -αν είναι ακόμα- να έρθει εδώ και να καταθέσει την πρόταση μομφής, όταν θα έχει τελειώσει και η συζήτηση στο ΝΑΤΟ στο Βουκουρέστι, σε σχέση με το εθνικό θέμα; Και ύστερα, αυτή η πρόταση δυσπιστίας είχε αναφορά στο ασφαλιστικό. Αυτή ήταν η αιτία και η αφορμή. Όμως εδώ μέσα, σ’ αυτήν την Αίθουσα, αγαπητοί συνάδελφοι, ελέχθησαν φοβερά πράγματα, τα οποία πραγματικά μας κάνουν, όπως προείπα, να μελαγχολούμε. 
    Πρώτα-πρώτα, όπως είπε ο Πρωθυπουργός ο Κώστας Καραμανλής χθες στην Κοινοβουλευτική Ομάδα, γίνεται ένα παιχνίδι με τους θεσμούς. Είδαμε τον  Πρόεδρο του ΣΥ.ΡΙΖ.Α., τον κ. Αλαβάνο, να προσφεύγει στον Πρόεδρο της Δημοκρατίας και να θέτει θέμα αρμοδιοτήτων του Προέδρου τις οποίες, όπως γνωστοί συνταγματολόγοι έχουν καταθέσει, δεν έχει.
      Και είδαμε ύστερα ένα ΠΑ.ΣΟ.Κ., με αγωνία να προσπαθεί να ξεπεράσει τις πρωτοβουλίες του Συνασπισμού, παίρνοντας πρωτοβουλίες και μιλώντας με μία γλώσσα που δεν μας τιμά και δεν τιμά πραγματικά το επίπεδο του ελληνικού κοινοβουλίου, όταν μάλιστα η συζήτηση, μεταδίδεται απευθείας σε κάθε ελληνικό σπίτι.
      Πρέπει να σας πω, κύριοι συνάδελφοι του ΠΑ.ΣΟ.Κ., ότι στην πρόταση μομφής, μεταξύ των άλλων λόγων που επικαλείστε, είναι ότι η Νέα Δημοκρατία, ενδεχομένως χρησιμοποιώντας επίορκους, όπως λέτε, δικαστές, ελεγχόμενους δικαστικούς λειτουργούς, προσπαθεί να εφαρμόσει το πρόγραμμά της, ένα πρόγραμμα, που τελικά εφαρμόζει η Νέα Δημοκρατία, γιατί αυτή ήταν η εντολή του ελληνικού λαού μόλις έξι μήνες πριν. Η εντολή του ελληνικού λαού, ήταν να προχωρήσουμε σε τομές, σε μεταρρυθμίσεις, αγνοώντας όπου και όταν χρειάζεται, αυτό το ίδιο ακόμα το πολιτικό κόστος. 
      Σ΄ αυτήν την κρίση του ΠΑ.ΣΟ.Κ. για τους δικαστικούς λειτουργούς, ήρθε σήμερα και προστέθηκε ο Πρόεδρος του ΛΑ.Ο.Σ., ο κ. Καρατζαφέρης, ο οποίος χαρακτήρισε ορισμένους δικαστικούς λειτουργούς, ως «πρόστυχους και ανέντιμους». Είναι λόγια αυτά, τα οποία μπορούν να λεχθούν χωρίς σκέψη, χωρίς σοβαρότητα, σ΄ αυτήν εδώ την Αίθουσα από Έλληνες Βουλευτές ή από Αρχηγούς κομμάτων; Είναι λόγια αυτά, τα οποία μπορεί να κατατίθενται, όταν δεν υπάρχουν οι αντίστοιχες αποδείξεις; 
      Ακούσαμε σήμερα το «φιλιππικό» του κ. Καρατζαφέρη, ο οποίος επί είκοσι λεπτά, πραγματικά κατέθετε πάρα πολύ σοβαρά πράγματα. Πρέπει, όμως, να του θυμίσω ένα στοιχειώδη κανόνα της Ποινικής Δικονομίας, ο οποίος λέει ότι το βάρος των αποδείξεων, το έχει αυτός  ο οποίος κατηγορεί. Το βάρος της απόδειξης κάθε θέματος, το έχει αυτός ο οποίος αποδίδει τις κατηγορίες. Μίλησε σήμερα για Έλληνες πολίτες. Ανέφερε ονόματα, πράγμα που είναι ανεπίτρεπτο. Ανέφερε μάλιστα θέματα τεράστιας σημασίας, ακόμη και εθνικά, χωρίς όμως να καταθέσει εδώ, στη Βουλή των Ελλήνων, από αυτό εδώ το Βήμα, έστω και μία απόδειξη, έστω και ένα επιχείρημα, έστω και ένα χαρτί. 
      Αγαπητοί συνάδελφοι του ΠΑ.ΣΟ.Κ., μήπως ο λόγος όλης αυτής της συζήτησης είναι ένα γκάλοπ, το οποίο μαθαίνω ότι πρόκειται να δημοσιευθεί σε λίγες ημέρες, όπου το ΠΑ.ΣΟ.Κ., έρχεται τρίτο πλέον μετά από το ΣΥ.ΡΙΖ.Α.; Άραγε, αυτή η αγωνία, σας ώθησε να προχωρήσετε, έτσι ώστε να μην ορρωδήσετε προ ουδενός, να μην υπολογίζετε τους θεσμούς, τα εθνικά θέματα και καταθέσατε αυτήν την πρόταση; Μήπως είναι αυτό; Πραγματικά, η δική μου εκτίμηση, η δική μου άποψη, είναι ότι αυτός ήταν ο λόγος. Όμως, κάπου υπάρχει και ένα μέτρο.
      Άκουσα προηγουμένως τον κ. Καρχιμάκη στην ομιλία του σήμερα κατά τη συζήτηση, με μία γλώσσα και έναν πολιτικό λόγο, ο οποίος και πάλι δεν ήταν αυτός που θα έπρεπε να είναι και να εκφωνεί ένας Έλληνας πολιτικός σ΄ αυτήν εδώ την Αίθουσα.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ να μην κρίνετε απόντες συναδέλφους. Προχωρήστε.
      ΔΗΜΗΤΡΙΟΣ ΣΤΑΜΑΤΗΣ: Άκουσα, λοιπόν, με πραγματική μελαγχολία και λύπη τον κ. Καρχιμάκη, να χρησιμοποιεί μία γλώσσα πάρα πολύ αυστηρή και νομίζω ότι δεν αρμόζει ούτε στον ίδιο και στην προσωπικότητά του, αλλά ούτε και σ΄ αυτήν εδώ την Αίθουσα, να γίνεται χρήση αυτής της γλώσσας.
      Αγαπητοί συνάδελφοι, η Νέα Δημοκρατία προχωρά στις τομές, στις μεταρρυθμίσεις. Προχωρά με το ασφαλιστικό, την Αναθεώρηση του Συντάγματος, τη φιλοαγροτική πολιτική της, την πολιτική της στην οικονομία, στην παιδεία, γιατί αυτή είναι η εντολή, την οποία εισέπραξε από τον ελληνικό λαό. Θα προχωρήσουμε και θα ολοκληρώσουμε το έργο μας, γιατί δεν έχουμε δικαίωμα να μην προχωρήσουμε, δεν έχουμε δικαίωμα να μην προγραμματίσουμε τα επόμενα βήματά μας, δεν έχουμε δικαίωμα, να διαψεύσουμε την εμπιστοσύνη του ελληνικού λαού, που μας δόθηκε πριν από έξι μήνες. 
      Πρέπει να σας πω ότι όλη αυτή η συζήτηση, όλα αυτά τα επιχειρήματα που καταθέσατε, όλες οι κουβέντες που έγιναν, εμένα προσωπικά δεν με πείθουν ότι θέλετε πραγματικά να εκφράσετε μομφή στην Κυβέρνηση. Δεν με πείθουν ότι δυσπιστείτε απέναντι στην Κυβέρνηση, ότι έχετε κατά νου ότι θα προχωρήσετε απέναντι σ΄ αυτήν εδώ την Κυβέρνηση είτε με πεζοδρόμια είτε με άλλους τρόπους, όπως έχει κατατεθεί. Εκείνο για το οποίο είμαι απόλυτα σίγουρος, είναι ότι έχετε μια φοβερή αγωνία να ξεπεράσατε το ΣΥ.ΡΙΖ.Α.. Και αυτό είναι θέμα δικό σας, δεν είναι θέμα ούτε των Ελλήνων ούτε αυτής εδώ της Βουλής.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      
      ΠΡΟΕΔΡΕΥΩΝ (Αναστάσιος Νεράντζης):  Το λόγο έχει ο συνάδελφος Βουλευτής Καβάλας και γιατρός κ. Τιμοσίδης.
      Ορίστε, κύριε  Τιμοσίδη. Εσείς είσθε σύντομος άλλωστε.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Μην του κόβετε τη φόρα, κύριε  Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Σημασία έχει να έχουμε και φορά, κύριε  Παπαδημητρίου. Δεν αρκεί η φόρα, διότι η έλλειψη φοράς, οδηγεί κάποτε στην καταφορά.
      Ορίστε, κύριε  Τιμοσίδη.
      ΜΙΧΑΗΛ ΤΙΜΟΣΙΔΗΣ: Κύριε  Πρόεδρε, δεν θα επικαλεσθώ την ανοχή σας, γιατί θα προσπαθήσω να είμαι στην ώρα μου.
      Κυρίες και κύριοι συνάδελφοι, κύριε Πρόεδρε, ο προηγούμενος συνάδελφος που ήταν στο Βήμα, αναφέρθηκε στο ύφος λεγομένων συναδέλφων μας εδώ, αλλά, κύριε  συνάδελφε, θα ήταν πάρα πολύ σωστό και θα ήταν και δίκαιο μάλιστα, αν ενοχλούσασταν και  από αυτά στα οποία αναφέρθηκε ο συνάδελφος. Γι’ αυτά δεν είπατε λέξη, δεν είπατε κουβέντα.
      Κυρίες και κύριοι συνάδελφοι, παρακολουθούμε όλες αυτές τις μέρες, τους συναδέλφους της Νέας Δημοκρατίας, αλλά λυπούμαι που παρακολουθούμε και πάρα πολλούς Υπουργούς, οι οποίοι δεν αναφέρονται σ΄ αυτά για τα οποία το ΠΑ.ΣΟ.Κ. έκανε αυτήν την πρόταση δυσπιστίας προς την Κυβέρνηση. Και θα περίμενε κάποιος και είναι νομίζω λογικό, να υπάρχει μια υπερασπιστική διάθεση αλλά και μια αγωνιστική διάθεση θα έλεγα, από όλους τους συναδέλφους της Νέας Δημοκρατίας και τους Υπουργούς, να στηρίξουν και να υπερασπισθούν το έργο της Νέας Δημοκρατίας και της προηγούμενης περιόδου και της τωρινής, μιας περιόδου, που μόλις έξι μήνες μετά τις εκλογές, η Κυβέρνηση έδειξε το αληθινό της πρόσωπο και με αποκλειστικά δική της ευθύνη, χάραξε μια κόκκινη γραμμή απέναντι στην κοινωνία. Και αντί να κάνει, κυρία Ράπτη, βήματα προς τα μπρος, όπως έλεγε ο κ. Καραμανλής φοβούμαι ότι κάνει ένα άλμα στο κενό. 
      ΠΡΟΕΔΡΕΥΩΝ (Αναστάσιος Νεράντζης): Ποίας Ράπτη, εννοείτε, κύριε  συνάδελφε; Είπατε για την κ. Ράπτη. Περί ποίας κ. Ράπτη;
      ΜΙΧΑΗΛ ΤΙΜΟΣΙΔΗΣ: Κύριε  Πρόεδρε, η κ. Συλβάνα Ράπτη, που είναι εδώ και μας παρακολουθεί, προηγουμένως έκανε μια εύστοχη παρατήρηση, διαβάζοντας μια καταχώρηση στον Τύπο από ομιλία του κ. Καραμανλή, που έλεγε ότι «θα κάνουμε βήματα προς τα μπρος».
      Ακόμα, λοιπόν, ηχούν στ’ αυτιά του Έλληνα πολίτη τα μεγάλα λόγια του κ. Καραμανλή, λίγες ημέρες πριν τις εκλογές του Μαρτίου του 2004 και συγκεκριμένα στις 4 Μαρτίου. Σας διαβάζω: «Αγωνίζομαι για μια Ελλάδα, στην οποία δεν υπάρχουν δικά μας και δικά τους παιδιά». Λίγους μήνες αργότερα στην εξηκοστή ένατη Δ.Ε.Θ. «Πιστεύω βαθιά ότι τα κριτήρια με τα οποία γίνονται και πρέπει να γίνονται οι επιλογές είναι τρία, αξία, ικανότητα και ήθος». 
      Και ο λαός μας, κυρίες και κύριοι συνάδελφοι, τα είδε όλα να γίνονται όμως από την ανάποδη. Το προσωπείο της δήθεν κοινωνικής λαϊκής Δεξιάς έπεσε. Αντίπαλος της Κυβέρνησης είναι ο εργαζόμενος, ο συνταξιούχος, ο νέος και η νέα και όχι τα προβλήματα. Η συντήρηση, έδειξε το πραγματικό της πρόσωπο.
      Η σημαία με την οποία η Νέα Δημοκρατία και ο κ. Καραμανλής απευθύνθηκαν στον ελληνικό λαό και στις δύο προηγούμενες εκλογικές αναμετρήσεις, η σημαία της σεμνότητας και της ταπεινότητας, η σημαία για τη μάχη κατά της διαφθοράς, της αξιοκρατίας και της διαφάνειας παντού, έχει υποσταλεί. Στη θέση της, έχουμε την εγκαθίδρυση της αναξιοκρατίας, της αδιαφάνειας, της πλήρους κομματικοποίησης των πάντων. Καταργήθηκε στην πράξη μια μεγάλη κατάκτηση του ελληνικού λαού, ο νόμος Πεπονή, το Α.Σ.Ε.Π.. Και για του λόγου το αληθές, μπορούμε να έχουμε ένα μεγάλο κατάλογο από τα πεπραγμένα της τετραετούς διακυβέρνησης της Νέας Δημοκρατίας. Κουμπάροι, καρτέλ, Πανάγοι, Χούπηδες, ομόλογα, Ζαχόπουλοι, υποκλοπές, Πακιστανοί, κουκουλοφόροι, δωράκια στην ALPHA BANK και αλλού και ξεπούλημα αυτής της ίδιας της εθνικής περιουσίας στον Ο.Τ.Ε., στη Δ.Ε.Η., στην ΟΛΥΜΠΙΑΚΗ και βέβαια σκάνδαλα και διαπλοκή παντού. Σ΄ όλους τους τομείς της κυβερνητικής πολιτικής, είναι εμφανής η απόσταση μεταξύ λόγων, προεκλογικών δεσμεύσεων και έργων της Κυβέρνησης.
      Και συγκεκριμένα. Στο χωροταξικό σχεδιασμό, παρατηρείται παντελής απουσία αναπτυξιακής προοπτικής, πολιτικής προστασίας του περιβάλλοντος και οικολογικής ανάπτυξης. 
      Δεν αναδεικνύονται και δεν αξιοποιούνται τα συγκριτικά πλεονεκτήματα κάθε περιοχής. Και όλα αυτά, γιατί δεν προηγήθηκε η αναγκαία διαβούλευση με τους φορείς της Τοπικής Αυτοδιοίκησης πρώτου και δεύτερου βαθμού, τους επιστημονικούς και επαγγελματικούς εταίρους, την ίδια την κοινωνία. Όλα στη λογική του «αποφασίζουμε για σας χωρίς εσάς». 
      Στον τομέα της παιδείας, η κατάσταση είναι το ίδιο τραγική. Δεσμεύθηκαν και δεσμεύθηκε ο ίδιος ο κ. Καραμανλής, για την αύξηση των δαπανών στην παιδεία στο 5% και όλοι γνωρίζουμε, ποιοι είναι οι προϋπολογισμοί όλων αυτών των χρόνων για την παιδεία. Βέβαια, η ελληνική οικογένεια, γνωρίζει πολύ καλά τι σημαίνει κόστος σπουδών. Και όλα αυτά, παρά τις υποσχέσεις ότι θα γίνουν μεγάλες τομές που θα βοηθήσουν την ελληνική οικογένεια. 
      Στον τομέα της υγείας τι να πρωτοπεί κανείς; Έχετε καταφέρει, κυρίες και κύριοι συνάδελφοι της Κυβέρνησης, την πλήρη κατάρρευση του Εθνικού Συστήματος Υγείας. Ελλείψεις προσωπικού. Μονάδες εντατικής θεραπείας κλειστές. Κέντρα υγείας με προβληματική στελέχωση ιατρικού και νοσηλευτικού προσωπικού. Η επανίδρυση του Ε.Σ.Υ. που εξαγγείλατε, ήταν λόγια κενά. Και τι έχουμε, λοιπόν, σαν αποτέλεσμα της πολιτικής σας; Κερδοφορία παντός είδους ιατρικών κέντρων και νοσηλευτηρίων. Αρκεί να επισημάνω ότι στο Νοσοκομείο της Καβάλας, είναι τέτοιες οι ελλείψεις, που η αιμοδοσία δεν μπορεί να κάνει τις αιμοληψίες των αιμοδοτικών συλλόγων και δεν πάει ούτε στο Νησί της Θάσου ούτε στα χωριά, όπου είχαμε ένα πάρα πολύ καλό κλίμα και μία πολύ καλή παρουσία εθελοντικής προσπάθειας από τους αιμοδοτικούς συλλόγους. 
      Ακούσαμε τον κύριο Υπουργό πριν από λίγη ώρα από το Βήμα της Βουλής, να συναγωνίζεται τη συνάδελφό του κ. Ντόρα Μπακογιάννη, όπως πολύ εύστοχα παρατηρήθηκε από συναδέλφους, και να αφιερώνει από τα είκοσι δύο λεπτά της ομιλίας του μόλις τα ενάμισι με δύο τελευταία λεπτά, υπερκαλύπτοντας το χρόνο που του παρείχε το Προεδρείο, σε μια μικρή αναφορά, πάλι σε ενεστώτα διαρκείας σε προβλήματα, πάλι στα ίδια πράγματα: για την πρωτοβάθμια υγεία που ακούμε επί τέσσερα χρόνια, για τη μείωση της σπατάλης, για την τομή στις προμήθειες όλο αυτόν τον καιρό. 
      Οι Έλληνες πολίτες, όμως, γνωρίζουν πολύ καλά, γνωρίζουν το ίδιο και οι αγρότες μας, ποια είναι η πολιτική, η κατάργηση του Φόρου Ακίνητης Περιουσίας απ’ αυτούς που έχουν και που πρέπει να τον πληρώνει και ο τελευταίος κτηνοτρόφος, ο οποίος δεν μπορεί να επιζήσει. 
      Αποκορύφωμα αυτής της πολιτικής, είναι βεβαίως το ασφαλιστικό νομοσχέδιο που συζητήσαμε και για το οποίο τόσα έχουν λεχθεί. Τα τρία «δεν» δεν τηρήθηκαν και αντ’ αυτού έχουμε το αντίθετο. Και μειώνονται οι συντάξεις και αυξάνονται τα όρια ηλικίας και οι εισφορές δεν μειώνονται. Η πολιτική σας, έχει κάνει την ελληνική περιφέρεια να σβήνει, να ερημώνει, να εγκαταλείπεται στη μοίρα της. 
      Και μπορώ να αναφερθώ, αν και δεν έχω χρόνο, στην περιοχή μας, στην ανατολική Μακεδονία και στο Νομό της Καβάλας. Στην ανεργία, τα πράγματα είναι χειρότερα. Το κατά κεφαλήν ακαθάριστο εθνικό προϊόν της Καβάλας είναι χαμηλά. Η μείωση του κόστους εργασίας, υπεσχημένη και δεδηλωμένη ενίσχυση στο κόστος εργασίας, δεν υλοποιείται εδώ και τρία χρόνια. Έργα έχουν μείνει σε καθυστέρηση. 
      Γι’ αυτούς τους λόγους, λοιπόν, κυρίες και κύριοι συνάδελφοι –και τελειώνω, κύριε Πρόεδρε- αυτή η πρόταση δυσπιστίας δεν αποτελεί μία κομματική πολιτική του ΠΑ.ΣΟ.Κ. στα πλαίσια μιας στείρας αντιπολιτευτικής τακτικής. Είναι πρόταση δυσπιστίας προς την Κυβέρνηση της Νέας Δημοκρατίας. Είναι πρόταση του άνεργου νέου, της γενιάς των 400, 500 και 600 ευρώ, της αγρότισσας και του αγρότη, των μισθωτών, των συνταξιούχων, των ασθενών με τις οικογένειές τους, των δασκάλων και των καθηγητών, των δημοσίων υπαλλήλων, των συμβασιούχων, των μικρομεσαίων επιχειρήσεων. Είναι μία πρόταση δυσπιστίας-απάντηση του λαού που αγωνίζεται και είναι δικό μας χρέος απέναντι σ΄ όλους αυτούς που υποφέρουν και διαδηλώνουν, για την επιβίωση και την προκοπή των οικογενειών τους, είναι χρέος μας απέναντι σ΄ αυτόν τον ελληνικό λαό και εμείς κάναμε το χρέος μας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής της Νέας Δημοκρατίας στη Θεσσαλονίκη κ. Θεόδωρος Καράογλου. 
      ΘΕΟΔΩΡΟΣ ΚΑΡΑΟΓΛΟΥ: Προκαταβολικά να δηλώσω ότι ποντάρω πολύ στην έμφυτη ευγένεια και τη μεγαλοψυχία του Προέδρου της Βουλής, ο οποίος είμαι βέβαιος ότι, εάν χρειαστεί, θα μου δώσει ένα λεπτουδάκι που ενδεχομένως θα χρειαστώ παραπάνω. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Τιμοσίδης δεν άφησε και καμμία «τάξη». Έπρεπε να παραλείψει και καμμία λόγω οικονομίας χρόνου. 
      Ορίστε, κύριε Καράογλου. 
      ΘΕΟΔΩΡΟΣ ΚΑΡΑΟΓΛΟΥ: Κυρίες και κύριοι συνάδελφοι, έξι μήνες μετά τις εκλογές της 16ης Σεπτεμβρίου του 2007, τότε, που για μία ακόμη φορά ο ελληνικός λαός έδωσε με την καθολική του ψήφο μια άνετη κοινοβουλευτική νίκη στην Νέα Δημοκρατία, το ΠΑ.ΣΟ.Κ., κατέθεσε πρόταση δυσπιστίας στην Κυβέρνηση της Νέας Δημοκρατίας. 
      Βεβαίως, είναι αναφαίρετο δικαίωμά τους και θα μπορούσε να πει κάποιος ότι είναι μια πολιτική ενέργεια, που στοχεύει να αναδείξει μεγάλα προβλήματα του τόπου, αδυναμία ενδεχόμενα της Κυβέρνησης να τα αντιμετωπίσει, ανάδειξη μιας εναλλακτικής πρότασης από το ΠΑ.ΣΟ.Κ., που θεωρητικά θα μπορούσε να τα αντιμετωπίσει. Είναι όμως αυτή η πραγματικότητα; Έχουμε μια Κυβέρνηση, που προσπαθεί να καλύψει τα προβλήματα, που δεν έχει διάθεση να αντιμετωπίσει; Έχει πείσει ή μπορεί να πείσει έστω και έναν σκεπτόμενο Έλληνα πολίτη το ΠΑ.ΣΟ.Κ. ότι είναι έτοιμο με πρόγραμμα, με ανθρώπους να κυβερνήσει τον τόπο; Είναι προφανές, προφανέστατο ότι οι απαντήσεις στα παραπάνω ερωτήματα, είναι αρνητικές. Είναι προφανές ότι το ΠΑ.ΣΟ.Κ. προσπαθεί με επιθετική αντιπολιτευτική τακτική, να αντιμετωπίσει τα εσωτερικά του προβλήματα, να συσπειρώσει την παράταξή του, να κρύψει την παντελή έλλειψη εναλλακτικής πολιτικής του πρότασης, που οφείλει στον τόπο να προετοιμάσει, να ξεφύγει από τη γωνία όπου είναι στριμωγμένο, όπως όλες οι δημοσκοπήσεις μαρτυρούν. 
      Έτσι, αγαπητοί συνάδελφοι, αγαπητές συναδέλφισσες, το ΠΑ.ΣΟ.Κ., βλέποντας τη διαρκή πτωτική του πορεία, βλέποντας ότι κινδυνεύει στις επόμενες δημοσκοπήσεις να είναι τρίτο κόμμα πίσω από το ΣΥ.ΡΙΖ.Α., βλέποντας να σύρεται πίσω από πολιτικές πρωτοβουλίες του ΣΥ.ΡΙΖ.Α., έριξε ένα πυροτέχνημα, έριξε ένα μεγάλο βεγγαλικό, κυρίες και κύριοι συνάδελφοι, γιατί αυτό είναι η πρόταση δυσπιστίας του ΠΑ.ΣΟ.Κ., ένα βεγγαλικό, που φιλοδοξεί να κερδίσει εντυπώσεις, στερούμενο παντελώς οποιασδήποτε ουσίας. Πολύ εύστοχα, λοιπόν, προχθές ο κ. Αλαβάνος, σκωπτικά σχολίασε «καλώς τα παιδιά», σχολιάζοντας με αυτόν τον τρόπο την ξαφνική εμφάνιση του ΠΑ.ΣΟ.Κ. στο προσκήνιο ως νέος φαντομάς, θα έλεγα, που προσπαθεί να δημιουργήσει εντυπώσεις, αδιαφορώντας παντελώς για την ουσία, για προβλήματα που είναι υπαρκτά, που προσπαθεί η Κυβέρνηση του Κώστα Καραμανλή να αντιμετωπίσει. Καλώς τα παιδιά του ΠΑ.ΣΟ.Κ., λοιπόν. Καιρός ήταν να αφήσετε την παραπολιτική, την μικροπολιτική και να ασχοληθείτε σοβαρά με τα προβλήματα του τόπου. 
      Παράλληλα, σας οφείλουμε -και το λέω ειλικρινά αυτό, αγαπητές συναδέλφισσες και αγαπητοί συνάδελφοι του ΠΑ.ΣΟ.Κ.- ένα μεγάλο ευχαριστώ, που για μια ακόμη φορά μας δίνετε τη δυνατότητα, σ΄ όλους τους Βουλευτές της Νέας Δημοκρατίας, αλλά και στην Κυβέρνηση, να αναδείξουμε στις τρεις αυτές μέρες που γίνεται η συζήτηση, το πλούσιο μεταρρυθμιστικό έργο της Κυβέρνησης του Κώστα Καραμανλή, μας δίνετε τη δυνατότητα, για μια ακόμη φορά να ανανεώσουμε την ψήφο εμπιστοσύνης, που δίνουμε στην ικανή Κυβέρνησή μας, εμάς τους Βουλευτές της Νέας Δημοκρατίας, που εκφράζουμε την κοινωνία, που στήριξαν και στηρίζουν το κόμμα μας, που εμπιστεύονται και συνεχίζουν να εμπιστεύονται τον άξιο Πρωθυπουργό μας, τον Κώστα Καραμανλή.
      Έξι μήνες τώρα, αγαπητοί συνάδελφοι, ή καλύτερα –θα έλεγα- τέσσερα χρόνια τώρα, η Κυβέρνηση της Νέας Δημοκρατίας, ο Πρωθυπουργός Κώστας Καραμανλής, εξακολουθεί να επιβάλλει τη δική του πολιτική ατζέντα. Και η ατζέντα μας, κύριε Αρχηγέ της Αξιωματικής Αντιπολίτευσης, δεν είναι κρυφή, όπως αρέσκεστε να λέτε, είναι φανερή, ξεκάθαρη, συγκεκριμένη. Είναι η πολιτική των τομών, των ρήξεων, των μεταρρυθμίσεων, των αλλαγών, που έχει ανάγκη ο τόπος. Είναι η πολιτική της ανάδειξης των προβλημάτων και η προσπάθεια για την αντιμετώπισή τους. Είναι η πολιτική της υπευθυνότητας, της σοβαρότητας, της προοπτικής για τον τόπο, της βελτίωσης της ποιότητας ζωής για τους Έλληνες πολίτες, κάτι που άλλωστε δικαιούνται και τους το οφείλουμε όλοι μας. 
      Με αλλαγές, με τομές, με ρήξεις, με μεταρρυθμίσεις, ξεκινήσαμε από την πρώτη φάση της διακυβέρνησης του τόπου μας. Θυμίζω: Κατάργηση του Λ.Α.Φ.Κ.Α. και σταδιακή επιστροφή όλων των παρακρατηθέντων. Πρώτη φάση φορολογικής μεταρρύθμισης, με απλούστευση του πολυδαίδαλου γραφειοκρατικού φορολογικού συστήματος και μείωση φορολογικών συντελεστών για όλες τις επιχειρήσεις. Δεύτερη φάση φορολογικής μεταρρύθμισης, με διεύρυνση του αφορολόγητου ορίου, με μείωση του μέσου φορολογικού συντελεστή κατά πέντε ολόκληρες μονάδες. Θυμίζω ένα σοφό αναπτυξιακό νόμο, τον 3299/2004, που τόσο θετικά αποτελέσματα έχει φέρει στον τομέα των επενδύσεων, στον τομέα της ανάπτυξης. Θυμίζω ότι ήδη περισσότερα από τέσσερις χιλιάδες επενδυτικά σχέδια έχουν εγκριθεί, ύψους επενδύσεων περισσότερα από 10.000.000.000 ευρώ. Άλλωστε, αυτή η συγκεκριμένη σοφή πολιτική με το συγκεκριμένο αναπτυξιακό νόμο, έφερε και θετικά αποτελέσματα στο μέτωπο της ανεργίας, με μείωση κατά τρεις ολόκληρες μονάδες του ποσοστού της ανεργίας. Θυμίζω τη θέσπιση του Σ.Δ.Ι.Τ., των συμπράξεων δημόσιου και ιδιωτικού τομέα, που δίνει τη δυνατότητα για απελευθέρωση τεράστιων κονδυλίων από τον ιδιωτικό τομέα, τις μεταρρυθμίσεις στη λειτουργία των Δ.Ε.Κ.Ο., την απελευθέρωση της αγοράς ενέργειας, την εκπαιδευτική μεταρρύθμιση στο χώρο της ανώτατης εκπαίδευσης, για να μπει επιτέλους μια τάξη στο χώρο της αναρχίας και να επιστρέψει η μόρφωση, η εκπαίδευση, η δημοκρατία, στο χώρο των ανώτατων εκπαιδευτικών ιδρυμάτων και μια σειρά ακόμη πρωτοβουλιών, αλλαγών, τομών, ενεργειών, που είχε και έχει ανάγκη ο τόπος, που υπηρετούν τον πολίτη και τα συμφέροντά του.
      Γι’ αυτόν τον λόγο άλλωστε, οι πολίτες βλέποντας τα αποτελέσματα της πρώτης φάσης διακυβέρνησης του τόπου από τη Νέα Δημοκρατία, μας έδωσαν στις εκλογές της 16ης Σεπτεμβρίου 2007, μια πολύ άνετη κοινοβουλευτική νίκη, στέλνοντας για μια ακόμη φορά το ΠΑ.ΣΟ.Κ. στην Αντιπολίτευση να κάνει την αυτοκριτική του, την αυτοκάθαρσή του, την ανανέωση του και να προετοιμαστεί για τις επόμενες εκλογές όποτε και αν αυτές γίνουν. 
      Τώρα, έξι μήνες μετά την ψήφο εμπιστοσύνης του ελληνικού λαού, η Κυβέρνηση του Κώστα Καραμανλή πιο γρήγορα, πιο δυνατά, πιο αποφασιστικά, συγκριτικά με την πρώτη μας τετραετία, προχωρά στη δεύτερη φάση μεταρρυθμίσεων, τομών, αλλαγών, ρήξεων, που έχει ανάγκη ο τόπος. Με πρόγραμμα, με συνέπεια, με συνέχεια της πολιτικής μας με ολοφάνερη ατζέντα, κύριε Παπανδρέου, προχωρήσαμε και προχωρούμε στον διπλασιασμό των συντάξεων του Ο.Γ.Α. από 1-1-2008, στις πολύ μεγάλες αυξήσεις –σχεδόν διπλασιασμός- στο Ε.Κ.Α.Σ. και στο επίδομα ανεργίας, στη χορήγηση του πολυτεκνικού επιδόματος στις τρίτεκνες οικογένειες, στις γενναίες αυξήσεις στους στρατιωτικούς όπως άλλωστε είχαμε υποσχεθεί, στην τρίτη φάση της φορολογικής μεταρρύθμισης με κατάργηση του φόρου γονικών παροχών, του φόρου μεταβιβάσεως, με οριστικά απαλλαγή από φόρους για την αγορά πρώτης κατοικίας, στη δημιουργία του ταμείου κατά της φτώχειας με προίκα 500.000.000 ευρώ για στοχευμένες κοινωνικές δράσεις και άμεσες οικονομικές ενισχύσεις σε αναξιοπαθούντες πολίτες, στη σημαντικότατη μεταρρύθμιση του ασφαλιστικού μας συστήματος, για να υπάρξει ένα ασφαλιστικό σύστημα κοινωνικά δίκαιο, βιώσιμο με προοπτική και αλληλεγγύη μεταξύ των γενεών.
      Φυσικά δεν τελειώνουμε εδώ, αγαπητοί συνάδελφοι. Συνεχίζουμε δυναμικά με πρόγραμμα, με σχεδιασμό, με κοινωνικό διάλογο, με αποφασιστικότητα τομών ρήξεων και συγκρούσεων που χρειάζονται, με κατεστημένες νοοτροπίες και λογικές, με ολοφάνερη πολιτική ατζέντα. Συνεχίζουμε, με την αξιοποίηση των λιμανιών Πειραιώς και Θεσσαλονίκης, με την αντιμετώπιση της γάγγραινας της Ολυμπιακής Αεροπορίας και των τεράστιων χρεών της, με την ολοκλήρωση της εκπαιδευτικής μεταρρύθμισης στα  Α.Ε.Ι. και στα Τ.Ε.Ι. και στην έναρξη διαλόγου, για αλλαγή στο σύστημα τριτοβάθμιας εκπαίδευσης, με τις αλλαγές στην πρωτοβάθμια περίθαλψη, με την αναβάθμιση του Ε.Σ.Υ., με την κατοχύρωση της διαφάνειας σ΄ όλο το σύστημα υγείας, με τη συζήτηση και έγκριση για πρώτη φορά στη χώρα μας, του εθνικού χωροταξικού σχεδίου μιας έλλειψης δεκαετιών, μιας διαρκούς εκκρεμότητας στη χώρα μας, με την κορυφαία δημοκρατική διαδικασία της συνταγματικής Αναθεώρησης, όλοι μαζί ξεκινήσαμε αλλά καθ’ οδόν κάποιοι, για μικροκομματικούς λόγους και σκοπιμότητες εγκατέλειψαν.
      Κυρίες και κύριοι συνάδελφοι, συνειδητά καταψηφίζω την πρόταση δυσπιστίας που υπέβαλε το ΠΑ.ΣΟ.Κ., γιατί τη θεωρώ ως ένα μεγάλο βερμπαλιστικό πυροτέχνημα. Συνειδητά, δίνω ψήφο εμπιστοσύνης στην Κυβέρνηση του Κώστα Καραμανλή, για όλα όσα έχει κάνει μέχρι αυτήν τη στιγμή αλλά και για όλα όσα απομένουν να κάνει, που είναι προς όφελος του τόπου μας προς όφελος του ελληνικού λαού.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να πω στον αποχωρήσαντα από το Βήμα συνάδελφο ότι τα 500.000.000 ευρώ που θα δώσει η Κυβέρνηση για την αντιμετώπιση της φτώχειας για κάθε φτωχό είναι 0,14 λεπτά. Θα σώσετε τους φτωχούς!
      Κυρίες και κύριοι συνάδελφοι, θα ήθελα να σχολιάσω τις δηλώσεις του κ. Αλογοσκούφη. Ο κ. Αλογοσκούφης χθες, αναλύοντας την πολιτική της Κυβέρνησης για τα προηγούμενα τέσσερα χρόνια και για το πρώτο εξάμηνο που διανύουμε ούτε λίγο ούτε πολύ, με περίσσιο θράσος μας παρουσίασε μια ευδαίμονα κοινωνία, στη οποία τελικά χάριν της κοινωνικής πολιτικής σας, βρήκε ανακούφιση ο εργαζόμενος, ο δυστυχισμένος, ο φτωχός.
      Είναι πρόκληση να λέγεται αυτό, όταν ξέρουμε ότι η φτώχεια έχει σπάσει κόκαλα σήμερα σε μερικά εκατομμύρια κόσμο, όταν ξέρουμε ότι η ανεργία, έχει πάρει τα χαρακτηριστικά συμφοράς, όταν ξέρουμε ότι η λιτότητα στους μισθούς και τις συντάξεις είναι τέτοια, που το πρώτο δεκαήμερο εξαντλείται κάθε αποθεματικό του οικογενειακού προϋπολογισμού, όταν τα χρέη των λαϊκών νοικοκυριών, έχουν ξεπεράσει τις δαπάνες του κρατικού προϋπολογισμού, όταν αυτό το ασφαλιστικό έκτρωμα που ψήφισε η Κυβέρνηση, χτυπά κάθε φύλο, κλάδο, ηλικία, όταν μειώνει τις συντάξεις, όταν αυξάνει τα όρια ηλικίας και το χρόνο εργασίας για τις συντάξεις, όταν οδηγεί τελικά την κοινωνική ασφάλιση στον ιδιωτικό τομέα και πολύ περισσότερο, όταν αυτή η διαχρονική πολιτική που ακολουθείτε το δικαίωμα στην υγεία, στην παιδεία, στην πρόνοια, έχει γίνει προνόμιο για λίγους. 
    Πολύ περισσότερο δε, όταν με τη διαχρονική αυτή  πολιτική που ακολουθείτε όλα αυτά τα χρόνια, το δικαίωμα στην υγεία, την παιδεία, την πρόνοια, είναι προνόμιο για λίγους. Θα ήθελα να πω ότι για όλα αυτά είπε ο κ. Αλογοσκούφης, ότι θα μπορούσαμε να πάμε καλύτερα αλλά δεν έχουμε βρε παιδιά, δεν αντέχει ο κορβανάς. 
    Κύριοι Βουλευτές, το είπα και θα το ξαναπώ. Το 1995 –και να το κάνουμε μέχρι σήμερα- το Ακαθάριστο Εθνικό Προϊόν της χώρας, ήταν 85.000.000.000. Το κάνουμε σε δραχμές για να έχουμε μία σύγκριση. Φέτος, είναι στα 235.000.000.000. Έχουμε μια αύξηση, που πάει περίπου στο 300% του παραγόμενου πλούτου. Πού πήγε αυτός ο πλούτος; Τι πήραν οι εργαζόμενοι; Πόσο να πω ότι πήραν αύξηση κάθε χρόνο αυτά τα δεκατρία χρόνια με βάση τον πληθωρισμό; Πάντα έτσι το υπολογίζουμε. Με βάση τη λιτότητα, πήγαιναν οι μισθοί. Πόσο πήραν, λοιπόν; Πήραν 30%-35%; Το υπόλοιπο 300% περίπου, πού πήγε, κύριοι συνάδελφοι; Να, που είναι ο παραγόμενος πλούτος. Να, λοιπόν, που όταν λέμε εμείς ότι μπορεί ο εργαζόμενος να πάρει 1.400 ευρώ μισθό και 1.100 ευρώ και πάνω σύνταξη και ότι μπορεί ο άνεργος να επιδοτείται με 1.100 ευρώ μέχρι να βρει εργασία, ότι μπορούμε να έχουμε δωρεάν υγεία και παιδεία, μπορούμε τελικά να εξασφαλίσουμε μια πολιτική για το μέλλον των νέων ιδιαίτερα που σήμερα πελαγοδρομούν, έχουμε δίκιο. 
    Κύριοι Βουλευτές, είναι πρόκληση από την άλλη μεριά, όταν τριακόσιες μόνο επιχειρήσεις στη χώρα, μεγαλοεπιχειρήσεις, ελέγχουν με βάση τα στατιστικά στοιχεία το 50% του παραγόμενου πλούτου. Γι’ αυτό λέμε ότι  υπάρχει πλούτος αλλά είναι συνειδητή η πολιτική, είναι αντιλαϊκή, είναι ταξική πολιτική. 
    Κύριοι Βουλευτές, μίλησε επίσης για σύγκλιση, για σύγκλιση του εισοδήματος του Έλληνα εργαζόμενου με το μέσο όρο του Ευρωπαίου πολίτη. Έχει κανείς την αίσθηση, κύριοι Βουλευτές, ότι υπάρχει Έλληνας πολίτης, με βάση το Ακαθάριστο Εθνικό Προϊόν –κατά κεφαλήν το Ακαθάριστο Εθνικό Προϊόν- που το παρουσιάζουν περίπου στις 23.000 για κάθε άτομο το χρόνο, με τέτοιο εισόδημα; Υπάρχει τέτοια οικογένεια, εκτός ορισμένων απ’ αυτών που βρίσκονται μέσα στις μεγάλες αυτές επιχειρήσεις; Πού είναι αυτά τα λεφτά; Έτσι, λοιπόν, ερχόμαστε στη σύγκριση; Υπάρχει σήμερα τετραμελής οικογένεια, που έχει 100.000 ευρώ περίπου εισόδημα; Έτσι θα πάμε να τα περάσουμε και θα κοροϊδεύουμε τον κόσμο, όταν οι συντάξεις είναι 300 ευρώ, 400 ευρώ, 500 ευρώ, όταν το 70% των συντάξεων, είναι γύρω στα 550 ευρώ και κάτω από τα 550 ευρώ το μήνα; Δεν θα σταθώ άλλο σ’ αυτό, πιστεύω ότι είναι πολλά τα  παραδείγματα, που μπορεί να αναφέρει ο καθένας.
    Κύριοι Βουλευτές, θα ήθελα επίσης να αναφερθώ και στις συλλογικές συμβάσεις εργασίας. Είναι ένας βασικός τομέας σήμερα, που αφορά όλη την ελληνική κοινωνία και ιδιαίτερα τους εργαζόμενους και που θα παίξει πιλοτικό ρόλο και για την εισοδηματική πολιτική στους δημοσίους υπαλλήλους. Είναι ευχαριστημένα τα δυο μεγάλα κόμματα, που υπέγραψαν αυτήν τη σύμβαση; Είναι ευχαριστημένο το ΠΑ.ΣΟ.Κ., όταν έρχεται να κατηγορήσει την Κυβέρνηση σήμερα για ταξική αντιλαϊκή πολιτική, όταν υπογράφουν τα στελέχη του, δηλαδή το ίδιο το ΠΑ.ΣΟ.Κ., αυτήν τη σύμβαση; 
    Θα αναφερθώ, όμως, πολύ περισσότερο στην ίδια την πρόταση του ΠΑ.ΣΟ.Κ., στην πρόταση δυσπιστίας. Κοιτάξτε, θα μπορούσε να συμφωνήσει κάποιος με πολλές από τις επισημάνσεις του κειμένου δυσπιστίας που αναφέρεται στην βάρβαρη, ταξική αντιλαϊκή πολιτική της Κυβέρνησης. Δεν συμφωνούμε βέβαια στις αιτίες, όπως τις παρουσιάζει το κείμενο. Οι αιτίες δεν είναι γιατί η Κυβέρνηση είναι ανίκανη, δεν είναι, γιατί τελικά η Κυβέρνηση έχει λαθεμένες πολιτικές αλλά είναι συνειδητή ταξική αντιλαϊκή πολιτική και μάλιστα πολιτική, η οποία απορρέει από τις συμφωνίες τις οποίες έχει υπογράψει το ΠΑ.ΣΟ.Κ.. Μιλάμε για τη Συμφωνία της Λισαβόνας, τη στρατηγική της Λισαβόνας, εκεί που μιλάει για ιδιωτικοποιήσεις σ΄ ό,τι έχει απομείνει σήμερα στον στενό και ευρύτερο δημόσιο τομέα από τις ιδιωτικοποιήσεις του ΠΑ.ΣΟ.Κ., εκεί που μιλάει τελικά, για το κοινωνικό ασφαλιστικό σύστημα, για την ανεργία, για την παιδεία, για τα πάντα. 
      Επομένως είναι επιλογή και είναι η ίδια επιλογή, που θα είχε σήμερα και το ΠΑ.ΣΟ.Κ., αν ήταν στην κυβέρνηση και αν τελικά το εργατικό κίνημα βρισκόταν σε ύπνο βαθύ. Ευτυχώς όμως, υπάρχει το ταξικό κίνημα που αντιπαλεύει αυτήν την υπόθεση. 
      Δεν μας είπε όμως κουβέντα το ΠΑ.ΣΟ.Κ ούτε στο κείμενο ούτε στις ομιλίες των Βουλευτών, για το επερχόμενο νέο τσουνάμι αντιλαϊκών μέτρων που επιχειρεί η Κυβέρνηση, με το πόρισμα τελικά που έχει εκπονήσει με τον καθηγητή Κουκιάδη. 
      Είναι μέτρα που λένε τι; Θα πω δύο μονάχα. Μιλάνε για τον υπολογισμό ολόκληρου του ασφαλιστικού βίου και του συνολικού ύψους των εισφορών για την απονομή της σύνταξης. Μιλάνε για την ελευθερία της εργοδοσίας σε απολύσεις, μιλάνε για την κατάργηση του πενθημέρου, για την κατάργηση των εισφορών, που δίνουν οι μεγαλοκαρχαρίες.
      Ένα δεύτερο παράδειγμα. Κύριοι Βουλευτές, τον Ιούλιο στην Ευρωβουλή, ψηφίστηκε η «πράσινη βίβλος». Θα καταθέσω τα κείμενα. Είναι το κείμενο στα ελληνικά και το πρακτικό της ψηφοφορίας, που έγινε στην αγγλική. Είναι όπως ακριβώς ζήτησα και μου το έφεραν στην Ευρωβουλή. 
      Τι λέει αυτή η «πράσινη βίβλος»; Ψήφισαν το ΠΑ.ΣΟ.Κ και η Νέα Δημοκρατία, την κατάργηση των συλλογικών συμβάσεων εργασίας και την επέκταση της ευελιξίας της εργασίας. Και ο Συνασπισμός μαζί με το ΛΑ.Ο.Σ  ψήφισαν «παρών». Να, λοιπόν, ποιοι ενδιαφέρονται για την εργατική τάξη. Να, ποιοι δημαγωγούν σήμερα εδώ μέσα και λένε ότι χρειάζεται μια άλλη πολιτική. 
      Θα το πω ξεκάθαρα. Το ΠΑ.ΣΟ.Κ. δεν μπορεί, κύριοι Βουλευτές, να ακολουθήσει άλλη πολιτική. Είναι «μπασμένο» σ' αυτό και μάλιστα είναι ένας από τους δύο συντελεστές που στηρίζουν το σύστημα, το εκσυγχρονίζουν, το διατηρούν, μαζί με τη Νέα Δημοκρατία. 
      Επίσης και ο Συνασπισμός, ελπίζει ότι μέσα από τον ευρωμονόδρομο της ελεύθερης αγοράς, μέσα από αυτή την ταξική πολιτική, τη βάρβαρη πολιτική, θα μπορέσει και με βάση αυτό που ψήφισε στο Μάαστριχτ ουσιαστικά, να αλλάξει την πολιτική στη χώρα μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελείωσα, κύριε Πρόεδρε. 
      Θέλω να πω ότι οι εργαζόμενοι πρέπει να πάρουν παραδείγματα. Πρέπει να βγάλουν συμπεράσματα από την ίδια τους τη ζωή, να καταψηφίσουν αυτούς, να ορθώσουν ανάστημα και να χτυπήσουν τον πυρήνα της πολιτικής, που είναι η Ευρωπαϊκή Ένωση με την ελεύθερη αγορά.
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Γκατζή. 
      Το λόγο έχει ο Βουλευτής της Νέας Δημοκρατίας στο Νομό Ηρακλείου κ. Κώστας Μπαντουβάς, ο οποίος διακρίνεται για τη συντομία του και τη συνεπή τήρηση του χρόνου. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. 
      Καταιγισμός πυρών και κατηγοριών από τους κατά τα άλλα αξιόλογους και αξιότιμους συναδέλφους του ΠΑ.ΣΟ.Κ., σφοδρότερα δε τα πυρά από τους συναδέλφους του ΠΑ.ΣΟ.Κ. της ανατολικής Κρήτης. 
      Θέλω να τους υπενθυμίσω ότι από το 1981 μέχρι το 2004, ο Νομός Λασιθίου, είχε δύο Βουλευτές του ΠΑ.ΣΟ.Κ.. Δύο ήταν όλοι και όλοι και ήταν από το ΠΑ.ΣΟ.Κ.. Ο Νομός Ηρακλείου, είχε από έξι έως επτά Βουλευτές. Πέτρα πάνω σ΄ άλλη δεν μπήκε στους δύο νομούς. Ο Νομός Λασιθίου, είναι ο πλέον παραγκωνισμένος νομός της Ελλάδος. Και ότι υπάρχει επάνω στην Κρήτη, είναι απόρροια της δυναμικής της ιδιωτικής πρωτοβουλίας. 
      Να υπενθυμίσω στον κ. Καρχιμάκη, ότι στην ιδιαίτερή του πατρίδα, τη Σητεία, εμείς φτιάχνουμε τώρα το λεγόμενο Β.Ο.Α.Κ., το βόρειο οδικό άξονα, για να συνδέσουμε τη Σητεία με τον Άγιο Νικόλαο. Επίσης, να θυμίσω στους πατριώτες μου, τους Ηρακλειώτες Βουλευτές του ΠΑ.ΣΟ.Κ., ότι οι γιατροί στα χειρουργεία του Βενιζέλειου χειρουργούσαν ανάμεσα σε κατσαρίδες και σκορπιούς. Εμείς τα φτιάξαμε. 
      Να θυμίσω ότι το δρόμο Ηράκλειο-Τυμπάκι, εμείς τον φτιάχνουμε τώρα με 130.000.000 ευρώ. Ερχόταν η Υπουργός ΠΕ.ΧΩ.Δ.Ε. του ΠΑ.ΣΟ.Κ. και έλεγε «έχω 20.000.000.000 δραχμές». Έβγαινε μετά από μία εβδομάδα ο κ. Καρούτσος, ο τότε Γενικός Γραμματέας της Περιφέρειας Κρήτης και έλεγε, για ποια δισεκατομμύρια; Ούτε δισεκατομμύρια, ούτε μελέτες. Εμείς φτιάξαμε τον Β.Ο.Α.Κ., τον βόρειο οδικό άξονα από τα Μάλια μέχρι το Λασίθι.  
      Εμείς φτιάχνουμε την παρακαμπτήριο του Β.Ο.Α.Κ. στο Ηράκλειο, εμείς φτιάχνουμε το φράγμα Αποσελέμη, εμείς φτιάχνουμε το φράγμα Πλακιώτισσας. Τον τουρισμό, που είχε «βουλιάξει» ειδικά την τελευταία εξαετία του ΠΑ.ΣΟ.Κ., εμείς τον επαναφέραμε εις τα σωστά του επίπεδα. Αυτά για τους συναδέλφους εξ ανατολικής Κρήτης του ΠΑ.ΣΟ.Κ., που με καταιγιστικά πυρά εναντίον της Νέας Δημοκρατίας, προσπάθησαν να αποδείξουν τα αναπόδεικτα. Και να τους υπενθυμίσω ότι παρ’ όλο που η Κρήτη τους χάριζε την κυβέρνηση για είκοσι χρόνια, δεν τους χρωστάει τίποτα η Κρήτη. 
      Κυρίες και κύριοι συνάδελφοι της Αξιωματικής Αντιπολίτευσης, το ότι έχετε χάσει κάθε μπούσουλα στην πολιτική σας και στην εκφορά του πολιτικού σας λόγου, έχει γίνει εμφανές εδώ και καιρό. Σήμερα όμως, καταφέρατε ακόμη ένα πλήγμα στη δυνατότητά σας για αυθεντικό πολιτικό λόγο, τρέχοντας, δυστυχώς, ιδρωμένοι να αναπαράγετε μια κόπια, κακέκτυπο της ήδη παράλογης πολιτικής του ΣΥ.ΡΙΖ.Α..
       Και επειδή η αιτία της πρότασης δυσπιστίας του κ. Παπανδρέου, ήταν η ψήφιση του νομοσχεδίου για την κοινωνική ασφάλιση, αναρωτιέμαι: Ποιες να είναι άραγε οι προτάσεις σας για το ασφαλιστικό; Πού τις έχετε κρυμμένες; Γιατί ολόκληρη την περασμένη εβδομάδα κατά τη σχετική συζήτηση δεν τις καταθέσατε; Είναι ή δεν είναι το νομοσχέδιο αυτό, συνέχεια του δικού σας νομοσχεδίου, του πολυσυζητημένου «νόμου Ρέππα»; Σήμερα θυμηθήκατε τα φιλολαϊκά σας αισθήματα και τον αριστερίζοντα προσανατολισμό σας; Όταν βάζατε τα Μ.Α.Τ. να κατασκοτώνουν τους πατεράδες και τους παππούδες σας, που ζητούσαν λίγα ψίχουλα αύξησης στη σύνταξή τους, πού ήταν αυτά τα αισθήματα; Όταν διά νόμου, για τέσσερα χρόνια από το 1985 απαγορεύσατε, με αυστηρές ποινές, στους ιδιώτες επιχειρηματίες να δίνουν αυξήσεις στους υπαλλήλους τους –ήσασταν και φρεσκοαριστερίζοντες σοσιαλιστές τότε- πού ήταν τα φιλολαϊκά σας αισθήματα; Όταν βγάζατε τις απεργίες των διαφόρων κλάδων του δημοσίου καταχρηστικές, δεν είχατε τότε φιλολαϊκά και αριστερίζοντα αισθήματα;
      Την περασμένη εβδομάδα με την αποχώρησή σας, αφήσατε το ΣΥ.ΡΙΖ.Α. και τον Πρόεδρο της Κοινοβουλευτικής του Ομάδας, να «παίζει μπάλα» μόνος του  και να επαίρεται μέσα εδώ στο Κοινοβούλιο ότι μόνο αυτός με την Κοινοβουλευτική του Ομάδα, προέταξε τα στήθη του ενάντια στην Κυβέρνηση, υπερασπιζόμενος δήθεν τα δίκια των εργαζομένων, ενώ εσείς λακίσατε. 
      Μήπως νομίζετε ότι τώρα, με την πρόταση δυσπιστίας που καταθέσατε, θα αναπληρώσετε το κενό αυτό; Δυστυχώς, πλανάσθε πλάνην οικτράν. Δεν αντιλαμβάνεστε ότι γελοιοποιείστε, αγκομαχώντας να σέρνεστε πίσω από μια χούφτα Βουλευτές του ΣΥ.ΡΙΖ.Α., που βρίσκεται δύο θέσεις πίσω από εσάς στο Κοινοβούλιο; Δεν αντιλαμβάνεστε, πόσο πέφτετε στα μάτια των ψηφοφόρων σας, της τίμιας κομματικής βάσης σας, την οποία τιμώ και σέβομαι, όταν σαν βλέπουν να καταντάτε «ουρά» του ΣΥ.ΡΙΖ.Α.; 
      Για όλα τα λάθη του παρελθόντος σας, κυρίες και κύριοι συνάδελφοι της Αξιωματικής Αντιπολίτευσης, ο ελληνικός λαός σας τιμώρησε και με όλα τα πολιτικά λάθη που πράττετε καθημερινά ως Αντιπολίτευση, έχετε αναγκάσει την κομματική σας βάση, να στρέψει τα νώτα της σ’ εσάς και να σας εξοστρακίσει στα χαμηλότερα ποσοστά εμπιστοσύνης στην ιστορία σας.
      Φιλολαϊκή πολιτική είναι, αγαπητοί συνάδελφοι, η πολιτική, που φροντίζει για το μέλλον του λαού σε βάθος χρόνου, εκείνη που πραγματεύεται το λαϊκό συμφέρον, έξω από σκοπιμότητες κομματικές ή άλλες διακρίσεις και πολιτικές συγκυρίες. Είναι η πολιτική, που διαμορφώνει τον πολίτη και κατ’ επέκταση την κοινωνία ολόκληρη. Και το πιο βασικό: Είναι η πολιτική εκείνη, που διασφαλίζει και διαφυλάσσει ακέραιους τους συνεκτικούς ιστούς του κοινωνικού συνόλου και αποτρέπει το διχασμό του. Και το νομοσχέδιο για την κοινωνική ασφάλιση, αποτελεί την εκφρασμένη εντολή του ελληνικού λαού ενάντια στα «ρετιρέ» των ασφαλισμένων, ενάντια στη άδικη αναδιανομή του εισοδήματος και τέλος, ενάντια στην τυχοδιωκτική ενίσχυση, ενός μη βιώσιμου, όπως είναι σήμερα, ασφαλιστικού συστήματος.
      Το πολιτικό κόστος, κυρίες και κύριοι συνάδελφοι της Αξιωματικής Αντιπολίτευσης, το οποίο αποτελεί το μόνο πολιτικό μέγεθος που αναγνωρίσατε στην πορεία σας και που το φοβόσασταν όπως ο δαίμονας το λιβάνι όλα αυτά τα χρόνια, είναι πρόσκαιρο και παραπλανητικό.
     Είναι απλώς ο ίσκιος της αποφασιστικής και ειλικρινά κοινωνικής πολιτικής, και αυτός ο ίσκιος σας κατέτρεχε από την πρώτη μέχρι την τελευταία στιγμή της διακυβέρνησής σας, μιας πορείας, γεμάτη με κάλπικες υποσχέσεις, ψεύδη και οπισθοχωρήσεις από κάθε τι που πραγματικά είχε ανάγκη η χώρα. 
     Είναι αυτό, που σας ανάγκασε όλα τα μεγάλα προβλήματα της χώρας να «σηκώνετε το χαλί» και να τα βάζετε από κάτω, γιατί σας έλειπε η τόλμη, ο πατριωτισμός, η αγάπη για τη πατρίδα και για το λαό της. Το μόνο που σας ενδιέφερε, ήταν η παραμονή σας στη διακυβέρνηση της χώρας και η διαχείριση του πακτωλού των χρημάτων, που έρρεε από την Ευρώπη προς την Ελλάδα, τα οποία χρήματα, δυστυχώς, κακοδιαχειριστήκατε. 
     Αυτή, λοιπόν, είναι η πιο σημαντική διαφορά μας. Σχεδιάζουμε με βάση τις ανάγκες και τις δυνατότητες της ελληνικής κοινωνίας και με μοναδικό γνώμονα την εξασφάλιση του μέλλοντος της και στην πορεία αυτή, να είστε σίγουροι ότι η Κυβέρνηση του Κώστα Καραμανλή ούτε φοβάται ούτε και θα φοβηθεί τον ίσκιο της, διότι πολύ απλά δεν την ενδιαφέρει το πολιτικό κόστος. 
     Ας μη συγχέουμε, λοιπόν, δύο εντελώς διαφορετικά πράγματα μεταξύ τους. Άλλο η αντιπολίτευση στην εκάστοτε κυβέρνηση και άλλο η αντιπολίτευση ανάμεσα στα κόμματα της Αντιπολίτευσης. Άλλο η αντιπολίτευση και άλλο ο ανταγωνισμός μεταξύ των κομμάτων της Αντιπολίτευσης. 
     Δηλαδή παίζετε την κολοκυθιά προσπαθώντας να εντυπωσιάσετε; Δημοψήφισμα ο ΣΥ.ΡΙΖ.Α., πρόταση δυσπιστίας εσείς! Θα χορέψετε το γαϊτανάκι και θα το πάτε πολύ μακριά; Έτσι νομίζετε ότι θα κερδίσετε το σεβασμό και την εκτίμηση της κομματικής σας βάσης μετά το προχθεσινό λάκισμα; Αν το πιστεύετε, κάνετε μεγάλο λάθος. 
     Αλλάξτε, λοιπόν, πολιτική. Σοβαρευτείτε. Κάντε μας σωστή αντιπολίτευση με προτάσεις, πράγμα που το θέλουμε διακαώς, για να μπορέσετε να επαναφέρετε στις τάξεις σας, όλους εκείνους τους τίμιους ανθρώπους που πίστεψαν σε σας και σας στήριξαν όλα αυτά τα χρόνια. Κάντε αντιπολίτευση, χωρίς μικροπολιτικές εντάσεις και μικροκομματικούς ανταγωνισμούς.
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
     Η Κυβέρνηση της Νέας  Δημοκρατίας υπό την ηγεσία του Κώστα Καραμανλή, αλλά και όλοι εμείς σαν μία γροθιά, κάνουμε εποικοδομητική πολιτική, κάνουμε χρήσιμες τομές, προχωρούμε σε αλλαγές που χρειάζεται ο τόπος, για να αποκαταστήσουμε...
     ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, κύριε Πρόεδρε, ένα λεπτό.
     ΠΡΟΕΔΡΕΥΩΝ (Αναστάσιος Νεράντζης):  Όχι, ένα λεπτό ακόμη! Ήδη έχετε ενάμισι λεπτό επιπλέον. Σας παρακαλώ!
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, κύριε Πρόεδρε.
     Στην πορεία αυτή, να είστε σίγουροι ότι σας θέλουμε δίπλα μας με μια τίμια και σωστή, γεμάτη από προτάσεις Αντιπολίτευση, μια Αντιπολίτευση, που θα βοηθήσει να παίρνονται σωστές αποφάσεις προς όφελος της χώρας των νέων γενεών και γενικότερα του ελληνικού λαού, πράγμα, που αποκλείεται να γίνει με προτάσεις μομφής, δημοψηφισμάτων και όποιου άλλου είδους τέτοια τερτίπια μεταχειρίζεστε. 
     Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων,  τριάντα έξι μαθητές και μαθήτριες και δύο συνοδοί-καθηγητές από το 3ο Γυμνάσιο (Α΄ Τμήμα) Καλαμαριάς Θεσσαλονίκης. 
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Καλώ τώρα στο Βήμα, το Βουλευτή του ΠΑ.ΣΟ.Κ. στο Νομό Αχαΐας κ. Κώστα Σπηλιόπουλο και να ετοιμάζεται ο κ. Μιχαλολιάκος. 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, η Κυβέρνηση με την πρώτη αντίδρασή της στη πρόταση μομφής που κατέθεσε εναντίον της το ΠΑ.ΣΟ.Κ., εμφανίστηκε ικανοποιημένη, διότι –είπε- θα της δοθεί η ευκαιρία να παρουσιάσει το έργο της, να συσπειρώσει την Κοινοβουλευτική της Ομάδα και να πάρει μια καινούργια κοινοβουλευτική εντολή, για να προχωρήσει τους σχεδιασμούς της. 
     Αυτό, όμως, κράτησε για πολύ λίγο. Η πλειοψηφία των Βουλευτών και των Υπουργών που πέρασαν απ’ αυτό το Βήμα, μίλησαν ελάχιστα και μάλιστα χλιαρά για το υποτιθέμενο κυβερνητικό έργο. Κυρίως επιτίθενται στο ΠΑ.ΣΟ.Κ., που κατέθεσε την πρόταση δυσπιστίας. Μάλιστα, ο Πρωθυπουργός ο κ. Καραμανλής, μίλησε χθες για πυροτεχνήματα και για εντυπώσεις. 
     Βασικό επιχείρημά τους είναι ότι έχουν νωπή λαϊκή εντολή από τις εκλογές του Σεπτεμβρίου και επομένως το ΠΑ.ΣΟ.Κ., δεν δικαιούται να υποβάλει πρόταση  μομφής, καθώς έχουν περάσει μόνο έξι μήνες από τις εκλογές του Σεπτεμβρίου. 
      Πράγματι, έχουν περάσει μόνο έξι μήνες από τις εκλογές του Σεπτεμβρίου, όπου ο ελληνικός λαός έδωσε ψήφο ανοχής στην Κυβέρνηση της Νέας Δημοκρατίας. Έξι μήνες, όμως, μετά, ο ελληνικός λαός μειώνει την πολιτική της Κυβέρνησης, που έχει δημιουργήσει τεράστια προβλήματα στη ζωή του. Η οικονομία της χώρας, βοηθούσης και της διεθνούς οικονομικής κρίσης, κλυδωνίζεται και κλυδωνίζεται επικίνδυνα. Εάν δεν είμαστε στην Ο.Ν.Ε. και δεν είχαμε το ευρώ -και βέβαια, άλλοι πέτυχαν αυτό το μεγάλο στόχο, άλλοι ασχολήθηκαν, η κυβέρνηση του ΠΑ.ΣΟ.Κ. πέτυχε αυτόν τον μεγάλο στόχο- τώρα η χώρα θα είχε μπει σε περιπέτειες.
      Τα νοικοκυριά δεν τα βγάζουν πέρα με τις καθημερινές τους υποχρεώσεις και υπερδανείζονται από τις τράπεζες, οι οποίες κερδοσκοπούν ασύστολα εις βάρος των καταναλωτών και αυξάνουν προκλητικά τα κέρδη τους.
      Το ασφαλιστικό που ψηφίστηκε από την Κυβέρνηση της Νέας Δημοκρατίας, αφαιρεί κεκτημένα και ανατρέπει με βίαιο τρόπο τον προγραμματισμό και τις προσδοκίες των πολιτών. Ακόμη και οι ψηφοφόροι της Νέας Δημοκρατίας, σύμφωνα με χθεσινή δημοσκόπηση, σε ποσοστό 60%, λένε όχι σ’ αυτό το νομοσχέδιο που ψήφισε η Κυβέρνηση για το ασφαλιστικό.
      Η ακρίβεια έχει φουντώσει, αφού τα παιχνίδια των κερδοσκόπων και των καρτέλ, κυριαρχούν στην αγορά χωρίς κανένα έλεγχο από την Κυβέρνηση.
      Ο ρυθμός ανάπτυξης της χώρας, μετά από πολλά χρόνια όπου ήταν σε ανοδική πορεία, επιβραδύνεται και δημιουργεί πολλούς φόβους για αύξηση της ανεργίας.
      Το κράτος και η Δημόσια Διοίκηση, εξελίσσονται σε λάφυρο και εργαλείο για κομματική και πολιτική εκμετάλλευση, στα χέρια της Κυβέρνησης της Νέας Δημοκρατίας.
      Η διαφθορά και η διαπλοκή των στελεχών της Κυβέρνησης της Νέας Δημοκρατίας, δηλητηριάζουν το δημόσιο βίο και προκαλούν βάναυσα τους Έλληνες πολίτες.
      Το περιβάλλον και οι κλιματικές αλλαγές, που αποτελούν θέματα πρώτης προτεραιότητας σ’ ολόκληρο τον κόσμο, για την Κυβέρνηση της Νέας Δημοκρατίας είναι ζητήματα μικρής σημασίας και δεύτερης προτεραιότητας.
      Οι πολίτες ανησυχούν. Είναι οργισμένοι με την Κυβέρνηση της Νέας Δημοκρατίας και φωνάζουν καθημερινά: «Φτάνει πια. Κάντε κάτι».
      Καταθέτουμε, λοιπόν, την πρόταση δυσπιστίας για δύο λόγους. Ο πρώτος λόγος, είναι για την πολιτική που εφαρμόζει η Κυβέρνηση της Νέας Δημοκρατίας, μια πολιτική χωρίς στόχους και χωρίς σχέδιο, που συνάμα είναι και μια ταξική νεοφιλελεύθερη πολιτική, μια πολιτική, που ευνοεί τους λίγους, τους ισχυρούς και τους κερδοσκόπους και που πλήττει τους εργαζόμενους και τους αδύναμους. Και βεβαίως, είναι μια πολιτική τελείως διαφορετική, από αυτήν που υποσχέθηκε στον ελληνικό λαό ο κ. Καραμανλής. Άλλα υποσχέθηκε για την οικονομία, άλλα υποσχέθηκε για το ασφαλιστικό, άλλα για τους πυρόπληκτους, άλλα για τους θεσμούς και άλλα πράττει σήμερα.
      Ο δεύτερος λόγος είναι, για να αποκαλύψουμε και να σταματήσουμε τις λεγόμενες μεταρρυθμίσεις της Κυβέρνησης της Νέας Δημοκρατίας, που ξεκίνησε και ετοιμάζεται στην συνέχεια για την εκποίηση του πιο σημαντικού κομματιού του εθνικού πλούτου. Εκποιούνται ο Ο.Τ.Ε., η Δ.Ε.Η., τα λιμάνια, τα αεροδρόμια, ό,τι πιο σημαντικό έχει η πατρίδα μας σε δημόσιο πλούτο. Τη στιγμή, μάλιστα, που θέλετε να ξεπουλήσετε το δημόσιο πλούτο, σε άλλα κράτη της Ευρωπαϊκής Ένωσης, σε όλα τα κράτη της Ευρωπαϊκής Ένωσης, προστατεύονται αυτές οι επιχειρήσεις και ενισχύονται οι στρατηγικής σημασίας επιχειρήσεις, για να ανταποδώσουν ένα κοινωνικό έργο στο σύνολο.
      Δυστυχώς, κύριοι της Κυβέρνησης, είστε προσκολλημένοι στο παρωχημένο ιδεολόγημα του νεοφιλελευθερισμού και αφαιρείτε από το κράτος τη δυνατότητα και τα εργαλεία, να παρεμβαίνει αποτελεσματικά και ρυθμιστικά στην αχαλίνωτη κυριαρχία της παγκοσμιοποίησης των μεγάλων επιχειρήσεων και των τραπεζών.
      Κύριοι της Κυβέρνησης, με την ευκαιρία της συζήτησης, πρέπει να απαντήσετε: Τι έχετε να πείτε στους πυρόπληκτους της Αιγιάλειας και των άλλων περιοχών της Πελοποννήσου, που αισθάνονται τον απόλυτο εμπαιγμό της Κυβέρνησης. Πέρασαν οκτώ μήνες από τη μεγάλη καταστροφή και ακόμα δεν έχει ξεκινήσει η ανακατασκευή ή η επισκευή των κατεστραμμένων οικιών.
      Η Κυβέρνηση σ’ όλους τους τόνους, είχε υποσχεθεί ότι μέχρι τα τέλη του 2007, θα έχουν αποζημιωθεί οι πληγέντες αγρότες για την απολεσθείσα παραγωγή τους. Μάταια, όμως. Το Υπουργείο Αγροτικής Ανάπτυξης και Τροφίμων, με διάφορα τερτίπια, αθέτησε την υπόσχεσή του, ενώ για την αποζημίωση του φυτικού κεφαλαίου και των εγκαταστάσεων, ούτε λόγος να γίνεται. Η υπόσχεση για το Πάσχα του 2008 ξεχάστηκε πολύ γρήγορα.
      Χθες, παρακολούθησα την εικοσιπεντάλεπτη ομιλία του Υπουργού Αγροτικής Ανάπτυξης, του κ. Κοντού. Ελπίζω να τον άκουσαν και οι αγρότες των πυρόπληκτων περιοχών, για να βγάλουν τα συμπεράσματά τους. Δεν βρήκε να πει για τους πυρόπληκτους ούτε μία φράση ούτε μία λέξη. Ούτε μία λέξη για τις υποσχέσεις που έδωσε προς τους πυρόπληκτους αγρότες, ούτε για την αθέτηση αυτών των υποσχέσεων.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Έχουν υλοποιηθεί. Γι’ αυτό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ούτε, βεβαίως, για τα μεγάλα προβλήματα, που αντιμετωπίζουν οι πυρόπληκτοι αγρότες της Αιγιάλειας, της Πελοποννήσου και των άλλων περιοχών της χώρας μας.
      Αλλά και τα οικονομικά μέτρα της Κυβέρνησης που θα τόνωναν την τοπική οικονομία και τις επιχειρήσεις των πυρόπληκτων περιοχών με τις ασάφειες, τις ανεπάρκειες και τη γραφειοκρατία, απεδείχθησαν ανεφάρμοστα. 
      Πείτε μας, κύριοι της Κυβέρνησης, πείτε στους πυρόπληκτους της Αιγιαλείας, της Πελοποννήσου, στους πυρόπληκτους όλης της Ελλάδας: Είστε ευχαριστημένοι από την αποκατάσταση; Γιατί όσα υποσχεθήκατε δεν γίνονται πράξη; Γιατί εμπαίζετε τον ελληνικό λαό και τους πυρόπληκτους; 
      Κυρίες και κύριοι συνάδελφοι, δεν τρέφουμε αυταπάτες ότι θα καταψηφιστεί η Κυβέρνηση. Η πλειοψηφία της Νέας Δημοκρατίας, θα υπερψηφίσει την Κυβέρνησή της. Πετύχαμε, όμως, κάτι σημαντικό αυτές τις τρεις μέρες. Πετύχαμε ολόκληρη η ελληνική κοινωνία, όλοι οι Έλληνες πολίτες, να μας παρακολουθούν όλους μέσα απ’ αυτήν τη συζήτηση. Με την πρόταση δυσπιστίας που κατέθεσε το ΠΑ.ΣΟ.Κ., τα προβλήματα και τα παράπονα του ελληνικού λαού ήρθαν στην επιφάνεια. Ταυτόχρονα, αποκαλύπτεται η κυβερνητική αναξιοπιστία, η αλαζονεία και η ταξική νεοφιλελεύθερη πολιτική της. Με την πρόταση μομφής, μπαίνει ένα εμπόδιο στην προώθηση του σχεδίου «επιδρομή νούμερο 2» -έτσι ονομάζεται πλέον- που ετοιμάζει η Κυβέρνηση μετά το ασφαλιστικό.
      Κυρίες και κύριοι συνάδελφοι, οι πολίτες συνειδητοποιούν πια ότι χρειάζεται άλλος δρόμος, άλλη πορεία, άλλη κυβέρνηση, για την εφαρμογή μίας προοδευτικής πολιτικής. 
      Εμείς σ’ αυτήν την πορεία, δεν ανταγωνιζόμαστε κανέναν και κυρίως δεν ενεργούμε με βάση μιντιακούς σχεδιασμούς. Πιστοί στην εντολή του ελληνικού λαού, παλεύουμε για το συμφέρον του και την απαλλαγή του από αυτήν την κακή, την πολύ κακή Κυβέρνηση της Νέας Δημοκρατίας.
      Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, γιατί ήσασταν συνεπής.
      Ο κ. Μπαντουβάς προηγουμένως μίλησε για καταιγισμούς και πυρά. Νομίζω ότι ο αρμοδιότερος να συνεχίσει λόγω ιδιοσυγκρασίας, καταγωγής και θητείας του στο Υπουργείο Εθνικής Άμυνας, είναι ο Βουλευτής της Α΄ Πειραιώς κ. Βασίλης Μιχαλολιάκος.
      Ορίστε, κύριε Βουλευτά, έχετε το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Ευχαριστώ, κύριε Πρόεδρε.
      ΔΗΜΗΤΡΗΣ ΑΝΔΡΟΥΛΑΚΗΣ: Δεν έχει μπαρούτι, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Πώς το ξέρετε;
      ΜΙΧΑΗΛ ΤΙΜΟΣΙΔΗΣ: Με τέτοια εισαγωγή, κύριε Πρόεδρε, πρέπει να φυλαχθούμε.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Η συγκυρία το έφερε, να έχω απέναντί μου έναν Κρητικό, ο οποίος κάθεται και στο μεσαίο χώρο, τώρα μετακινείται δεξιότερα.
      Κυρίες και κύριοι συνάδελφοι, φοβούμαι ότι έχει εξαντληθεί κάθε ίχνος ενδιαφέροντος, που μπορεί να προκάλεσε η απερίσκεπτη πρόταση αμφισβήτησης της αξιοπιστίας της Κυβέρνησης από την Αξιωματική Αντιπολίτευση. Τα μέλη της Κυβερνήσεως και οι αγαπητοί συνάδελφοι της Πλειοψηφίας, είχαν την ευκαιρία τώρα για τρεις μέρες, να αναδείξουν με πληρότητα και ποιότητα πολιτικού λόγου το πολύ σημαντικό έργο που έχει επιτελέσει η Κυβέρνηση του Κώστα Καραμανλή.
      Εγώ θα επιχειρήσω μία άλλη προσέγγιση. Θα προσπαθήσω να αποτυπώσω ορισμένες καθαρά, αμιγώς πολιτικές σκέψεις μου. Θα ξεκινήσω κάπως παράδοξα. Θα έλεγα ότι οι αγαπητοί συνάδελφοι της Αξιωματικής Αντιπολίτευσης, όταν πήραν αυτήν την απερίσκεπτη πολιτική απόφαση, για ένα ήταν βέβαιοι. Ότι θα απορριφθεί. Αν είχαν και το παραμικρό ίχνος αμφιβολίας, δεν θα την είχαν καταθέσει ποτέ. Διότι είναι το μόνο κόμμα, το κατ’ εξοχήν κόμμα, που θέλει να αποφευχθεί μία πρόσκαιρη προσφυγή στις κάλπες περισσότερο από οποιοδήποτε άλλο. Και είναι πρωτοφανές, ένα κόμμα Αξιωματικής Αντιπολίτευσης που θεωρητικά διεκδικεί την εξουσία, πρώτα να κάνει πρόταση αξιοπιστίας και να μην έχει προηγηθεί αίτημά της για προσφυγή στις κάλπες.
      Τι θέλει το ΠΑ.ΣΟ.Κ.; Έχει αποκτήσει συνείδηση πια, κόμματος διαμαρτυρίας και όχι κόμματος εξουσίας; Έχει επιστρέψει από εκεί που ξεκίνησε; Έχει ολοκληρώσει τον κύκλο του;
      Αγαπητοί συνάδελφοι, είχα κάνει μία δήλωση την ημέρα της εθνικής επετείου, όταν εκρίθην να σχολιάσω πρόταση για δημοψήφισμα, ονομαστική ψηφοφορία για ψήφιση στο σύνολο ενός νομοσχεδίου, πανό που υποστήριζαν κλαδικά αιτήματα στο χώρο της παρελάσεως και είχα πει ότι τα παιδία παίζει.
      Και την επομένη, ο κ. Αλαβάνος χαρακτηρίζει την πρόταση δυσπιστίας με το «καλώς τα παιδιά». Και ο κ. Βενιζέλος που εκλήθη από τον κ. Παπανδρέου να υποστηρίξει την πρόταση δυσπιστίας, είπε «η πολιτική δεν είναι παιδότοπος». 
      Εγώ θα σας έλεγα με μεγάλη αγωνία ότι επιτρέπεται το παιχνίδι. Όμως, αγαπητοί συνάδελφοι και του ΠΑ.ΣΟ.Κ. και του ΣΥ.ΡΙΖ.Α., παίξτε μεταξύ σας και όχι με τους θεσμούς. Οι θεσμοί, απαιτούν τη στήριξη όλων των πολιτικών δυνάμεων. Και αν κάτι πρέπει να μας ενώνει όλους μαζί, και το Κ.Κ.Ε. και το Συνασπισμό και το ΠΑ.ΣΟ.Κ. και το ΛΑ.Ο.Σ. και τη Νέα Δημοκρατία, αυτό θα είναι να καλύψουμε το κενό αξιοπιστίας που έχει το πολιτικό σύστημα. Και δεν είναι ώρα να καταμερίσουμε τις ευθύνες μας. Μ’ αυτές τις προτάσεις, τις εντελώς ανεδαφικές, το κενό αξιοπιστίας μεγαλώνει και εμφανίζεται ένα πολιτικό σύστημα, στο οποίο υπάρχει μια Κυβέρνηση που έχει πρόσφατη και ισχυρή τη λαϊκή εντολή και δεν υπάρχει ακόμα Αξιωματική Αντιπολίτευση. Αυτή είναι η αλήθεια. 
      Παρακολουθώ το ΠΑ.ΣΟ.Κ. να έχει υιοθετήσει ένα μύθο. Το μύθο της ισχνής πλειοψηφίας. Πρέπει να είμαστε πολύ ειλικρινείς όταν μιλάμε μεταξύ μας. Ο ελληνικός λαός πριν από μόλις έξι μήνες, δεν έδωσε μόνο ισχυρή πολιτική εντολή στον Κώστα Καραμανλή, αλλά «ενίκησε» και τον εκλογικό νόμο, που είχε κατασκευάσει το ΠΑ.ΣΟ.Κ. για να οδηγεί τη χώρα μας σε ακυβερνησία. Το «152» είναι πολύ ισχυρότερο από το «165». Γι’ αυτόν ακριβώς το λόγο. Διότι ο πολίτης έλαβε υπ’ όψιν του και αυτό.
      Και για να το τελειώσω μια και καλή, το «152», αγαπητές και αγαπητοί συνάδελφοι, μεγιστοποιείται ούτως ή άλλως, γιατί και οι εκατόν πενήντα δύο έχουμε υψηλό αίσθημα ευθύνης και απέναντι στο πολίτευμα και στο λαό και στη μεγάλη πλειοψηφία που μας υποστηρίζει. Λειτουργεί, όμως, και ως πολλαπλασιαστής αυτής της ευθύνης, γιατί αυτό είναι το χρέος μας. 
      Δεν θα αποφύγω τον πειρασμό να σας πω τι συνέβη στις τελευταίες εκλογές. Συνέβη κάτι, που είχε να συμβεί τριάντα χρόνια. Ακούστε το! Το 1977, ο ελληνικός λαός έδωσε εντολή για δεύτερη συνεχόμενη εκλογική αναμέτρηση στη Νέα Δημοκρατία να κυβερνήσει. Συνέβη ξανά το 2007, μετά από τριάντα χρόνια!
      Το 1977, ο ελληνικός λαός είχε αλλάξει Αξιωματική Αντιπολίτευση. Είχε αρχίσει να αποδομεί την Ε.ΔΗ.Κ. και να αναδεικνύει το ΠΑ.ΣΟ.Κ.. Συνέβη και το 2007, όχι ακόμα να το αποσύρει από την Αξιωματική Αντιπολίτευση, αλλά είχαμε το πρωτοφανές, δηλαδή να μειωθεί η εκλογική δύναμη του ΠΑ.ΣΟ.Κ.. Δεν σας προβληματίζει αυτό; 
      Είναι δυνατόν να έρχεται σήμερα εδώ η Αξιωματική Αντιπολίτευση και με επιχειρήματα που αφορούν το κυβερνητικό έργο μέχρι το Σεπτέμβριο του 2007, να υποστηρίζει πρόταση δυσπιστίας; Σε ποιον κάνει την πρόταση δυσπιστίας; Στον ελληνικό λαό; 
      Ακούω για Πακιστανούς, ακούω για πράγματα που συνέβησαν μέχρι το 2007, όπως συνέβησαν και για τα οποία ο ελληνικός λαός πήρε απόφαση. Θα μπορούσε να δικαιολογηθεί μία πρόταση δυσπιστίας για κάποιο μείζον θέμα που συνέβη μετά το Σεπτέμβριο του 2007 και να το αναφέρετε. Δεν ακούστηκε κανένα. Θα είχε πολύ μεγάλο πολιτικό ενδιαφέρον …
      ΔΗΜΗΤΡΗΣ ΑΝΔΡΟΥΛΑΚΗΣ: Το ασφαλιστικό…
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Ζητήσατε ονομαστική ψηφοφορία, κύριε συνάδελφε. Τι άλλο; Ζητήσατε ονομαστική ψηφοφορία και στο σύνολό του, κάτι που δεν έχει ξανασυμβεί! Όμως, εν πάση περιπτώσει, πείτε ότι κάνουμε την πρόταση δυσπιστίας, αφού προηγουμένως ζητήσετε εκλογές για το ασφαλιστικό. Δεν το λέτε. 
      Μεταξύ των άλλων, είπατε ότι το κάνετε, γιατί διαβλέπετε και μία εμφάνιση ταξικής νοοτροπίας στην Κυβέρνηση. Και με προκαλείτε! Αυτή η Κυβέρνηση υλοποιεί το πρόγραμμά της, που είναι, κυρίως, πρόγραμμα κοινωνικής σύγκλισης. 
      Μας κάνετε μομφή, γιατί αυξήσαμε την αγροτική σύνταξη; Μας κάνετε μομφή, γιατί αυξήσαμε το Ε.Κ.Α.Σ.; Μας κάνετε μομφή, γιατί δημιουργήσαμε Ταμείο Κοινωνικής Συνοχής; Μας κάνετε μομφή, γιατί αυξήσαμε και δημιουργήσαμε μισθολόγιο στρατιωτικών και ενστόλων;
	Κάντε μομφή στην κυβέρνησή σας που δεν τα είχε κάνει πριν. Την έκανε ο Γιώργος Παπανδρέου, αλλά αφορούσε τους διατελέσαντες Υπουργούς πλην του εαυτού του. 
	Εγώ θα σας πω και κάτι άλλο. Ο Γεώργιος Μαύρος, το αντιμετώπισε με αξιοπρέπεια. Κατέληξε, βεβαίως, να γίνει Ευρωβουλευτής του ΠΑ.ΣΟ.Κ.. Έχω την εντύπωση ότι εσείς έχετε τέτοιο πανικό, που δεν μπορείτε να το κουβεντιάσετε. 
	Και προσωπικά είμαι υπερήφανος για το κυβερνητικό έργο. Μπορούμε περισσότερα. Μπορούμε καλύτερα. 
      Είναι αυτονόητο ότι θα καταψηφίσω την πρόταση δυσπιστίας. Εξάλλου, το γνωρίζετε. Μ’ αυτήν την ασφάλεια το κάνατε. Σας εύχομαι, να βρείτε τον τρόπο να καλύψετε το κενό θεσμικής σοβαρότητας που σας χαρακτηρίζει ως ΠΑ.ΣΟ.Κ.. Έχει αξιόλογο και πλούσιο πολιτικό προσωπικό το ΠΑ.ΣΟ.Κ.. Δεν θα ήθελα, προσωπικά, να έχει την τύχη της Ε.ΔΗ.Κ., που έψαξε να στεγαστεί δεξιά και αριστερά μετά το ’77. 
      Ασφαλώς, η απόρριψη της πρότασης δυσπιστίας, έχει και την έννοια της θετικής ψήφου εμπιστοσύνης προς την Κυβέρνηση. Όμως, θέλω να πάμε τον πήχυ ψηλότερα, έτσι όπως τον είχαμε οραματιστεί. Δεν θέλουμε απλώς να συγκρινόμαστε με το ΠΑ.ΣΟ.Κ.. Δεν είναι αυτό που θέλει ούτε η γενιά μας ούτε η επόμενη γενιά. Θέλουμε να συγκριθούμε με τον καλό μας εαυτό και να πάμε ακόμη ψηλότερα. 
      Προσωπικά, θέλω η σύγκρουση με τη διαφθορά και με τη γραφειοκρατία, να αναδειχθούν ως τα δύο κορυφαία θέματα και να νικήσουμε σύντομα. Δεν θέλω κάθε φορά να λέμε ότι λειτουργούμε κατασταλτικά. Ασφαλώς και λειτουργούμε κατασταλτικά, διότι ο Πρωθυπουργός της χώρας, δεν σηκώνει μύγα στο σπαθί του. Αυτή είναι η νοοτροπία του και η ιδιοσυγκρασία του και η πολιτική παράδοση και το πολιτικό ήθος της παρατάξεως. 
      Θέλω να λειτουργούμε προληπτικά και να μην υπάρχουν τέτοια θέματα. Θέλουμε η γραφειοκρατία να συρρικνωθεί και να πάψει να ταλαιπωρεί τον πολίτη. Θέλουμε ξανά τον Πρωθυπουργό όπως ήταν με τις πυρκαγιές στην Ηλεία και στην υπόλοιπη Πελοπόννησο, όπου κατάργησε τη γραφειοκρατία σε μια μέρα. Έτσι θα πάμε καλύτερα.
      Μπορούμε περισσότερο. Χρωστάμε περισσότερα. Γι’ αυτό δίνουμε ψήφο εμπιστοσύνης. Γι’ αυτό και ευχόμαστε και στην Αξιωματική Αντιπολίτευση και στην υπόλοιπη Αριστερά, να βρουν τον προσανατολισμό τους. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Μιχαλολιάκο. 
    Το λόγο τώρα έχει ο Βουλευτής Επικρατείας του ΠΑ.ΣΟ.Κ. καθηγητής κ. Γιώργος Παπαδημητρίου. 
    Ορίστε, κύριε συνάδελφε. 
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, κύριοι συνάδελφοι, θα προσπαθήσω να εκφέρω λόγο συγκεκριμένο και τεκμηριωμένο. Θα αποστώ από εκθειάσεις και καταγγελίες και θα προσπαθήσω να δώσω την πραγματικότητα όπως εγώ την προσλαμβάνω. 
    Γυρίζω, λοιπόν, το ημερολόγιο μερικούς μήνες πίσω και σας θυμίζω ότι η Νέα Δημοκρατία ζήτησε τη διάλυση της Βουλής και τη διεξαγωγή των εκλογών, για να προωθήσει με μεγαλύτερη ταχύτητα και με μεγαλύτερο ζήλο μεταρρυθμίσεις και αλλαγές. Αυτή ακριβώς η λογική επικράτησε και πριν από έξι μήνες στην Αίθουσα αυτή, κατά τη συζήτηση των προγραμματικών δηλώσεων. Υποβλήθηκα στον κόπο και επανέλαβα με πολλή προσοχή την ανάγνωσή τους. Σκέφθηκα, λοιπόν, να κάνω μια κριτική θεώρηση, με βάση τι είχε υποσχεθεί η Κυβέρνηση και τι παρήγαγε τους τελευταίους μήνες. 
      Κύριοι συνάδελφοι, οι μεταρρυθμίσεις σε κάθε σύγχρονη δημοκρατία, έχουν συγκεκριμένο περιεχόμενο. Χωρίς το περιεχόμενο αυτό, αποτελούν απλώς επικοινωνιακό παιχνίδι. Το περιεχόμενο δεν είναι άλλο, από το να επιτυγχάνουμε με τις πολιτικές οι οποίες ασκούνται, τομές σε όλες τις βασικές περιοχές της ζωής μας: στην κοινωνία, στην πολιτική, στην οικονομία. Πρόκειται για τομές, οι οποίες λύνουν πραγματικά προβλήματα των πολιτών και ανοίγουν νέους δρόμους στην κοινωνία. Θα πρέπει όλοι μαζί να σκεφθούμε αν η Νέα Δημοκρατία προώθησε σ’ αυτούς τους έξι μήνες μεταρρυθμίσεις με αυτό το περιεχόμενο.
      Πώς θα μπορούσαμε να δώσουμε απάντηση στο ερώτημα αυτό; Με δύο τρόπους: 
      Πρώτον, να ανατρέξουμε στους νόμους, οι οποίοι ψηφίστηκαν και να προβούμε σε μια συνολική κριτική θεώρησή τους. 
      Δεύτερον, να ανατρέξουμε στα προγράμματα και στα σχέδια δράσης, τα οποία αποβλέπουν στην εφαρμογή των επιλογών του νομοθέτη. Μετά να κάνουμε τη συγκομιδή μας. 
      Κύριοι συνάδελφοι, η Κυβέρνηση ψήφισε μαζί με το εκκρεμές ακόμη –που ασφαλώς θα ψηφιστεί- ασφαλιστικό νομοσχέδιο είκοσι τρεις νόμους, η συντριπτική πλειονότητα των οποίων αποτελείται από διεκπεραιωτικές αποφάσεις τρέχουσας πολιτικής, χωρίς καμμία ιδιαίτερη σημασία, και από διευθετήσεις ορισμένων ζητημάτων, που αφορούν πρωταρχικά την οικονομία. 
      Θα ήθελα να είστε έντιμοι με τον εαυτό σας και να μου πείτε, ποιες άλλες νομοθετικές τομές επιφέρατε, εκτός από τον εκλογικό νόμο και το ασφαλιστικό σύστημα; Απολύτως καμμία. Όμως, αυτές οι δύο μεταρρυθμίσεις θα πρέπει να εξεταστούν ως προς το περιεχόμενο και τις επιδιώξεις τους. 
      Τι επιδιώξατε με τον εκλογικό νόμο και τη μεταρρύθμιση του εκλογικού συστήματος; Να στρεβλώσετε ακόμη περισσότερο τους όρους της αντιπροσώπευσης των πολιτών και να δημιουργήσετε μια ασφαλιστική δικλίδα που θα διευκολύνει, όπως πιστεύετε, την παραμονή σας και πάλι στην εξουσία, αν χρειαστεί να προσφύγει –κάτι που απεύχομαι- η χώρα σε τρίτη εκλογική αναμέτρηση. Εξηγήσαμε τότε ότι οι επιλογές σας δεν αντέχουν ούτε στη βάσανο ηθικής κριτικής ούτε στη βάσανο συνταγματικής κριτικής. 
      Δεύτερον, κύριοι συνάδελφοι, προωθήσατε το ασφαλιστικό νομοσχέδιο -για να είμαστε ειλικρινείς και πάλι έντιμοι με τον εαυτό μας- χωρίς κανένα πραγματικό διάλογο, χωρίς καμμία ουσιαστική προετοιμασία. Αποτέλεσμα, ενώ δεν διασφαλίζετε τη βιωσιμότητα του ασφαλιστικού συστήματος, αποδομείτε κατακτήσεις των εργαζομένων για τις οποίες καταβλήθηκαν πολλοί αγώνες. 
      Δεύτερη προσέγγιση, αν αφήσουμε το επίπεδο της νομοθεσίας. Δείτε στην πράξη με τι προγράμματα και σχέδια δράσης προωθείτε τις επιλογές, που επενδύετε σε νόμους. Θα σας απαντήσω και θα ήθελα τον αντίλογό σας: Σε κανένα από τα νομοσχέδια τα οποία προωθήσατε, δεν φροντίσατε εγκαίρως να επεξεργαστείτε προγράμματα δράσης. Το αποτέλεσμα είναι αυτονόητο. Οι επιλογές μένουν απλώς εγχαραγμένες στους νόμους και δεν επιφέρουν κανένα απολύτως αποτέλεσμα, και στις περιπτώσεις εκείνες που αντιμετωπίζουν ορισμένα προβλήματα των πολιτών. 
      Τι συνάγεται, λοιπόν, ως εικόνα; Τι μένει μετά απ’ αυτήν την περιδιάβαση από τις περίφημες «μεταρρυθμίσεις και αλλαγές»; Τι κέρδισε η χώρα από την πολιτική σας; Με την καθιέρωση του νέου εκλογικού νόμου, επλήγη στην καρδιά της η δημοκρατία. Με την προώθηση του ασφαλιστικού συστήματος, πλήττεται το κοινωνικό κράτος. Εκτός αυτού, αποδείξατε ότι δεν είστε σε θέση ακόμη και τις διαχειριστικές εκείνες αλλαγές που επιφέρετε να τις διαχειρισθείτε και να παράγετε αποτελέσματα. 
      Κύριοι συνάδελφοι, η δική μου εικόνα είναι σαφής και θα παρακαλέσω για του λόγου το αληθές και για λόγους σοβαρότητας να τον καταχωρίσω στα Πρακτικά τον κατάλογο των νομοθετημάτων που ψήφισε η Βουλή. 
      (Στο σημείο αυτό ο Βουλευτής κ. Γεώργιος Παπαδημητρίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Από την έως τώρα πολιτεία σας ένα είναι το συμπέρασμα: Ότι δεν έχετε τη δύναμη να προωθήσετε καμμία άξια λόγου μεταρρύθμιση. Όσες πρωτοβουλίες αναλαμβάνετε και τις αποκαλείτε «μεταρρυθμίσεις», έχουν αρνητικό πρόσημο. Οδηγούν την κοινωνία όχι μπροστά, αλλά πολλά βήματα πίσω.
Ότι δεν είστε σε θέση με προγραμματισμό και σχέδια δράσης, να εγγυηθείτε τα αποτελέσματα των νόμων που ψηφίζετε.
    Με αυτά τα δεδομένα, λοιπόν, τι μπορεί πια να περιμένει κάποιος στην υπόλοιπη θητεία σας; Τι μπορεί να περιμένει ο πολίτης από σας; Αναλώσατε έξι ολόκληρους μήνες -δεν θα ήθελα να ήμουν υπερβολικός- με ελάχιστα αποτελέσματα, αποτελέσματα πάντως ανάξια λόγου, που υπολείπονται κατά πολύ των αναγκών της κοινωνίας, των επιθυμιών και των προσδοκιών των πολιτών, των δυσκολιών που διατρέχει η χώρα σε μια εξαιρετικά δύσκολη οικονομική και διεθνή συγκυρία.
    Με αυτά, λοιπόν, τα δεδομένα ένα είναι βέβαιο. Στο χρόνο που απομένει –και είναι μακρύς ο χρόνος, τουλάχιστον ο συνταγματικά προβλεπόμενος- είστε καταδικασμένοι να παραμείνετε γαντζωμένοι στην εξουσία, να θεωρείτε την εξουσία ως αυτοσκοπό και να περιδινίζεστε γύρω από τον εαυτό σας, χωρίς να προσφέρετε τίποτα ούτε στους πολίτες ούτε στην κοινωνία ούτε στη χώρα. 
    Σας παρακαλώ αναλογιστείτε τις ευθύνες σας. Και είναι έκκληση ειλικρινής αυτή που κάνω σ’ όλους τους συναδέλφους της Αντιπολίτευσης, γιατί ο τόπος δεν αντέχει…
    ΠΡΟΕΔΡΕΥΩΝ (Αναστάσιος Νεράντζης): Της Αντιπολίτευσης;
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Της Συμπολίτευσης, συγγνώμη. Λανθάνουσα γλώσσα δεν λέει την αλήθεια.
    Να φανείτε χρήσιμοι, εάν ακόμη μπορείτε κι αν εγκαταλείψετε τον εαυτό σας, όπως τον έχετε αναδείξει ως τώρα, στους πολίτες, στην κοινωνία και στη χώρα.
    Ευχαριστώ πολύ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
    Το λόγο έχει ο Βουλευτής της Νέας Δημοκρατίας στο Νομό Βοιωτίας κ. Γιαννάκης.
    ΜΙΧΑΗΛ ΓΙΑΝΝΑΚΗΣ: Ευχαριστώ, κύριε Πρόεδρε.
    Αγαπητέ συνάδελφε, ευθύνες δεν έχει μόνο η Συμπολίτευση, έχει και η Αντιπολίτευση. Και νομίζω ότι με τον τρόπο που καταθέσατε και τη χρονική στιγμή που επιλέξατε, την πρόταση δυσπιστίας, κάθε άλλο παρά επιβεβαιώνετε αυτό που ζητάτε από τη Συμπολίτευση.
    Υπάρχει, όμως, και η πρόταση δυσπιστίας της κοινωνίας, πρόταση πολύ πιο ισχυρή από οποιαδήποτε πρωτοβουλία της Αντιπολίτευσης. Και αλήθεια, τι μήνυμα στέλνει με τον πλέον σαφή τρόπο η ελληνική κοινωνία σήμερα προς όλους μας; Πρώτα απ’ όλα, στέλνει μήνυμα για τον τρόπο λειτουργίας του πολιτικού μας συστήματος. Μήνυμα, που απευθύνεται προς όλες τις πολιτικές παρατάξεις. Παράλληλα καταδικάζει με τον πλέον ξεκάθαρο και κατηγορηματικό τρόπο την Αξιωματική Αντιπολίτευση και τον τρόπο που ασκεί τα καθήκοντά της. Και για μεν την Κυβέρνηση, αν θέλετε, είναι λογικό και αναμενόμενο, να υπάρχει φθορά σε μια καμπή εφαρμογής του μεταρρυθμιστικού μας προγράμματος. Για το ΠΑ.ΣΟ.Κ., όμως, η φθορά εκτός από το ότι είναι τεράστια, αγγίζει περίπου το 50% μόλις σε έξι μήνες, δεν έχει προηγούμενο από τη Μεταπολίτευση και μετά.
    Κυρίες και κύριοι συνάδελφοι, η πρόταση μομφής, ισοδυναμεί ναι ή όχι με πρόταση για προσφυγή στις κάλπες; Είναι ή δεν είναι άμεσο αίτημα για προσφυγή στις εκλογές;
    Υποστηρίζετε, κυρίες και κύριοι συνάδελφοι του ΠΑ.ΣΟ.Κ., ότι εκφράζετε την πλειοψηφία της κοινής γνώμης, της κοινωνίας και γι’ αυτό κάνετε την πρόταση μομφής. Πιστεύει πραγματικά κανείς σήμερα ότι η πλειοψηφία της κοινωνίας, θέλει τώρα εκλογές; 
    Δεν θα επιχειρηματολογήσω για το κυβερνητικό έργο, το έκαναν άλλωστε με απόλυτη επιτυχία οι Υπουργοί και οι περισσότεροι συνάδελφοι της παράταξής μου. Θα σταθώ, όμως, σε βασικά επιχειρήματα των συναδέλφων του ΠΑ.ΣΟ.Κ., πάνω στα οποία στηρίζουν την πρόταση μομφής.
    Αναφέρεστε στα πεπραγμένα της Κυβέρνησης για τα τέσσερα χρόνια, που έχουμε την ευθύνη διακυβέρνησης του τόπου. Μα για τα τριάμισι απ’ αυτά, κριθήκαμε πρόσφατα και κριθήκαμε θετικά από τον ελληνικό λαό. Άρα η πρόταση μομφής και η κριτική, μπορεί να έχει βάση και να στηριχτεί πολιτικά, μόνο για τους έξι τελευταίους μήνες που μεσολάβησαν μέχρι σήμερα.
      Τι έκανε η Κυβέρνηση Καραμανλή τους έξι αυτούς μήνες: Δεν ψηφίσαμε άμεσα τα νομοσχέδια που είχαμε καταθέσει πριν τις εκλογές; Θυμάστε που μας κατηγορούσατε για προεκλογικές υποσχέσεις; Δεν φέραμε, όπως είχαμε δεσμευτεί, το ασφαλιστικό, δεν προχωρήσαμε στη δεύτερη φάση της φορολογικής μας μεταρρύθμισης, στην καταπολέμηση του λαθρεμπορίου στα καύσιμα, στις φορολογικές απαλλαγές για την πρώτη κατοικία, για τις κληρονομίες, για τις γονικές παροχές, στα σαράντα ένα μέτρα –να σας θυμίσω- κατά της ακρίβειας, που είναι μία μάχη καθημερινή, στο Ταμείο Κοινωνικής Συνοχής, στο επίδομα στις τρίτεκνες οικογένειες, στο χωροταξικό, ένα θέμα τεράστιας εθνικής σημασίας, που δεκαετίες τώρα ήδη έπρεπε να το είχαμε επιλύσει, στις αποκρατικοποιήσεις στα λιμάνια, στα ΕΛ.ΤΑ., στα μεγάλα έργα υποδομής, όπως στην ενέργεια, στην αύξηση στον Ο.Γ.Α., στο Ε.Κ.Α.Σ., στα επιδόματα ανεργίας; Δεν κάναμε πράξη και δεν συνεχίζουμε να δουλεύουμε και να πραγματοποιούμε το πρόγραμμά μας;
      Για την εξωτερική πολιτική, ούτε λόγος. Νομίζω ότι θα συμφωνήσουμε σχεδόν όλοι ότι οι πρωτοβουλίες που έχει πάρει ο Κώστας Καραμανλής και η Κυβέρνησή μας, είναι στη σωστή κατεύθυνση. Δεν φαντάζομαι να υπάρχει θέμα μομφής και για την εξωτερική πολιτική. Άλλωστε, τα πετυχημένα ταξίδια του Πρωθυπουργού, τόσο στην Κίνα και οι συμφωνίες στην Ινδία, στη Ρωσία, στην Άγκυρα -μετά από πενήντα χρόνια Έλληνας Πρωθυπουργός επισκέπτεται την πρωτεύουσα της Τουρκίας-  αλλά και όλες οι πρωτοβουλίες που πήραμε, ιδιαίτερα η υπεύθυνη, η καθοριστική, θα έλεγα, η ασυμβίβαστη στάση στο θέμα των Σκοπίων, που σχεδόν όλες οι πτέρυγες της Βουλής συμφωνούν, δεν είναι προς την θετική κατεύθυνση; 
      Δεν υποστηρίζω, σε καμμία περίπτωση, ότι τους έξι τελευταίους μήνες, για τους οποίους κρινόμαστε, έγιναν όλα τέλεια. Σαφώς υπήρχαν και θέματα  που  καθυστερήσαμε να προωθήσουμε και άστοχες επιλογές ελάχιστες φορές. Αν θέλετε, η ακρίβεια, η ανεργία είναι θέματα, όπως και το εισόδημα των αγροτών, στα οποία επικεντρώνουμε το ενδιαφέρον μας. Όμως, η προσπάθειά μας είναι καθημερινή και είναι στη σωστή κατεύθυνση.
      Κυρίες και κύριοι συνάδελφοι του ΠΑ.ΣΟ.Κ., η πολιτική σας αδυναμία είναι ολοφάνερη. Και στην πολιτική δεν υπάρχουν κενά. Την απουσία της Αξιωματικής Αντιπολίτευσης, είναι λογικό να την καλύπτουν οι υπόλοιπες πολιτικές δυνάμεις και με προτάσεις μομφής να είστε βέβαιοι ότι δεν θα σταματήσει ο πολιτικός σας κατήφορος.
      Για τα υπόλοιπα κόμματα της Αντιπολίτευσης. 
      Για το Κ.Κ.Ε.: Διαχρονικά είμαστε απέναντι, μας χωρίζει τεράστιος δρόμος και στο ιδεολογικό πεδίο και στις προτάσεις, αλλά οφείλουμε να αναγνωρίσουμε ότι όλα αυτά τα χρόνια, τηρεί μία στάση έντιμη, μία στάση χωρίς παλινδρομίες, μία στάση, που, τουλάχιστον, εμείς τη σεβόμαστε.
      Για το ΣΥ.ΡΙΖ.Α.: Επειδή τελευταία είναι στην επικαιρότητα και σε πρωτοσέλιδα στις εφημερίδες, αλλά και στα δελτία ειδήσεων, νομίζω ότι η τελευταία του εμφάνιση, η αλαζονεία που εξέπεμψε από τις πρόσκαιρες δημοσκοπήσεις, κατά την άποψή μου, νομίζω ότι δείχνει το πραγματικό του προσωπείο. Η δε εμπλοκή του Προέδρου της Δημοκρατίας σε θέματα πολιτικά που αφορούν εδώ, αυτήν την Αίθουσα, νομίζω ότι κάθε άλλο, παρά στη σωστή κατεύθυνση βρίσκεται.
      Κυρίες και κύριοι του ΣΥ.ΡΙΖ.Α., φαίνεται ότι δεν διδαχτήκατε από τα λάθη του παρελθόντος, όταν κάποιοι από εσάς από τις τάξεις του Κ.Κ.Ε. ή της Κ.Ν.Ε., άλλα υποστηρίζατε και βρίσκατε  -να το θυμίσω για τους παλαιότερους- για παράδειγμα, θετική την είσοδο των σοβιετικών τανκς στην Πράγα. Κυρίες και κύριοι συνάδελφοι, έχετε και παρελθόν και λέμε «όχι» στη πρότασή σας για δημοψήφισμα, όχι γιατί φοβόμαστε την κοινή γνώμη, αλλά γιατί σεβόμαστε και προασπιζόμαστε τους θεσμούς. Γιατί μια υπεύθυνη Κυβέρνηση, όταν με συνέπεια και τόλμη εφαρμόζει το πρόγραμμά της, δεν ανατρέχει στα δημοψηφίσματα. Φανταστείτε τον αείμνηστο Κωνσταντίνο Καραμανλή να είχε υποχωρήσει στο αίτημα σύσσωμης της τότε αντιπολίτευσης και να είχε δεχτεί δημοψήφισμα για την είσοδό μας στην Ε.Ο.Κ..
      Κυρίες και κύριοι συνάδελφοι, και σήμερα οι εννιά στους δέκα συμπολίτες μας λένε «όχι» στη σύνθετη ονομασία των Σκοπίων. Να κάνουμε δημοψήφισμα και γι’ αυτό, όπως προτείνει ο Λαϊκός Ορθόδοξος Συναγερμός, ένα κόμμα με τραβεστί ιδεολογία, που ψαρεύει στα θολά  νερά, ένα κόμμα, που γίνεται ουρά του ΣΥ.ΡΙΖ.Α., υποστηρίζοντας  το δημοψήφισμα για το ασφαλιστικό, τρέχει πίσω από το ΠΑ.ΣΟ.Κ. στα θέματα οικονομικής πολιτικής….
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ, κύριε συνάδελφε, αποφεύγετε τις οξείες εκφράσεις, για να μην ερεθίζετε τους συναδέλφους μας. 
      ΜΙΧΑΗΛ ΓΙΑΝΝΑΚΗΣ: ….. ξεπερνάει το Κ.Κ.Ε. με κορόνες και προσπαθεί, αλλάζοντας τον Κοινοβουλευτικό του Εκπρόσωπο, να καλύψει τις ενοχές του. Καταλαμβάνει τα βουλευτικά έδρανα στο κέντρο αυτής της Αίθουσας, γιατί θέλει με κάθε τρόπο, να καλύψει την πραγματική του ταυτότητα.
      Κυρίες και κύριοι συνάδελφοι, είστε ή δεν είστε Δεξιοί ή ακροδεξιοί; Γιατί αποφεύγετε να το πείτε σ’ αυτήν την Αίθουσα; Γιατί δεν κάθεστε στο φυσικό σας χώρο, όπως η παράδοση του Κοινοβουλίου απαιτεί; Τι φοβάστε; 
      Κυρίες και κύριοι συνάδελφοι, κλείνοντας, νομίζω ότι η Γ.Σ.Ε.Ε. και οι εργοδότες, πριν από δύο μέρες έστειλαν ένα ηχηρό μήνυμα προς όλους μας, πως όταν οι κοινωνικοί εταίροι στον ιδιωτικό τομέα βρίσκουν λύσεις και συναινετικά φθάνουν σε συμφωνίες, άραγε τι είναι αυτό που εμάς σ’ αυτήν εδώ την Αίθουσα δεν μας επιτρέπει να συναντηθούμε; Μήπως είναι τελικά αυτό που μας απαξιώνει; 
      Κυρίες και κύριοι συνάδελφοι, η δεύτερη εκλογή της παράταξης μας, δεν συνεπάγεται και λευκή επιταγή. Δεν περιμένει ο ελληνικός λαός από την Κυβέρνησή μας να διαχειριστεί ενδεχομένως τα πράγματα καλύτερα, να συντηρήσουμε κρατώντας ζωντανό ένα άρρωστο σύστημα. Απαιτεί συγκρούσεις και ανατροπές με κατεστημένα και νοοτροπίες παγιωμένες τώρα στον τόπο μας. Δεν είμαστε ένα συντηρητικό ή ένα νεοσυντηρητικό κόμμα, είμαστε ένα κόμμα λαϊκό, φιλελεύθερο, ριζοσπαστικό, κοινωνικό, ανθρωποκεντρικό, ένα κόμμα, που έχει απόλυτα δικαιωθεί σ’ όλες τις μεγάλες του εθνικές επιλογές.
       Οι σημαντικές μεταρρυθμιστικές πρωτοβουλίες που εδώ και έξι μήνες έχουμε πάρει, βρίσκονται σε απόλυτη αρμονία με το πρόγραμμά μας και τις ιδεολογικές μας αρχές καθώς και τις προσδοκίες του λαού. Γι’ αυτό, στηρίζουμε συνειδητά τον Κώστα Καραμανλή και την Κυβέρνησή μας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Η Βουλευτής του ΠΑ.ΣΟ.Κ. στη Β΄ Περιφέρεια της Αθήνας, τέως Υπουργός, κυρία Βάσω Παπανδρέου, έχει το λόγο.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, όταν ο Πρόεδρος του ΠΑ.ΣΟ.Κ. έκανε την πρόταση δυσπιστίας, η Κυβέρνηση πανηγύρισε και οι Υπουργοί έλεγαν ότι είναι μία ευκαιρία για την ανάδειξη του έργου τους. Τρεις μέρες τώρα συζητάμε στη Βουλή και έχει αποδειχθεί ότι το έργο είναι ελάχιστο, ενώ ταυτόχρονα συνεχίζουν την παραπληροφόρηση, την ωραιοποίηση της κατάστασης, συνεχίζουν να μη δίνουν απαντήσεις στα αμείλικτα ερωτήματα για την πολιτική τους και τον τρόπο άσκησης της εξουσίας. 
      Ο κόσμος έχει αγανακτήσει, βγαίνει στους δρόμους, υπάρχει καθολική αντίδραση και η Κυβέρνηση της Νέας Δημοκρατίας κάνει ότι δεν καταλαβαίνει και το μόνο που την ενδιαφέρει είναι να υλοποιήσει τις υποσχέσεις και τις δεσμεύσεις της προς τους κολλητούς, τους κουμπάρους, τους λίγους, τα συγκεκριμένα συμφέροντα που θέλει να εξυπηρετήσει. 
      Η Νέα Δημοκρατία ήταν μία τυχερή Κυβέρνηση, γιατί το 2004 παρέλαβε μία χώρα την παραμονή των Ολυμπιακών Αγώνων με κύρος, με αξιοπρέπεια, με δυναμική. Τέσσερα χρόνια μετά, έχει υπονομεύσει και το κύρος της χώρας και την προοπτική της. 
      Είχαμε επανειλημμένως πει, όταν πανηγύρισε η Νέα Δημοκρατία για τις βραχυπρόθεσμες εισροές χρηματιστηριακών κεφαλαίων από θεσμικούς επενδυτές ότι αυτό δεν αποτελεί ανάπτυξη και αντίθετα αποτελεί αβεβαιότητα και κινδύνους για το μέλλον, κάτι το οποίο σήμερα είναι εμφανές. 
      Η πολιτική που ακολουθήσατε, έχει οδηγήσει σε επιβράδυνση της ανάπτυξης, σε μία δραματική αύξηση του εμπορικού ελλείμματος του ισοζυγίου πληρωμών, αφού αφαιρέσουμε τα καύσιμα για να μην έχετε αυτήν τη δικαιολογία, σε αρνητικές άμεσες επενδύσεις, δηλαδή επενδύσεις στο εξωτερικό αντί για το εσωτερικό, σε πληθωρισμό, ανασφάλεια, αβεβαιότητα στην αγορά. 
      Έχετε αφήσει αθωράκιστη την ελληνική οικονομία στους διεθνείς κλυδωνισμούς. Υπάρχει μία επικίνδυνη συρρίκνωση της παραγωγικής βάσης της χώρας μας και αυτό είναι αποτέλεσμα της δικής σας πολιτικής, γιατί την τετραετία 2005-2008, έχετε μειώσει τις δημόσιες επενδύσεις κατά 10.000.000.000 ευρώ.
      Αναφέρετε συνεχώς τα Σ.Δ.Ι.Τ., αλλά Σ.Δ.Ι.Τ. λέτε και Σ.Δ.Ι.Τ. δεν βλέπουμε, δεν έχει ξεκινήσει κανένα και είμαστε στο τέλος του Τρίτου Κοινοτικού Πλαισίου Στήριξης και έχετε απορροφήσει μόνο το 75%.  
      Οι συνέπειες αυτές είναι καταστροφικές για τη χώρα αλλά και για τη νέα γενιά, που θα τους αναγκάσετε τελικά να βρουν δουλειά στο εξωτερικό, ειδικά τους νέους με προσόντα.
      Η παραγωγικότητα και η ανταγωνιστικότητα της ελληνικής οικονομίας συνεχώς υποβαθμίζεται. Η μόνη παραγωγή που ανθεί στη χώρα μας, είναι η παραγωγή σκανδάλων. Η Κυβέρνηση δεν μιλάει για τα σκάνδαλα. Κάνει ότι δεν τα βλέπει, τα αφήνει να περνούν, αλλά αυτά καθημερινά πολλαπλασιάζονται και κάνει ό,τι μπορεί να τα συγκαλύψει. Αυτό δημιουργεί πραγματικά πολύ θλιβερές συνέπειες συνολικά για το πολιτικό σύστημα, αλλά και για την κοινωνία μας.
      Πότε θα πάρουμε απάντηση για εκείνα τα δομημένα ομόλογα; Μας λέγατε επί μήνες ότι περιμένετε τα πορίσματα Ζορμπά και όταν ήρθαν τα πορίσματα Ζορμπά, τα πετάξατε στο καλάθι των αχρήστων. Εσείς δεν είστε η Κυβέρνηση που λέγατε ότι ήρθατε για να προωθήσετε τη διαφάνεια, να πατάξετε τη διαφθορά και να μειώσετε τη σπατάλη στο κράτος; Το μόνο που έχετε κάνει, είναι απαξίωση των πάντων, απαξίωση της δημόσιας περιουσίας, αδιαφορία για το δημόσιο συμφέρον και κακοδιαχείριση του δημόσιου χρήματος. Χωρίς σχέδιο, μόνος στόχος σας είναι η εκποίηση της δημόσιας περιουσίας, για προσωρινά ταμειακά οφέλη με αδιαφανείς διαδικασίες. 
      Και έρχομαι στο θέμα του Ο.Τ.Ε.. Εδώ υπάρχει μία αλλοπρόσαλλη πολιτική. Στόχος σας από την αρχή ήταν το ξεπούλημα του Ο.Τ.Ε., όπως ήταν και της κυβέρνησης Μητσοτάκη το 1990-93. Δεν το καταφέρατε τότε και προσπαθείτε τώρα. Αλλά αφού θέλατε να ξεπουλήσετε τον Ο.Τ.Ε., γιατί προχωρήσατε στη σκανδαλώδη εξαγορά της «ΓΕΡΜΑΝΟΣ», που πλήρωσε το ελληνικό δημόσιο τεράστιο ποσό χρημάτων για να κρατικοποιήσει μία ιδιωτική επιχείρηση; Και εκεί είχαμε χειραγώγηση μετοχής. Αλλά, δυστυχώς, έχετε μετατρέψει την Επιτροπή Κεφαλαιαγοράς σε κέντρο εξυπηρέτησης κερδοσκοπικών επιδιώξεων ιδιωτικών συμφερόντων.
      Μετά ήρθε η τροπολογία του 20%, όταν η «MIG» αγόρασε το 20% για να μην μπορεί, λέει, κανένας ιδιώτης να πάρει πάνω από το 20%. Και τώρα έρχεται η συμπαιγνία της Κυβέρνησης με τον ιδιώτη, γιατί πώς αλλιώς δικαιολογείται μία ιδιωτική εταιρεία, η «MIG», να αποκομίζει σε καιρούς χαλεπούς, σε καιρούς κρίσης και σημαντικής μείωσης των τιμών παγκοσμίως σε όλα τα χρηματιστήρια του κόσμου, ανεξήγητο κέρδος που εκτιμάται με συντηρητικούς υπολογισμούς σε 800.000.000 ευρώ από τη συμφωνία με την «DEUTSCHE-TELECOM»; 
      Εδώ υπάρχει μία συναλλαγή του κ. Βγενόπουλου με την «DEUTSCHE-TELECOM», από την οποία κερδίζει 220.000.000 ευρώ και δεν εγγράφει στα βιβλία του 550.000.000 ευρώ ζημιές, εάν πουλούσε τις μετοχές στην τιμή τη χρηματιστηριακή. Και αυτό έγινε με τη συμπαιγνία της ελληνικής Κυβέρνησης. Η συνολική αξία της κυβερνητικής εξυπηρέτησης προς τον κ. Βγενόπουλο είναι 800.000.000 ευρώ. Το υπερτίμημα που θα έπρεπε να απαιτήσει και να λάβει η Κυβέρνηση, εφόσον θέλει να ιδιωτικοποιήσει τον Ο.Τ.Ε. -είναι απαράδεκτο για εμάς αυτό το ξεπούλημα, η ιδιωτικοποίηση του Ο.Τ.Ε.- παραχωρείται σιωπηρά στον κ. Βγενόπουλο. 
      Για ποιο λόγο, κύριε Πρωθυπουργέ, ο κ. Αλογοσκούφης κάνει αυτό το δωράκι στον κ. Βγενόπουλο; Τι άλλα έχουν συμφωνηθεί; Μήπως γι’ αυτό δεν θέλατε την εξεταστική επιτροπή για τη «SIEMENS»; Μήπως υπάρχει κάποια σύνδεση; Μήπως υπάρχουν άλλες συμφωνίες κάτω από το τραπέζι; Γιατί δεν νοείται, δεν είναι δικά του τα χρήματα, για να δίνει 800.000.000 ευρώ δωράκι στον κ. Βγενόπουλο.
      Θέλετε να ξεπουλήσετε τον Ο.Τ.Ε. και θα τον πάρει η «DEUTSCHE-TELECOM», η οποία είναι κρατική εταιρεία, ελέγχεται από το δημόσιο. Και χάνουμε τα συγκριτικά μας πλεονεκτήματα στρατηγικής σημασίας στη Νοτιανατολική Ευρώπη και πολιτικά και επιχειρηματικά. Ο ρόλος της χώρας περιθωριοποιείται, γιατί θέλετε όλα να πάνε σε ιδιώτες με αδιαφανείς διαδικασίες.
      Εάν η Κυβέρνηση είχε επαναγοράσει το ποσοστό της «MIG» στη χρηματιστηριακή της αξία, το δημόσιο δεν θα στερείτο από τη μη εξαγορά, έσοδα τα οποία είναι ίσα μ’ αυτά που θέλετε να κερδίσετε για πέντε χρόνια από το επαίσχυντο ασφαλιστικό νομοσχέδιο.
Είναι κι αυτό μία άλλη μεταρρύθμιση όπως όλες σας οι μεταρρυθμίσεις που ρίχνουν τα βάρη στους ολίγους.
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
	Κύριε Πρόεδρε, όπως δώσατε στους άλλους, θα μου δώσετε κι εμένα λίγα λεπτά ακόμη.
	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κυρία συνάδελφε.
	ΒΑΣΩ ΠΑΠΑΝΔΡΕΟΥ: Η φορολογική μεταρρύθμιση: Σύμφωνα με τον Ο.Ο.Σ.Α. μεταξύ 2003 και 2007 έχετε διπλασιάσει την επιβάρυνση στους μισθωτούς και είμαστε η μόνη χώρα που την αυξάνει. Όλες οι άλλες χώρες τη μειώνουν, η Ελλάδα την αυξάνει κι εσείς περνάτε στον ελληνικό λαό ότι μειώνετε τα φορολογικά βάρη στους μισθωτούς. 
	Ασφαλιστικό: Εδώ έγινε περιγραφή του διαλόγου. Έγιναν πολλές απεργίες με αίτημα απλώς να γίνει διάλογος σε κατατεθειμένο νομοσχέδιο. 
      Κυρίες και κύριοι συνάδελφοι, οκτώ στους δέκα πολίτες λένε να αποσυρθεί αυτό το νομοσχέδιο, έξι στους δέκα πολίτες που ψήφισαν Νέα Δημοκρατία. Αυτό δεν σας ανησυχεί και θέλετε να ονομάζεστε Kυβέρνηση μεταρρυθμίσεων; Μάλλον είστε Kυβέρνηση σιωπηρών, μονομερών αποφάσεων. Αυτό έγινε σε μία σειρά θεμάτων όπου επιβαρύνετε τα χαμηλά εισοδήματα και κάνετε δώρα είτε στις τράπεζες είτε στους μεγάλους επιχειρηματίες είτε σε συγκεκριμένα συμφέροντα. 
	Κυρίες και κύριοι συνάδελφοι, το έργο που έχετε κάνει είναι μηδενικό αλλά τα σκάνδαλα είναι δεκάδες σ’ αυτήν την περίοδο. Η Κυβέρνηση κατάφερε δύο πράγματα. Το ένα είναι να παραπληροφορεί τον ελληνικό λαό και το δεύτερο να κρύβει τον Πρωθυπουργό. Ο Πρωθυπουργός σπάνια εμφανίζεται και μιλάει. 
      Εμείς, κυρίες και κύριοι συνάδελφοι, υποσχόμεθα ότι θα αποκαλύπτουμε καθημερινά την πολιτική σας και ότι θα αναγκάζουμε καθημερινά τον Πρωθυπουργό να απολογείται. Η πρόταση μομφής είναι μόνον η αρχή.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Αναστάσιος Νεράντζης): Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και δύο συνοδοί καθηγητές από το 3ο Γυμνάσιο Καλαμαριάς Θεσσαλονίκης. Είναι το δεύτερο τμήμα.
	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
	Ο κ. Χαρακόπουλος έχει το λόγο.
	ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, είναι εμφανές από την τριήμερη συζήτηση στην Εθνική Αντιπροσωπεία ότι το ΠΑ.ΣΟ.Κ. δεν έχει διδαχθεί τίποτα από τα λάθη του παρελθόντος και ότι ζει στη δική του εικονική πραγματικότητα. Επιμένει στον ίδιο καταγγελτικό και ισοπεδωτικό λόγο σαν να μη μεσολάβησαν εκλογές και σα να μην έλαβε το μήνυμα από τον ελληνικό λαό.
	Κυρίες και κύριοι συνάδελφοι, η πρόταση μομφής αναμφίβολα είναι κορυφαία κοινοβουλευτική δυνατότητα της Αντιπολίτευσης, δυνατότητα της οποίας κάνει χρήση όταν διαπιστώνει ότι υπάρχει δυσαρμονία ανάμεσα στη λαϊκή έκφραση και στη Βουλή. 
      Ο Πρόεδρος του ΠΑ.ΣΟ.Κ. είπε ότι διερμηνεύοντας τα αισθήματα του ελληνικού λαού κατέθεσε την πρόταση δυσπιστίας. Δεν ξέρω με τι «εργαλεία» η Αξιωματική Αντιπολίτευση διερευνά τις προθέσεις της κοινής γνώμης. Στις σύγχρονες κοινωνίες το βασικό «εργαλείο» διερεύνησης της θέλησης των πολιτών είναι οι δημοσκοπήσεις. Απ’ ό,τι ξέρω, σ’ όλες τις έρευνες της κοινής γνώμης που είδαν το φως της δημοσιότητας από τις εκλογές της 16ης Σεπτεμβρίου έως σήμερα, ένα είναι το κοινό σημείο, ότι υπάρχει πτώση, αν όχι «καθίζηση» των εκλογικών ποσοστών του ΠΑ.ΣΟ.Κ.. Αμφισβητείται περίτρανα η πρωτοκαθεδρία του στο χώρο της κεντροαριστεράς. 
	Το ΠΑ.ΣΟ.Κ., λοιπόν, κατέθεσε πρόταση μομφής γιατί θέλει πράγματι εκλογές; Υπάρχει κανείς που να πιστεύει ότι αν απόψε το βράδυ υπερψηφιστεί η πρόταση δυσπιστίας και οδηγηθεί η χώρα σε εκλογική αναμέτρηση, θα κερδίσει το κόμμα του κ. Παπανδρέου; 
	Κυρίες και κύριοι συνάδελφοι, είναι εμφανές ότι το τελευταίο διάστημα μετά  την αλλαγή ηγεσίας στον ΣΥ.ΡΙΖ.Α. και μετά την υποδοχή που αυτή έτυχε από ένα κομμάτι της εκλογικής βάσης του ΠΑ.ΣΟ.Κ., είναι σε εξέλιξη ένας έντονος διαγκωνισμός για την ηγεμονία στο χώρο της κεντροαριστεράς. Έτσι γινόμαστε μάρτυρες ενός ιδιότυπου ανταγωνισμού κινήσεων εντυπώσεων, πυροτεχνημάτων, επικοινωνιακών τρικ. Η αντιπαράθεση μεταξύ των δύο κομμάτων εξαντλείται σε επιχειρήματα με παιδότοπους και παιδικές χαρές. Ελάχιστα όμως ενδιαφέρει την ελληνική κοινωνία η μάχη χαρακωμάτων στα κόμματα της Αντιπολίτευσης και ιδιαίτερα η εκτόξευση πυροτεχνημάτων.
      Μετά από το πυροτέχνημα του ΣΥ.ΡΙΖ.Α. για τη διεξαγωγή δημοψηφίσματος για το ασφαλιστικό, το ΠΑ.ΣΟ.Κ. πιστεύει ότι έκανε ρελάνς με την πρόταση μομφής. Με προτάσεις δυσπιστίας, όμως, δεν θα ανακτήσει το ΠΑ.ΣΟ.Κ. την απωλεσθείσα αξιοπιστία του. Οι πολίτες αξιώνουν υπευθυνότητα και σοβαρότητα. Περιμένουν προτάσεις και όχι επικοινωνιακά τερτίπια.
      Κυρίες και κύριοι συνάδελφοι, μόλις πριν από έξι μήνες, οι πολίτες κλήθηκαν να κρίνουν πολιτικές θέσεις, να συγκρίνουν προγράμματα και τελικά να αποφασίσουν σε ποια παράταξη θα εμπιστευθούν το μέλλον του τόπου, τη διακυβέρνηση της χώρας. Εμπιστεύθηκαν εκ νέου την Κυβέρνηση Καραμανλή, για να συνεχίσει τις μεγάλες αλλαγές και μεταρρυθμίσεις. Αποδοκίμασαν την καταστροφολογία, το μηδενισμό και το λαϊκισμό του ΠΑ.ΣΟ.Κ. και το κατέταξαν…
      ΑΣΤΕΡΙΟΣ ΡΟΝΤΟΥΛΗΣ: Για τη σύνταξη της αγρότισσας θα μας πείτε;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Ροντούλη, μη διακόπτετε. Τι σας συνέβη;
      ΑΣΤΕΡΙΟΣ ΡΟΝΤΟΥΛΗΣ: Για τον Ο.Γ.Α. να μας πείτε. 
      ΜΑΞΙΜΟΣ ΧΑΡΑΚΟΠΟΥΛΟΣ: Κύριε Ροντούλη, αφού έχετε περιδιαβεί όλα τα πολιτικά κόμματα, δεν θα γίνετε τιμητής της πολιτικής. 
      ΑΣΤΕΡΙΟΣ ΡΟΝΤΟΥΛΗΣ: Προέρχεσθε από αγροτική περιοχή.
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, θα αναγκασθώ να λάβω πειθαρχικά μέτρα εναντίον σας. Μην το επαναλάβετε.
      ΜΑΞΙΜΟΣ ΧΑΡΑΚΟΠΟΥΛΟΣ: Φαίνεται ότι το ΠΑ.ΣΟ.Κ. έχει περιέλθει σε τόσο δυσχερή θέση που αναζητεί συμμάχους από το ΛΑ.Ο.Σ. 
      Έλεγα, λοιπόν, ότι τίποτα δεν διδάχθηκε το ΠΑ.ΣΟ.Κ. από τα αποτελέσματα της δεύτερης κατά σειρά ήττας του. Αντί να προσέλθει με προτάσεις, κάθε φορά καταφεύγει σε άρνηση και ισοπέδωση. Αρνείται να συμβάλει στη Συνταγματική Αναθεώρηση, παρά τα κατά καιρούς λεγόμενα για την αναγκαιότητά της, όπως για παράδειγμα στο ζήτημα της κατάργησης του κρατικού μονοπωλίου στην τριτοβάθμια εκπαίδευση.
      Υπόσχεσθε κατάργηση της ασφαλιστικής μεταρρύθμισης. Και αν ακόμη κερδίζατε τις εκλογές, όλοι αντιλαμβάνονται την αξία αυτών των υποσχέσεων. Τα ίδια λέγατε και το 1993, ότι θα καταργήσετε τους νόμους Σουφλιά και Σιούφα που έδωσαν μια ανάσα ζωής στο ασφαλιστικό σύστημα. Βεβαίως, δεν το πράξατε και ορθώς δεν το πράξατε. 
      Το ασφαλιστικό δεν είναι πρόβλημα μόνο της χώρας μας, είναι πρόβλημα της γηραιάς ηπείρου, που είναι πλέον και ήπειρος γερόντων. Δεν είναι δυνατόν παντού να λαμβάνονται μέτρα για τη βιωσιμότητα του συστήματος και στην Ελλάδα να στρουθοκαμηλίζουμε.
      Κυρίες και κύριοι συνάδελφοι, εάν δεν πάρουμε άμεσα μέτρα, με μαθηματική ακρίβεια αυτοί που τώρα μπαίνουν στην αγορά εργασίας δεν θα λάβουν σύνταξη. Ξέρουμε ότι πρόσκαιρα μπορεί να γινόμαστε δυσάρεστοι, χρέος όμως των πολιτικών είναι να είναι χρήσιμοι, ακόμη και αν δεν είναι ευχάριστοι σε όλους.
      Βεβαίως, και δεν λύνεται το ασφαλιστικό με την ψήφιση την ερχόμενη εβδομάδα του σχετικού νομοσχεδίου. Επίκειται παρέμβαση στο ασφαλιστικό των δημοσίων υπαλλήλων και των αγροτών. Θέλω να πιστεύω ότι η Κυβέρνηση θα τείνει ευήκοον ους στην πρόταση που καταθέσαμε πολλοί συνάδελφοι και από τη Νέα Δημοκρατία για τη μείωση των ορίων ηλικίας της συνταξιοδότησης της αγρότισσας από τα εξήντα πέντε έτη στα εξήντα έτη. Είναι μία πράξη δικαιοσύνης για τη σκληρά εργαζόμενη γυναίκα της υπαίθρου. Όμως, και σ’ αυτήν την περίπτωση γίναμε για μία ακόμη φορά θεατές μιας πλειοδοσίας από την πλευρά της Αξιωματικής Αντιπολίτευσης που ζητά συνταξιοδότηση των αγροτών κάτω από τα εξήντα έτη. 
      Πληροφορούμαι, κυρίες και κύριοι συνάδελφοι, ότι ο Αρχηγός του ΠΑ.ΣΟ.Κ. και οι συνεργάτες του θα επισκεφθούν την Κυριακή τη Λάρισα, θα έρθουν στο Κιλελέρ και θα συνεδριάσει και το πολιτικό σας συμβούλιο στην πόλη μας. Σας καλωσορίζουμε στη Λάρισα. Ξέρετε, είμαστε φιλόξενοι και ελπίζω να έχετε καλή διαμονή στην πόλη μας. Οφείλω, όμως, να σας πω ότι οι αγρότες, οι κάτοικοι της περιφέρειας δεν είναι αφελείς, δεν λησμονούν τη συμπεριφορά του ΠΑ.ΣΟ.Κ. απέναντί τους και βεβαίως δεν κερδίζετε τις εντυπώσεις, χύνοντας κροκοδείλια δάκρυα και πλειοδοτώντας σε υποσχέσεις, τη μία υποσχόμενοι στην πανελλαδική συνδιάσκεψή σας για τα αγροτικά, στη Νέα Ερυθραία, προνοιακή σύνταξη για το ζευγάρι ύψους 800 ευρώ και λίγους μήνες μετά ανεβάζοντας την προσφορά σας στα 950 ευρώ. Ούτε να υποτιμάτε τη νοημοσύνη των αγροτών, υποσχόμενοι ότι μαζί τους θα καθορίζετε τις τιμές των αγροτικών προϊόντων -γιατί κι αυτό το ακούσαμε στη Λάρισα από υποψήφιο Βουλευτή σας στις πρόσφατες εκλογές- εκτός και αν θυμηθήκατε τη φρασεολογία του παρελθόντος, τα αλήστου μνήμης συνθήματα για «τιμές Αθηνών και όχι Βρυξελλών». 
      Αγαπητές φίλες και φίλοι, θα ήμουν ο τελευταίος που θα υποστήριζα ότι δεν υπάρχουν προβλήματα στον αγροτικό κόσμο. Αυτά, όμως, δεν αντιμετωπίζονται με παρωχημένα συνθήματα και ξεπερασμένες πολιτικές. 
      Κυρίες και κύριοι συνάδελφοι, η Κυβέρνηση έχει νωπή λαϊκή εντολή να προχωρήσει την πολιτική των τομών και των μεταρρυθμίσεων. Άκουσα τον Κοινοβουλευτικό Εκπρόσωπο του ΠΑ.ΣΟ.Κ. να θυμάται την παρότρυνση του Ανδρέα Παπανδρέου ως Πρωθυπουργού να μην προωθούν τις μεταρρυθμίσεις που δεν έχουν ωριμάσει στην κοινωνία.
    Οφείλω εκ προοιμίου να πω ότι πολλές φορές η κοινωνία είναι πιο μπροστά από τα κόμματα κι αυτό είναι ευχάριστο. Χρέος, όμως, των πολιτικών είναι να βλέπουν μπροστά και να πράττουν το σωστό, ακόμα και αν τούτο πρόσκαιρα δεν είναι ευδιάκριτο από την κοινωνία.
    Η ένταξη της χώρας στην τότε Ε.Ο.Κ. δεν είχε βεβαίως την έγκριση της πλειοψηφίας του ελληνικού λαού. Αντιθέτως, πολεμήθηκε λυσσαλέα από το σύνολο της Αντιπολίτευσης. Έγινε πράξη χάριν στην εργώδη προσπάθεια και το πείσμα του Κωνσταντίνου Καραμανλή. 
    Κυρίες και κύριοι συνάδελφοι, η πρόταση δυσπιστίας της Αξιωματικής Αντιπολίτευσης θα καταψηφισθεί. Η δυσπιστία, όμως, της κοινωνίας των πολιτών προς το ΠΑ.ΣΟ.Κ. θα διευρυνθεί. Η πολιτική του κουρνιαχτού δεν οδηγεί μακριά. Γρήγορα η σκόνη που προκαλούν οι κινήσεις εντυπωσιασμού κατακάθεται και τότε αποδεικνύεται ότι ο βασιλιάς είναι γυμνός! 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. κ. Τόγιας. 
    ΒΑΣΙΛΕΙΟΣ ΤΟΓΙΑΣ: Κυρίες και κύριοι συνάδελφοι, ο συνάδελφος που μόλις κατήλθε του Βήματος νομίζω ότι θα πρέπει να επιστράτευσε ό,τι θάρρος έχει και εκείνος και η παράταξή του για να μας πει ότι οι αγρότες είναι ωφελημένοι, είναι ευχαριστημένοι, παρ’ όλα βέβαια, τα προβλήματα που αναγνώρισε από την κυβερνητική πολιτική.
    Εγώ θα έλεγα ότι οι αγρότες είναι η κατηγορία εκείνη των Ελλήνων που είναι το πιο εξαπατημένο, το πιο αδικημένο, το πιο ζημιωμένο τμήμα του ελληνικού λαού από την κυβερνητική πολιτική. Και πρέπει να πω ότι οι αγρότες, μαζί με άλλες κατηγορίες του ελληνικού λαού, των εργαζομένων, των ανέργων, των νέων δεν έχουν την απορία που εκφράζουν εδώ διαδοχικά οι συνάδελφοι της Νέας Δημοκρατίας ανερχόμενοι στο Βήμα από τη στιγμή που εκφράστηκε και κατατέθηκε η πρόταση μομφής από την πλευρά μας. Από τη στιγμή που ο Πρόεδρος του ΠΑ.ΣΟ.Κ. κατέθεσε την πρόταση μομφής όλοι οι συνάδελφοι της Νέας Δημοκρατίας έρχονται εδώ και ένας-ένας λες και κατέβηκαν από τον Άρη, εκφράζουν την απορία τους. Λένε, μα, τι γίνεται, γιατί καταθέτετε πρόταση μομφής; Χρησιμοποιώντας το καινοφανές επιχείρημα ότι είμαστε νεοεκλεγμένη κυβέρνηση, μόλις πριν έξι μήνες έχουμε εκλεγεί! 
    Κοιτάξτε, κυρίες και κύριοι συνάδελφοι. Εντολή του ελληνικού λαού που πρώτοι δεν την τιμάτε εσείς, μην περιμένετε να την τιμήσει κανένας. Και η απάντηση για τους έξι μήνες είναι: Και λοιπόν; Μα, το θέμα είναι ότι κυβερνάτε έξι μήνες ή σ’ αυτούς τους έξι μήνες ποιο είναι το περιεχόμενο της πολιτικής σας και πόσο ακριβώς εξαπατήσατε με τις ψεύτικες υποσχέσεις σας και τις δεσμεύσεις σας που ποτέ δεν υλοποιείτε, τον ελληνικό λαό και όλες τις κατηγορίες των εργαζομένων; 
    Μετά την απορία διαδέχθηκε η χαρά. Το ανακαλύψατε επιτέλους και το απαντήσατε. Και δυστυχώς, σ’ αυτήν τη χαρά πρωταγωνιστούν και οι Υπουργοί προσπαθώντας ή επιχειρώντας να κρύψετε την πολιτική σας ανέχεια. Και τη βρήκατε την απάντηση, μια χαρά που δεν μπορείτε να την κρύψετε. Ακολουθείτε λέει, το Συνασπισμό, τρέχετε πίσω από το Συνασπισμό! Δεν μπορείτε να κρύψετε τη χαρά σας! Και στην κυριολεξία λυπάστε ή θέλετε να δείξετε ότι λυπάστε και θέλετε να γίνετε οι κηδεμόνες ή οι θεσμικοί κηδεμόνες του ΠΑ.ΣΟ.Κ. στις πρωτοβουλίες που αναλαμβάνει τώρα και που θα αναλάβει και στο μέλλον. Κροκοδείλια δάκρυα! 
    Το ΠΑ.ΣΟ.Κ. δεν έχει ανάγκη ούτε από θεσμικούς κηδεμόνες ούτε, πρέπει να πω, από αριστερούς παιδονόμους, γιατί το είδαμε κι αυτό αυτές τις ημέρες. Υπεύθυνα πήραμε μια πρωτοβουλία για να εκφράσουμε όχι τις ανησυχίες ή τις αγωνίες ή τις ψυχολογικές προσεγγίσεις κανενός, πήραμε υπεύθυνα μια πρωτοβουλία για να εκφράσουμε αυτό που λέει όλος ο κόσμος, αυτό που λέει ο πολίτης, αυτό που λέει ο εργαζόμενος, αυτό που λέει ο συνταξιούχος. Δεν αντέχουμε την πολιτική σας. Η πολιτική σας μας πάει πίσω. Μας δημιουργείτε ανασφάλεια, μας δημιουργείτε μια κοινωνία ανασφάλειας στην οποία δεν μπορούμε να επιβιώσουμε, ειδικά οι νέοι.
      Δεν μπορούμε να αντέξουμε τις στοχευμένες ταξικές σας πολιτικές. Έχετε εξαντλήσει πάνω μας όλη σας τη φαντασία για να εξυπηρετήσετε συγκεκριμένα συμφέροντα και να ασκήσετε συγκεκριμένες ταξικές πολιτικές, για όποιο θέμα και αν αγγίζετε. 
      Δεν αντέχουμε την ακρίβεια. Είμαστε η ακριβότερη χώρα της Ευρωζώνης. Αυτό είναι ή δεν είναι πραγματικότητα; Δεν αντέχουμε να μας φορολογείτε άγρια, μέσα σε τρία χρόνια να μας έχετε διπλασιάσει τη φορολογία, να μας λέτε ότι θα κάνετε κοινωνική, δίκαιη πολιτική και να δημιουργείτε κατά 6.000.000.000 πρόσθετους φόρους στον πρόσφατο προϋπολογισμό. Είχατε καμμία εντολή από τον ελληνικό λαό γι’ αυτά; Θέλετε να γίνετε ή να μας καταστήσετε εμάς τιμητές της εντολής του ελληνικού λαού; 
      Δεν αντέχουμε τη μείωση, την καθήλωση, το πάγωμα των κοινωνικών δαπανών τόσο στην παιδεία όσο και στην υγεία. Αλλά πότε επιτέλους –να πούμε για την παιδεία- θα φθάσετε τις δαπάνες για την παιδεία στο 5%; Πέρασαν τέσσερα χρόνια. Έχουμε από τις χαμηλότερες δαπάνες για την παιδεία και υπάρχει μία υπόσχεση η οποία μένει υπόσχεση και στην ουσία είναι εξαπάτηση. 
      Πότε επιτέλους θα υλοποιήσετε τις υποσχέσεις σας για την υγεία; Άκουσα τον κ. Αβραμόπουλο, Υπουργό Υγείας, ο οποίος δεν είπε λέξη για την πολιτική για την υγεία. Μας έκανε ένα σεμινάριο περί κεντροδεξιάς και για τα θέματα της υγείας, που είναι αρμοδιότητά του και στο κάτω-κάτω οφείλει ως Υπουργός και αυτός και άλλοι Υπουργοί να απαντήσουν στα δεδομένα που θέτει η πρόταση δυσπιστίας του ΠΑ.ΣΟ.Κ., δεν είπε τίποτα. Βέβαια, θα γελάγαμε αν ξαναέλεγε για πέμπτη, έκτη φορά ότι θα προσλάβει οκτώ χιλιάδες νοσηλευτές και νοσηλεύτριες στα νοσοκομεία. Στα νοσοκομεία και τα αγροτικά κέντρα που αργοπεθαίνουν και σβήνουν. Δύο  νοσοκομεία στην εκλογική μου περιφέρεια, ένα στη Λειβαδιά και ένα στη Θήβα, υπολειτουργούν. Στην ουσία δεν παρέχουν καμμία φροντίδα υγείας, καμμία πρόσληψη νοσηλευτικού προσωπικού και τα αγροτικά κέντρα είναι διαλυμένα και στην ουσία εξαφανισμένα. Αυτό είναι το αποτέλεσμα της πολιτικής σας. 
      Σας ζητάμε εδώ και χρόνια να κατονομάσετε μία ομάδα του πληθυσμού που να είδε να βελτιώνεται η θέση της. Πείτε μας μία ομάδα. Κυβερνάτε τόσα χρόνια. Οι μόνοι που βλέπουν να βελτιώνεται η θέση τους είναι οι μερισματούχοι, τα υψηλά εισοδήματα μέσα από τις φοροαπαλλαγές που τους εξασφαλίζετε. Και σαν να μη φτάνουν όλα αυτά, έρχεστε και καταθέτετε ένα ασφαλιστικό, το οποίο αυτό που δείχνει -και το έδειξαν και οι μετρήσεις- είναι ότι δεν έχετε καμμία αίσθηση, καμμία επαφή πλέον με την κοινωνία. Έχετε χάσει παντελώς την επαφή με την κοινωνία. Μα, είναι δυνατόν σε μία –αυτό που λέτε- μεταρρύθμιση να έρχεστε εδώ κυνικά και να λέτε ότι «Έχουμε μαζί μας το λαό» και να την απορρίπτουν έξι στους δέκα ψηφοφόρους σας και το 82% του ελληνικού λαού; Αυτό είναι πλήρης αποστασιοποίηση από την κοινωνία. Και όλες οι μετρήσεις –δεν είναι μόνο αυτή- δείχνουν ότι το 60% με 70% απορρίπτουν, αποστρέφονται και αποδοκιμάζουν την πολιτική σας. 
      Με αυτά τα δεδομένα, είναι δυνατόν να απορείτε γιατί το ΠΑ.ΣΟ.Κ., κύριε Υπουργέ, κάνει πρόταση μομφής; Γιατί το ΠΑ.ΣΟ.Κ. στοιχειωδώς έχει επαφή με την κοινωνία και τους πολίτες. Αν εσείς τη χάσατε, κάποιοι πρέπει να κρατάνε μία επαφή με το λαό και την κοινωνία και επιτέλους να την εκφράζουν. 
      Θέλω να πω και στους φίλους εξ αριστερών ότι τα πολιτικά κενά δεν καλύπτονται μέσω διαφημίσεων ούτε μέσω ειρωνικών σχολίων. Τα πολιτικά κενά καλύπτονται με πρωτοβουλίες που εκφράζουν την κοινωνία και τους πολίτες. Και αυτή η πρωτοβουλία του ΠΑ.ΣΟ.Κ., που είναι η αρχή και θα έχει και συνέχεια, είναι γιατί δεν χάσαμε και δεν θα χάσουμε τις ρίζες μας, την επαφή μας με την κοινωνία και την επαφή μας με το λαό. 
      Αν η Κυβέρνηση έχει πάρει διαζύγιο και από το λαό και από την κοινωνία, εμείς είμαστε εδώ να τον εκφράσουμε και με μομφές και με άλλες πρωτοβουλίες. Είναι χρέος μας και υποχρέωσή μας. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και επισημαίνω ότι ήσασταν συνεπέστατος στο χρόνο σας. 
      Το λόγο έχει ο Βουλευτής της Νέας Δημοκρατίας στο Νομό Κυκλάδων, κ. Ιωάννης Βρούτσης.
      ΙΩΑΝΝΗΣ ΒΡΟΥΤΣΗΣ: Κυρίες και κύριοι συνάδελφοι, διαδέχομαι δύο αξιόλογους συναδέλφους. Πριν από λίγο μίλησε ο κ. Τόγιας εκ μέρους του ΠΑ.ΣΟ.Κ. και λίγο πριν μίλησε το κορυφαίο στέλεχος του ΠΑ.ΣΟ.Κ. που είχε και διαβαθμισμένη θέση Υπουργού επί κυβερνήσεων ΠΑ.ΣΟ.Κ., η κ. Βάσω Παπανδρέου. Τους διαδέχομαι, λοιπόν, στο Βήμα και θέλω να ξεκινήσω με κάποιες παρατηρήσεις. Το οφείλω και απέναντι στον εαυτό μου και όπως τουλάχιστον αισθάνομαι σε όλους αυτούς που μας ακούνε και σε όλα αυτά που πολλές φορές κουβεντιάζουμε μεταξύ μας για την κρίση και την αξιοπιστία του πολιτικού συστήματος.
      Όταν από εδώ η κ. Βάσω Παπανδρέου πριν από λίγο επικαλούνταν ότι οι κυβερνήσεις του ΠΑ.ΣΟ.Κ. μέχρι το 2004 ήταν εκείνες οι σταθερές κυβερνήσεις, οι κυβερνήσεις που πραγματικά έδωσαν πνοή στην Ελλάδα, την ισχυροποίησαν και οικονομικά και θεσμικά, δεν μπορεί να απαντήσει κανείς Βουλευτής της Νέας Δημοκρατίας με πιο ισχυρά αποδεικτικά στοιχεία απ’ αυτά που έλεγαν μόλις πριν από λίγο τα ίδια τα στελέχη του ΠΑ.ΣΟ.Κ. στο συνέδριο του ΠΑ.ΣΟ.Κ. για τις κυβερνήσεις του ΠΑ.ΣΟ.Κ. πριν από το 2004. Εκεί κρίνεται η αξιοπιστία του πολιτικού συστήματος, κυρίες και κύριοι συνάδελφοι.
      Και για όλα αυτά που ειπώθηκαν κατά κόρον από την κ. Παπανδρέου όσον αφορά τη σκανδαλολογία, εγώ ως νέος Βουλευτής δεν έχω να πω τίποτε άλλο παρά ότι έχω απόλυτη εμπιστοσύνη στην ελληνική δικαιοσύνη και όλα αυτά τα οποία κατήγγειλε πολύ απλά θα μπορούσε να τα πάει στον εισαγγελέα, στη δικαιοσύνη, εκτός αν δεν την εμπιστεύεται. 
      Επίσης, τα ζητήματα που αφορούν τη φορολογία και τη φορολογική μεταρρύθμιση. Είναι λογικό το κάθε κόμμα να έχει τη δική του πολιτική οπτική στα ζητήματα αυτά, αλλά τη στιγμή που καταγγέλλει και λέει για τη φορολογική μεταρρύθμιση της Νέας Δημοκρατίας  όχι μόνο η κ. Παπανδρέου, αλλά και κατά κόρον τα στελέχη του ΠΑ.ΣΟ.Κ. και όλοι οι ομιλητές που περνάνε από εδώ, επανέλαβαν το ίδιο ας δώσουν και την απάντηση που χρειάζεται ο ελληνικός λαός, ότι π.χ. για τις μειώσεις των φορολογικών συντελεστών που έφερε η Νέα Δημοκρατία στις μικρομεσαίες επιχειρήσεις, το ΠΑ.ΣΟ.Κ. η κοινωνία αντιλαμβάνεται ότι αν αύριο γίνει κυβέρνηση θα αυξήσει τους φορολογικούς συντελεστές, ότι π.χ. για την ελαχιστοποίηση στο φόρο κληρονομιάς και φόρο γονικής παροχής το ΠΑ.ΣΟ.Κ. η κοινωνία αντιλαμβάνεται ότι όταν θα γίνει κυβέρνηση θα ξαναφέρει το φόρο κληρονομιάς και το φόρο γονικής παροχής. Γιατί εκεί κρινόμαστε όλοι, στην αξιοπιστία μας και σ’ αυτά που λέμε και σ’ αυτά που καταθέτουμε.
      Όσον αφορά αυτά που είπε ο κ. Τόγιας που είναι ένας νέος συνάδελφος τον οποίο σέβομαι, θέλω να πω το εξής: Εμείς κύριε Τόγια, αντιλαμβανόμαστε πλήρως το ρόλο της Αντιπολίτευσης. Τον βίωσε είκοσι χρόνια η Νέα Δημοκρατία και είκοσι ολόκληρα χρόνια προσπάθησε και έγινε μία σοβαρή και υπεύθυνη αντιπολίτευση. Χρειάστηκαν είκοσι χρόνια. Εσείς σήμερα πραγματικά έχετε πάρει το διαζύγιο από την κοινωνία. Εσείς δεν συντονίζεστε με την κοινωνία και τους πραγματικούς ρυθμούς της κοινωνίας. Και μία συμβουλή από ένα νέο Βουλευτή, απ’ αυτό που αντιλαμβάνομαι από το δικό μου γεωγραφικό χώρο. Προσπαθήστε να συντονιστείτε με την κοινωνία, να γίνετε μια υπεύθυνη και σοβαρή αντιπολίτευση.
      Σήμερα κουβεντιάζουμε, κυρίες και κύριοι συνάδελφοι, την πρόταση δυσπιστίας που κατέθεσε το ΠΑ.ΣΟ.Κ., η οποία όχι απλώς δεν αιφνιδίασε τη Νέα Δημοκρατία όπως ειπώθηκε, αλλά αντίθετα στους διαδρόμους της Βουλής μέρες πριν κουβεντιάζαμε μεταξύ μας και λέγαμε μέσα στα συνεχόμενα λάθη του ΠΑ.ΣΟ.Κ. τα οποία έρχονται το ένα μετά το άλλο, ποιο θα είναι το επόμενο λάθος. Όλοι είχαμε συγκλίνει στην άποψη ότι η επόμενη λάθος κίνηση του ΠΑ.ΣΟ.Κ. θα ήταν να πέσει σ’ ένα λάθος με μαθηματική βεβαιότητα που θα ήταν να καταθέσει πρόταση δυσπιστίας στην Κυβέρνηση. 
      Ξέρετε πώς ερμηνεύει η κοινή γνώμη αυτήν την πρότασή σας και την πολιτική σας κίνηση, κύριοι συνάδελφοι του ΠΑ.ΣΟ.Κ.; Το γνωρίζουμε όλοι σ’ αυτήν την Αίθουσα και ήδη κουβεντιάζεται σε όλη την ελληνική κοινωνία. Ερμηνεύεται ότι αυτό που έκανε σήμερα το ΠΑ.ΣΟ.Κ. είναι ένας πολιτικός αντιπερισπασμός όχι απέναντι στην Κυβέρνηση, αλλά απέναντι στη σχετική πρόταση του ΣΥ.ΡΙΖ.Α. για τη διενέργεια δημοψηφίσματος.
      Συμπερασματικά, λοιπόν, η πολιτική σας κίνηση επιβάρυνε ακόμη περισσότερο την αρνητική σχέση που έχει διαμορφώσει τα τελευταία χρόνια με τον ελληνικό λαό το κόμμα του ΠΑ.ΣΟ.Κ.. Όλα στο βωμό των εντυπώσεων. Όλα στο βωμό του πολιτικού τακτικισμού. Δεν είναι τυχαία τα ποσοστά που εμφανίζονται για το ΠΑ.ΣΟ.Κ. σε κάθε δημοσκόπηση. Με τη συμπεριφορά σας και τις πολιτικές σας μετατρέψατε το κόμμα σας από κόμμα κυβερνητικής προοπτικής σε κόμμα διαμαρτυρίας.
Απωλέσατε το στίγμα του υπεύθυνου και αξιόπιστου κόμματος που μπορεί να δώσει λύσεις σε προβλήματα, που μπορεί να συγκρουστεί με κατεστημένες ιδέες και αντιλήψεις κι αυτό το έχει αντιληφθεί όλη η κοινωνία. Η κοινή γνώμη έχει αντιληφθεί ότι ο συνεχής αρνητισμός σας σε κάθε πρωτοβουλία της Κυβέρνησης προσβλέπει όχι στο να γίνετε χρήσιμοι και ωφέλιμοι για την Ελλάδα και τους πολίτες, αλλά στο να γίνετε πρόσκαιρα αρεστοί. Και η μεγαλύτερη δυσάρεστη έκπληξη για εσάς, αφού εξαντλήσατε και το τελευταίο σας πολιτικό όπλο σ’ αυτήν την κοινοβουλευτική περίοδο με την πρόταση δυσπιστίας που καταθέσατε σε λάθος χρόνο, θα είναι οι επόμενες δημοσκοπήσεις που θα γίνουν μέσα στο μήνα Απρίλιο, όταν θα έχει ψηφιστεί ήδη και το ασφαλιστικό νομοσχέδιο, και θα δείτε προς έκπληξή σας ότι η συμπεριφορά σας και οι πολιτικές σας στοχεύσεις θα οδηγήσουν την ψαλίδα του ΠΑ.ΣΟ.Κ. και της Νέας Δημοκρατίας να μεγαλώνει ακόμα περισσότερο.
      Είναι γνωστό, αγαπητοί μου συνάδελφοι, ότι η Νέα Δημοκρατία είναι το κόμμα των εθνικών αποφάσεων, είναι το κόμμα που ξέρει να συγκρούεται με όσους χρειάζεται για όφελος των πολλών, είναι το κόμμα που σήμερα εμπιστεύεται απόλυτα η κοινωνία και ο ελληνικός λαός, γιατί γνωρίζει ότι η μόνη υπεύθυνη πολιτική δύναμη που μπορεί να την οδηγήσει με σιγουριά, σοβαρότητα και υπευθυνότητα στο μέλλον είναι η Νέα Δημοκρατία και ο ηγέτης της, ο Κώστας Καραμανλής.
      Στο Νομό Κυκλάδων, που έχω την τιμή να εκπροσωπώ ενώπιον του Εθνικού Κοινοβουλίου, είναι διάχυτη η αίσθηση ότι πολλά πράγματα σε πολλούς τομείς έχουν βελτιωθεί σημαντικά. Ο τουρισμός, παραδείγματος χάρη, έχει μια πρωτόγνωρη αναπτυξιακή τροχιά κι αυτό όχι τυχαία, αλλά με στοχευμένες πολιτικές, όπως η δημιουργία Υπουργείου Τουρισμού, που από την πρώτη στιγμή φρόντισε να δημιουργήσει η Νέα Δημοκρατία. Την ίδια ώρα γίνονται δεκάδες έργα υποδομών. Συγκεκριμένα, ολοκληρώνονται χίλια οκτακόσια έργα από το Μάρτιο του 2004 στην περιφέρεια Νοτίου Αιγαίου μέχρι σήμερα. Δημιουργούνται, ολοκληρώνονται και αποδίδονται στο λαό της περιφέρειας Νοτίου Αιγαίου και στο Νομό Κυκλάδων με μέσο όρο απορροφητικότητας σήμερα που κουβεντιάζουμε 75% που, παρ’ ότι σχολιάστηκε αρνητικά, πρέπει κανείς να το συγκρίνει με το 12,5% που παραλάβαμε το Μάρτιο του 2004. Την ίδια στιγμή, καινοτόμα προγράμματα στην Αυτοδιοίκηση, καινοτόμα προγράμματα που εισάγουν την αντικειμενικότητα, τη διαφάνεια, με πολλαπλασιασμό των πόρων, αλλά και το σημαντικότερο: καινοτόμες πρωτοβουλίες στον τομέα της υγείας. Οι Κυκλάδες θωρακίζονται όσο ποτέ άλλοτε στην ιστορία τους με κέντρα υγείας, με πολυδύναμα ιατρεία, με περιφερειακά ιατρεία και με νοσοκομεία. 
      ΕΜΜΑΝΟΥΗΛ ΣΚΟΥΛΑΚΗΣ: Πού τα είδατε;
      ΙΩΑΝΝΗΣ ΒΡΟΥΤΣΗΣ: Το Νοσοκομείο της Νάξου, το Νοσοκομείο της Σαντορίνης που ξεκινάει, η διεύρυνση του Νοσοκομείου της Σύρου και πολλά άλλα. 
      ΕΜΜΑΝΟΥΗΛ ΣΚΟΥΛΑΚΗΣ: Εγώ το έχω υπογράψει.
      ΙΩΑΝΝΗΣ ΒΡΟΥΤΣΗΣ: Χαιρόμαστε που συνεχίζουμε μια προσπάθεια, που εγκρίνετε και εσείς αλλά εμείς πληρώνουμε, εμείς βάζουμε από τον κρατικό προϋπολογισμό, κάνουμε τις πολιτικές επιλογές. 
      Όλα αυτά, φίλες και φίλοι, κυρίες και κύριοι συνάδελφοι, ολοκληρώνουν και διαμορφώνουν μια εικόνα ότι με απόλυτη βεβαιότητα η Νέα Δημοκρατία έχει την απόλυτη εμπιστοσύνη του ελληνικού λαού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μόνο, κύριε Πρόεδρε, θα ήθελα μισό λεπτό για ένα ιδιαίτερα σημαντικό ζήτημα που αφορά το νομό μου και τη νησιωτικότητα.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε περιθώριο καθόλου. 
      Σας παρακαλώ, μισό λεπτό το πολύ.
      ΙΩΑΝΝΗΣ ΒΡΟΥΤΣΗΣ: Μισό λεπτό.
      Η κορυφαία συνταγματική διαδικασία, η διαδικασία η οποία ξεκίνησε από την προηγούμενη Βουλή και ήταν κοινή συναίνεση και του ΠΑ.ΣΟ.Κ. και της Νέας Δημοκρατίας και των άλλων κομμάτων σ’ ένα κορυφαίο συνταγματικό άρθρο, το άρθρο 101, που ήταν κοινή πρόταση όλων των κομμάτων να κατοχυρωθεί συνταγματικά η νησιωτικότητα, πρέπει να γίνει πράξη. 
      Κύριοι συνάδελφοι του ΠΑ.ΣΟ.Κ., η μέχρι σήμερα τακτική σας να μη συμμετέχετε στη συνταγματική διαδικασία που συμφωνήσατε είναι γεγονός το οποίο, εάν δεν ψηφιστεί η νησιωτικότητα, θα τραυματίσει βαθύτατα το νησιωτικό χώρο της πατρίδας μας κι αυτό θα το εισπράξει το ΠΑ.ΣΟ.Κ., εάν δεν συμμετέχει είτε στο Εθνικό Κοινοβούλιο, να ψηφίσει, είτε στην Αναθεωρητική Επιτροπή. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ. 
      Το λόγο έχει ο Βουλευτής του ΣΥ.ΡΙΖ.Α. στην περιφέρεια Αττικής κ. Ιωάννης Λεβέντης.
      Ανησυχήσαμε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Εδώ είμαι από το πρωί, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Γνωρίζω ότι είστε από το πρωί και ήταν κρίμα να σας εκφωνήσω και να μην είστε. Γι’ αυτό και απευθύνθηκα και στους συναδέλφους σας και στον κλητήρα.
      Ορίστε, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Δεν υπήρχε τέτοια περίπτωση. Σας ευχαριστώ πολύ πάντως για το ενδιαφέρον σας.
      Κυρίες και κύριοι συνάδελφοι, ποιος είναι ο τιμώμενος στη συζήτηση αυτών των τριών ημερών; Δεν χρειάζεται παρά να ανατρέξει κανείς στις ομιλίες όλων των συναδέλφων Βουλευτών. Θα δει τον ΣΥ.ΡΙΖ.Α.. Δεν υπάρχει Βουλευτής που δεν αναφέρθηκε στον ΣΥ.ΡΙΖ.Α. Γιατί τόσο ενδιαφέρον και τόση ανησυχία; Φαίνεται ότι κάποιοι νιώθουν κάποια ανασφάλεια και γι’ αυτό αναφέρονται τόσο συχνά-πυκνά.
      Και βέβαια θα ήθελα πριν προχωρήσω στην ομιλία μου να αναφερθώ σ' αυτό που είπε ο κ. Γιαννάκης, ότι «κύριοι του ΣΥ.ΡΙΖ.Α. έχετε και παρελθόν, εγκρίνατε την είσοδο των σοβιετικών τανκς στην Πράγα». Και  έρχεται να το πει στους αριστερούς της ανανεωτικής αριστεράς οι οποίοι και τότε τα καταδίκασαν και, βέβαια, εκπροσωπώντας ο κ. Γιαννάκης ένα κόμμα το οποίο έχει μέσα στελέχη που σ’ ένα σημαντικό βαθμό έχουν κι αυτά τις ευθύνες τους, γιατί τότε που εμείς κατηγορούμασταν για τα σοβιετικά τανκς στην Πράγα με τα οποία δεν είχαμε καμμία απολύτως σχέση εξέθρεψαν το φυτώριο από όπου βγήκαν τα τανκς και οι μπότες της χούντας που ποδοπάτησαν τον ελληνικό λαό και ανάμεσα στους άλλους πρώτα και κύρια τους αριστερούς οι οποίοι υπέφεραν, φυλακίστηκαν και βασανίστηκαν. Τουλάχιστον ας μη γίνεται τέτοια αναμόχλευση στο παρελθόν γιατί τότε δεν είναι οι αριστεροί αυτοί που φταίνε. Κάποιοι άλλοι έχουν πολύ μεγάλες ευθύνες. 
      Παρακολουθούμε, λοιπόν, τις συζητήσεις κι απ’ αυτήν την άποψη πρέπει να πούμε ότι καλύπτεται και ένα κενό γιατί κάθε σαράντα ομιλητές είναι και  ένας ομιλητής του ΣΥ.ΡΙΖ.Α. ενώ σύμφωνα με την εκλογική δύναμη θα έπρεπε να είναι ένας στους είκοσι. 
      Κύριε Πρόεδρε, αυτό είναι άδικο και  βέβαια δεν μας επιτρέπει να διατυπώσουμε όλες τις θέσεις μας, αφού τόσο θέλουμε να ακουστούν και οι δικές μας απόψεις. Τώρα η πρόταση δυσπιστίας μας δίνει τη δυνατότητα να αναφερθούμε στο σύνολο της κυβερνητικής πολιτικής έτσι όπως τη βιώνει ο ελληνικός λαός μετά τις εκλογές της 16ης του Σεπτέμβρη, αλλά και όπως την είχε γευθεί και τα προηγούμενα τέσσερα χρόνια. Η πολιτική αυτή είναι ακραία νεοφιλελεύθερη θατσερική, αντιλαϊκή, περιορίζει τα ανθρώπινα και εργασιακά δικαιώματα, χειροτερεύει αντί να βελτιώνει τη ζωή της μεγάλης πλειοψηφίας των Ελλήνων πολιτών. 
      Βέβαια και το ΠΑ.ΣΟ.Κ που υποβάλει την πρόταση δυσπιστίας είχε ακολουθήσει πολλές τέτοιες νεοφιλελεύθερες πρακτικές. Αποπειράθηκε να περάσει το νόμο Γιαννίτση, εφάρμοσε το νόμο Ρέππα που εκτός των άλλων περιορίζει της συντάξεις σημαντικά κ.λπ..
      Όμως η Κυβέρνηση της Νέας Δημοκρατίας ωθεί αυτές τις πρακτικές στα ακραία όριά τους, καταστρατηγώντας το ωράριο, περιορίζοντας τα εργασιακά δικαιώματα. Και κορωνίδα της πολιτικής της είναι το ασφαλιστικό νομοσχέδιο που ψήφισε με την ισχνή της πλειοψηφία. Επικαλείται, συνεχώς, το ότι έχει νωπή τη λαϊκή εντολή. Ποια λαϊκή εντολή;  Το 42% φέρνει ένα νομοσχέδιο που δεν είχε παρουσιάσει στον ελληνικό λαό, πριν από τις εκλογές. Είχε πει ότι θα φέρει ασφαλιστικό νομοσχέδιο αυτού του τύπου; Και βέβαια μέσα σ' αυτό το νομοσχέδιο επεκτείνει τα όρια συνταξιοδότησης, περιορίζει τις χορηγούμενες συντάξεις και ιδίως τις επικουρικές από 20% έως 50%, επικρέμονται αυξήσεις των εισφορών για την αύξηση του Φ.Π.Α., ξεπουλά τη δημόσια υπηρεσία για να πάρουμε και από εκεί το 10% για να ενισχύσουμε το σύστημα και πάει λέγοντας. 
      Θα ήθελα να τονίσω ιδιαίτερα ότι αυτό το νομοσχέδιο διαπνέεται από έναν άκρατο μισογυνισμό γιατί θίγει τα δικαιώματα όλων των γυναικών και ιδιαίτερα των μητέρων και των μητέρων με ανήλικα παιδιά και τις αγρότισσες στις οποίες δίνει σύνταξη στα εξήντα πέντε κ.λπ.. Και το χειρότερο απ’ όλα φθάνει να θεσπίζει αυτά τα περίφημα εκατό ένσημα για να έχει ιατροφαρμακευτική περίθαλψη ο πολίτης. Εάν δεν τα έχει τότε δεν θα μπορεί να νοσηλευθεί. Μνημονεύει ειδικά και την επίτοκο. Εάν δεν έχει εξασφαλίσει τα εκατό ένσημα δεν θα μπορεί να έχει τις παροχές. Και τι θα γίνει; Στο δρόμο η επίτοκος και στον Καιάδα το βρέφος. Πριν  από χιλιάδες χρόνια τα βρέφη ήσαν καλοδεχούμενα. Εμείς πού φθάσαμε; Αυτό είναι από τα ανήκουστα. Εδώ  υπάρχουν ευθύνες και του ΠΑ.ΣΟ.Κ που κρατούσε τα πενήντα ένσημα. Εσείς τα κάνατε εκατό και μάλιστα σε μια περίοδο που δεν είναι εύκολο να παίρνεις ένσημα με τη μερική απασχόληση. Μπορεί να χρειάζεσαι δύο και τρία μεροκάματα για ένα ένσημο. Επομένως μπορούν να χρειαστούν και διακόσια ή και περισσότερα ημερομίσθια. Υπολογίζεται ότι τετρακόσιες χιλιάδες έως πεντακόσιες χιλιάδες δεν θα έχουν ιατροφαρμακευτική κάλυψη. Για μας είναι απαράδεκτο να χρειάζονται ένσημα για να έχει ο πολίτης ιατροφαρμακευτική κάλυψη. Το κράτος είναι υποχρεωμένο να την εξασφαλίσει σε όλους ανεξαιρέτως. 
      Και μπαίνει το ερώτημα, πέρασαν τα χειρότερα; Φαίνεται όχι, γιατί επίκεινται και άλλα νομοσχέδια που θα χειροτερέψουν ακόμα περισσότερα τα πράγματα. 
      Το κράτος-πρόνοιας δυστυχώς θεωρείται τροχοπέδη, για να μην πω και εχθρός, που πρέπει να εξοντωθεί, από το νεοφιλελευθερισμό. Βρίσκεται συνεχώς στο στόχαστρο. 
      Με το νομοσχέδιο του ασφαλιστικού καταργείται μεθοδικά ο δημόσιος χαρακτήρας της ασφάλισης. Ζητήσαμε δημοψήφισμα. Θεωρήθηκε ανοσιούργημα από μερικούς. Το ζητήσαμε σύμφωνα με το Σύνταγμα, επειδή το νομοσχέδιο αυτό θίγει όλους τους Έλληνες και βρίσκεται προφανώς σε διάσταση με την κοινωνία.
      Σημερινή δημοσκόπηση άλλωστε το δείχνει, ότι το 82% των Ελλήνων πολιτών είναι αντίθετο σ’ αυτό το νομοσχέδιο. Ανάμεσα σ’ αυτούς και οι έξι στους δέκα οπαδούς και ψηφοφόρους της Νέας Δημοκρατίας. Λάβετέ το σοβαρά υπόψη σας αυτό, γιατί να είστε σίγουροι ότι αυτά πληρώνονται και θα πληρωθούν ακριβά. 
      Η Κυβέρνηση ισχυρίζεται, λοιπόν, ότι έχει λαϊκή εντολή και θα προχωρήσει το πρόγραμμά της. Ποιο πρόγραμμά της, όμως; Πού περιλαμβάνονταν στις προεκλογικές δεσμεύσεις όλα αυτά που προσπαθεί τώρα να προχωρήσει; 
      Ανάμεσα στα άλλα το ασφαλιστικό νομοσχέδιο θα έπρεπε να ασχολείται και με την υγεία και την πρόνοια, γιατί ασφάλιση σημαίνει υγεία, πρόνοια, σύνταξη. Τη σύνταξη την παίρνουμε όταν αποσυρόμαστε από την εργασία. Την υγεία, όμως, και την πρόνοια την έχουμε ανάγκη από τότε που γεννιόμαστε, ίσως και πριν γεννηθούμε. Πρέπει η μητέρα να έχει κάλυψη. Δυστυχώς, όμως, βλέπουμε πώς αντιμετωπίζεται και η μέλλουσα μητέρα.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Η Κυβέρνηση δεν μπορεί να είναι υπερήφανη για τις επιδόσεις της στο χώρο της υγείας. Βέβαια έχει κάθε λόγο να αποφεύγει να θίγει τα κακώς κείμενα, αλλά και στην όλη συζήτηση που έγινε για το ασφαλιστικό νομοσχέδιο πολύ λίγα ελέχθησαν μέσα σ’ αυτήν την Αίθουσα.
      Η κακοδαιμονία βέβαια του υγειονομικού μας συστήματος είναι γνωστή και δεδομένη. Υποχρηματοδότηση, δημόσιος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έξι λεπτά έχουμε, κύριε Πρόεδρε; Είχα την εντύπωση ότι…
      ΠΡΟΕΔΡΕΥΩΝ (Φίλιππος Πετσάλνικος): Έχω την αίσθηση, κύριε Λεβέντη, ότι ο προκάτοχός μου σας αδίκησε κατά λάθος. Δεν έγινε καμμία συμφωνία για εξάλετπο, έτσι δεν είναι;
      ΑΘΑΝΑΣΙΟΣ ΛΕΒΕΝΤΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Άρα, κατά λάθος πίεσε το κομβίον των έξι λεπτών. Μη στενοχωριέστε. Θα πάμε στα οκτώ λεπτά ούτως ή άλλως.
      ΑΘΑΝΑΣΙΟΣ ΛΕΒΕΝΤΗΣ: Οι δημόσιες δαπάνες για την υγεία είναι χαμηλότερες από το μισό του ευρωπαϊκού μέσου όρου και οι ιδιωτικές δαπάνες σε αλματώδη άνοδο. Ξεπέρασαν το 57% των δαπανών για την υγεία. Το ΠΑ.ΣΟ.Κ. τις είχε αφήσει στο 47%. Ήταν οι υψηλότερες στην Ευρώπη επί ΠΑ.ΣΟ.Κ., τώρα είναι οι υψηλότερες στον κόσμο επί Νέας Δημοκρατίας.
      Υπάρχει κακή οργάνωση των υγειονομικών υπηρεσιών σ’ όλα τα επίπεδα, άνιση κατανομή των υγειονομικών μονάδων, όχι μόνο ανάμεσα στο κέντρο και την περιφέρεια, αλλά μέσα και στην ίδια την πρωτεύουσα. Ο άξονας Βασιλίσσης Σοφίας-αρχής Μεσογείων έχει είκοσι μεγάλα δημόσια νοσοκομεία, ενώ από εκεί και πέρα έχουμε το μηδέν. Δεν υπάρχει ένα νοσοκομείο για την ανατολική Αττική των εξακοσίων χιλιάδων μονίμων κατοίκων, που υπερτριπλασιάζονται τα Σαββατοκύριακα και το καλοκαίρι.
      Θα πρέπει να αναφερθούμε ειδικά στα τεράστια κενά του ιατρικού, νοσηλευτικού και άλλου προσωπικού, ιδιαίτερα του νοσηλευτικού προσωπικού. Άκουσα τουλάχιστον από δύο ομιλητές του ΠΑ.ΣΟ.Κ. να λένε ότι υπάρχουν τέσσερις χιλιάδες κενές θέσεις νοσηλευτικού προσωπικού. 
      Είναι τουλάχιστον είκοσι πέντε χιλιάδες κενές θέσεις και μάλιστα με τους αναχρονιστικούς οργανισμούς του 1986, που είναι πολύ ξεπερασμένοι. Οι ανάγκες είναι πολύ μεγαλύτερες. Είναι πάνω από πέντε χιλιάδες κενές θέσεις γιατρών. Είναι πολύ περισσότερες οι ανάγκες, αν μάλιστα θέλουμε να εφαρμοστεί το ωράριο. Επίσης είναι δεκαπέντε χιλιάδες θέσεις άλλου προσωπικού. Εδώ, όμως, ο κ. Αβραμόπουλος εφαρμόζει μία μέθοδο, εμφανίζεται συνεχώς και λέει ότι προσλήφθηκαν, θα προσληφθούν κ.λπ..
      Θα ήθελα αυτήν την αλχημεία που γίνεται, να την καταγγείλω κι απ’ αυτό το Βήμα. Πάμε στο Αττικό Νοσοκομείο ή στον Ευαγγελισμό και τι μας λένε; Ότι έχουμε πεντακόσιες εξήντα κενές θέσεις νοσηλευτικού προσωπικού, πλην, όμως, δεν περιλαμβάνονται. Λένε ότι είναι δεσμευμένες οι τετρακόσιες. 
      Τι σημαίνει δεσμευμένες; Ότι από το 2003-2004 είναι κενές, προγραμματίζονται, θα καλυφθούν, θα προσληφθούν κ.λπ.. Αυτές δεν λογίζονται κενές κι αυτό είναι απαράδεκτο. Γίνεται σ’ όλη τη χώρα. Επομένως, είναι τεράστια τα κενά και είμαστε υποχρεωμένοι αυτό να το αντιμετωπίσουμε.
      Επίσης, θέλω να αναφερθώ στην πρωτοβάθμια φροντίδα υγείας την οποία κάθε τόσο εξαγγέλλετε. Έχει ειπωθεί εδώ επανειλημμένα ότι θα αρχίσει να λειτουργεί.
     Η πρωτοβάθμια φροντίδα είναι η βάση του υγειονομικού συστήματος. Δυστυχώς είμαστε πολύ πίσω από αυτήν την πλευρά. Θα έπρεπε τουλάχιστον να έχουμε διακόσια πενήντα κέντρα υγείας αστικού τύπου. Δύο μόνο με τυμπανοκρουσίες λειτούργησαν τα τελευταία χρόνια κι αυτά που διακηρύσσονται από το προσχέδιο που μοίρασε το Υπουργείο Υγείας είναι αστεία πράγματα γιατί λέει ότι πια η πρωτοβάθμια φροντίδα θα γίνεται από τους ιδιώτες γιατρούς οι οποίοι θα καλύπτονται με κάποια κουπόνια τρόπον τινά που θα δίνονται στους πολίτες. Αυτά όταν θα εξαντλούνται θα πρέπει να τρέχουν να τα ανανεώνουν να ζητούν πρόσθετη ενίσχυση κ.λπ.. Αυτά είναι πράγματα που μας φαίνονται αστεία. Και βέβαια επειδή τίθεται θέμα, και πού θα βρεθούν τα χρήματα, μην ξεχνάμε ότι μια επιχείρηση υγείας αύξησε πέρυσι τα κέρδη της κατά 1050%. Οι τράπεζες τα αύξησαν κατά 80%-100% και μια επιχείρηση υγείας κατά 1050%. 
     Ακούσαμε λοιπόν τον κ. Αβραμόπουλο να μας λέει πάρα πολλά εδώ προηγουμένως και ανάμεσα στα άλλα μίλησε για το μεταρρυθμιστικό έργο για την μακροημέρευση της Νέας Δημοκρατίας κ.ο.κ. και λέει ότι, εσείς εγκλωβίζεστε στη στιγμή, εμείς διεκδικούμε τον αιώνα και άλλα τέτοια της νεφελοκοκκυγίας. Όμως, για τα θέματα της υγείας που είναι αρμόδιος Υπουργός από τα είκοσι πέντε λεπτά μίλησε δύο λεπτά και τριάντα δευτερόλεπτα. Είναι φανερό. Δεν είναι το φόρτε του τα θέματα της υγείας αλλά αποφεύγει και να ασχολείται!
     Βέβαια, θα ήθελα πολλά περισσότερα να πω για το περιβάλλον που ιδιαίτερα στην Αττική αλλά και σε όλη τη χώρα πλήττεται και πλήττεται βάναυσα. Πάμε να χρησιμοποιήσουμε λιθάνθρακες, να κάνουμε βιομηχανίες και στο καταταλαιπωρημένο Θριάσιο και μάλιστα τεράστιες βιομηχανικές μονάδες όπου έχουμε μαζέψει και όλα τα σκουπίδια, όπου έχουμε μαζέψει και ό,τι από όλες τις πλευρές πετιέται. 
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, θα σας παρακαλέσω να ολοκληρώσετε. Έχουμε φθάσει στο δέκατο λεπτό τώρα και όχι μόνον δεν αδικηθήκατε από πλευράς χρόνου, αλλά έχετε ευνοηθεί με τη σύμφωνη γνώμη του Προεδρείου.
      ΑΘΑΝΑΣΙΟΣ ΛΕΒΕΝΤΗΣ:  Τελειώνω, κύριε Πρόεδρε, με μια τελευταία αποστροφή, επειδή από πολλούς ειπώθηκε ότι πρόκειται για πυροτέχνημα αυτό που ζήτησε ο Συνασπισμός για το δημοψήφισμα και θα αναφερθώ σ’ αυτό που είπε η κ. Παπαρήγα ότι με τη Νέα Δημοκρατία στην Κυβέρνηση, το ΠΑ.ΣΟ.Κ. και το ΣΥ.ΡΙΖ.Α. να κάνουν διαγωνισμό ομορφιάς του ποιος θα ξεγελάσει περισσότερο το λαό δεν μπορεί να συνεχιστεί άλλο αυτή η κατάσταση. Και βέβαια λέει ότι το Κ.Κ.Ε. θα ακολουθήσει τη δική του πολιτική –και είναι σεβαστή η πολιτική που θα ακολουθήσει- αλλά διαγωνισμό ομορφιάς θεωρεί η κ. Παπαρήγα την πρόταση του ΣΥ.ΡΙΖ.Α. για δημοψήφισμα με την οποία συμφώνησε και η ίδια και την υπογράφει; Και αναφέρθηκε στην επίσκεψη του κ. Αλαβάνου στον Πρόεδρο της Δημοκρατίας, ενώ το ίδιο έπραξε και εκείνη πριν λίγο καιρό. Επίσης, την πρόταση μορφής κι αυτή τη θεωρεί διαγωνισμό ομορφιάς, αλλά θα την ψηφίσει. 
      ΕΛΠΙΔΑ ΠΑΝΤΕΛΑΚΗ: Μίλησε για ψευδεπίγραφη αντιπολίτευση.
      ΠΡΟΕΔΡΕΥΩΝ (Φίλιππος Πετσάλνικος): Κύριε Λεβέντη, σας παρακαλώ, πείτε την τελευταία σας φράση.
      ΑΘΑΝΑΣΙΟΣ ΛΕΒΕΝΤΗΣ: Τελείωσα, κύριε Πρόεδρε, και σας ευχαριστώ για την ανοχή σας.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Απόστολος Σταύρου.
      ΑΠΟΣΤΟΛΟΣ ΣΤΑΥΡΟΥ: Κυρίες και κύριοι συνάδελφοι, κύριε Πρόεδρε, οφείλουμε ευχαριστίες στην Αξιωματική Αντιπολίτευση, διότι με την πρόταση δυσπιστίας που κατέθεσε μας έδωσε την ευκαιρία να αναδείξουμε για τρεις ολόκληρες ημέρες το κυβερνητικό μας έργο και όσα έχουμε πράξει υπέρ των πολιτών με τη διεύρυνση των ορίων του κοινωνικού κράτους.
      Παρακολούθησα με πολύ ενδιαφέρον πολλούς αγορητές και για άλλη μια φορά ακούστηκαν ασεβείς, απαξιωτικοί και υβριστικοί χαρακτηρισμοί. Όμως, όσες σκληρές πολιτικές αντιπαραθέσεις και αν υπάρχουν –και αυτό είναι θεμιτό μέσα στα πλαίσια του πολιτικού ανταγωνισμού και διαλόγου- επιτρέψτε μου να εξακολουθώ να υποστηρίζω ότι, με κοινές προσπάθειες, πρέπει να αναδείξουμε και να αναβαθμίσουμε τον πολιτικό μας λόγο, να υπηρετήσουμε το νέο πολιτικό πολιτισμό καθιερώνοντας λεξιλόγιο τέτοιο που να διδάσκει και να διαπαιδαγωγεί τους  πολίτες. Οι ακραίες φραστικές διατυπώσεις των πολιτικών μας σκέψεων και επιχειρημάτων σε τίποτα δεν ωφελούν. Έχουμε χρέος όλες οι πολιτικές δυνάμεις να ξεπεράσουμε μικροκομματικές σκοπιμότητες και πρόσκαιρα κομματικά οφέλη, προκειμένου να υπηρετήσουμε αποτελεσματικότερα το γενικό καλό. Να ασχοληθούμε με την ουσία της πολιτικής και των προβλημάτων που απασχολούν τους πολίτες.
      Κυρίες και κύριοι συνάδελφοι, είναι γεγονός -κι αυτό το έχουν αντιληφθεί οι πολίτες- ότι υπάρχει έντονος συναγωνισμός εντυπώσεων μεταξύ ΠΑ.ΣΟ.Κ. και ΣΥ.ΡΙΖ.Α.. Όμως η Κυβέρνηση της Νέας Δημοκρατίας προσπερνά όσους θέλουν να ασκούν πολιτική εντυπώσεων και όχι πολιτική ουσίας. Με υπευθυνότητα και χάραξη συγκεκριμένης στρατηγικής η Κυβέρνηση Καραμανλή υλοποιεί το μεγάλο μεταρρυθμιστικό της έργο επ’ ωφελεία όλων των πολιτών. Όσους πολεμούν ή προσπαθούν να απαξιώσουν τις μεταρρυθμίσεις, τις μεγάλες τομές και αλλαγές που χρειάζεται η χώρα, οι πολίτες θα τους προσπεράσουν αδιάφορα.
       Η εικονική πραγματικότητα που προσπαθεί να οικοδομήσει το ΠΑ.ΣΟ.Κ. δεν πρόκειται να επηρεάσει κανέναν. Οι Ελληνίδες και οι Έλληνες γνωρίζουν ότι τις πιο κρίσιμες και χρήσιμες εθνικές επιλογές τις έχει κάνει η Νέα Δημοκρατία. Όμως αυτές τις επιλογές, όπως όλοι ενθυμούμεθα, προσπάθησε, ανεπιτυχώς  ευτυχώς, το τότε σοσιαλιστικό ΠΑ.ΣΟ.Κ. να τις τορπιλίσει. Αναφέρομαι στην ένταξη της χώρας μας στην Ευρωπαϊκή Οικονομική Κοινότητα, Ευρωπαϊκή Ένωση σήμερα, που έγινε χάρη στις αγωνιώδεις και αποτελεσματικές προσπάθειες του Εθνάρχη Κωνσταντίνου Καραμανλή. Υπενθυμίζω επίσης το τότε σύνθημα του ΠΑ.ΣΟ.Κ. «Ε.Ο.Κ. και ΝΑΤΟ το ίδιο συνδικάτο». 
      Έτσι και σήμερα ολόκληρο το ΠΑ.ΣΟ.Κ. και τα άλλα πολιτικά κόμματα αγωνίζονται για να μην προχωρήσει το μεταρρυθμιστικό έργο της Κυβέρνησης, να αφήσουμε το ασφαλιστικό μας σύστημα να καταρρεύσει, να μην αναβαθμίσουμε τα δημόσια πανεπιστήμια, να αφήσουμε τετρακόσιες χιλιάδες νέες και νέους μας να ξενιτεύονται για να συνεχίσουν τις σπουδές τους και η χώρα μας να χάνει πολύτιμο συνάλλαγμα. Ε όχι, κυρίες και κύριοι συνάδελφοι της Αντιπολίτευσης! Δεν θα σας κάνουμε αυτή τη χάρη. Οι μεταρρυθμίσεις που χρειάζεται ο τόπος θα προχωρήσουν κι εσείς θα μείνετε στα μετόπισθεν, γιατί την κρίσιμη ώρα είπατε «όχι» στην αναπτυξιακή τροχιά της χώρας μας, στηρίζετε τη συντήρηση και την οπισθοδρόμηση και θέλετε να γυρίσει η χώρα στην εποχή Δελιγιάννη, για να αντιστρέψω κάτι ανάλογο που είχε πει ο κ. Βενιζέλος.
      Εμείς, παρά τη λυσσώδη, αντιδραστική σας συμπεριφορά, θα προχωρήσουμε έχοντας στο πλευρό μας την πλατιά κοινωνική συμμαχία. Εσείς «χαϊδεύετε» τους ολίγους και βολεμένους. Εμείς όμως ενδιαφερόμαστε για το σύνολο της ελληνικής κοινωνίας και το πράττουμε με σύνεση, με σχέδιο και με υπευθυνότητα. 
      Γι’ αυτό και η κοινωνία δυσπιστεί προς εσάς. Διότι δεν έχετε προτάσεις στα κρίσιμα κοινωνικά θέματα και απλώς κάνετε περιγραφική αναφορά, ως άλλοι ρεπόρτερ. Επιδίδεστε σε μία απαράδεκτη κινδυνολογία και καταστροφολογία. Ποιος σας έδωσε το δικαίωμα να εξαπολύετε πρωτοφανή «βιομηχανία» ψεύδους και πολιτικής εξαπάτησης; Και πώς δικαιολογείτε την πολιτική σας υποκρισία όταν όλοι αναγνωρίζουμε ότι υπάρχει σοβαρότατο πρόβλημα στο ασφαλιστικό μας σύστημα;
      Και μια αντίφαση και υποκρισία: Όταν από τη μια ψηφίσατε την ενότητα για την προστασία της μητρότητας και της οικογένειας, από την άλλη, ξεχνώντας αυτό, καταθέσατε πρόταση δυσπιστίας και για εκείνο που ήδη είχατε ψηφίσει. Σας ερωτώ όμως: Πώς θα αντικρίσετε αύριο τις Ελληνίδες και τους Έλληνες όταν θα διαπιστώσουν ότι η ασφαλιστική μεταρρύθμιση δεν επέφερε τα δεινά που εσείς προφητεύσατε και προσδοκούσατε να έρθουν;
      Φοβούμαι όμως ότι με την επιστροφή σας στους δρόμους, στα πεζοδρόμια και τις διαδηλώσεις, όπως είπε χθες ο κ. Παπανδρέου, μετατρέπετε δυστυχώς –και ειλικρινά το λέω και λυπούμαι γι’ αυτό- το ΠΑ.ΣΟ.Κ., που αναμφισβήτητα είχε και θετική συνεισφορά στην πορεία της χώρας, σε κίνημα διαμαρτυρίας.
      Ευτυχώς που υπάρχει η Κυβέρνηση της Νέας Δημοκρατίας που κατευθύνει, ο μεταρρυθμιστής Πρωθυπουργός κ. Κώστας Καραμανλής, και αντιμετωπίζει και επιλύει τα προβλήματα του τόπου με σύνεση, υπευθυνότητα και υψηλό αίσθημα ευθύνης.
      Βεβαίως, εσείς δεν θα δώσετε ψήφο εμπιστοσύνης στην Κυβέρνηση, όμως θα τη δώσει η συντριπτική πλειοψηφία των πολιτών και σύσσωμη η Κοινοβουλευτική Ομάδα της Νέας Δημοκρατίας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Σταύρου.
      ΑΠΟΣΤΟΛΟΣ ΣΤΑΥΡΟΥ: Σας χάρισα και ενάμισι λεπτό.
      ΠΡΟΕΔΡΕΥΩΝ (Φίλιππος Πετσάλνικος): Πέρα απ’ αυτό, σας ευχαριστώ, κύριε Σταύρου, γενικώς. Και βέβαια για το χρόνο που εξοικονομήσατε, οι ευχαριστίες έρχονται από τους συναδέλφους που είναι εγγεγραμμένοι.
      Το λόγο έχει τώρα ο Βουλευτής του ΠΑ.ΣΟ.Κ. κ. Δημήτρης Ανδρουλάκης.
      ΔΗΜΗΤΡΗΣ ΑΝΔΡΟΥΛΑΚΗΣ: Έλεγα: Τώρα ο κ. Σταύρου θα το πει; Δεν το είπε τελικά! Είναι ο πρώτος Βουλευτής της Νέας Δημοκρατίας, ο οποίος δεν επανέλαβε αυτά τα φτηνιάρικα –ενώ δίνεις γραμμή, αγαπητέ κύριε Σταύρου, είσαι, ας πούμε, ο διευθυντής, παραβίασες τη γραμμή- περί διαγκωνισμού ΠΑ.ΣΟ.Κ.–Συνασπισμού κ.λπ..
      Μάλιστα, ήθελα να πω το αρχαίο ρητό προς τους Βουλευτές της Νέας Δημοκρατίας που λέει «θέλει η μπιπ να κρυφτεί, μα η χαρά δεν την αφήνει», δηλαδή, κατά κάποιον τρόπο το φάντασμα της επιστροφής του ΠΑ.ΣΟ.Κ. σε πρωταγωνιστικούς ρόλους γίνεται εφιάλτης στη δεξιά πτέρυγα, όπως επίσης και  το φάντασμα της ενδεχόμενης συνεργασίας της Αντιπολίτευσης, ειδικά της προοδευτικής Αριστεράς, της ανανεωτικής Αριστεράς.
      Κοιτάξτε, κύριοι Βουλευτές της Νέας Δημοκρατίας. Για εμάς το ασφαλιστικό είναι η μάχη του Στάλινγκραντ και θα ρίξουμε και το δημοψήφισμα και την πρόταση μομφής και όλα τα άλλα που θα δείτε στην πορεία! Και μη μου λέτε ότι έξι μήνες μετά…
      ΑΣΤΕΡΙΟΣ ΡΟΝΤΟΥΛΗΣ: Κατάσταση πολιορκίας!
      ΔΗΜΗΤΡΗΣ ΑΝΔΡΟΥΛΑΚΗΣ: Βεβαίως! 
      Μη μου λέτε έξι μήνες μετά, διότι στην πολιτική έξι μήνες –το ξέρετε πολύ  καλά- είναι πολύ μεγάλος χρόνος. Καμιά φορά οι έξι ημέρες είναι ακόμα περισσότερος χρόνος, δηλαδή, ο χρόνος ο πολιτικός επιταχύνεται κι αυτό κάνει ο νόμος για το ασφαλιστικό. Τρέχει με πολύ μεγάλη ταχύτητα!
      Σε έξι μήνες τώρα, κύριοι συνάδελφοι της Νέας Δημοκρατίας, όταν αυτό το διοικητικοολοκληρωτικό παίγνιο Lego –το παιχνίδι Lego το ξέρετε- καταρρεύσει εκ των έσω, τι θα πείτε; Ότι αυτός ο νόμος ήταν νόμος της Φάνης ή νόμος του Κώστα Καραμανλή;
      Και επειδή –εδώ δεν παραβίασες καθόλου, κύριε Σταύρου, τη γραμμή- άκουσα εβδομήντα Βουλευτές, όλους –εκτός του ΠΑ.ΣΟ.Κ. που δεν έχουμε και τη συνήθεια αυτή να λέμε τις καλές κουβέντες για τον Αρχηγό μας- να επαινούν τον Αρχηγό τους, εντάξει, όλα τα κόμματα λένε μια καλή κουβέντα για τον Αρχηγό τους, εσείς το παρακάνατε όμως! Τέτοια σαπουνάδα είχα να ακούσω χρόνια περί του Καραμανλή!
      Μάλιστα, ένας Βουλευτής ο οποίος είναι και από την Ηλεία, από τα καμένα, είπε για τη χαρισματική νομιμοποίηση που έχει ο Καραμανλής να κάνει ό,τι θέλει και να νομοθετεί! Δηλαδή, εκ Θεού! Να νομοθετεί ό,τι θέλει, ανεξάρτητα τι έλεγε το προεκλογικό του πρόγραμμα.
      Οι άλλοι Βουλευτές έλεγαν για τη δημοσκοπική νομιμοποίηση. Το αναγνωρίζω, κύριοι συνάδελφοι. Είναι φυσικό ότι ένας Πρωθυπουργός έχει αυτό που λέμε το πριμ των δημοσκοπήσεων και ως αυτοεπιβεβαιούμενη προφητεία και το πριμ της εξουσίας. Ειδικά σε μια χώρα σαν και εμάς και σ’ όλη την Ευρώπη υπάρχει η τάση, εκτός εάν συμβεί κάτι συγκλονιστικό, να λέει ο κόσμος «δώστου άλλη μια, δηλαδή, τη δεύτερη θητεία, και βλέπουμε». Είναι ένα πριμ αυτό.
      Είναι επίσης το πριμ αυτού που έχει το μαχαίρι και το πεπόνι, που μοιράζει την πίτα, δηλαδή, το πριμ των μεγάλων deals, δηλαδή το πριμ ενός κρατικοολιγαρχικού συμπλέγματος που τα θέλει όλα, το οποίο λέει και στον διαιτητή «παίξτε το παιχνίδι ΠΑ.ΣΟ.Κ.–Νέας Δημοκρατίας 70%-30%», διότι, σου λέει –και δεν λέω θεωρίες συνομωσίας- είναι η σταθερότητα και η συνέχεια των συμβολαίων.
      Όμως υπάρχει πάντα η στιγμή χ, όπου όλα αντιστρέφονται, κύριοι συνάδελφοι! Και βεβαίως έχετε και το πριμ –ας το πούμε έτσι- της επικάλυψης μιας αποτυχίας με μια μεγαλύτερη αποτυχία, ενός σοκ μ’ ένα ακόμα μεγαλύτερο σοκ, ενός σκανδάλου μ’ ένα ακόμα μεγαλύτερο σκάνδαλο, μιας σφαλιάρας στο λαό με μια ακόμα μεγαλύτερη σφαλιάρα, να μην προλάβει καν να σκεφθεί.
      Και αυτό έχει ένα σημείο χρόνου χ, καμπής, που θα το δείτε μπροστά σας. Βεβαίως, έχει και το πριμ της απόστασης. Δεν φταίει ο Καραμανλής. Φταίει ο Βουλγαράκης, φταίει η Φάνη η ταλαίπωρη, που μετατρέψατε σ’ ένα πουκάμισο αδειανό στη μάχη για το ασφαλιστικό, φταίει ο Πολύδωρας. Όμως, προς Θεού, ο Πρωθυπουργός πρέπει να μένει αδιάφορος.
      Έχετε ακόμα και το πριμ του να μην κάνετε τίποτα. Η δύναμη της αδράνειας είναι πριμ. Τίποτε δεν κάνετε όλα αυτά τα χρόνια. Στην περίπτωση των Δ.Ε.Κ.Ο. κάτι πήγατε να κάνετε. Δεν άλλαξε τίποτα. Ίδια και χειρότερα.
      Πανεπιστήμια. Πολύ φασαρία για το τίποτα. Δεν άλλαξε τίποτα.
      Και, όμως, ξαφνικά κάτι αποφασιστικό κάνατε, το ασφαλιστικό. Και λέω τώρα εγώ: Έπεσε κανένας φούρνος; «Όχι», μου λέει ένας, «Σύντεκνε έπεσε ο Ζαχόπουλος και θέλουν να αλλάξουν γρήγορα, βίαια την πολιτική ατζέντα». Ή, ενδεχομένως, ο Λούλης τους είπε: «Σπάσε Καραμανλή αυγά για να μου κάνεις τον ηγέτη». Τώρα, ποιος τρώει τα τσόφλια των αυγών, τα ξέρετε.
      Ήθελα να πω ότι αυτό είναι το τελευταίο πριμ που έχει ο Καραμανλής, το πριμ, ας το πούμε, του μαζοχισμού. Έλεγε ο Ρήγκαν κάποτε ότι η σκληρή αγάπη είναι η καλύτερη αγάπη, δηλαδή, πάτα τους, ταπείνωσέ τους, κόψε και τη σύνταξη και θα κάνουν αύριο κωλοτούμπες. Αυτό είναι το συντηρητικό μοντέλο ηγεσίας.
      Όταν ήμουν νέος, στην παρανομία την περίοδο της δικτατορίας, ένα βράδυ, κατέβηκα μεταμφιεσμένος στο Σύνταγμα, όταν είχε γίνει το πραξικόπημα του Ναυτικού, μήπως δω τι έγινε, τι λένε οι ξένες εφημερίδες και βλέπω τη «SUN», την αγγλική εφημερίδα, που είχε ολόσωμη τη Θάτσερ και έλεγε: «Σκύλα». Και από κάτω έλεγε: «Η πιο μισητή γυναίκα της Βρετανίας». Και αυτό, επειδή έκοψε το γάλα στα δημοτικά.
      Ήθελα να ξέρω, κύριοι συνάδελφοι της Νέας Δημοκρατίας, ο Καραμανλής που πάει να τιμωρήσει τις γυναίκες που τόλμησαν να γεννήσουν νωρίς, τι χαρακτηρισμό χρειάζεται. Και βέβαια, ξέρω τις συνταγές. Ο ηγέτης πρέπει να φαίνεται σκληρός, δηλαδή, ή καυτός θα είναι ή μπούζι.
      Δυστυχώς, κύριε Σταύρου, ο ηγέτης σας είναι χλιαρός και θα το δείτε πολύ σύντομα ότι το σημείο χ, δηλαδή, της αντιστροφής των πραγμάτων, έρχεται. Ποιο είναι; Σε έξι μήνες, αφού βγάλετε εβδομήντα πέντε -εγώ σας λέω εκατόν εβδομήντα πέντε- υπουργικές αποφάσεις για την υλοποίηση του νομοσχεδίου, θα δείτε ότι πρόκειται για φιάσκο, ότι θα καταρρεύσει εκ των έσω αυτό το νομοσχέδιο. Και αντί να κάνει εξοικονόμηση πόρων και οικονομίες κλίμακος, θα έχει ένα τεράστιο κόστος δεινοσαυρισμού και γραφειοκρατίας.
      ΑΠΟΣΤΟΛΟΣ ΣΤΑΥΡΟΥ: Πολλά χρόνια θα εξακολουθήσετε να τα λέτε αυτά.
      ΔΗΜΗΤΡΗΣ ΑΝΔΡΟΥΛΑΚΗΣ: Σας λέω, λοιπόν, ότι η αντιστροφή της τύχης του Κωνσταντίνου Καραμανλή λέγεται ασφαλιστικό νομοσχέδιο και η πρόταση μομφής του ΠΑ.ΣΟ.Κ., η πρόταση για δημοψήφισμα είναι το σημείο της αντιστροφής των πραγμάτων. Σε έξι μήνες, θα σας μάθουμε πώς μπορεί κανείς να κάνει ομελέτα χωρίς να σπάζει αυγά.
      ΑΠΟΣΤΟΛΟΣ ΣΤΑΥΡΟΥ: Σε έξι χρόνια.
      ΔΗΜΗΤΡΗΣ ΑΝΔΡΟΥΛΑΚΗΣ: Και αν σπάσουν αυγά, αυτή τη φορά τα τσόφλια θα τα φάτε εσείς και τα μεγάλα αφεντικά και όχι οι συνταξιούχοι, όπως κάνετε πάγια.
      Ήθελα να απευθυνθώ προς την πτέρυγα αυτή, ΠΑ.ΣΟ.Κ. και λοιποί.
      ΘΕΟΔΩΡΟΣ ΠΑΓΚΑΛΟΣ: ...
      ΔΗΜΗΤΡΗΣ ΑΝΔΡΟΥΛΑΚΗΣ: Καλώς όρισες, Θοδωρή, ο οποίος ενώνεις με το μέγεθός σου όλες τις πτέρυγες. Είναι γνωστό αυτό.
      Κύριοι συνάδελφοι, εγώ προσωπικά βιώνω ως ήττα το γεγονός ότι μια Κυβέρνηση με εκατόν πενήντα έναν Βουλευτές μπορεί να παίρνει μια απόφαση και να αλλάζει δραματικά τους όρους συνταξιοδότησης και ζωής δύο εκατομμυρίων ανθρώπων.
      Συντρόφισσες και σύντροφοι όλων των παρατάξεων -και εσύ αγαπητή μου του Κ.Κ.Ε.- αφήστε τα ξινά. Όλοι πρέπει να μπούμε μέσα σ’ αυτήν τη μάχη. Αυτήν την ήττα θα την αντιστρέψουμε σε νίκη, μόνο στο βαθμό που σχηματίζεται μια μεγάλη κοινωνική και πολιτική συμμαχία, μια μεγάλη κοινωνική και πολιτική πλειοψηφία πάνω σε μια εναλλακτική πρόταση, η οποία, βεβαίως, θα συμπεριλαμβάνει και μια νέα βιώσιμη, μακρόπνοη αρχιτεκτονική του ασφαλιστικού συστήματος μέχρι το 2030, που θα στηρίζεται στην κοινωνική δικαιοσύνη, στη δικαιοσύνη των γενεών και στη δικαιοσύνη των φύλων.
      Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΕΛΠΙΔΑ ΠΑΝΤΕΛΑΚΗ: Την έδειξε το ΠΑ.ΣΟ.Κ. τα προηγούμενα χρόνια αυτήν τη δικαιοσύνη.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Δημήτρης Σαμπαζιώτης.
      ΔΗΜΗΤΡΙΟΣ ΣΑΜΠΑΖΙΩΤΗΣ: Ευχαριστώ, κύριε Πρόεδρε.
      Κύριοι Υπουργοί, κυρίες και κύριοι συνάδελφοι, τον Ιούνιο του 2005, το ΠΑ.ΣΟ.Κ. κατέθεσε πρόταση δυσπιστίας. Όλοι θυμούνται ότι κατέληξε σε φιάσκο.
      Το Φεβρουάριο του 2007, έκανε ξανά το ίδιο λάθος. Πάλι φιάσκο! Δεκατρείς μήνες αργότερα, πάλι τα ίδια! 
      Δεν πειράζει! Δεν πειράζει, κύριοι συνάδελφοι, αν κάνετε λάθη, αρκεί να μαθαίνετε απ’ αυτά. Το ανησυχητικό στη δική σας περίπτωση είναι ότι κάνετε λάθη και, δυστυχώς, δεν διδάσκεσθε. Προφανώς, αυτήν τη φορά καταφέρατε να μαζέψετε τις απαιτούμενες υπογραφές για να καταθέσετε την πρόταση δυσπιστίας. Σας ξέφυγε, όμως, το τελείως βασικό και απολύτως απαραίτητο, ότι δηλαδή για να κατατεθεί μία πρόταση δυσπιστίας, θα πρέπει να έχει θέμα, να έχει σκεπτικό, να έχει ουσία. Το κείμενο το οποίο καταθέσατε, δεν έχει καμμία απ’ αυτές τις τρεις παραμέτρους, δηλαδή, ούτε θέμα ούτε σκεπτικό ούτε ουσία. 
      Κυρίες και κύριοι συνάδελφοι, οι σημερινές εξελίξεις αποδεικνύουν περίτρανα αυτό που έχει βαθιά συνειδητοποιήσει καιρό τώρα η ελληνική κοινωνία, ότι, δηλαδή, αν πραγματικά υπάρχει σήμερα στον τόπο μας ένα σοβαρό και μεγάλο θεσμικό πρόβλημα, αυτό είναι η μη ύπαρξη σοβαρής και υπεύθυνης Αξιωματικής Αντιπολίτευσης, ικανής να ανταποκριθεί στις απαιτήσεις της σημερινής συγκυρίας.
      Τι συνέβη, λοιπόν, σήμερα; Πίσω απ’ αυτήν τη δήθεν αιφνιδιαστική πρωτοβουλία, κρύβεται η εναγώνια προσπάθεια του Προέδρου του ΠΑ.ΣΟ.Κ. να συγκαλύψει τα έντονα εσωτερικά του προβλήματα και, βεβαίως, να αντιδράσει σ’ ένα αναμφισβήτητο γεγονός, ότι δηλαδή η αντιπολίτευση έχει ξεφύγει πλέον από τα χέρια της Αξιωματικής Αντιπολίτευσης. Με άλλα λόγια, προσπαθείτε να γίνετε ξανά Αντιπολίτευση.
      Εμείς, πραγματικά, σας ευχόμαστε να το πετύχετε. Και θα χαρούμε πάρα πολύ. Όμως, κυρίες και κύριοι συνάδελφοι, φοβάμαι ότι στα πλαίσια αυτής της τριήμερης συζήτησης και όταν ολοκληρωθεί, θα διαφανεί με απολυτότητα ότι ο κομματικός βασιλιάς της Χαριλάου Τρικούπη είναι γυμνός. Νομίζω ότι ο Γιώργος Παπανδρέου έχει γίνει ένας Αρχηγός που του αρέσει να χάνει. Έχασε σε τέσσερις εκλογικές αναμετρήσεις από τον Κώστα Καραμανλή. Ταυτόχρονα, καταψηφίστηκαν δύο προτάσεις δυσπιστίας τις οποίες κατέθεσε. Είναι αυτός ο Αρχηγός που κάθε ένα χρόνο, καταθέτει μία πρόταση δυσπιστίας χωρίς να καταφέρει ποτέ αυτό να αποβεί και ωφέλιμο για το κόμμα του. 
      Όλοι οι πολίτες, κυρίες και κύριοι συνάδελφοι, βλέπουν ότι υπάρχει ένας ιδιότυπος κοινοβουλευτικός ανταγωνισμός μεταξύ των δύο κομμάτων της κεντροαριστεράς, ένας διαγωνισμός και διαγκωνισμός για το ποιος τελικά θα καταλάβει τη δεύτερη ή την τρίτη θέση στο πολιτικό σκηνικό.
      Εγώ αυτό θα το ονόμαζα «πολιτικό mirroring», δηλαδή αντικαθρέφτισμα. Ξέρετε τι είναι αυτό. Μου αρέσει κάποιος και τον μιμούμαι και τον αντιγράφω. Ασυναίσθητα, δηλαδή, αντιγράφεις τις κινήσεις αυτού που σου αρέσει. 
      Εδώ, όντως, κυρίες και κύριοι συνάδελφοι, έχουμε μία αντιγραφή κοινοβουλευτικών κινήσεων. Είδαμε μία κίνηση από το Συνασπισμό για κατάθεση πρότασης για δημοψήφισμα και βλέπουμε αμέσως την απάντηση του ΠΑ.ΣΟ.Κ. για κατάθεση πρότασης δυσπιστίας. Δηλαδή, ο ΣΥ.ΡΙΖ.Α. πρότεινε ένα δημοψήφισμα και ο Πρόεδρος του ΠΑ.ΣΟ.Κ., το ΠΑ.ΣΟ.Κ., πρότεινε ένα εσωτερικό δημοψήφισμα. Δηλαδή, με ένα «ναι» ή με ένα «όχι», για να διαφανεί ποιος είναι η Ελάσσων ή η Μείζων Αξιωματική Αντιπολίτευση.
      Επί της ουσίας, λοιπόν –και απαντώ και στον κ. Ανδρουλάκη που μίλησε πριν- αυτή η πρόταση δεν είναι τίποτα άλλο παρά ένας διαγωνισμός στο γήπεδο των εντυπώσεων ανάμεσα στο ΠΑ.ΣΟ.Κ. και στο ΣΥ.ΡΙΖ.Α. Τι άλλο θα μπορούσε να είναι; Δυστυχώς, όμως, για σας, κυρίες και κύριοι συνάδελφοι του ΠΑ.ΣΟ.Κ., έχετε οδηγηθεί σε αδιέξοδο. Προσπαθείτε μέσα από φασαρία, από υψηλές κορώνες, να κρύψετε την πολιτική σας αδυναμία. Μόλις καταλάβατε ότι οι περίφημες αλλαγές προσώπων στα κομματικά σας όργανα δεν απασχόλησαν σχεδόν καθόλου την ελληνική κοινωνία, αλλά αντίθετα ξεπεράστηκαν αμέσως αφότου αναγγέλθησαν, όταν διαπιστώσατε ότι οι δημοσκοπήσεις συνεχίζουν να δίνουν την πρωτοβουλία και να επιμένουν στον Κώστα Καραμανλή και τη Νέα Δημοκρατία, επιλέξατε τον αιφνιδιασμό. Επιλέξατε, όμως, τον αιφνιδιασμό που είναι μόνο για σας τους ίδιους.
      Και αν ήθελε κάποιος να σας περιγράψει αυτήν την πρακτική σας με φρασεολογία που είναι πολύ αγαπητή σε σας και πολλές φορές την έχετε εκστομίσει μέσα σ’ αυτήν την Αίθουσα της Ολομέλειας, θα σας έλεγε «τζάμπα μάγκες». Οι εσωκομματικές σας αντιθέσεις δεν κρύβονται και δεν ξεχνώνται. Δεν μπορείτε, κυρίες και κύριοι συνάδελφοι, να τις βάζετε κάτω από το χαλί, εκεί που ακριβώς κρύβατε τα μεγάλα προβλήματα της χώρας, όταν τα συναντούσατε την εποχή που κυβερνούσατε.
      Νομίζω ότι δεν απασχολεί κανέναν και δεν ασχολείται κανένας μαζί σας, απλά γιατί δεν πιστεύει κανένας σε σας, γιατί σας βλέπει όλους να είστε κολλημένοι στο παρελθόν, να κουβαλάτε τα βαρίδια του παρελθόντος και, μάλιστα, να δείχνετε μία εμμονή να συνεχίζετε να τα κουβαλάτε.
      Βλέπει αυτούς που δημιούργησαν τη σημερινή κατάσταση να έρχονται σήμερα και να γίνονται κριτές. Αυτοί, δηλαδή, που άνοιξαν διάπλατα την πόρτα της διαφθοράς, της διαπλοκής, της αλλοπρόσαλλης και επικίνδυνης πολιτικής, να έρχονται σήμερα να ζητούν εξηγήσεις, να ζητούν και τα ρέστα. 
      Όση, όμως, φασαρία και να κάνετε, κυρίες και κύριοι συνάδελφοι, οι μεταρρυθμίσεις θα προχωρήσουν, γιατί η ίδια η κοινωνία το απαιτεί, γιατί η ίδια η κοινωνία είναι πολύ πιο μπροστά από εσάς, γιατί η ίδια η κοινωνία είναι πολύ πιο ώριμη από εσάς, γιατί η ίδια η κοινωνία έχει συνειδητοποιήσει βαθιά και έχει αντιληφθεί ότι αν δεν ταράξουμε τα νερά, τα λιμνάζοντα ύδατα της αδράνειας και της αναποτελεσματικότητας, η χώρα μας θα συνεχίσει να μένει μέσα στον κύκλο των χαμένων ευκαιριών και δεν θα κάνει αυτό που όλοι επιθυμούμε και θέλουμε, δηλαδή ένα βήμα μπροστά για να πάει στο μέλλον. 
      Προχωρήστε, λοιπόν, και συντονιστείτε και εσείς με το κλίμα και τις απαιτήσεις των καιρών. Προσπαθήστε να επιταχύνετε τα βήματά σας, γιατί οι εξελίξεις και οι προκλήσεις δεν μπορούν να σας περιμένουν. 
      Οι δικές μας μεταρρυθμίσεις, κυρίες και κύριοι συνάδελφοι, θα συνεχιστούν σ’ όλους τους τομείς της οικονομικής και κοινωνικής ζωής του τόπου. Τα εμπόδια που βάζετε δεν πρόκειται να ανακόψουν την τροχιά του κυβερνητικού έργου ούτε να αναστρέψουν τη σταθερή τροχιά ανάπτυξης στην οποία βρίσκεται η χώρα. Η μόνη πρόταση την οποία κάνατε ως Αντιπολίτευση όλα αυτά τα χρόνια, είναι η πρόταση δυσπιστίας. 
      Την ώρα, όμως, που εσείς δυσπιστείτε, οι αλλαγές που θέλει η κοινωνία σας έχουν ξεπεράσει. Η ίδια η κοινωνία βαδίζει πιο γρήγορα, σας αφήνει πίσω, σας αφήνει στο παρελθόν. Έχετε περιέλθει, κυρίες και κύριοι συνάδελφοι, σε μια πολιτική κατάθλιψη. Μέχρι τις 16 Σεπτεμβρίου, είχατε το σύνδρομο του Παναθηναϊκού, που ενώ δεν «τράβαγε» η ομάδα, όλοι έφταιγαν εκτός από εσάς. Μακάρι, λοιπόν, να μπορούσαν να γίνουν μεταγραφές και να βελτιωθείτε. Δυστυχώς, ο Παναθηναϊκός κατάφερε να βελτιωθεί, ενώ εσείς πήγατε ακόμη χειρότερα. Αποκτήσατε το σύνδρομο του Εργοτέλη και μάχεστε εναγωνίως με νύχια και δόντια για να αποφύγετε τον πολιτικό υποβιβασμό. 
      Κυρίες και κύριοι συνάδελφοι του ΠΑ.ΣΟ.Κ., σας καταλαβαίνω και σας συμπονώ. Ο κύβος που ερρίφθη για σας είναι ντόρτια και καημοί. Είχατε ένα όνειρο, θέλετε να γίνεται κυβέρνηση –πράγμα κατανοητό- αλλά οι καιροί ου μενετοί, είναι δύσκολα τα πράγματα, δεν θα το καταφέρετε και έφυγαν και οι απόκριες που θα μπορούσατε άνετα να το υποδυθείτε. Δυστυχώς, θα περιμένετε για πάρα πολύ καιρό. 
      Πάντως, εμείς, κυρίες και κύριοι συνάδελφοι, δεν αποδεχόμαστε την πρόταση δυσπιστίας σας. Σας την αντιστρέφουμε και σας την επαναϋποβάλλουμε, έστω και άτυπα. Σας την επιστρέφουμε γιατί δυσπιστούμε για σας. Δυσπιστούμε για την αξιοπιστία σας. Δυσπιστούμε για τις ικανότητες του κόμματός σας και της ηγεσίας σας. Όμως, πάνω απ’ όλα, δυσπιστούμε για τη δυνατότητα που έχετε να ανταποκριθείτε στο θεσμικό ρόλο της Αξιωματικής Αντιπολίτευσης. Και το ζήτημα δεν είναι ότι δυσπιστούμε εμείς, αλλά ότι μαζί με μας δυσπιστούν απέναντί σας όλοι οι Έλληνες πολίτες, όλος ο ελληνικός λαός που είναι ο υπέρτατος κριτής και θα συνεχίσει να δυσπιστεί. 
      Κυρίες και κύριοι συνάδελφοι, ο ελληνικός λαός γνωρίζει ότι η Κυβέρνηση του Κώστα Καραμανλή είναι η Κυβέρνηση των έργων και της δημιουργίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε ένα λεπτό τελειώνω, κύριε Πρόεδρε. 
      Είναι η Κυβέρνηση των μεταρρυθμίσεων, είναι η Κυβέρνηση που ενώνει τους Έλληνες και αλλάζει την Ελλάδα. Γι’ αυτό και καταψηφίζουμε την πρόταση δυσπιστίας του ΠΑ.ΣΟ.Κ. Στηρίζουμε μαζί με την πλειοψηφία του ελληνικού λαού την Κυβέρνηση και τον Κώστα Καραμανλή και είμαστε αποφασισμένοι όλοι μαζί να πάμε μπροστά αφήνοντας το ΠΑ.ΣΟ.Κ. πίσω στην εσωκομματική του αμφισβήτηση. 
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, σας παρακαλώ ολοκληρώστε, γιατί ο χρόνος πλέον πιέζει και θα πρέπει να δοθεί η δυνατότητα του λόγου και σε άλλους συναδέλφους. 
      ΔΗΜΗΤΡΙΟΣ ΣΑΜΠΑΖΙΩΤΗΣ: Τελειώνω, κύριε Πρόεδρε. 
      Κυρίες και κύριοι, η κοινωνία περιμένει πολλά από εμάς. Αυτό είναι το δικό μας χρέος, το οποίο θα εκτελέσουμε στο ακέραιο και θα το κάνουμε με βαθιά την πεποίθηση ότι η Νέα Δημοκρατία και ο Κώστας Καραμανλής είναι η μόνη αξιόπιστη πολιτική και κοινωνική δύναμη με δύναμη μεταρρύθμισης. Είναι δύναμη ευημερίας. Μα, πάνω απ’ όλα είναι εκείνη η δύναμη η οποία ανταποκρίνεται στα αιτήματα των Ελλήνων πολιτών για συνεχή βελτίωση της ζωής τους, για μια Ελλάδα ισχυρή…
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, ολοκληρώστε!
      ΔΗΜΗΤΡΙΟΣ ΣΑΜΠΑΖΙΩΤΗΣ: …για την Ελλάδα του 21ου αιώνα, για την Ελλάδα που όλοι επιθυμούμε και θέλουμε να δούμε. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθήτριες και μαθητές και τρεις συνοδοί-καθηγητές από το 1ο Γενικό Λύκειο από τα Κουφάλια Θεσσαλονίκης. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής του ΠΑ.ΣΟ.Κ. κ. Τηλέμαχος Χυτήρης. 
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, αγαπητοί συνάδελφοι, παρακολουθούμε αυτές τις τρεις μέρες στελέχη της Νέας Δημοκρατίας και Υπουργούς να μέμφονται το ΠΑ.ΣΟ.Κ., διότι κατέθεσε πρόταση μομφής για την Κυβέρνηση. Κάνουν ότι δεν καταλαβαίνουν γιατί.
	Μας έλεγαν: «Δεν έχετε πλειοψηφία. Αφού στην ψηφοφορία θα χάσετε, γιατί την καταθέτετε;» 
      Μας έλεγαν: «Μα, η Κυβέρνηση είναι μόλις έξι μηνών. Είναι δυνατόν να κάνετε πρόταση δυσπιστίας;» 
      Προφανώς, κάνουν ότι δεν καταλαβαίνουν, διότι ακριβώς επειδή η πρόταση δυσπιστίας στην Κυβέρνηση γίνεται μόλις έξι μήνες, αφού ανέλαβε ξανά η Κυβέρνηση τη δεύτερη τετραετία, σημαίνει ότι κάτι κακό συμβαίνει. Σημαίνει ότι υπάρχει ήδη αναντιστοιχία μεταξύ των Ελλήνων πολιτών και της Κυβέρνησης. 
      Δεν καταλαβαίνουν ή κάνουν ότι δεν καταλαβαίνουν πως το νομοσχέδιο που έφεραν για το ασφαλιστικό και που αφορά δύο εκατομμύρια Έλληνες είναι η ταφόπλακα του κοινωνικού κράτους. Μάλιστα το ονομάζουν «μεταρρύθμιση». Ο Πρωθυπουργός είναι ο μέγας μεταρρυθμιστής και έτσι μια ωραία ελληνική λέξη και μια ωραία έννοια με περιεχόμενο θετικό την ευτελίζουμε. Διότι πώς τα καταφέρνουν έτσι και η μεταρρύθμιση είναι πάντα εναντίον των πολιτών -και μάλιστα εναντίον των οικονομικά αδυνάτων πολιτών- μόνο αυτοί ξέρουν. 
	Οι μεταρρυθμίσεις είναι εναντίον των πολιτών, ενώ θα έπρεπε να είναι θετικές και με θετικό πρόσημο. Και είναι εναντίον των πολιτών, διότι αυτά που είπε ο Καραμανλής -και προεκλογικά και μετεκλογικά- ότι δεν πρόκειται να ανέβει το όριο ηλικίας για τη σύνταξη, ότι πρόκειται οι συντάξεις να αυξηθούν και να είναι μεγαλύτερες –«δεν πρόκειται να ελαττωθούν» είπε συγκεκριμένα- ότι πρόκειται οι εισφορές να μην αυξηθούν κ.λπ., όπως αποδείχθηκε, είναι ψέματα. Δεν είναι; Το ξέρουν όλοι. Και οι πέτρες! 
	Πώς, λοιπόν, κοροϊδεύετε έτσι αυτούς που ψήφισαν τη Νέα Δημοκρατία; Πώς τους κοροϊδεύετε; Νομίζετε ότι αυτοί δεν σκέφτονται; Δεν βλέπουν; Δεν ακούνε; Νομίζετε ότι θα είναι πάντα εκεί πιστοί, μαζοχιστικά, να υποστηρίζουν τη Νέα Δημοκρατία, η οποία τους οδηγεί σ’ αυτήν την οικονομική δυσπραγία που έχουν και το ξέρετε πάρα πολύ καλά; 
	Είναι εδώ και ο Υπουργός κ. Φώλιας, ο οποίος πομπωδώς παρουσίασε πώς θα καταπολεμήσει την ακρίβεια: Με είκοσι τέσσερα σημεία. 
	ΓΕΩΡΓΙΟΣ ΒΑΓΙΩΝΑΣ: Με 41 σημεία! 
	ΤΗΛΕΜΑΧΟΣ ΧΥΤΗΡΗΣ: Μάλιστα, με σαράντα ένα σημεία. 
      Και η ακρίβεια; Ο κόσμος ξέρει πού έχει φθάσει. Δεν είναι έτσι; Ξέρει, επίσης, ότι αυτό είναι ένα οικονομικό αδιέξοδο για τον ίδιο και ότι κάθε μέρα που περνάει με την Κυβέρνηση της Νέας Δημοκρατίας και την πολιτική της βρίσκεται όλο και σε περισσότερο δύσκολη θέση. Έχει ανασφάλεια και το ασφαλιστικό την ανασφάλειά του την κάνει ακόμη μεγαλύτερη. 
      Λέτε εσείς: «Μα, ναι, για τις νέες γενιές το ασφαλιστικό κ.λπ.» Δηλαδή τη γενιά των 700 ευρώ που λέμε εμείς θα τη βοηθήσει αυτό το ασφαλιστικό; Τα επόμενα χρόνια, δηλαδή, η γενιά των 700 ευρώ θα γίνει οικονομικά εύρωστη; Αυτή είναι η προοπτική; Ποιος το πιστεύει; Ποιος σας πιστεύει; 
      Όταν από την πρώτη στιγμή είπαμε ότι καταθέτουμε πρόταση δυσπιστίας, ήταν εδώ ο Υπουργός Πολιτισμού κ. Λιάπης και ευθύς αμέσως απάντησε λέγοντας «Α, είναι ευκαιρία, για να παρουσιάσουμε το τεράστιο έργο της Κυβέρνησής μας!». 
      Ποιο είναι αυτό το τεράστιο έργο της Κυβέρνησής σας; Δεν το άκουσα εδώ πέρα. Εδώ ανεβαίνετε και κατηγορείτε την Αντιπολίτευση. Μάλιστα, η γραμμή είναι –διότι την επαναλαμβάνουν όλοι-  ότι το ΠΑ.ΣΟ.Κ. κατέθεσε πρόταση δυσπιστίας σε αντίπραξη στον Συνασπισμό κ.λπ.. Αυτό είναι το μόνο που μπορείτε να πείτε. Το τεράστιο έργο σας να το υποστηρίζετε δεν μπορείτε, γιατί απλούστατα δεν υπάρχει. 
      Πού είναι αυτό το τεράστιο έργο; Όχι μόνο στους έξι μήνες. Οι έξι μήνες είναι ενδεικτικοί, διότι τώρα δείχνει η Κυβέρνηση η δική σας, η Κυβέρνηση της Νέας Δημοκρατίας, τι πραγματικά είναι.
    Την περασμένη τετραετία έκανε διάφορα κόλπα από εδώ και από εκεί να θολώσει τα νερά και να πάρει τις εκλογές. Τις πήρε λοιπόν. Τώρα δείχνει τι είναι.
     Μιλάμε για τον Ο.Τ.Ε. παραδείγματος χάριν. Ο Ο.Τ.Ε. είναι στρατηγικής σημασίας δημόσιος οργανισμός. Το μάνατζμεντ του Ο.Τ.Ε. όπως καταλαβαίνετε και το καταλαβαίνουμε όλοι μας και το ξέρουμε, δίδεται στους ξένους. Και λέμε εμείς, μα δεν έχει μία στρατηγική αυτή η Κυβέρνηση, ποιο μάνατζμεντ θα κρατήσει των δημοσίων οργανισμών η Ελλάδα; Κανένα; Η Δ.Ε.Η. ξεπουλιέται, ο Ο.Τ.Ε. ξεπουλιέται, τα λιμάνια ξεπουλιούνται τα πάντα. Και να φανταστείτε ότι δύο μέρες πριν που γιορτάζαμε την 25η Μαρτίου ο Πρωθυπουργός έλεγε για την Ελλάδα, για τους Έλληνες, για την ανεξαρτησία μας που δυναμώνει κ.λπ. και σου’ πα, μου’ πες. Ποια Ελλάδα; 
    Σε λίγο καιρό έτσι που πάτε, κύριοι της Κυβέρνησης, δεν θα υπάρχει Ελλάδα, θα είναι ξεπουλημένη όλη στους ξένους. Ψέματα λέμε; Για κοιτάξτε τι ακριβώς γίνεται; Αυτή όμως είναι και ήταν πάντα η Δεξιά. Και τώρα το καταλαβαίνουν πάλι όσοι δεν το είχαν καταλάβει. Και θα το καταλάβουν πολύ περισσότερο το επόμενο διάστημα, διότι μ’ όλα αυτά τα μέτρα που παίρνει η Δεξιά τι κάνει; Σπάει την κοινωνική συνοχή. Δημιουργεί μια πολύ μεγάλη πλειοψηφία αδυνάμων οικονομικά. Αυτό είναι στην πολιτική της. Το είπε ο κ. Ανδρουλάκης πριν. Διότι η Δεξιά θέλει αδύναμους οικονομικά. Ο αδύναμος οικονομικά είναι καταπιεσμένος συνέχεια και προσπαθεί να βρει κάποια βοήθεια. Και η Κυβέρνηση είναι αυτή που του λέει, εγώ θα σε βοηθήσω. Ένας που στέκεται στα πόδια του οικονομικά έχει λόγο, είναι ένας πολίτης ενεργός. Και αυτούς δεν τους θέλει η Νέα Δημοκρατία και η Δεξιά.
    Αγαπητοί συνάδελφοι, δεν ξέρω με ποιο όνομα θα περάσετε στην ιστορία. Ξέρω ότι από το 1974 και μετά ο Κωνσταντίνος Καραμανλής πέρασε στην ιστορία διότι έβαλε τη χώρα στην Ε.Ο.Κ.. Ξέρω ότι ο Ανδρέας Παπανδρέου πέρασε στην ιστορία διότι ήταν κοινωνικός αναμορφωτής και το ξέρουμε  όλοι μας με την κυβέρνηση της αλλαγής τη δεκαετία του ‘80. Ξέρω ότι ο Κώστας Σημίτης περνάει στην ιστορία διότι έβαλε τη χώρα στην Ο.Ν.Ε., διότι έκανε μεγάλα έργα, διότι η Κύπρος μπήκε στην Ευρωπαϊκή Ένωση. 
    Μήπως περάσετε στην ιστορία ως κυβέρνηση των σκανδάλων, ως κυβέρνηση της ακρίβειας; Διαψεύστε με αν δεν είναι αυτό. Ως κυβέρνηση των μεταρρυθμίσεων νομίζετε ότι θα περάσετε; Κάνετε λάθος. Τα σκάνδαλα είναι το ένα μετά το άλλο. Τα ξέρουμε, τα ξέρουν όλοι. Είναι ανάγκη να σας πω όλο τον κατάλογο; 
    Θέλετε να σας πω το ΠΑ.ΣΟ.Κ. το οποίο κατηγορείτε μ’ αυτόν τον τρόπο που κατηγορείτε, τι έκανε και τι δεν έκανε στην Κυβέρνηση; 
    ΠΡΟΕΔΡΕΥΩΝ (Φίλιππος Πετσάλνικος):  Κύριε Χυτήρη, θα σας παρακαλέσω να ολοκληρώσετε διότι πιέζει πλέον ασφυκτικά ο χρόνος.
    ΤΗΛΕΜΑΧΟΣ ΧΥΤΗΡΗΣ: Αμέσως, κύριε Πρόεδρε.
    Ο κατάλογος είναι μεγάλος της προσφοράς του ΠΑ.ΣΟ.Κ.. Και ο κόσμος θα το ξαναθυμηθεί αυτό.
    Θέλω να σας πω ότι εδώ πληρώνονται όλα στην πολιτική. Και όσα ψέματα και να έχετε πει και όσο να έχετε παρασύρει τον ελληνικό λαό μέχρι σήμερα, αυτά θα πληρωθούν. Και θα πληρωθούν άσχημα για την παράταξή σας.
    Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει ο Υπουργός Ανάπτυξης ο κ. Χρήστος Φώλιας.
    Δικαιούσθε είκοσι πέντε λεπτά, κύριε Υπουργέ. Θα κάνετε χρήση των είκοσι πέντε λεπτών; 
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Ελπίζω όχι. 
    ΠΡΟΕΔΡΕΥΩΝ (Φίλιππος Πετσάλνικος):  Και εμείς ευχόμαστε όχι, για να εξοικονομηθεί χρόνος και για τους άλλους συναδέλφους που περιμένουν στον κατάλογο.
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Συνήθως δεν εξαντλώ το χρόνο μου.
    Κυρίες και κύριοι συνάδελφοι, είμαστε εδώ μετά την πρόταση δυσπιστίας που υπέβαλε η Αξιωματική Αντιπολίτευση. Η πρωτοβουλία αυτή για την Κυβέρνηση είναι καλοδεχούμενη. Μοιάζει οξύμωρο, αλλά έτσι είναι. Και αυτό για δύο λόγους. Ο πρώτος αφορά στη δυνατότητα που μας δίνετε, κύριοι συνάδελφοι του ΠΑ.ΣΟ.Κ., να ενημερώσουμε και μέσα από τη συζήτηση αυτή τον ελληνικό λαό για το μεγάλο συλλογικό κυβερνητικό έργο που βρίσκεται σε εξέλιξη.
      Ο δεύτερος λόγος αφορά στο γεγονός ότι η κατάθεση της πρότασης δυσπιστίας έχει να κάνει με τις εντυπώσεις και όχι με την ουσία. Έχει να κάνει πρωτίστως με τη διάχυτη δυσπιστία στο πρόσωπο του Αρχηγού της Αξιωματικής Αντιπολίτευσης. Έχει να κάνει με τις απέλπιδες προσπάθειές του να κερδίσει τη μάχη των εντυπώσεων ανάμεσα στο κόμμα του και την υπόλοιπη Αντιπολίτευση.
      Αυτές είναι πλέον οι μάχες που δίνει και μπορεί και δίνει το ΠΑ.ΣΟ.Κ.. Ανταγωνίζεται επικοινωνιακά την Ελάσσονα Αντιπολίτευση. Το ΠΑ.ΣΟ.Κ. έπεσε κατηγορία. Παίζει στο ξερό γήπεδο της άρνησης και της σύγκρουσης. Γι’ αυτό και οι Έλληνες πολίτες προσβλέπουν με εμπιστοσύνη στη Νέα Δημοκρατία ως τη μόνη πολιτική δύναμη που μπορεί να εγγυηθεί λύσεις και προοπτική για τη ζωή τους, για το μέλλον τους, για το μέλλον των παιδιών τους.
      Οι Έλληνες πολίτες βλέπουν καθαρά ότι για την Κυβέρνηση το ζητούμενο δεν είναι κάποιες πρόσκαιρες και εφήμερες εντυπώσεις, αλλά τα χειροπιαστά αποτελέσματα που εγγυώνται μόνιμα οφέλη. Κι αυτό το αποδεικνύουμε καθημερινά ιδιαίτερα στον τομέα της οικονομίας και της ανάπτυξης.
      Κυρίες και κύριοι συνάδελφοι, η ανάπτυξη είναι στόχος εθνικός. Δεν έχει χρώματα, έχει όμως λύσεις. Λύσεις ικανές να αυξήσουν τον εθνικό πλούτο, να δημιουργήσουν περισσότερες θέσεις εργασίας, να οδηγήσουν σε μεγαλύτερη συνοχή, να εγγυηθούν αποδοτικότερες ευκαιρίες για όλους σε όλη την Ελλάδα. Αυτό είναι σήμερα το μεγάλο στοίχημα που καλούμαστε να κερδίσουμε. Και πρέπει να το κερδίσουμε με πολιτικές που απελευθερώνουν τις δημιουργικές δυνάμεις του τόπου, με πολιτικές που καθιστούν την ελληνική κοινωνία ικανή να ανταποκριθεί στις μεγάλες προκλήσεις της εποχής, ικανή να αντιμετωπίσει και να αξιοποιήσει τις μεγάλες ευκαιρίες από την πορεία της ευρωπαϊκής ολοκλήρωσης μέσα στο νέο, παγκοσμιοποιημένο περιβάλλον.
      Με αυτά τα κριτήρια σχεδιάζουμε και υλοποιούμε την πολιτική του Υπουργείου Ανάπτυξης σε όλο το φάσμα των αρμοδιοτήτων του. Πρώτα απ’ όλα, ο τομέας της ενέργειας βρίσκεται στην κορυφή των προτεραιοτήτων μας. Η εφαρμογή μιας δυναμικής και εξωστρεφούς ενεργειακής πολιτικής αναβαθμίζει το γεωπολιτικό ρόλο της πατρίδας μας και κατοχυρώνει τη θέση κλειδί που κατέχει στον ενεργειακό χάρτη της Νοτιοανατολικής Ευρώπης. Βρισκόμαστε στο σταυροδρόμι μεγάλων, διεθνών ενεργειακών δρόμων πετρελαίου, φυσικού αερίου και ηλεκτρισμού. Δεν έχουμε το δικαίωμα να είμαστε απλοί παρατηρητές των εξελίξεων. Αντιθέτως οφείλουμε να είμαστε πρωταγωνιστές στο κέντρο των εξελίξεων.
      Ο αγωγός Μπουργκάς-Αλεξανδρούπολη μπήκε στην τελική ευθεία μιας πολύ μακράς διαδρομής. Μετά από δεκαπέντε ολόκληρα χρόνια φθάσαμε με πολύ προσπάθεια στην επίλυση όλων των εκκρεμοτήτων και ένα ελληνικό όραμα μετασχηματίζεται πλέον σε χειροπιαστή πραγματικότητα. Στις 18 Ιανουαρίου φέτος, το 2008, στη Σόφια με την παρουσία του Ρώσου Προέδρου Πούτιν, υπογράφτηκε από τις τρεις πλευρές η συμφωνία μετόχων για την ίδρυση της διεθνούς εταιρείας του έργου. Εκπροσωπώντας το ελληνικό δημόσιο είχα την τιμή να υπογράψω για το ποσοστό 1%, που αυτό κατέχει. 
      Αξίζει μάλιστα να σημειωθεί ότι η ελληνική Κυβέρνηση πέτυχε το ελληνικό δημόσιο να ορίζει το ίδιο εκπρόσωπό του που θα ασκεί τα δικαιώματα που του αναγνωρίζει η συμφωνία και να μην απαιτείται η εκπροσώπησή του από την ελληνική κοινοπραξία. Αυτό όπως αντιλαμβάνεστε σημαίνει καλύτερη ενημέρωση της ελληνικής Κυβέρνησης και αποτελεσματικότερη προάσπιση των συμφερόντων του λαού μας.
      Στις 6 Φεβρουαρίου 2008 πραγματοποιήθηκε στο Άμστερνταμ η πανηγυρική πρώτη συνεδρίαση του εποπτικού συμβουλίου της νέας εταιρείας, την οποία ακολούθησαν ήδη άλλες δύο. 
      Το επόμενο σημαντικό βήμα είναι η υπογραφή των συμφωνιών διέλευσης μεταξύ της εταιρείας και των χωρών, από τις οποίες διέρχεται ο αγωγός. Στόχος μας η δημιουργία ενός πράσινου αγωγού και σ’ αυτήν την κατεύθυνση θα δουλέψουμε με συνέπεια και υπευθυνότητα.
      Έρχομαι τώρα στον αγωγό φυσικού αερίου Τουρκίας-Ελλάδας-Ιταλίας, ο οποίος έχει χαρακτηριστεί προτεραιότητα από την Ευρωπαϊκή Ένωση. Ο αγωγός διασύνδεσης Τουρκίας-Ελλάδας τέθηκε σε λειτουργία στις 18 Νοεμβρίου του 2007 και τα εγκαίνια πραγματοποιήθηκαν από τους Πρωθυπουργούς της Ελλάδας και της Τουρκίας. 
      Στις 25 Ιανουαρίου 2008 είχα την ευκαιρία να συναντηθώ με τον Ιταλό ομόλογό μου κ. Μπερσάνη και παράλληλα πραγματοποιήθηκε η πρώτη συνάντηση συντονιστικής επιτροπής Ελλάδας-Ιταλίας για την προώθηση του έργου του ελληνοϊταλικού αγωγού φυσικού αερίου. Στη διάρκεια των συναντήσεων αυτών υπογράφτηκε από τις εταιρείες «ΔΕΠΑ» και «EDISON» πρωτόκολλο για τη δημιουργία της εταιρείας «POSEIDON» που θα διαχειρίζεται το υποθαλάσσιο τμήμα του αγωγού.
      Έχει ολοκληρωθεί ήδη η μελέτη χάραξης του υποθαλάσσιου αγωγού, προκειμένου να επακολουθήσει ο διαγωνισμός για το βασικό σχεδιασμό του έργου.
      Σε ό,τι αφορά τώρα το χερσαίο τμήμα: Ο σχετικός διεθνής διαγωνισμός βρίσκεται ήδη στο στάδιο αξιολόγησης των προσφορών. Ο προϋπολογισμός μελέτης ανέρχεται σε 6,2 εκατομμύρια ευρώ και το 50% του ποσού αυτού χρηματοδοτείται από τα κονδύλια των διευρωπαϊκών δικτύων ενέργειας. Εδώ πρέπει να σημειώσω ότι για την προώθηση του έργου η Βουλή έχει ήδη κυρώσει την τριμερή συμφωνία Ελλάδας-Ιταλίας-Τουρκίας, όπως και τη διμερή συμφωνία Ελλάδος-Αζερμπαϊτζάν. Στην πρόσφατη συνάντησή μου με τον Υπουργό Ενέργειας του Αζερμπαϊτζάν συμφωνήσαμε η Ελλάδα να αναλάβει την πρωτοβουλία για την προετοιμασία διακρατικής συμφωνίας μεταξύ Ελλάδος-Ιταλίας-Τουρκίας-Αζερμπαϊτζάν. 
      Σε ό,τι αφορά τώρα τον αγωγό Southstream: Είναι γνωστό  ότι στο περιθώριο της Συνόδου Κορυφής στις 25 Ιουνίου του 2007 στην Κωνσταντινούπολη, ο Πρωθυπουργός κ. Κώστας Καραμανλής και ο Πρόεδρος της Ρωσικής Ομοσπονδίας κ. Βλαντιμίρ Πούτιν σε κοινή δήλωσή τους αναφέρθηκαν στην πρωτοβουλία κατασκευής του αγωγού Southstream και συμφώνησαν να αξιολογήσουν τη δυνατότητα όδευσης του αγωγού προς Ιταλία, μέσω Βουλγαρίας και Ελλάδος. Σε συναντήσεις με τη ρωσική πλευρά συμφωνήθηκε η δημιουργία μεικτής ομάδας εργασίας εμπειρογνωμόνων, η οποία θα συνεδριάσει στις επόμενες μέρες στη Μόσχα για μία πρώτη επεξεργασία του φιλόδοξου αυτού ενεργειακού έργου. 
      Την ελληνική στρατηγική των ενεργειακών διασυνδέσεων είχα την ευκαιρία να παρουσιάσω και σε συνομιλίες μου με Αμερικανούς αξιωματούχους του State Department, κατά την πολύ πρόσφατη επίσκεψή μου στην Ουάσιγκτον, τονίζοντάς τους ότι οι συντονισμένες προσπάθειες της ελληνικής Κυβέρνησης αφορούν στη διαφοροποίηση των ενεργειακών πηγών και στη διασφάλιση της ασφαλούς τροφοδοσίας της ενεργειακής αγοράς με υψηλής ποιότητας προϊόν στις καλύτερες δυνατές τιμές. Εξηγώντας με καθαρότητα και σαφήνεια τις θέσεις μας προς όλες τις πλευρές, επιτυγχάνουμε οι μεγάλες πρωτοβουλίες μας να έχουν παντού φίλους και να αξιολογούνται σαν θετική συμβολή στην περιφερειακή συνεργασία και σταθερότητα.
      Σε ό,τι αφορά τους επί μέρους τομείς ενέργειας: Ξεκινώ από την αγορά ηλεκτρικής ενέργειας. Εργαζόμαστε συστηματικά, αλλά και προσεκτικά, για την ολοκλήρωση της απελευθέρωσης της αγοράς ηλεκτρικής ενέργειας, η οποία θα δημιουργήσει ένα ελκυστικό περιβάλλον για την περαιτέρω ενίσχυση των ιδιωτικών επενδύσεων για την παροχή καλύτερης ποιότητας υπηρεσιών και την εξασφάλιση ωφελημάτων που θα γίνουν αισθητά στους καταναλωτές. Σ’ αυτό το πλαίσιο είναι μεγάλη η ευθύνη μας να εγγυηθούμε ότι η Δ.Ε.Η., μια μεγάλη επιχείρηση, με μεγάλη προσφορά στον ελληνικό λαό, θα συνεχίσει να είναι μεγάλη και υγιής μέσα στο άκρως ανταγωνιστικό περιβάλλον που καλείται πλέον να λειτουργήσει, μια Δ.Ε.Η. ισχυρή και ανταγωνιστική, στηριζόμενη στα δικά της πόδια και όχι σε ξένα δεκανίκια, μια Δ.Ε.Η. με αποδοτικές μονάδες παραγωγής και σύγχρονο δίκτυο μεταφοράς και διανομής, μια Δ.Ε.Η. που θα εξασφαλίζει επάρκεια και θα παρέχει ποιοτικές και αξιόπιστες υπηρεσίες  σε όλους τους Έλληνες. Επίσης, πρέπει να σημειωθεί η διαρκής μέριμνα για ενίσχυση του συστήματος μεταφοράς ηλεκτρικής ενέργειας με νέους υποσταθμούς, πυκνωτές και νέες γραμμές μεταφοράς. Στην περίοδο των τελευταίων ολίγων ετών το σύστημα μεταφοράς ενισχύθηκε περισσότερο απ’ ό,τι είχε γίνει σωρευτικά την προηγούμενη δεκαετία. Ακόμη, σχεδιάζεται η ένταξη νέων υποδομών ηλεκτρισμού, όπου αυτό είναι εφικτό, στο νέο πλαίσιο συγχρηματοδότησης για την περίοδο 2007-2013 μέσα από το Πρόγραμμα «ΑΝΤΑΓΩΝΙΣΤΙΚΟΤΗΤΑ ΚΑΙ ΕΠΙΧΕΙΡΗΜΑΤΙΚΟΤΗΤΑ». Μέσα από το ίδιο πρόγραμμα θα ενισχυθούν και οι υποδομές φυσικού αερίου, καθώς το δίκτυο διανομής του επεκτείνεται πλέον σε δεκατρείς νέες πόλεις ανά τη χώρα. 
      Θέλω, επίσης, να τονίσω την εκπόνηση και την υλοποίηση ειδικού προγράμματος για την ενίσχυση του συστήματος παραγωγής, μεταφοράς και διανομής ηλεκτρικής ενέργειας στα νησιά μας, με προτεραιότητα τη Ρόδο, τη Λέσβο, τη Σάμο και την Κέρκυρα.
      Σε ό,τι αφορά την αγορά των πετρελαιοειδών: Υπογραμμίζω ότι με το θεσμικό πλαίσιο που θέσπισε η Κυβέρνησή μας, αναβαθμίστηκε η λειτουργία των Κλιμακίων Ελέγχου, Διακίνησης και Αποθήκευσης Καυσίμων, ΚΕΔΑΚ, και εντάθηκαν οι έλεγχοι με ειδικά μηχανοκίνητα κλιμάκια. Σήμερα εξετάζουμε τη διεύρυνση του πεδίου δράσης των Κ.Ε.Δ.Α.Κ. για μεγαλύτερη γεωγραφική κάλυψη.
      Σε ό,τι αφορά τις ανανεώσιμες πηγές ενέργειας κάνουμε πραγματικά έναν αγώνα δρόμου για να καλύψουμε το χαμένο χρόνο και το χαμένο έδαφος. Δυστυχώς για πάρα πολλά χρόνια οι ανανεώσιμες πηγές ενέργειας παρέμειναν έννοια άγνωστη στον τόπο μας και έπεφταν θύμα της υπερβολικής γραφειοκρατίας, της έλλειψης κινήτρων, της απουσίας ουσιαστικού χωροταξικού σχεδιασμού. 
      Η σημερινή Κυβέρνηση έκανε το ξεκίνημα για να αξιοποιήσουμε αποτελεσματικά το πλούσιο αιολικό, ηλιακό, γεωθερμικό και υδάτινο δυναμικό της χώρας μας και να προσελκύσουμε μεγάλης κλίμακας επενδύσεις στον τομέα των Α.Π.Ε.. 
      Βρισκόμαστε σε σταθερή και γόνιμη συνεργασία με τα συναρμόδια Υπουργεία, τους δημόσιους φορείς και τους φορείς της αγοράς με σκοπό το συντονισμό και την αντιμετώπιση τυχόν δυσχερειών στη συνολική διαδικασία υλοποίησης ιδιωτικών επενδύσεων ανανεώσιμων πηγών ενέργειας.
      Παράλληλα, παρακολουθούμε στενά την εφαρμογή του προγράμματος ανάπτυξης φωτοβολταϊκών σταθμών στην Ελλάδα με σκοπό την παρέμβαση για επίλυση των όποιων προβλημάτων. 
      Η πρόσφατη απόφαση αναστολής αιτήσεων έγινε για την πρώτη προστασία του επενδυτικού κοινού, λόγω του ότι οι αιτήσεις φωτοβολταϊκών έχουν ήδη ξεπεράσει τα 3000 MW. 
      Επίσης, προωθούνται πολιτικές για την εξοικονόμηση ενέργειας και τη χρήση ηλιακής ενέργειας και φυσικού αερίου στα κτήρια. 
      Ενεργοποιείται ένας νέος κύκλος καμπάνιας δημοσιότητας για την ευαισθητοποίηση του κοινού σ’ αυτά τα θέματα. Θα διοργανωθούν και ημερίδες στις περιφέρειες με έμφαση στην προώθηση ενεργειακά αποδοτικών τεχνολογιών αλλά και σε απλές συμβουλές για πολίτες και επιχειρήσεις. 
      Θα σημειώσω ακόμα ότι το Νοέμβριο του 2007 υπεγράφη μνημόνιο συνεργασίας με την Κ.Ε.Δ.Κ.Ε., μέσω του οποίου προωθείται ένας σημαντικός αριθμός δράσεων εξοικονόμησης ενέργειας από τους Οργανισμούς Τοπικής Αυτοδιοίκησης.
         Κυρίες και κύριοι συνάδελφοι, έρχομαι τώρα στη λειτουργία της αγοράς. Σε μία εξαιρετικά δύσκολη παγκόσμια συγκυρία κατά την οποία πετρέλαιο, πρώτες ύλες, σιτηρά, γάλα, κλιματικές αλλαγές πιέζουν διαρκώς τις τιμές των προϊόντων, επιδιώκουμε να εγγυηθούμε μία ελεύθερη και δίκαιη αγορά. 
      Στις 21 Φεβρουαρίου του 2008 ανακοινώθηκαν σαράντα ένα μέτρα που αφορούν όλο το φάσμα της παραγωγικής, εμπορικής και καταναλωτικής δραστηριότητας. Μεταξύ αυτών προβλέπεται η ουσιαστική ενίσχυση και αναβάθμιση της Επιτροπής Ανταγωνισμού σαν ανάχωμα σε πρακτικές των καρτέλ που πρέπει να εξοβελιστούν από τη λειτουργία της αγοράς. 
      Επιδίωξή μας συνιστά η αποτελεσματική αντιμετώπιση προβλημάτων και παθογενειών που έχουν εντοπιστεί με εξυγιαντικές πρωτοβουλίες, με ένταση των ελέγχων, με αυστηρές κυρώσεις, με καινοτόμες ιδέες. 
      Απευθύναμε μία ανοικτή πρόσκληση σε όλη την κοινωνία να ενώσουμε δυνάμεις, να δημιουργήσουμε μία μεγάλη συμμαχία και να δουλέψουμε όλοι μαζί για μία αγορά που μπορούμε να απολαμβάνουμε προϊόντα και υπηρεσίες με το μέγιστο δυνατό επίπεδο και ασφάλειας σε προσιτές τιμές. 
      Το μήνυμά μας είναι σαφές. Κανείς δεν έχει το δικαίωμα να πλουτίζει αθέμιτα ή αδικαιολόγητα σε βάρος του Έλληνα καταναλωτή, αντίθετα, ο σεβασμός είναι όφελος για τις επιχειρήσεις, για τους εμπόρους, για τους παραγωγούς, για την οικονομία στο σύνολό της. 
      Σήμερα η μεγάλη πρόκληση στον επιχειρηματικό και οικονομικό χώρο είναι η ανταγωνιστικότητα. Απαραίτητη προϋπόθεση για την αύξηση της ανταγωνιστικότητας είναι η υψηλή ποιότητα, η προστιθέμενη αξία, η παραγωγικότητα, η καινοτομία. Αυτά πρέπει να είναι τα χαρακτηριστικά μίας υγιούς αγοράς και όχι το ήθος της απληστίας και της παραπλάνησης. Τέτοιες συμπεριφορές δεν είναι ανεκτές. 
      Γίνονται έλεγχοι και με τη νέα δέσμη μέτρων εντατικοποιούνται όλο και περισσότερο. Επίσης, αξιοποιούνται τεχνολογικές εφαρμογές, ώστε να γνωρίζουμε άμεσα πού υπάρχουν υποτροπές, πού εντοπίζονται κατ’ εξακολούθηση παραβάσεις. Σε αυτές τις περιπτώσεις σας διαβεβαιώνω ότι θα είμαστε αμείλικτοι. 
      Θέλω να είμαι σ’ αυτό πολύ σαφής. Δεν θα διστάσουμε να αφαιρέσουμε άδειες λειτουργίας, δεν θα διστάσουμε να βάλουμε λουκέτο εκεί που δεν επιδεικνύεται πνεύμα συμμόρφωσης. Δεν δαιμονοποιούμε το υγιές κέρδος και την έντιμη επιχειρηματικότητα, που είναι το οξυγόνο μίας οικονομίας.
Αγωνιζόμαστε όμως για να επιβραβεύσουμε τον ιδρώτα και το φιλότιμο, να επιβραβεύσουμε τις υγιείς δυνάμεις της αγοράς που κοιτούν τον καταναλωτή στα μάτια και όχι στην τσέπη. 
	Θέλω επίσης να τονίσω ότι τα μέτρα αυτά θα εφαρμοστούν στο ακέραιο. Ήδη κάθε δεκαπενθήμερο, όπως δεσμευτήκαμε, ενημερώνουμε την κοινή γνώμη για την πρόοδο της υλοποίησης. Η πλειοδοσία των εντυπώσεων δεν ανήκει στη δική μας πολιτική γιατί αντιστρατεύεται την κοινή λογική. Το δικό μας ενδιαφέρον στοχεύει σε αποτελέσματα που θα γίνονται αισθητά στην τσέπη του καταναλωτή.
	Συνεπώς θέλω να διαβεβαιώσω για άλλη μία φορά την αμετακίνητη αποφασιστικότητά μας να εξασφαλίσουμε όλες τις θεσμικές, οργανωτικές και οικονομικές προϋποθέσεις προκειμένου τα μέτρα και να εφαρμοστούν και να πετύχουν. 
      Θέλω επίσης να επισημάνω ότι στην κατεύθυνση ενημέρωσης του καταναλωτή η αρμόδια Γενική Γραμματεία συνεχίζει να αναπτύσσει ολοκληρωμένες δράσεις και στο πλαίσιο αυτό διοργανώνεται μεθαύριο ημερίδα που αφορά στις συναλλαγές καταναλωτών με τις τράπεζες και εκδίδεται ενημερωτικό έντυπο που θα περιέχει πληροφορίες για τους καταναλωτές τραπεζικών προϊόντων. Οι δράσεις αυτές εντάσσονται στις πρωτοβουλίες που αναπτύσσει η Γενική Γραμματεία Καταναλωτή με στόχο τη δημιουργία κουλτούρας δανεισμού.
	Επίσης η Γενική Γραμματεία Καταναλωτή προωθεί τη συγκρότηση και τη δημιουργία της εθνικής πλατφόρμας για τη διατροφή, τη φυσική δραστηριότητα και την υγεία. Ταυτόχρονα αναλαμβάνει πρωτοβουλίες και δράσεις ενημέρωσης για το ηλεκτρονικό εμπόριο και το ηλεκτρονικώς επιχειρείν.
	Κυρίες και κύριοι συνάδελφοι, καθώς ο χρόνος είναι πάντα πιεστικός, επιτρέψτε μου μία πολύ συνοπτική αναφορά σε πρωτοβουλίες και δράσεις που προωθούνται από το Υπουργείο Ανάπτυξης σε σημαντικούς αναπτυξιακούς τομείς. 
	Στον τομέα της βιομηχανίας ολοκληρώθηκε η επεξεργασία σχεδίου νόμου για τις βιομηχανικές και επιχειρηματικές περιοχές προς αντικατάσταση του υφιστάμενου δύσκαμπτου και πολύπλοκου θεσμικού πλαισίου. 
      Από τις σημαντικότερες καινοτομίες που φέρνει το σχέδιο νόμο ενδεικτικά αναφέρω τα εξής: Απλοποιούνται οι διαδικασίες ίδρυσης Β.ΕΠ.Ε. με παράλληλη μείωση του απαιτούμενου χρόνου μέσω της θέσπισης υπηρεσιών μίας τάσης. Διευρύνονται οι τύποι των οργανωμένων Β.ΕΠ.Ε. για να καλύπτουν και τις ανάγκες των επιχειρήσεων τριτογενούς τομέα σε τομείς όπως τα logistics, οι ερευνητικές δραστηριότητες, το εμπόριο. Απλοποιούνται δραστικά οι διαδικασίες αδειοδότησης των επιχειρήσεων που εγκαθίστανται σε Β.ΕΠ.Ε.. Καθορίζονται για πρώτη φορά με σαφήνεια οι αρμοδιότητες και το πλαίσιο λειτουργίας του φορέα διαχείρισης.
      Επιδιώκουμε επίσης την ενίσχυση των υπαρχόντων χρηματοδοτικών «εργαλείων» όπως το Τ.Ε.Μ.Π.Μ.Ε. και στα πλαίσια της υλοποίησης των στόχων του επιχειρησιακού προγράμματος «ΑΝΤΑΓΩΝΙΣΤΙΚΟΤΗΤΑ - ΕΠΙΧΕΙΡΗΜΑΤΙΚΟΤΗΤΑ» εξετάζεται η ανάληψη πρωτοβουλίας για τη δημιουργία νέων εξειδικευμένων χρηματοδοτικών «εργαλείων» ειδικά για την ενίσχυση των μικρομεσαίων επιχειρήσεων. 
	Προτεραιότητά μας είναι επίσης η στήριξη και η ενδυνάμωση της λειτουργίας του Εθνικού Συμβουλίου Ανταγωνιστικότητας και Ανάπτυξης, του Εθνικού Συμβουλίου Μικρομεσαίων Επιχειρήσεων και του Εθνικού Συμβουλίου Ποιότητας για την ανάπτυξη. Επίσης προχωρά η αναδιοργάνωση των υπηρεσιών της Γενικής Γραμματείας Βιομηχανίας με ίδρυση νέας Γενικής Διεύθυνσης Εποπτείας της Αγοράς και με την ίδρυση τεσσάρων νέων διευθύνσεων.
	Στον τομέα του εμπορίου θέλω να σημειώσω πέντε βασικές προτεραιότητές μας, τη συνέχιση των δράσεων ενίσχυσης μικρομεσαίων, μικρών και πολύ μικρών επιχειρήσεων εμπορίου και παροχής υπηρεσιών, τη δημιουργία του γενικού εμπορικού μητρώου, την ολοκλήρωση της νομοπαρασκευαστικής διαδικασίας για την απλοποίηση της διαδικασίας ίδρυσης εμπορικών επιχειρήσεων και εμπορικών εταιρειών, προσωπικών ή κεφαλαιουχικών, που θα υποκαταστήσουν την υπάρχουσα γραφειοκρατική και χρονοβόρα διαδικασία. Με τη νέα διαδικασία πρόκειται να μειωθούν σημαντικά τα στάδια ίδρυσης μιας εταιρείας. 
      Αναφέρω επίσης την προώθηση του εκσυγχρονισμού των επιμελητηρίων στο πλαίσιο της αποδοτικότερης λειτουργίας τους, τη σύνταξη νέου αγορανομικού κώδικα με στόχο την επικαιροποίηση, τον εκσυγχρονισμό και τη βελτίωση των σχετικών ρυθμίσεων ώστε να ανταποκρίνονται στις σύγχρονες συνθήκες της αγοράς.
	Σ’ ό,τι αφορά την έρευνα, την τεχνολογία και την καινοτομία, πρόσφατα ψηφίστηκε από τη Βουλή ένα νέο λειτουργικό και σύγχρονο θεσμικό πλαίσιο που καθορίζει το πλαίσιο εντός του οποίου θα δραστηριοποιηθούν τα επόμενα χρόνια οι φορείς της έρευνας και της τεχνολογίας για να υπηρετήσουμε αποτελεσματικά το στόχο μας που δεν είναι η έρευνα για την έρευνα, αλλά η έρευνα για την οικονομία και την κοινωνία. 
      Με απόλυτη διαφάνεια, αντικειμενικότητα και αποτελεσματικότητα προσδιορίζεται και ο τρόπος χρηματοδότησης των επιστημονικών και ερευνητικών προσπαθειών, με αμετακίνητο στόχο την επένδυση στη γνώση με μετρήσιμα αποτελέσματα στην οικονομία και την κοινωνία. 
      Στον τομέα αυτό προτεραιότητά μας είναι, επίσης, η ολοκλήρωση και περαιτέρω ενίσχυση των πόλων καινοτομίας, η ίδρυση δύο νέων κέντρων έρευνας και τεχνολογίας στην Ήπειρο και τη δυτική Ελλάδα, καθώς και των Ινστιτούτων Βιοϊατρικών και Βιομοριακών Ερευνών και του Διεθνούς Κέντρου Κοσμολογίας και Σωματιδιακής Φυσικής και η ίδρυση και λειτουργία δύο νέων clusters τεχνολογικών εταιρειών επιχειρήσεων εντάσεων γνώσης με εξειδίκευση στις περιοχές της βιοτεχνολογίας και του πολιτισμού αντίστοιχα.
      Κλείνω με το επιχειρησιακό πρόγραμμα «ΑΝΤΑΓΩΝΙΣΤΙΚΟΤΗΤΑ», το οποίο έχει πραγματοποιήσει το σημαντικότερο ποιοτικό και ποσοτικό άλμα στην πορεία του. Το Ε.Π.Α.Ν. κατάφερε από το τέλος του 2006 μέχρι σήμερα να βρίσκεται στην κορυφή, όσον αφορά την απορρόφηση μεταξύ των δώδεκα τομεακών επιχειρησιακών προγραμμάτων  του Γ΄ Κοινοτικού Πλαισίου Στήριξης.
      Με βάση αυτά τα θετικά αποτελέσματα, οι αναπτυξιακές παρεμβάσεις της περιόδου 2007-2013 που σχεδιάζονται υπό το συντονισμό και την ευθύνη του Υπουργείου Ανάπτυξης και εντάσσονται στο πλαίσιο του εθνικού στρατηγικού πλαισίου αναφοράς, αποτελούν ένα πολύ σημαντικό εργαλείο στην προσπάθεια της χώρας για την ενίσχυση της ανταγωνιστικότητάς της, την επίτευξη της πραγματικής σύγκλισης και της βελτίωσης του επιπέδου ζωής των πολιτών της. 
      Το σύνολο των δημοσίων, εθνικών και κοινοτικών πόρων, το ΕΠΑΝ 2, που θα διατεθούν για όλη τη χώρα, ανέρχεται σε 3,21 δισεκατομμύρια ευρώ. Κεντρικός στρατηγικός στόχος των νέων αναπτυξιακών παρεμβάσεων είναι η βελτίωση της ανταγωνιστικότητας και της εξωστρέφειας των επιχειρήσεων και του παραγωγικού συστήματος της χώρας με έμφαση στη διάσταση της καινοτομίας.
      Κυρίες και κύριοι συνάδελφοι, οι θετικές επιδόσεις στις οποίες αναφέρθηκα, είναι αποτέλεσμα μιας διαρκούς προσπάθειας, ενός συγκροτημένου προγράμματος που εξελίσσεται με συνέπεια και συνέχεια μέσα στο χρόνο. Τα θετικά αποτελέσματα αντανακλούν στην καθημερινή ζωή των πολιτών. Γι’ αυτό με αυτοπεποίθηση και με καλή προετοιμασία απαντάμε στις μεγάλες προκλήσεις των καιρών. Πιστεύουμε στις δυνατότητες της χώρας, πιστεύουμε στις δυνατότητες των Ελλήνων πολιτών. Και αυτή η εμπιστοσύνη είναι αμοιβαία.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος):  Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα ένας μαθητές και μαθήτριες και έξι συνοδοί καθηγητές από το 1ο Γενικό Λύκειο Αμερικανικού Κολλεγίου Θεσσαλονίκης «Ανατόλια».
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι Υπουργοί, αγαπητοί συνάδελφοι, τουλάχιστον ο κύριος Υπουργός που μόλις κατήλθε από το Βήμα, είπε τα του Υπουργείου του, ανεξάρτητα εάν συμφωνεί κανείς ή όχι. Δεν μας μιλήσατε, όμως, κύριε Υπουργέ –και αν δεν είναι έτσι, διορθώστε με- γι’ αυτό που είπατε προχθές για την ακρίβεια, δηλαδή ότι φταίνε και οι καταναλωτές και πρέπει να  προσέξουν πάρα πολύ…
      ΧΡΗΣΤΟΣ ΦΩΛΙΑΣ (Υπουργός Ανάπτυξης):  Δεν το διαβάσατε καλά. 
      ΕΜΜΑΝΟΥΗΛ ΣΚΟΥΛΑΚΗΣ: Δεν το διάβασα καλά!
       Δεν μας είπατε γιατί το λάδι έχει 2,5 ευρώ στην  παραγωγή και 7 ευρώ στο ράφι, γιατί οι τιμές παραγωγού και καταναλωτή στην Ελλάδα είναι 1/3 ή 1/4, ενώ στην Ευρώπη είναι 1/2, γιατί οι τιμές των λιπασμάτων πήγαν στα ύψη. Δεν ξέρω εάν είστε περήφανοι, γιατί σας άκουσα όλους να λέτε ότι είστε περήφανοι για το έργο της Κυβέρνησης. Μιλήσατε με αγρότες τελευταία να σας πουν την τραγική κατάσταση στην οποία ευρίσκονται;
      Εν πάση περιπτώσει, έχω την αίσθηση ότι δεν καταλάβατε όλοι ποια είναι η πραγματική κατάσταση της χώρας μας. Περίμενα να συνέλθετε από τη ζάλη και την έπαρση της εξουσίας και των δημοσκοπήσεων. Αλλά ποιων δημοσκοπήσεων; Για σταθείτε να τα πούμε εδώ πέρα. Το 29% των Ελλήνων λέει ότι σας στηρίζει. Εσείς είστε ικανοποιημένοι μ' αυτό;
      Εμείς δεν είμαστε. Εμείς θα βρούμε το δρόμο μας και τα ποσοστά μας. Σας το λέω, θα το δείτε. Αλλά μια κυβέρνηση να κυβερνά με αυτόν τον αλαζονικό τρόπο, με 29% στήριξη του ελληνικού λαού;
      Και μετά από ένα δύσκολο τετραήμερο έρχονται σήμερα τα γκάλοπ και τι βγάζουν; Κύριε Υπουργέ, είδατε τα σημερινά γκάλοπ; Το 78% των Ελλήνων διαφωνεί οριζοντίως και καθέτως με το νομοσχέδιο που ψηφίσατε. Το 60% των νεοδημοκρατών διαφωνούν. Αυτό δεν σας προβληματίζει; Δεν καταλαβαίνετε ότι σωστά κάνουμε την πρόταση δυσπιστίας; Ότι είχαμε δίκιο; Είχαμε δίκιο, κύριε Υπουργέ και θα το δείτε.
      Κάποιος συνάδελφος είπε προηγούμενα ότι η αρχή του τέλους της Κυβέρνησης είναι αυτό το νομοσχέδιο. Γιατί, όσο περνάνε οι μέρες, θα συνειδητοποιήσουν οι Έλληνες τη ζημιά που υφίστανται. Δεν έχουν αντιληφθεί ακόμα. Ενάμισι εκατομμύριο Έλληνες θίγονται.
      Και θα συνειδητοποιήσουν –έχω τον πίνακα να τον ξανακαταθέσω- τα δυόμισι εκατομμύρια Έλληνες, εκ των οποίων διακόσιες πενήντα χιλιάδες γυναίκες ότι η αποτροπή δαπάνης είναι το μόνο σίγουρο στοιχείο του Γενικού Λογιστηρίου στο νομοσχέδιο. Τα οφέλη δηλαδή του συστήματος είναι στον πρώτο χρόνο εφαρμογής 259.000.000 ευρώ και στην πλήρη εφαρμογή 435.000.000 ευρώ.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όσον αφορά τις ταλαίπωρες τις γυναίκες, η αποτροπή δαπάνης είναι 64,5 εκατομμύρια ευρώ τον πρώτο χρόνο και 125.000.000 στην πλήρη εφαρμογή. Και θα ταλαιπωρήσετε διακόσιες πενήντα χιλιάδες γυναίκες. Ναι, είναι η απάντησή σας, μα η ζημιά είναι ελάχιστη, ορίστε, 65.000.000.
      Τα 100 ευρώ, κύριε Υπουργέ, που θα στερηθεί ο Έλληνας ασφαλισμένος από την επικουρική του σύνταξη, είναι πολλά, γιατί παίρνει 600, γιατί παίρνει 700 το πολύ. Και τα 100 ευρώ και τα 150 είναι πάρα πολλά.
      Να, γιατί δεν συνειδητοποιήσατε το μέγεθος της ζημιάς που θα υποστεί η Κυβέρνηση, αν ποτέ εφαρμοστεί αυτό το νομοσχέδιο. Διότι η άποψή μου είναι ότι δεν θα εφαρμοστεί. Θα ακυρωθεί στην ίδια την κοινωνία, στην ίδια τη ζωή, στο πεζοδρόμιο, στο χώρο δουλειάς, εκεί που θα βγούμε όλοι να παλέψουμε να ακυρώσουμε στην πράξη αυτό το νομοσχέδιο.
      Διότι δεν προσφέρετε τίποτα, ούτε βιωσιμότητα, δύο-τρία χρόνια κι όχι παραπάνω. Είχατε στόχο να ενθυλακώσετε τα αποθεματικά, 18.000.000.000 με 20.000.000.000, να τα ανακατέψετε, για να γλιτώσετε τις επιχορηγήσεις του προϋπολογισμού, που ήσασταν υποχρεωμένοι να κάνετε και δεν κάνατε στο Ι.Κ.Α..
      Το 3,8% που έπρεπε να δίδει ο προϋπολογισμός, το ‘04, το ’05, το ’06 και το ’07, δεν τα έδωσε, με αποτέλεσμα να λείπουν απ’ αυτή μόνο τη θεσμοθετημένη πηγή 4.000.000.000. Και υπάρχουν και άλλες πηγές που χάθηκαν χρήματα.
      Βέβαια, τα δώσατε αφειδώς στη φαρμακοβιομηχανία. Καταργήσατε τη λίστα των συνταγογραφημένων φαρμάκων, ανατιμολογήσατε όλα τα φάρμακα, ψηφίσατε μια διάταξη να χαϊδέψετε τα αυτιά των ταμείων για επιστροφή του 4% του τζίρου από τη φαρμακοβιομηχανία στ’ αυτά κι όμως δεν εξεδόθη ακόμα η κοινή υπουργική απόφαση που προεβλέπετο σε αυτό το σχέδιο νόμου.
      Κρίμα, κύριε Υπουργέ, δεν είστε εδώ να με ακούστε. Διότι έχετε τεράστια ευθύνη και τα μεγάλα εγκλήματα γίνονται δια παραλείψεως.
      Αγαπητοί συνάδελφοι, δεν μπορώ παρά το ότι βλέπω ότι ο χρόνος δεν με παίρνει, να μην καυτηριάσω την ομιλία του Υπουργού Υγείας. Ήρθε εδώ και μας ανέπτυξε μια έκθεση ιδεών, λες και δεν είναι Υπουργός Υγείας, λες και δεν ευθύνεται γι’ αυτά τα οποία συμβαίνουν σήμερα στη χώρα.
      Δεν ευθύνεται για την κατάντια των νοσοκομείων; Δεν θεώρησε αναγκαίο να πει παρά δύο λέξεις για το νομοσχέδιο για τις προμήθειες, ότι θα εφαρμοστεί. Γιατί, αν έκανε απολογισμό του έργου του, θα καταλάβαινε το Κοινοβούλιο και ο ελληνικός λαός ότι επί τέσσερα χρόνια και δύο μήνες δεν υπάρχει νομοσχέδιο για τις προμήθειες.
Χωρίς να εφαρμόζουν το δικό μας, κέρδισαν πολιτικό χρόνο και έδωσαν την ευκαιρία οι εξωσυμβατικές προμήθειες των νοσοκομείων να υπερβαίνουν το 1.000.000.000 ευρώ. Τα χρέη των νοσοκομείων είναι 3.500.000.000 ευρώ, από τα οποία το 1.000.000.000 ευρώ είναι εξωσυμβατικές προμήθειες. Δεν μίλησε για τις προσλήψεις, τις εννέα, τις έξι, τις δεκαπέντε; Ντροπής πράγματα είναι αυτά! Για όνομα του Θεού! 
      Αυτός είναι ο πίνακας των πιστώσεων των προϋπολογισμών του 2004, του 2005, του 2006, του 2007 και του 2008. Έχει 10.000.000 ευρώ όλα και όλα για προμήθειες. Αυτά είναι επτακόσιες θέσεις όλες και όλες. Γιατί δεν λέει την αλήθεια στον ελληνικό λαό; Μέχρι πότε θα κάνει δημόσιες σχέσεις, παίζοντας με τη δημόσια υγεία; Για όνομα του Θεού;
      Εσείς, αγαπητοί συνάδελφοι, τι απολογείστε για την έλλειψη του προσωπικού, όταν πηγαίνετε στα νοσοκομεία των περιοχών σας; Τι απολογείστε για τα χρέη των νοσοκομείων σας; Τι απολογείστε στους εργαζομένους του Ο.ΚΑ.ΝΑ., που είναι απλήρωτοι εδώ και τέσσερις μήνες; Τι απολογείστε στους εργαζόμενους στα προγράμματα «Βοήθεια στο Σπίτι», τα οποία έχουν χρόνο ζωής μέχρι τον Αύγουστο; Τι απολογείστε για την ψυχιατρική μεταρρύθμιση, που οι περισσότεροι ξενώνες είναι έτοιμοι να κλείσουν; Για όνομα του Θεού! Απορώ, γιατί είστε ευχαριστημένοι. 
      Άκουσα μερικούς συναδέλφους να λένε ότι είναι υπερήφανοι. Γιατί είστε υπερήφανοι; Επειδή εμφανίστηκαν, κύριοι συνάδελφοι, τα βερεσέδια στα χωριά σας; Στα περίπτερα, στα βενζινάδικα, στα φαρμακεία; Επειδή οι Έλληνες ζουν με κάρτες; Επειδή έχουν δυο, τρεις ή τέσσερις κάρτες, για να πληρώνουν με τη μια την άλλη κάρτα και ούτω καθεξής; Επειδή ζουν με δάνεια; Γι’ αυτό είστε ευχαριστημένοι και περήφανοι; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για όνομα του Θεού, αγαπητοί συνάδελφοι! Πρέπει να παραδεχθείτε ότι υπάρχει δυσκολία. Ο κόσμος υποφέρει, η ακρίβεια καλπάζει, τα νοικοκυριά στενάζουν. Οι άνθρωποι αναγκάζονται να κάνουν δυο και τρεις δουλειές, για να τα φέρουν πέρα και έρχεστε εδώ εσείς και μας λέτε ότι είστε ικανοποιημένοι; Γιατί είστε περήφανοι; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, σας παρακαλώ να ολοκληρώσετε, διότι πιέζει ασφυκτικά πλέον ο χρόνος για τους υπόλοιπους ομιλητές. Ολοκληρώστε εδώ και τώρα. 
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, αγαπητέ κύριε Πρόεδρε.
      Έχετε χάσει τον μπούσουλα. Χάσατε κι εκείνη τη σημαία της διαφάνειας. Τώρα τελευταία χάσατε και το κοντάρι. Δεν σας έχει μείνει τίποτα. 
      (Χειροκροτήματα από την πτέρυγα του ΠΑ.ΣΟ.Κ.)
       Δεν έχω άλλο χρόνο και κλείνω με αυτή μόνο την επισήμανση. Έχω έναν πίνακα εκατόν είκοσι στελεχών αποπεμφθέντων από τη Νέα Δημοκρατία για έκνομες ενέργειες. Δεν θα τον καταθέσω. Υπενθυμίζω όμως ότι όλοι αυτοί είναι επίλεκτα στελέχη σας. Δεν βλέπω κανένα «πασόκο» εδώ να κάνει τέτοια πράγματα. Αποκαλύπτονται τα μέσα. Δεν μπορείτε να τους συγκαλύψετε, τους αποπέμπετε. Μήπως αυτό το «μηδενική ανοχή» που απευθύνει συνέχεια ο κ. Καραμανλής, ο Πρωθυπουργός της χώρας, προς τον ελληνικό λαό πρέπει να το κάνει κομματάκι στην εσωτερική του εγκύκλιο προς τα κομματικά του στελέχη στην Ο.Ν.Ν.Ε.Δ. και σε όλους όσους ασχολούνται με αυτά τα πράγματα και έχουν ένα στόχο, την ανακατάληψη της εξουσίας, τη νομή της εξουσίας και την εξυπηρέτηση των «ημετέρων»; Θα ήταν προτιμότερο, νομίζω.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Μιχαήλ Χαλκίδης. 
      ΜΙΧΑΗΛ ΧΑΛΚΙΔΗΣ: Κυρίες και κύριοι συνάδελφοι, για άλλη μια φορά το Κοινοβούλιο, οι θεσμοί και η πολιτική ζωή του τόπου τίθενται στο βωμό των τακτικισμών του ΠΑ.ΣΟ.Κ., υποτάσσονται στην υπηρεσία εσωκομματικών διεργασιών, απαξιώνονται, προκειμένου να δημιουργηθούν πρόσκαιρες εντυπώσεις. Είναι αλήθεια ότι από την πρόταση δυσπιστίας απουσιάζει η πολιτική ουσία και κυριαρχεί ο κομματικός εντυπωσιασμός. 
      Το κείμενο της πρότασης, ένα κείμενο που ως προς το λεκτικό και την επιχειρηματολογία του θυμίζει αριστερά μανιφέστα άλλων εποχών, εξαντλείται στην ανάπτυξη της γνωστής γενικόλογης αντιπολιτευτικής γραμμής, μιας έκθεσης ιδεών που τα βλέπει όλα μαύρα, που δεν αναγνωρίζει τίποτα, που συχνά παραπληροφορεί, που ακόμα συχνότερα συσκοτίζει.
      Αγαπητοί συνάδελφοι του ΠΑ.ΣΟ.Κ., ισχυρίζεστε ότι η πρόταση δυσπιστίας που καταθέσατε είναι πρόταση δυσπιστίας του ελληνικού λαού. Από πού το συνάγετε αυτό; Από τη γενικότερη πολιτική σας αίσθηση; Από την επαφή σας με τον κόσμο; Ξέρετε, απέχει πολύ η δικαιολογημένη δυσαρέσκεια που μπορεί να προκληθεί, όταν κακώς κείμενα του παρελθόντος πρέπει να αλλάξουν, μέχρι του σημείου ο πολίτης να δυσπιστήσει απέναντι σε μια Κυβέρνηση, που τολμά να κάνει τομές για να εξασφαλίσει ένα καλύτερο αύριο. 
      Ο ελληνικός λαός δύο φορές μας εξουσιοδότησε να εφαρμόσουμε αυτά που εφαρμόζουμε σήμερα, προγράμματα εξυγίανσης και μεταρρύθμισης του δημόσιου βίου. Ακόμη όμως και αν κάποιος πει ότι η λαϊκή εντολή δεν είναι πια νωπή, πώς σχολιάζετε τη δημοσκοπική πραγματικότητα σύμφωνα με την οποία η κοινή γνώμη θέλει τελικά τις μεταρρυθμίσεις, θέλει εμάς στο τιμόνι της διακυβέρνησης και εν πάση περιπτώσει, αποστρέφεται όλο και περισσότερο τη δική σας κυβερνητική εναλλακτική; 
      Κυρίες και κύριοι συνάδελφοι, όλοι γνωρίζουν ότι οι αλλαγές είναι επιβεβλημένες. Όλοι αντιλαμβανόμαστε ότι οι μεταρρυθμίσεις τέτοιου εύρους έχουν πολιτικό κόστος. Μόνο η Κυβέρνησή μας, όμως έχει τολμήσει πραγματικά να  προχωρήσει αταλάντευτα εμπρός, αγνοώντας την πρόσκαιρη δυσαρέσκεια και επενδύοντας στη μελλοντική και μακροχρόνια ευημερία. Την ευημερία αυτή, κυρίες και κύριοι συνάδελφοι, την εγγυάται η ασφαλιστική μεταρρύθμιση. Όσο και αν κάποιοι διεκδικούν το μονοπώλιο της κοινωνικής ευαισθησίας και δικαιοσύνης, ο σκεπτόμενος πολίτης αντιλαμβάνεται ποιος πραγματικά νοιάζεται γι’ αυτόν, επιθυμεί τα παιδιά του να πάρουν σύνταξη, προσδοκά, οι κόποι της νέας γενιάς να πιάσουν τόπο και να εξασφαλιστεί το συνταξιοδοτικό της μέλλον. 
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Αυτός είναι ο μπούσουλας, αυτή είναι η πυξίδα μας, αυτό είναι το όραμά μας, όραμα που το θέσαμε υπόψη του ελληνικού λαού πολύ πρόσφατα και  μας εξουσιοδότησε να το εφαρμόσουμε. 
      Την ευημερία του τόπου αυτού εγγυάται και το αναπτυξιακό σχέδιο της χώρας, όπως αυτό περιγράφεται και προβλέπεται μέσα στο εθνικό στρατηγικό πλαίσιο αναφοράς 2007-2013. Για τα επόμενα χρόνια καλούμαστε να διαχειριστούμε 40.000.000.000 ευρώ στοχευμένα και δεσμευμένα στην περιφερειακή και αειφόρο ανάπτυξη, στην απασχόληση και την καινοτομία, στις υποδομές και τη σύγκληση με τους εταίρους στην Ευρωπαϊκή Ένωση. 
      Την πορεία προς την ευημερία εγγυάται και η εκπαιδευτική μεταρρύθμιση, με το νόμο πλαίσιο για τα ελληνικά πανεπιστήμια, που τον πολεμήσατε, με το νόμο για την έρευνα και την τεχνολογία, θεσπίσαμε το μοντέλο τετραετούς οικονομικού προγραμματισμού, θέσαμε τις βάσεις για τη μετάβαση στην αυτοτέλεια του ελληνικού πανεπιστημίου, θωρακίσαμε ακόμη περισσότερο το άσυλο, διπλασιάσαμε τον ελάχιστο χρόνο σπουδών, στηρίξαμε τον εργαζόμενο φοιτητή.
      Οι θεσμικές παρεμβάσεις και τομές δεν τελειώνουν εδώ. Εμείς θέλουμε την κοινωνία ευημερούσα και τον πολίτη απαλλαγμένο από τα δυσβάσταχτα άγχη της καθημερινότητας. Ιδρύσαμε το Εθνικό Ταμείο Κοινωνικής Συνοχής και δίνουμε το δικαίωμα στους φτωχούς και πολύ φτωχούς συμπολίτες μας να ελπίζουν. Τους διασφαλίζουμε το δικαίωμα για ένα καλύτερο αύριο. Στεκόμαστε δίπλα σ’ αυτούς που η ζωή μπορεί να έδειξε ένα πολύ σκληρότερο πρόσωπο. 
      Παρόμοιες προβλέψεις έχουν γίνει και με το Ειδικό Ταμείο Κοινωνικής Αλληλεγγύης για εκείνους τους εργαζομένους που στη δύση του εργασιακού τους βίου απολύονται από τις επιχειρήσεις τους και βρίσκονται έκθετοι λίγα χρόνια πριν από τη συνταξιοδότησή τους. 
      Στον τομέα της φορολογίας όπου εξορθολογήσαμε την αγορά ακίνητης περιουσίας, καθιστώντας ευκολότερη την ανάληψη σχετικών δαπανών από τους συμπολίτες μας, μειώσαμε τους συντελεστές φορολόγησης για τις ανώνυμες εταιρείες και για τις μικρομεσαίες επιχειρήσεις. Αυξήσαμε το αφορολόγητο των φυσικών προσώπων στα 12.000 ευρώ, με αποτέλεσμα πάνω από τρία εκατομμύρια συμπολίτες μας να μην πληρώνουν ούτε ένα ευρώ φόρο. Απαλλάξαμε την πρώτη κατοικία από το φόρο μεταβίβασης. Καταργήσαμε το φόρο κληρονομιάς και γονικής παροχής. Ενισχύσαμε τον αγώνα κατά του λαθρεμπορίου των καυσίμων με τον ενιαίο φόρο στο πετρέλαιο κίνησης και θέρμανσης. Φορολογήσαμε τα χρηματοπιστωτικά ιδρύματα για τα υπερκέρδη τους. 
      Κυρίες και κύριοι συνάδελφοι, πέρα από τις νομοθετικές παρεμβάσεις, ο πολίτης βλέπει τη ζωή του σταδιακά να βελτιώνεται μέσα και από τομές που αφορούν την εφαρμοσμένη καθημερινότητα. Μειώσαμε τα δημοσιονομικά ελλείμματα και περιορίσαμε για πρώτη φορά σε τέτοιο βαθμό τα έξοδα του αδηφάγου και σπάταλου κράτους. 
    Μειώσαμε την ανεργία από το 11,3% που την παραλάβαμε και αυξήσαμε ουσιαστικά την απασχόληση των νέων ανθρώπων. Υπερδιπλασιάσαμε την απορρόφηση των κοινοτικών κονδυλίων και επιδείξαμε μηδενική απώλεια πόρων από το Γ΄ Κ.Π.Σ.. Αυξήσαμε το επίδομα κοινωνικής αλληλεγγύης στα 230 ευρώ. Αυξήσαμε το επίδομα ανεργίας από τα 311 ευρώ στα 404 ευρώ. Αυξήσαμε τη σύνταξη του αγρότη από τα 170 ευρώ –και μόνο 30 ευρώ ήταν στους τελευταίους μήνες της Κυβέρνησης Σημίτη- στα 330 ευρώ, σχεδόν τη διπλασιάσαμε. 
    Όχι, κύριοι συνάδελφοι του ΠΑ.ΣΟ.Κ., δεν είμαστε ευχαριστημένοι από τη σύνταξη του αγρότη. Όμως, οι προοπτικές που υπάρχουν από την ελληνική οικονομία είναι να στηρίξουμε ακόμη  περισσότερο το συνταξιούχο αγρότη.
    Καταργήσαμε το χαρτόσημο στο ενοίκιο των κατοικιών. Δείχνουμε έτσι πραγματικά στην πράξη το κοινωνικό πρόσωπο της Κυβέρνησης.
    Παρέχουμε δωρεάν το εμβόλιο πρόληψης και σωτηρίας κατά του καρκίνου σε όλες τις νέες γυναίκες. Θωρακίσαμε ακόμη περισσότερο τη νομοθεσία για τη μετανάστευση με το νέο μεταναστευτικό νόμο. Φροντίζουμε για την ομαλή κοινωνική ένταξη των μεταναστών με το Πρόγραμμα «ΕΣΤΙΑ».
    Δεν επαρκεί, κυρίες και κύριοι συνάδελφοι, ο χρόνος για μια τέτοια απολογιστική εισήγηση. Και λίγο νόημα ίσως έχει μπροστά στην άρνηση που επιδεικνύει η μείζονα αντιπολίτευση απέναντι σε καθετί νέο. Δυστυχώς, τα νέα πρότυπα πολιτικής συμπεριφοράς του ΠΑ.ΣΟ.Κ. είναι αυτά της άρνησης και του πολιτικού αναχωρισμού. Άρνηση σε καθετί νέο και αναχώρηση από την Αίθουσα όταν -επιτρέψτε μου την έκφραση- «τα βρίσκουμε σκούρα». Τόσο με την άρνηση, όσο και με την αναχώρηση, η Αξιωματική Αντιπολίτευση πετυχαίνει διπλό στόχο. Πρώτον, βγαίνει από τη δύσκολη θέση να κάνει αντιπολίτευση, αφού δεν έχει θέσεις και δεύτερον, ορθώνει ψηλά ένα όψιμο αριστερίζον προφίλ που πιστεύει ότι τη βοηθάει να γοητεύει εκείνους που γοητεύονται από ακραίες πομφόλυγες, όσο και να αλιεύσει κομματικά οφέλη σε νερά ξένα τα οποία αδέξια θολώνει διαταράσσοντας την πολιτική ζωή και την κοινωνική ειρήνη. 
    Τελειώνοντας, κυρίες και κύριοι συνάδελφοι, διεκδικούμε το δικαίωμα να λέμε την αλήθεια στον πολίτη και να μην παίζουμε με το μέλλον του. Διεκδικούμε το αναφαίρετο δικαίωμα της ειλικρινούς προθέσεως και αποστρεφόμεθα τα ψευδοσοσιαλιστικά αποφθέγματα στρεβλής ελπίδας. Επιλέγουμε να κάνουμε χρήση του δικαιώματός μας να κριθούμε αυστηρά από τον Έλληνα πολίτη και αρνούμαστε να τον παρασύρουμε σε πολιτικάντικα παιχνίδια. Αποφασίζουμε να καρπωθούμε τη μετουσίωση της κοινωνικής πίεσης σε πολιτικό κόστος, αρκεί να μας επιτραπεί να εφαρμόσουμε την εντολή του. Και μέχρι να ανανεωθεί η εντολή αυτή, η υποχρέωσή μας είναι ιερή και η πρόθεσή μας αταλάντευτη. Δουλειά, συνέπεια, πρόοδος. 
    Ευχαριστώ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Παντούλας, ακριβώς για οκτώ λεπτά.
    Οργανώστε το χρόνο σας, κύριε Παντούλα.
    ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, η Κυβέρνηση της Νέας Δημοκρατίας χαρακτηρίζεται από διάφορες εμμονές στην άσκηση της πολιτικής της. Η περυσινή εμμονή είχε, για παράδειγμα, να κάνει με τη δήθεν εκπαιδευτική μεταρρύθμιση που προκάλεσε πολύμηνη κοινωνική ταραχή. Οι Βουλευτές της Συμπολίτευσης εκόντες άκοντες, ψήφισαν τότε το γνωστό νόμο. Σήμερα μένουν κυριολεκτικά άναυδοι μπροστά στο φαινόμενο η ίδια η Κυβέρνηση «να σφυρίζει αδιάφορα» για την εφαρμογή του. Καμμιά αλλαγή, χειρότερα από πριν σε όλο το φάσμα της εκπαίδευσης. 
    Ο φετινός κυβερνητικός σχεδιασμός περιείχε στο μενού τη δήθεν ασφαλιστική μεταρρύθμιση. Η μεθόδευση, η ίδια. Το αποτέλεσμα αποδεικνύεται εκρηκτικότερο του περσινού. 
    Η Κυβέρνηση της Νέας Δημοκρατίας σταθερή στα συμφέροντα που υπηρετεί, σε μια επίδειξη ακραίου αυταρχισμού και ισχυρής δόσης αλαζονείας, φαίνεται να μη συνειδητοποιεί ότι μείζονος σημασίας παρεμβάσεις είναι αδύνατον να συντελεστούν, χωρίς την ελάχιστη συναίνεση των ενδιαφερομένων. 
    Προτίμησε την κοινωνική σύγκρουση. Όταν, όμως, οι κυβερνήσεις συγκρούονται με τις κοινωνίες, που υποτίθεται ότι εκπροσωπούν, το αποτέλεσμα είναι προδιαγεγραμμένο. Τελικός νικητής θα είναι η κοινωνία των ενεργών πολιτών.
    Στο σύνολο της ελληνικής κοινωνίας δημιουργείται ήδη ένα εκρηκτικό μείγμα αμφισβήτησης της κυβερνητικής πολιτικής. Στην αρχή αυτού του δρόμου, όπου παρατηρείται η μέγιστη κοινωνική αντίσταση ήταν πολιτικά αυτονόητη η στήριξη του ΠΑ.ΣΟ.Κ., με την κατάθεση της πρότασης δυσπιστίας. Πρόκειται για την κορυφαία κοινοβουλευτική αντίδραση, με στόχο την επίτευξη της μεγαλύτερης δυνατής συσπείρωσης των κοινωνικών και πολιτικών δυνάμεων. 
      Μέλημα του ΠΑ.ΣΟ.Κ. είναι η αποτελεσματικότητα της Αντιπολίτευσης και όχι οι επικοινωνιακές επιδόσεις ή η ευρηματικότητα των στελεχών του. Το ΠΑ.ΣΟ.Κ. δεν είναι κόμμα διαμαρτυρίας, που νοιάζεται να στρέψει απλώς επάνω του τα φώτα της επικαιρότητας. Τρεις μέρες τώρα δίνει ένα δυναμικό παρόν με το σύνολο των πολιτικών του στελεχών στην πρώτη γραμμή της αντιπαράθεσης για την αποκάλυψη της κυβερνητικής πολιτικής. Ο στόχος έχει ήδη επιτευχθεί. Ανεξάρτητα από το τυπικό αποτέλεσμα της αποψινής ψηφοφορίας, το 80% περίπου των πολιτών, σύμφωνα με τις τελευταίες δημοσκοπήσεις απαιτεί την απόσυρση του νομοσχεδίου. Μεταξύ αυτών οι έξι στους δέκα είναι ψηφοφόροι της Νέας Δημοκρατίας.
      Κυρίες και κύριοι Βουλευτές, κατά τη χθεσινή εμφάνισή της στη Βουλή η Υπουργός Εξωτερικών κ. Μπακογιάννη επιχείρησε, με μία δόση έπαρσης, να στήσει το σκηνικό που αναδείκνυε την Κυβέρνηση, και βεβαίως, την ίδια, ως πρωταγωνιστές της μεταστροφής του αρνητικού κλίματος σε βάρος της Ελλάδας, σε ό,τι αφορά την πορεία του σκοπιανού, επιρρίπτοντας, εμμέσως πλην σαφώς, ευθύνες στο ΠΑ.ΣΟ.Κ. 
      Η απάντηση του Γιώργου Παπανδρέου υπήρξε καταλυτική. Μίλησε για το προπατορικό αμάρτημα της τότε Κυβέρνησης με δύο διαφορετικές πολιτικές για το ίδιο θέμα. Άλλη του Πρωθυπουργού και άλλη του Υπουργού Εξωτερικών. 
      Απευθύνομαι σε σας, κύριοι της Συμπολίτευσης, και σας παρακαλώ να ακούσετε με πολή προσοχή αυτά που θα διαβάσω. Ειπώθηκαν από το Βουλευτή σας, Ευρωβουλευτή τότε κ. Σαμαρά στην εκπομπή «Οι φάκελοι» του Αλέξη Παπαχελά στο MEGA στις 16/11/2004. Ακούστε: «Εκείνη τη στιγμή στη σύσκεψη στις 6 Μαρτίου ενόψει του γεγονότος ότι εγώ έπρεπε σε τρεις ημέρες να πάω στις Βρυξέλλες να συζητήσω με τον κ. Μπέικερ και τους Υπουργούς Εξωτερικών, ο Μητσοτάκης λέει: «Πρέπει να έχουμε μια δεύτερη γραμμή άμυνας. Τι θα γίνει αν οι Αμερικανοί δεν θελήσουν να αναγνωρίσουν αυτό το οποίο έχουν αναγνωρίσει οι Ευρωπαίοι, τους τρεις όρους; Μα, δεν υπάρχει περίπτωση να μη δεχθούν, παρά εάν εμείς δεν δώσουμε τη μάχη.» Μου λέει: «Δεν σου κρύβω, παρουσία των άλλων, ότι εγώ, το θέμα του ονόματος δεν το θεωρώ σημαντικό.» Λέω τότε: «Κύριε Πρόεδρε, μου λέτε αυτό που έχετε πει στον ελληνικό λαό, αυτό που έχει αποφασίσει το Συμβούλιο Πολιτικών Αρχηγών, αυτό το οποίο λέτε εσείς στον ελληνικό λαό; Τι μας λέτε εδώ; Να βγω εγώ και να πω τα αντίθετα στο εξωτερικό; Πώς θα το κάνω;». Πηγαίνω έξω και, κύριε Παπαχελά, ποτέ δεν έχω αισθανθεί τόσο άσχημα. Και δεν θα  ήθελα ποτέ άλλος Έλληνας Υπουργός Εξωτερικών να αισθανθεί το ίδιο άσχημα. Έγινα περίγελως. Με ρωτούσε ο κ. Ντελόρ με υπονοούμενα, με ρωτούσε ο κ. Ποστ του Λουξεμβούργου, ο κ. Γκένσερ, ο κ. Κόλινς της Ιρλανδίας και μου έλεγαν: «Καλά Αντώνη, εδώ μας λες άλλα και μαθαίνουμε ότι το κέντρο έχει άλλη γραμμή». Είχαν αρχίσει, συνεχίζει ο κ. Σαμαράς, οι διαρροές «Μην ακούτε το Σαμαρά. Αυτός έχει τη θέση για το όνομα και εμάς δεν μας νοιάζει».
      Θαυμάστε σοβαρότητα στη άσκηση εθνικής πολιτικής σε ένα τόσο κρίσιμο θέμα. Θαυμάστε επίσης τη στάση της κ. Μπακογιάννη, η οποία εδώ απροσχημάτιστα χθες επιχείρησε να παραποιήσει τα πραγματικά γεγονότα και να μεταθέσει αλλού τις ευθύνες. Δικαιώνεται, ναι ή όχι, ο Πρόεδρος του ΠΑ.ΣΟ.Κ., ο οποίος απάντησε, με τον τρόπο που απάντησε;
       Ύστερα από όλη αυτήν τη θλιβερή εξέλιξη είναι χαρακτηριστική, κυρίες και κύριοι Βουλευτές της Συμπολίτευσης, η δήλωση του πανίσχυρου τότε Αμερικανού Βουλευτή και Προέδρου της Επιτροπής Εξωτερικών Υποθέσεων του Αμερικανικού Κογκρέσου του γνωστού κ. Χάμιλτον, στο δημοσιογράφο Μιχάλη Ιγνατίου για την εφημερίδα «ΠΡΩΙΝΗ» της Νέας Υόρκης, λίγες ακριβώς μέρες μετά από την αναγνώριση των Σκοπίων στα Ηνωμένα Έθνη, με δική μας ψήφο ως Πρώην Γιουγκοσλαβική Δημοκρατία της Μακεδονίας. Είπε τα εξής: «Συμβιβαστήκατε αστραπιαία και δεν προλάβαμε να σας βοηθήσουμε. Μας αφήσατε σύξυλους με την υποχώρησή σας».
      Για το προπατορικό, λοιπόν, αυτό αμάρτημα υπάρχει ένας μόνο υπεύθυνος και είναι η Κυβέρνηση της Νέας Δημοκρατίας του ’93. Για δε την κ. Μπακογιάννη, πέρα από προπατορικό αμάρτημα είναι και πατρικό της αμάρτημα. Πάντως, τα αποτελέσματα αυτής της πολιτικής τα πληρώνει η Ελλάδα έως σήμερα. 
      Παρά το γεγονός ότι η Κυβέρνηση της Νέας Δημοκρατίας είναι ικανή να μας αφήσει «σύξυλους» για δεύτερη φορά στον τομέα των τωρινών διαπραγματεύσεων με τα Σκόπια, προτιμώ προς το παρόν να αποδιώξω αυτούς τους φόβους. Προέχει το εθνικό συμφέρον της χώρας, για την υπεράσπιση του οποίου το ΠΑ.ΣΟ.Κ. δίνει σε όλα τα μέτωπα τη δική του μάχη με παρρησία, ευθύνη και αποφασιστικότητα.
      Κυρίες και κύριοι Βουλευτές, η γνώση όλων αυτών των στοιχείων, δεν σας κρύβω ότι ενισχύει την ανησυχία μου για την αδυναμία της Κυβέρνησης της Νέας Δημοκρατίας να χειριστεί με επιτυχία τις ραγδαίες εξελίξεις στην περιοχή μας.
Φαίνεται να μην αντιλαμβάνεται ούτε το μέγεθός τους ούτε τις συνέπειες που αυτές θα επιφέρουν και μάλιστα πολύ σύντομα. 
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Παντούλα.
      ΜΙΧΑΗΛ ΠΑΝΤΟΥΛΑΣ: Κλείνω, κύριε Πρόεδρε.
      Στο εσωτερικό μέτωπο η καταρράκωση του αισθήματος της κοινωνικής δικαιοσύνης είναι πλέον εμφανής. Η Νέα Δημοκρατία δεν μπορεί να σχεδιάσει, αδυνατεί να νομοθετήσει με σοβαρότητα, δείχνει ανικανότητα να προωθήσει τις ανατροπές που απαιτούνται στο σύνολο της ελληνικής κοινωνίας, επιχειρεί να αναδείξει το ψεύδος σε αποδεκτή πολιτική συμπεριφορά. Εν ολίγοις, αποδεικνύεται κατώτερη των περιστάσεων. Μια χώρα δεν μπορεί να κυβερνηθεί με τα ψέματα και τούτο γιατί ο συλλογικός βίος των ανθρώπων βασιζόταν πάντα στην αντιδιαστολή του ψεύτικου από το αληθινό. Ο κ. Καραμανλής και η Κυβέρνησή του βάλθηκαν να ανατρέψουν αυτόν τον κανόνα και να επιβεβαιώσουν στην πράξη τον ορισμό του Αριστοτέλη. «Τα να λες το υπαρκτό ανύπαρκτο και το ανύπαρκτο υπαρκτό, αυτό είναι το μεγάλο ψεύδος» είχε πει ο μεγάλος Έλληνας φιλόσοφος. 
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Παντούλα. 
      ΜΙΧΑΗΛ ΠΑΝΤΟΥΛΑΣ: Κλείνω, κύριε Πρόεδρε. 
      Κυρίες και κύριοι συνάδελφοι, συμμαχώντας με την συντριπτική πλειοψηφία του ελληνικού λαού, υπερψηφίζω την πρόταση δυσπιστίας εναντίον της Κυβέρνησης της Νέας Δημοκρατίας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Πολιτισμού κ. Μιχάλης Λιάπης.
      Πόσο χρόνο θα χρειαστείτε, κύριε Υπουργέ; 
      ΜΙΧΑΗΛ ΛΙΑΠΗΣ (Υπουργός Πολιτισμού): Ένα εικοσάλεπτο. 
      ΠΡΟΕΔΡΟΣ (Δημήτριος Σιούφας): Να το τηρήσουμε παρακαλώ. 
      ΜΙΧΑΗΛ ΛΙΑΠΗΣ (Υπουργός Πολιτισμού): Δίνω το καλό παράδειγμα. 
      ΠΡΟΕΔΡΟΣ (Δημήτριος Σιούφας): Ευχαριστώ.
      ΜΙΧΑΗΛ ΛΙΑΠΗΣ (Υπουργός Πολιτισμού): Κυρίες και κύριοι συνάδελφοι, την ημέρα που κατατέθηκε η πρόταση δυσπιστίας είπα από αυτό το Βήμα: «Ευχαριστούμε το ΠΑ.ΣΟ.Κ για την ευκαιρία που μας έδωσε να αναπτύξουμε και να προβάλουμε την πολιτική μας». Άκουσα μετά από τους συναδέλφους του ΠΑ.ΣΟ.Κ. οξεία κριτική και διερωτώμαι γιατί. Γιατί το κόμμα της Αξιωματικής Αντιπολίτευσης αντιδρά σχεδόν παιδαριωδώς σε κάθε αναφορά των λέξεων «συζήτηση», «διάλογος», «προβληματισμός»; Γιατί απέφυγε το διάλογο για το ασφαλιστικό και αρκέστηκε στην εύκολη κριτική; Γιατί απέφυγε να πάρει θέση και να μπει στο διάλογο για όλα τα μεγάλα προβλήματα; Η απάντηση είναι δυστυχώς πολύ απλή: Διότι ο διάλογος και η συζήτηση απαιτούν προτάσεις, χρειάζονται θέσεις. Αντίθετα, η στείρα κριτική και οι κινήσεις εντυπωσιασμού, όπως μια κενή περιεχομένου πρόταση δυσπιστίας, απαιτούν μόνο μια ώρα συζήτηση γύρω από ένα τραπέζι σε κομματικά γραφεία. 
      Η δική μας θέση είναι σαφής: Προχωράμε μπροστά. Κοιτάμε μπροστά, προβλέπουμε, σχεδιάζουμε, υλοποιούμε αλλαγές που θα ενισχύσουν την κοινωνική συνοχή, που θα δημιουργήσουν προϋποθέσεις ευημερίας για το αύριο, που θα οχυρώσουν τον Έλληνα εργαζόμενο, που θα εξασφαλίσουν ηρεμία στον Έλληνα συνταξιούχο, που θα δώσουν όραμα στη νέα γενιά. Τι πιο εύκολο να κλείναμε και εμείς τα μάτια, όπως κάνατε εσείς για δύο δεκαετίες, τις πιο κρίσιμες δεκαετίες, αυτήν την εποχή; Τι πιο εύκολο να μοιράζαμε και εμείς αέρα στον Έλληνα εργαζόμενο και τον Έλληνα συνταξιούχο; Τι πιο εύκολο να πουλάμε ευχάριστες υποσχέσεις στους νέους και τελικά να τους πετάμε στα ταμεία ανεργίας, όπως κάνατε εσείς;
      Κυρίες και κύριοι συνάδελφοι της Αντιπολίτευσης, αυτές οι τακτικές μπορεί να έχουν πρόσκαιρο πολιτικό όφελος, δυστυχώς όμως έχουν ένα μεγάλο κοινωνικό κόστος και η ελληνική κοινωνία δεν αντέχει άλλο. Μόλις πριν από έξι μήνες έδωσε εντολή στη Νέα Δημοκρατία να προχωρήσει μπροστά. Μόλις πριν από έξι μήνες έδωσε την εντολή διακυβέρνησης στο κόμμα μας, γνωρίζοντας -και δεν το κρύψαμε ποτέ- ότι η πρώτη μεγάλη αλλαγή θα ήταν αυτή του ασφαλιστικού. Ο λαός μάς εμπιστεύθηκε και κάνουμε έτσι πράξεις τις δεσμεύσεις μας. Γι’ αυτό και η πρόταση δυσπιστίας που κατέθεσε το ΠΑ.ΣΟ.Κ. έρχεται μόνο να αναδείξει την αντιπολιτευτική του αδυναμία, να επιβεβαιώσει τα πολιτικά αδιέξοδα στα οποία έχει περιπέσει και από τα οποία είναι εμφανές ότι αδυνατεί να ξεφύγει, γι’ αυτό και προσφεύγει σε κινήσεις εντυπωσιασμού, χωρίς πολιτικό περιεχόμενο, αλλά και χωρίς κοινοβουλευτική σημασία, διότι είναι βέβαιο ότι και αυτήν τη μάχη θα τη χάσει και θα ξαναμπεί στην τροχιά εσωκομματικής ομφαλοσκόπησης και πολιτικής δίνης. Έρχεται να επιβεβαιώσει ότι δεν έχει μάθει από το μάθημα που του έδωσε ο ελληνικός λαός επί δύο συνεχόμενες εκλογικές αναμετρήσεις ούτε έχει μάθει από τα ευρήματα όλων των τελευταίων δημοσκοπήσεων, που δείχνουν κατάρρευση των ποσοστών του, όπως και της αξιοπιστίας του και επιχειρεί να αποπροσανατολίσει συνειδητά την κοινή γνώμη για να ξεπεράσει τη δυσπιστία που αυτή επιδεικνύει απέναντί του.
    Αδιαφορεί για τις πραγματικές ανάγκες του τόπου, σε μια απονενοημένη προσπάθεια να αποκτήσει, έστω προσωρινά, ένα αδύναμο πολιτικό στίγμα. Δυστυχώς, κατά βάθος η Αντιπολίτευση βρίσκεται μακριά από την κοινωνία που προβληματίζεται για το μέλλον, που βλέπει τις διεθνείς δυσκολίες και αγωνιά, που αισθάνεται την ανάγκη για την υλοποίηση των μεγάλων μεταρρυθμίσεων, που έχει ανάγκη ο τόπος, που αναγνωρίζει τις προσπάθειες όσων δεν υποκύπτουν σε πρόσκαιρα μικροσυμφέροντα ούτε αποθαρρύνονται από το περιώνυμο πολιτικό κόστος και από τις προσωρινές αντιδράσεις. 
    Οι διεργασίες και οι ανακατατάξεις στον ευρύτερο χώρο της κεντροαριστεράς θα έπρεπε ήδη να σας έχουν πει πολλά. Διαβάστε το μήνυμα, κυρίες και κύριοι του ΠΑ.ΣΟ.Κ. και εσείς κύριοι συνάδελφοι του Συνασπισμού ερμηνεύστε το σωστά. Το δηλώνω ευθέως. Το μήνυμα αυτό αφορά κι εμάς, την κυβερνώσα παράταξη. Η κοινωνία ζητά αλλαγές, ζητά ριζοσπαστικές παρεμβάσεις, που θα εξασφαλίσουν το μέλλον μας και το μέλλον των παιδιών μας. Γι’ αυτό πρέπει να μείνουμε και θα μείνουμε σταθερά προσανατολισμένοι στην πορεία των αλλαγών και των μεταρρυθμίσεων, όποιο και αν είναι το πρόσκαιρο επικοινωνιακό και πολιτικό κόστος. 
    Η κοινωνία, οι πολίτες, μας υπέδειξαν το δρόμο. Γι’ αυτό και ψήφισαν εμάς για δεύτερη φορά. Διαμήνυσαν ότι παλαιά στερεότυπα, παλιές πολιτικές φοβίες και λαϊκισμοί δεν μπορούν και δεν πρέπει να εμποδίσουν την ανάπτυξη της χώρας. Η Ελλάδα δεν μπορεί να μείνει καθηλωμένη στο χθες, στους ανέξοδους βερμπαλισμούς  και στους αδιέξοδους σοσιαλιστικούς πειραματισμούς. 
    Η Κυβέρνηση έχει δεσμευτεί και θα τηρήσει την υπόσχεσή της προς τον ελληνικό λαό. Θα ακολουθήσει το πρόγραμμά της. Θα συνεχίσει τις απαιτούμενες μεταρρυθμίσεις, γιατί αυτή είναι η εντολή που έχει λάβει, αλλά και αυτό είναι το συμφέρον του λαού μας. Οι ρήξεις μπορούν να προκαλούν ενδεχομένως δυσφορία σε ορισμένους που έχουν βολευτεί με τις υψηλές απολαβές στα ρετιρέ, που αδιαφορούν για το σύνολο των εργαζομένων και για την εξασφάλισή τους και κοιτάνε κοντόφθαλμα και υστερόβουλα στη διατήρηση των δικών τους προνομίων. 
    Αυτές όμως οι ρήξεις και οι αλλαγές γίνονται για το συμφέρον των πολλών των μη προνομιούχων και έχουν μια τελική στόχευση, τη δημιουργία ενός περιβάλλοντος κοινωνικής ασφάλειας που είναι απαραίτητο για την εξελικτική  πορεία της χώρας μας. Μια πορεία, η οποία δεν πρέπει να καθηλώνεται από το φόβο του μέλλοντος, αλλά να ενισχύεται από την ελπίδα για τη σιγουριά του αύριο. Η ατολμία και η λογική του κουκουλώματος των σοσιαλιστικών κυβερνήσεων έφεραν τα ταμεία στη σημερινή κατάσταση.  Η ατολμία και ο φόβος του πολιτικού κόστους κράτησαν τη χώρα σε μια απαράδεκτη στασιμότητα δεκαετιών. Την εντολή να βγάλουμε τη χώρα από αυτήν τη στασιμότητα και την ανασφάλεια μας την έδωσε ο ελληνικός λαός. Σ’ αυτήν την εντολή πρέπει να απαντήσουμε άμεσα και πειστικά. Από αυτό το αποτέλεσμα τελικά θα κριθούμε.
    Κυρίες και κύριοι συνάδελφοι, σ’ αυτό το πλαίσιο που σας περιέγραψα εντάσσεται και η υλοποιούμενη στρατηγική μας στον τομέα του πολιτισμού. Είναι μια στρατηγική που δίνει προτεραιότητα στα νέα ρεύματα, στηρίζει τις νέες τάσεις, δημιουργεί τις δομές που θα διοχετεύσουν το πολιτιστικό προϊόν στους πολλούς, σε όλους. Είναι δομές που δεν θα επαναλαμβάνουν το κεκτημένο, αλλά θα εξασφαλίζουν συνεχή ανανέωση, θα παράγουν κουλτούρα, ποιότητα, στην καθημερινή ζωή των πολιτών. Είναι μια πολιτική που στηρίζεται στις αρχές του κοινωνικού φιλελευθερισμού με έμφαση στη διαφάνεια και την αποτελεσματικότητα, με εξορθολογισμό των δαπανών, με αξιοποίηση στο μέγιστο των ήδη υπαρχουσών υποδομών. Με θέσπιση αντικειμενικών κριτηρίων, με προγραμματισμό, με παρακολούθηση και αξιολόγηση των δράσεων αποφεύγουμε την κρατική υπερύθμιση και την γραφειοκρατία. Αναδιοργανώνουμε τις διοικητικές δομές, προκειμένου να μπορούν να ανταποκριθούν στις σύγχρονες ανάγκες της κοινωνίας.
      Απελευθερώνουμε την πρόσβαση στο πολιτιστικό αγαθό. Αίρουμε τους παράγοντες που δημιουργούν αποκλεισμούς. Ενθαρρύνουμε τη δημιουργία. Εξασφαλίζουμε τη διατήρηση της πολιτισμικής μας κληρονομιάς και ασφαλώς προβάλουμε το σύγχρονο πολιτιστικό πρόσωπο της χώρας μας, γι’ αυτό και επενδύουμε σε υποδομές και θεσμούς, διότι πιστεύουμε ότι ο ρόλος μας δεν είναι να καθοδηγούμε τον πολιτισμό, αλλά να δημιουργούμε τις απαραίτητες συνθήκες για την ανάπτυξή του. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Για το Υπουργείο Πολιτισμού το 2008 είναι η χρονιά του νέου Μουσείου της Ακρόπολης, του μουσείου που θα ανοίξει τις πύλες του το προσεχές Φθινόπωρο. Και αυτό δεν έχει μόνο εθνική, αλλά και διεθνή διάσταση, διότι το νέο μουσείο παρουσιάζει μ’ ένα σύγχρονο τρόπο τους σημαντικότερους θησαυρούς του παγκόσμιου πολιτισμού. Γίνεται δηλαδή πραγματικότητα ένα σχέδιο, που υπήρξε όραμα για πολλές δεκαετίες από τον Κωνσταντίνο Καραμανλή και τη Μελίνα Μερκούρη έως σήμερα. Ένα έργο που αλλάζει τα δεδομένα στη μουσειακή υποδομή της χώρας. Αποδεικνύει κατηγορηματικά ότι η Ελλάδα είναι σε θέση να προστατεύσει με τον καλύτερο τρόπο τους αρχαιολογικούς της θησαυρούς και να αναδείξει εξίσου με τον καλύτερο τρόπο την πολιτιστική της κληρονομιά, αυτόν τον αρχαιολογικό πλούτο που έχει γίνει στο παρελθόν αντικείμενο ακριβώς παράνομης διακίνησης, παράνομης εμπορίας και έκθεσης. Και  όχι απλώς ελπίζουμε, αλλά υλοποιούμε μία συγκεκριμένη πολιτική, κυρίως με την πολιτιστική διπλωματία, προκειμένου να πραγματοποιηθεί το εθνικό όραμα της επιστροφής των Μαρμάρων του Παρθενώνα. 
      Τα προσχήματα κατέρρευσαν, οι δικαιολογίες εξανεμίστηκαν. Το αίτημα της επιστροφής των Μαρμάρων παίρνει πια οικουμενική διάσταση και αυτό γιατί έχει βαθιά και στέρεη ηθική βάση. Τα κορυφαία πολιτιστικά μνημεία, αυτά που εκπέμπουν παγκόσμιο συμβολισμό πρέπει να βρίσκονται εκεί που δημιουργήθηκαν, στο περιβάλλον που τα ενέπνευσε, να συνδέονται άμεσα με τον τόπο προέλευσής τους σ’ ένα ενιαίο και αρμονικό σύνολο που να δίνει νόημα και περιεχόμενο στο μνημείο.
      Παράλληλα, ενισχύουμε και το θεσμικό μας οπλοστάσιο για την αντιμετώπιση του θλιβερού φαινομένου της αρχαιοκαπηλίας. Ήδη έχει περάσει από την Επιτροπή Μορφωτικών Υποθέσεων το σχετικό νομοσχέδιο που εκσυγχρονίζει τις δομές του Υπουργείου Πολιτισμού, διευκολύνει τη συνεργασία μεταξύ εμπλεκομένων υπηρεσιών, επιταχύνει τις διαδικασίες, περιορίζει τη γραφειοκρατία, προκειμένου να υπάρχει διαρκής παρακολούθηση των κυκλωμάτων και ασφαλώς αποτελεσματική παρέμβαση και αποτροπή. 
      Παράλληλα, εντείνουμε την προσπάθειά μας για την επιστροφή παρανόμως εξαχθέντων αρχαιοτήτων από διάφορα μουσεία του εξωτερικού και ιδιωτικές συλλογές, μια προσπάθεια με πολλές νομικές δυσκολίες, που απαιτεί αδιαμφισβήτητη τεκμηρίωση, αλλά και δαιδαλώδεις και χρονοβόρες διαδικασίες. 
      Πετυχαίνουμε νέες διμερείς συμφωνίες, δημιουργούμε ένα δίκτυο διεθνούς συνεργασίας. Στόχος μας είναι η χάραξη μιας κοινής ευρωπαϊκής πολιτικής γι’ αυτό το μεγάλο θέμα της αρχαιοκαπηλίας.
      Κυρίες και κύριοι, σε ό,τι αφορά το σύγχρονο πολιτισμό επιτρέψτε μου να ξεκινήσω από το θέατρο. Στο Εθνικό Θέατρο ολοκληρώνoνται μέσα στο τρέχον έτος οι εργασίες στο γνωστό Μέγαρο Τσίλερ για το κτήριο της Νέας Σκηνής, καθώς και την επέκταση της Κεντρικής Σκηνής. Η επόμενη χειμερινή θεατρική σεζόν θα βρει τους ηθοποιούς του Εθνικού Θεάτρου ξανά στην ιστορική τους βάση. Θα παραδώσουμε στο αθηναϊκό θεατρόφιλο κοινό ένα σύγχρονο θέατρο στην καρδιά της Αθήνας, που θα καλύπτει τις προσδοκίες που υπάρχουν από αυτό το ιστορικό θέατρο. 
      Σημαντικό ρόλο έρχεται να επιτελέσει και το Εθνικό Κέντρο Θεάτρου και Χορού, το οποίο ήδη λειτουργεί. Μέσα από αυτό δίνονται λύσεις σε χρόνια προβλήματα και των δύο καλλιτεχνικών πεδίων. Παράλληλα, αναζητούμε τρόπους βελτίωσης του συστήματος επιχορηγήσεων, ένα σύστημα που φαίνεται ότι προσεγγίζει τα όριά του. 
      Χρειάζεται αναπροσαρμογές, προκειμένου να καλύπτει δίκαια και βιώσιμα αιτήματα, να ενισχύει την καλλιτεχνική δημιουργία, να ενισχύει την πρωτοπορία και την έρευνα, με κοινούς κανόνες, με κοινούς στόχους και ασφαλώς με δεδομένες προτεραιότητες και ξεκάθαρους όρους, με βάση πάντα τις δυνατότητες των δημοσιονομικών μας. 
      Επειδή, όμως, πρόκειται για ένα σύνθετο πρόβλημα, έχει ξεκινήσει ένας ευρύς διάλογος μ’ όλους τους εμπλεκόμενους. Αυτός ο διάλογος ελπίζουμε ότι σύντομα θα καταγράψει όλες τις ανάγκες, όλες τις απόψεις και τις προτάσεις και μέσα από τη σύνθεση να προκύψει αυτό το βελτιωμένο σύστημα οικονομικής ενίσχυσης των περιώνυμων επιχορηγήσεων, με την ευρύτερη δυνατή αποδοχή, αλλά και με μια λογική βιωσιμότητας. 
      Στον κινηματογράφο δημιουργούμε ένα νέο αναπτυξιακό πλαίσιο. Η επιτροπή για τον εκσυγχρονισμό του νομοθετικού πλαισίου προχωρά ήδη με γοργούς ρυθμούς και στόχο έχει να ολοκληρωθεί αυτό το σχέδιο νόμου στους επόμενους μήνες. 
      Δημιουργούμε επιπλέον ένα πλέγμα θεσμών και μηχανισμών, μηχανισμών, που θα απελευθερώσουν τις ελληνικές κινηματογραφικές δυνάμεις, που θα ξεπερνούν τον κρατικό υπερπροστατευτισμό, που θα κινητροδοτούν την ανάπτυξη. Θεσμοθετούμε φορολογικά κίνητρα και αξιοποιούμε το ευνοϊκό πλαίσιο για τις πολιτιστικές χορηγίες, το οποίο διευκολύνει ακόμη περισσότερο την αναζήτηση ιδιωτικών πόρων. 
      Επίσης, στο σύγχρονο πολιτισμό ενισχύουμε υπάρχουσες διοργανώσεις διεθνούς εμβέλειας, όπως η Διεθνής Έκθεση Βιβλίου, η BIENNALE Σύγχρονης Τέχνης, το Ευρωπαϊκό Βραβείο Θεάτρου, η PHOTO-BIENNALE. Θεσμοθετούμε νέες εκθέσεις, όπως η Έκθεση Παιδικού και Εφηβικού Βιβλίου, η οποία μάλιστα διεξήχθη πρόσφατα με μεγάλη επιτυχία στην Αθήνα. Να πω επίσης ότι η Ελλάδα θα είναι η τιμώμενη χώρα στη Διεθνή Έκθεση Βιβλίου στο Πεκίνο. 
      Κυρίες και κύριοι συνάδελφοι, η χώρα αποκτά νέες υποδομές, όπως τα νέα κτήρια της Εθνικής Βιβλιοθήκης και της Εθνικής Λυρικής Σκηνής. Ανάμεσα στα μεγάλα έργα υποδομής υπάρχει επίσης το εκτελούμενο ήδη έργο στο ΦΙΞ, εδώ στο κέντρο της Αθήνας, όπου θα εγκατασταθεί το Εθνικό Μουσείο Σύγχρονης Τέχνης. 
      Ολοκληρώνοντας, να πω δύο κουβέντες και για τον αθλητισμό. Ήδη βρίσκεται στο τελευταίο στάδιο των υπογραφών το νέο σχέδιο νόμου για την αντιμετώπιση της βίας στα γήπεδα, ένα νομοσχέδιο που θα οχυρώνει με πιο αποτελεσματικό τρόπο τους χώρους του αθλητισμού απέναντι σ’ αυτό το θλιβερό φαινόμενο της βίας, θα αξιοποιεί τις δυνατότητες που μας παρέχουν οι σύγχρονες τεχνολογίες για την έκδοση εισιτηρίων και την επιτήρηση των γηπέδων, θα αντιμετωπίζει το ζήτημα των συνδέσμων σύμφωνα με τις εξαγγελίες της Κυβέρνησης. 
      Θεσμοθετούμε πια λέσχες φιλάθλων που θα λειτουργούν υπό τον έλεγχο, την εποπτεία και την ευθύνη των ίδιων των ομάδων, θα αποτελούν δηλαδή ένα εσωτερικό κομμάτι της ευρύτερης οικογένειας του Συλλόγου, προκειμένου να διευκολύνουν τους πραγματικούς φίλους του αθλητισμού. 
      Θέλω να γίνει σαφές προς όλες τις πλευρές ότι η ελληνική πολιτεία είναι αποφασισμένη να απομονώσει όσους συντηρούν αυτά τα φαινόμενα της βίας, όσους μολύνουν την ατμόσφαιρα μέσα στα γήπεδά μας, όσους διώχνουν τον κόσμο και τις οικογένειες από τα γήπεδα και τα στάδια. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Κυρίες και κύριοι συνάδελφοι, η Κυβέρνηση θέλει και πετυχαίνει την επίτευξη ενός συγκεκριμένου στόχου και για τον πολιτισμό και για τον αθλητισμό. Να αποτελέσουν, με άλλα λόγια, μοχλό ανάπτυξης, κοινωνικής συνοχής και απασχόλησης, καταλύτη για τη βελτίωση της καθημερινής ζωής των πολιτών. Γίνονται σημαντικά βήματα. Γίνεται έργο, έργο που βλέπουν και αναγνωρίζουν οι πολίτες και το αξιολογούν θετικά. 
      Κυρίες και κύριοι συνάδελφοι, επαναλαμβάνω για μια ακόμα φορά και το πιστεύω: Η πρόταση δυσπιστίας, που κατέθεσε το ΠΑ.ΣΟ.Κ., είναι μια πρώτης τάξεως ευκαιρία να τοποθετηθούμε όλοι και φυσικά οι ίδιοι οι Βουλευτές του ΠΑ.ΣΟ.Κ. 
Επιλέγουμε να αφήσουμε την χώρα στη στασιμότητα; Επιλέγετε, κυρίες και κύριοι συνάδελφοι της Αντιπολίτευσης, να καταδικάσετε τη χώρα σε μαρασμό, να την αφήσετε ανοχύρωτη στις μεγάλες αλλαγές που συμβαίνουν γύρω μας, στα δύσκολα χρόνια που έρχονται διεθνώς; Καταδικάζετε τον Έλληνα πολίτη σε πολίτη πένητα μ’ ένα ασαφές παρόν κι ένα δυσοίωνο μέλλον; 
      Η Αντιπολίτευση πέφτει στην πολιτική παγίδα που η ίδια προσπάθησε να στήσει. Πλειοδοτεί στην οξύτητα, διότι δεν έχει ρεαλιστικές προτάσεις. Γνωρίζει ότι στην πραγματικότητα η Κυβέρνηση κινείται στη σωστή κατεύθυνση. Λαμβάνει τα επιβεβλημένα μέτρα, που οποιαδήποτε υπεύθυνη κυβέρνηση θα ήταν υποχρεωμένη να λάβει ως χρέος της προς τον τόπο. Τα αδιέξοδα που εσείς οι ίδιοι δημιουργήσατε είκοσι χρόνια στην εξουσία μάς υποχρεώνουν πια να πάρουμε αυτές τις αποφάσεις.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Αλλά φυσικά ο λαϊκισμός της Αντιπολίτευσης, όπως και η δειλία και η απίθανη υποκρισία της, την εμποδίζουν να το αναγνωρίσει τουλάχιστον δημόσια και προσπαθεί να εγκλωβίσει τους πολίτες σε ρητορικά σχήματα του παρελθόντος, να τους παγιδεύσει σε ανύπαρκτα διλήμματα. Αυτή όμως είναι μια τακτική, χωρίς αντίκρισμα, χωρίς προοπτική και κατά βάθος το ξέρετε κι εσείς οι ίδιοι. Το ξέρει κι ο ελληνικός λαός που εμπιστεύτηκε τη διακυβέρνηση της χώρας στη Νέα Δημοκρατία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Υπουργέ.
      ΜΙΧΑΗΛ ΛΙΑΠΗΣ (Υπουργός Πολιτισμού): Τα σκουριασμένα συνθήματα δεν δίνουν λύσεις. Δεν διασφαλίζουν το μέλλον του τόπου μας. Απλώς συντηρούν την πολιτική ματαιοδοξία ορισμένων. Αντίθετα, η υπεύθυνη πολιτική της Κυβέρνησης, η ρεαλιστική πολιτική της Νέας Δημοκρατίας, είναι αυτή που εγγυάται λύσεις, εγγυάται προοπτική και εξασφαλίζει το μέλλον του τόπου και την ευημερία του λαού μας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής, πενήντα  εννέα μαθητές και μαθήτριες και έξι συνοδοί καθηγητές από το 4o Γυμνάσιο Ιωαννίνων, από την Ήπειρο. 
      Σας καλωσορίζουμε στη Βουλή των Ελλήνων.
      (Χειροκροτήματα από όλες τις πτέρυγες της Βουλής)
      Το λόγο έχει η συνάδελφος από το Κομμουνιστικό Κόμμα Ελλάδας κυρία Λιάνα Κανέλλη. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Κυρίες και κύριοι Βουλευτές, έχουν περάσει έξι μήνες από τις εκλογές και τα ζητούμενα, έτσι όπως εξελίσσεται η κατάσταση σε γενικώς αποδεκτά κρίσιμη για τα εθνικά συμφέροντα λόγω ζητημάτων, ορθάνοιχτων «πληγών» της εξωτερικής πολιτικής, όπως το λεγόμενο ζήτημα της ονομασίας της FYROM, όχι απλώς δεν αντιμετωπίζονται ως τέτοια, αλλά υποκρύπτονται, χάνονται, εξυπηρετούν μόνον κορώνες, για να κρυφθούν βαθύτατα αντιλαϊκές πολιτικές, οι οποίες δεν είναι μόνον  ελληνικές. Συμπεριλαμβάνουν, ταλαιπωρούν –και μακάρι να ήταν ακροατές και θεατές όσων συζητιούνται εδώ μέσα- και τους λαούς των Βαλκανίων. 
      Άκουγα πριν από λίγο, όπως κι όλοι μας, τον Υπουργό Πολιτισμού να διατείνεται το τέλος του χουλιγκανισμού, σε μια εποχή που η συγχώνευση των ιδεών –αν υπάρχει συγχώνευση ιδεών, που δεν υπάρχει- πρέπει να γίνει με όρους συγχώνευσης ανωνύμων ή πολυεθνικών εταιριών. Να λέτε πως ήρθε το τέλος του χουλιγκανισμού, κύριε Υπουργέ; Πού; Σ’ αυτήν εδώ τη χώρα, που έφυγε από τα πολυτελή της Πρέμιερσιπ, της Σούπερ Λίγκας, των μεγάλων γηπέδων, των μεγάλων χρημάτων και των μεγάλων ομάδων κι έχει γίνει γκέτο πολιτισμικό  στις συνοικίες, με βόμβες όταν παίζει η Ηλιούπολη με τον Πανσερραϊκό, με μαχαιρώματα, με ΜΑΤ, με δακρυγόνα στη συνοικία όταν είναι το Μενίδι εναντίον των Αχαρνών και οι Αχαρνές εναντίον του Μενιδίου; 
      Έγινε ό,τι έγινε και στην Αγγλία, έγινε ό,τι γίνεται στις καπιταλιστικές χώρες: Μια εξαιρετική «βιτρίνα» από πάνω και από κάτω, στη δεύτερη, στην τρίτη, στην τέταρτη εθνική κατηγορία μία λουμπενοποίηση της νεολαίας, υποχρεωτική αποπολιτικοποίηση της σκέψης. Και βεβαίως, γι’ αυτό δεν γίνεται να μιλήσεις αυτή τη στιγμή σ’ αυτή τη νεολαία που έχει εκλάβει τη Γιουροβίζιον ως μοναδική εξωτερική πολιτική. Μοναδική εξωτερική πολιτική!  
      Οι καλύτεροι πρεσβευτές μας είναι αυτοί. Οι καλύτεροι! Είναι η μόνη περίπτωση που θα έχετε κόσμο στο δρόμο, όταν θα σηκώσει το Euro που το έχει πληρώσει χρυσό με τα εισιτήρια και μετά θα βγει και ο χορηγός και θα βγάλει διαφήμιση, η οποία διαφήμιση θα λέει «πες στη μαμά σου να σε συντηρήσει να μείνεις και άλλο στο εξωτερικό, εξόδοις των Ελλήνων πολιτών»!
      Ασκείτε μια επιδερμική εξωτερική πολιτική. Το 1992-1993, το οποίο επικαλείται σήμερα η Χίλαρι Κλίντον ως επίσκεψη στη Βοσνία για να κάνει ξαφνικά τη δική της εκστρατεία εκεί, πού ήταν η Ελλάδα; Πού ήταν η Ελλάδα; Συναινετική σ’ αυτό που συμβαίνει σήμερα στα Βαλκάνια. 
      «Με τα μπούνια», θα έλεγαν αυτοί που είναι στους δρόμους και που γεμίζουν τα γήπεδα και που γεμίζουν τα λύκεια και τα σχολεία, χωρίς προοπτική μπροστά, αναζητώντας δάνεια για να τελειώσουν τις σπουδές, που τάχα μου δήθεν είναι δωρεάν!
      Εδώ συζητάμε για το άρθρο 16, λες και ο τομέας της παιδείας δεν είναι ιδιωτικοποιημένος μέχρι το τελευταίο σημείο, με τους μεγάλους εθνικούς χορηγούς μέσα στην έρευνα και παντού. Σ’ αυτούς πώς θα μιλήσουμε για εξωτερική πολιτική; Πώς; 
      Όταν θεραπεία στην ανεργία είναι να πας να υπηρετήσεις Ε.Π.Ο.Π. ή Ε.Φ.Υ.Ε.Σ., πώς θα μιλήσεις για την εξωτερική πολιτική; Η περήφανη χώρα! Διαγκωνίζεστε τα δυο μεγάλα κόμματα που διαχειρίζεστε τον τεμαχισμό των Βαλκανίων, κομμάτι του ιμπεριαλιστικού παιχνιδιού με τα όλα μας! Χορηγοί μείζονες του αίματος που έχει ρεύσει στα Βαλκάνια, με την παραχώρηση της Σούδας. 
      Και τώρα που έρχεται η χώρα και συρρικνώνεται ανάμεσα στη Σούδα και στη βάση Bondsteel των Αμερικανών στο Κόσσοβο, που έχει τα τρία της ποδάρια στο Κόσσοβο, που έγινε ανεξάρτητο, και ένα της ποδάρι στα αδιευκρίνιστα σύνορα μέσα στο έδαφος της FYROM, τώρα εδώ εμείς συζητάμε το ζήτημα του ονόματος, επειδή όλοι έγιναν Λακεδαιμόνιοι, σαν το Κομμουνιστικό Κόμμα το 1992-1993. Τώρα έγιναν Λακεδαιμόνιοι, τώρα έγιναν θεμιτά και εφικτά όλα.
      Μιλάμε για τις διεθνείς σχέσεις και ακούμε δηλώσεις της Υπουργού. Σήμερα η «Allgemeine Zeitung» –δεν ξέρω και καλά γερμανικά, συγχωρείστε με αν δεν το πω καλά- δίνει συνέντευξη. Από κάτω είναι η καταδίκη της χώρας για τον τρόπο, με τον οποίο χειριστήκαμε δικαστικά και αλλιώς το ζήτημα της Ένωσης Τούρκων στη Θράκη. 
      Από πού μας προέκυψαν τα προβλήματα και τα ανοικτά; Από πού; Από το Καζακστάν; Από το Περού; Από το Ουζμπεκιστάν; Από τη Βενεζουέλα; Από πού μας προέκυψαν τα προβλήματα; Πού είναι; Φίλιες και σύμμαχες δυνάμεις, ενεργειακός κόμβος η Ελλάδα!
      Ποιος αναγνώρισε πρώτος τη Δημοκρατία της Μακεδονίας ως FYROM; Ποιος; Οι Ηνωμένες Πολιτείες πανηγυρικά πέρυσι! Πέρυσι! Και είναι σήμερα επίσημος συνομιλητής! Και άλλη υποχώρηση. Ποια; Ως ποιο βαθμό; Διεθνείς ονομασίες! Από πού και πώς; Συμμετέχουμε παντού. 
      Η συζήτηση αυτή καλύπτει την ουσία του ασφαλιστικού σε πάρα πολλά πράγματα και κυρίως στο ζήτημα της εξωτερικής πολιτικής. Πότε εξυπηρέτησαν λαϊκές ανάγκες οι αναδιαρθρώσεις στις Ένοπλες Δυνάμεις; Ούτε μία φορά! Ούτε μια φορά! Δεν συμπληρώνουμε ούτε Ε.Σ.Σ.Ο.! Οι εξοπλισμοί είναι ενισχυτικοί του μεγάλου διεθνούς ιμπεριαλιστικού κεφαλαίου. Ουδέποτε εξυπηρέτησαν πραγματικά τις ελληνικές ανάγκες. 
      Πλουτίσαμε τους συμμάχους! Δώσαμε «γη και ύδωρ» και την ώρα που δίνουμε «γη και ύδωρ» συντελούμε στα εξής: Πάτε να μιλήσετε με τον ιδιοκτήτη της «PALCO» για τις εξελίξεις στα Βαλκάνια, τη διείσδυση από την εποχή των βομβαρδισμών –εννιά χρόνια κλείνουν σήμερα- που τα εισάγει πια από τη Βουλγαρία. Ένα προς επτά το μεροκάματο με τις Βουλγάρες και τα εσωρουχάκια κλεισμένα! 
      Και εδώ στο ασφαλιστικό, την ίδια ώρα, τάχα μου, δήθεν, η εξωτερική πολιτική δεν είναι για τον πολύ κόσμο, δεν είναι για το λαό. Είναι υψηλόφρον πράγμα! Να μην το συνδυάσουμε με την ταξική εξυπηρέτηση των συμφερόντων του μεγάλου κεφαλαίου, που έχει αιματοκυλήσει τα Βαλκάνια για να αποκτήσει τις βάσεις του, τις επιχειρήσεις του και κυρίως το φθηνό βαλκανικό μεροκάματο!
      ΠΡΟΕΔΡΟΣ (Δημήτριος Σιούφας): Κυρία Κανέλλη, παρακάλεσα για ένα χρονικό περιορισμό.
      ΛΙΑΝΑ ΚΑΝΕΛΛΗ: Κλείνω, κύριε Πρόεδρε.
      Και τώρα που η «PALCO» έκλεισε και φτιάξαμε ολόκληρο το σύστημα αποζημίωσης των εργαζομένων στην «PALCO», τα εισάγουμε από τη Βουλγαρία φθηνά!
      Έρχονται εξαιρετικά δύσκολες ώρες στα Βαλκάνια –εξαιρετικά δύσκολες ώρες!- και δεν υπάρχει αυτήν τη στιγμή η αίσθηση στο λαό ότι μπορεί είτε το ΠΑ.ΣΟ.Κ. είτε η Νέα Δημοκρατία να δώσουν, με τη βοήθεια των ευρωλάγνων μιας άλλης πολιτικής και ενός κόσμου που είναι τόσο εφικτός, ώστε να μην είναι και ανεκτός! Να μπορεί να έχει μέλλον η ζωή των λαών στα Βαλκάνια, όσο επιτρέπουμε και συντελούμε στη δημιουργία ιμπεριαλιστικών μικρών προτεκτοράτων, ικανών να φιλοξενούν και να είναι εθνικές βάσεις μεγάλου κεφαλαίου στην περιοχή μας. 
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός ΠΕ.ΧΩ.Δ.Ε. κ. Γιώργος Σουφλιάς.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Για την συνάδελφο κ. Κανέλλη, θα ήθελα να πω ότι η Κυβέρνηση αντιμετωπίζει με μεγάλη σύνεση, προσοχή και αποφασιστικότητα το θέμα των Βαλκανίων και κατά τον ίδιο τρόπο, αντιμετωπίζει και το μεγάλο εθνικό θέμα, το θέμα της ονομασίας των Σκοπίων. Το αντιμετωπίζει με αποφασιστικότητα, με ρεαλισμό, ώστε να βρεθεί μια βιώσιμη και δίκαιη λύση, αλλά, πάντως, μηνύει προς πάσα κατεύθυνση ότι ο ρεαλισμός δεν μπορεί να είναι μονομερής και επιπλέον, ο ρεαλισμός έχει και αυτός τα όριά του. Έχει μηνύσει η ελληνική Κυβέρνηση προς όλους ότι την κόκκινη γραμμή δεν πρόκειται να την περάσουμε.
      Κυρίες και κύριοι συνάδελφοι, λίγους μόλις μήνες μετά την επικράτηση της Νέας Δημοκρατίας στις εκλογές και την ανανέωση της εμπιστοσύνης του ελληνικού λαού συζητάμε την πρόταση δυσπιστίας που κατέθεσε το ΠΑ.ΣΟ.Κ. Θα μου επιτρέψετε, λοιπόν κι εμένα να εκφράσω την πρόταση δυσπιστίας μου προς την πρόταση δυσπιστίας ή μάλλον, προς τους πραγματικούς λόγους για τους οποίους έγινε.
      Δηλώνω ότι θα σεβαστώ και θα τηρήσω το ρόλο που πρέπει να έχει ένας Υπουργός στη διαδικασία αυτή, παρουσιάζοντας στο Σώμα το έργο του Υπουργείου του. Άλλωστε, είναι ευχαρίστησή μου, αφού επιτελούμε ένα σπουδαίο έργο στους τομείς του περιβάλλοντος, της χωροταξίας, των δημοσίων έργων, για το οποίο όλοι στο Υ.ΠΕ.ΧΩ.Δ.Ε. είμαστε υπερήφανοι.
      Πριν προχωρήσω, όμως, σ’ αυτήν την παρουσίαση, επιτρέψτε μου να εκφράσω ορισμένες πολιτικές μου σκέψεις.
      Κυρίες και κύριοι συνάδελφοι, πότε γίνεται μια πρόταση δυσπιστίας; Πρώτον, αν υπάρχουν σοβαροί πολιτικοί λόγοι και υπάρχει αίσθηση ότι η Κυβέρνηση έχει απολέσει την εμπιστοσύνη του λαού. Μα, αλήθεια, υπάρχει κάποιος που μπορεί να ισχυριστεί αυτό, μόλις έξι μήνες μετά τις εκλογές;
      Και δεύτερον, πρόταση δυσπιστίας γίνεται, όταν η Αντιπολίτευση θέλει και βλέπει ότι πραγματικά μπορεί να προκαλέσει εκλογές. Μα, σοβαρά, υπάρχει κάποιος που να πιστεύει ότι αυτό το ΠΑ.ΣΟ.Κ. θα ήθελε να γίνουν αύριο εκλογές;
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Γιατί, λοιπόν, να έκανε αυτή την πρόταση δυσπιστίας; Θεωρώ ότι μια βασική παθογένεια της πολιτικής μας ζωής είναι ότι πολλά πράγματα δεν γίνονται για τους προφανείς λόγους, αυτούς που επιτάσσει το πολίτευμά μας ή η κοινή λογική στο κάτω-κάτω, αλλά για άλλους λόγους, για άλλες σκοπιμότητες. Και έτσι, περιπλέκεται η πολιτική μας ζωή και το χειρότερο, δεν προσφέρουμε στην ουσία σημαντικές υπηρεσίες στον τόπο.
      Παίρνω ως αφορμή αυτή την πρόταση δυσπιστίας, η οποία έγινε για ένα και μόνο λόγο, για να μπει και το ΠΑ.ΣΟ.Κ. σε μια πλειοδοσία Αντιπολίτευσης και μάλιστα, για το θεαθήναι, χωρίς ουσία, χωρίς περιεχόμενο και κυρίως, χωρίς την πεμπτουσία της πολιτικής, που είναι οι συγκεκριμένες προτάσεις.
      Δεν δέχομαι, φυσικά, ότι η πραγματική αιτία είναι το ασφαλιστικό. Θα σας θυμίσω το εξής. Το 1990, με την τότε Κυβέρνηση της Νέας Δημοκρατίας, έφερα στη Βουλή το ασφαλιστικό νομοσχέδιο, που έσωσε το ασφαλιστικό μας σύστημα από κατάρρευση και του έδωσε ζωή έως σήμερα. Τότε, για να μπει μια τάξη σ’ ένα σύστημα χωρίς κανόνες, θεσπίζαμε ορισμένα, πραγματικά, πολύ οδυνηρά μέτρα. Αφαιρέθηκαν κεκτημένα δικαιώματα, αυξήθηκαν οι εισφορές των εργοδοτών και άλλα. Έτσι, δημιουργήθηκε η λεγόμενη «λευκή τρύπα», η οποία μας βοήθησε καθοριστικά για να μπούμε στην ΟΝΕ.
      Απέναντί μας, τότε, είχαμε μια πολύ ισχυρή αντιπολίτευση, με ηγέτη του ΠΑ.ΣΟ.Κ. τον Ανδρέα Παπανδρέου και την Αριστερά δυνατή και ενωμένη, με τους συνδικαλιστές να κλείνουν επί είκοσι μέρες τα πάντα, Δ.Ε.Η., Ο.Τ.Ε., τράπεζες, τα πάντα και με απεργίες, ομολογουμένως οδυνηρές, για τους εργαζόμενους που έχαναν τα χρήματά τους. Όμως, κανείς δεν διανοήθηκε να χρησιμοποιήσει τους θεσμούς για κομματικές σκοπιμότητες, μετά την ψήφιση του νομοσχεδίου στη Βουλή.
      Προσωπικά, πιστεύω ότι σήμερα όλοι δέχονται, έστω και αν δεν το ομολογούν, ότι το προβληματικό ασφαλιστικό μας σύστημα χρειάζεται παρεμβάσεις, για να είναι βιώσιμο και δίκαιο. Ειλικρινά, δεν θέλω να κάνω υποδείξεις στα κόμματα της Αντιπολίτευσης, αλλά νομίζω, ως ένας από τους παλαιότερους σ’ αυτήν την Αίθουσα, ότι δικαιούμαι να εκφράζω ορισμένες απόψεις.
      Δεν θέλω να μπω στα εσωτερικά σας, κύριοι του ΠΑ.ΣΟ.Κ., αλλά ο λαός δεν περιμένει εύκολες κινήσεις εντυπωσιασμού και εικονικής Αντιπολίτευσης. Ο λαός περιμένει υπεύθυνη κριτική και κυρίως, ένα καλά μελετημένο και τεκμηριωμένο κυβερνητικό πρόγραμμα, ρεαλιστικό και εφαρμόσιμο, που να απηχεί τις θέσεις και τις ιδέες και το όραμά σας γι’ αυτή τη χώρα.
Έτσι θα βελτιώσετε και την πολιτική αντιπαράθεση και θα προσφέρετε υπηρεσίες στον τόπο, αλλά και στο ίδιο σας το κόμμα, φυσικά. 
      Χρειάζονται συγκεκριμένες προτάσεις, όχι γενικόλογες διακηρύξεις και ευχολόγια, αφορισμοί και λαϊκισμοί. Αντί να κάνετε προτάσεις δυσπιστίας και εντυπωσιασμού, κάντε προτάσεις –σκέτο, προτάσεις!- για να μπορεί, αν μη τι άλλο, να γίνεται σ’ αυτήν την Αίθουσα και αντιπαράθεση ουσίας. Όχι να μιλάμε περί διαγραμμάτων!
      Αυτή η Κυβέρνηση δρα, ενεργεί, παίρνει πρωτοβουλίες. Κάνει βέβαια και λάθη. Όμως, η ουσία είναι ότι παράγει πολιτική. Και αυτό είναι το ζητούμενο απ’ όλα τα κόμματα.
      Τα κόμματα πρέπει να εναλλάσσονται στην εξουσία. Όμως, βάσει ιδεών, θέσεων και προγραμμάτων. Στον 21ο αιώνα ζούμε και η επικοινωνία στην πολιτική είναι, όχι απλώς χρήσιμη, αλλά απαραίτητη. Όμως, να χρησιμοποιούμε την επικοινωνία στην υπηρεσία της πολιτικής και όχι να τη χρησιμοποιούμε αντί της πολιτικής. Πάνω από την πολιτική επικοινωνία, υπάρχει πάντα η πολιτική ουσία. Ναι, θα χρησιμοποιήσεις την επικοινωνία, για να επικοινωνήσεις προς το λαό την πολιτική της ουσίας. Αλλά να επικοινωνήσεις την πολιτική της επικοινωνίας, δεν έχει κανένα νόημα. 
      Κυρίες και κύριοι συνάδελφοι, θα σας παρουσιάσω συνοπτικά –διότι το έργο μας είναι πολύ μεγάλο και σημαντικό- τα πεπραγμένα μας στο Υ.ΠΕ.ΧΩ.Δ.Ε. και το πρόγραμμά μας για το μέλλον. 
      Στοχεύουμε στην αειφόρο ανάπτυξη. Αυτό σημαίνει ότι όλη η δουλειά μας αποσκοπεί στο να υπηρετήσουμε τρεις θεμελιώδεις σκοπούς: Τη βελτίωση της ποιότητας της ζωής των πολιτών, την προστασία του περιβάλλοντος, τη δημιουργία υποδομών που έχει ανάγκη η χώρα.
      Ξεκινώ από τον τομέα του περιβάλλοντος, στον οποίο έχουμε κάνει ένα πολύ σημαντικό έργο και σας αναφέρω επίσης ότι στην Δ΄ Προγραμματική Περίοδο προβλέπουμε δράσεις και έργα του Υ.ΠΕ.ΧΩ.Δ.Ε. για το περιβάλλον ύψους 4.300.000.000 ευρώ, δηλαδή περίπου όσα προβλέπουμε για τα δημόσια έργα, ενώ στο Γ΄ Κοινοτικό Πλαίσιο υπήρχε μεγάλη δυσαναλογία εις βάρος του περιβάλλοντος.
      Για μας, το περιβάλλον αποτελεί προτεραιότητα. Και αυτό, όχι γιατί για ορισμένους είναι της μόδας τώρα τελευταία. Θέλω να τονίσω, πάντως, ότι είναι στρεβλή και άδικη η εικόνα για τη χώρα, που προσπαθούν να δημιουργήσουν κάποιοι για το περιβάλλον στην πατρίδα μας. Η Ελλάδα έχει συγκεκριμένα και όχι μεγάλης έκτασης προβλήματα, τα οποία αντιμετωπίζονται με πρόγραμμα και δουλειά. Και αδικούμε τους εαυτούς μας, όταν παίζουμε παιχνίδια επικοινωνίας στην πλάτη του περιβάλλοντος και σε βάρος της ίδιας της πατρίδας μας.
      Θέλω εδώ να αναφέρω ένα παράδειγμα. Στις 23 Ιανουαρίου, στην «International Herald Tribune» δημοσιεύτηκε κατάταξη εκατόν τριάντα τριών χωρών, με κριτήριο ένα πρόσφατο δείκτη περιβαλλοντικής επιδόσεως, τον οποίο έχουν αναπτύξει τα γνωστά αμερικάνικα πανεπιστήμια «Yale» και «Columbia». Σε μία κλίμακα από ένα έως εκατό, η χώρα μας βαθμολογείται στο 80,2, καλύτερη από τη Γερμανία, τις ΗΠΑ, την Ιταλία, την Ισπανία, την Κύπρο και σχεδόν στο ίδιο επίπεδο με τη Γαλλία και την Ιαπωνία.
      Θέλω γι’ ακόμα μία φορά, κυρίες και κύριοι, να επισημάνω ότι είναι αναγκαία η ενημέρωση και η ευαισθητοποίηση του πολίτη, αλλά όχι με υπερβολές και λαϊκισμούς, που τον οδηγούν τελικά στην αδιαφορία.
      Κύριοι του ΠΑ.ΣΟ.Κ., επειδή τελευταία κάνετε συνεχώς τους τιμητές στα θέματα του περιβάλλοντος, είμαι υποχρεωμένος να σας υπενθυμίσω ότι η Ελλάδα έγινε «μαύρο πρόβατο» στα θέματα περιβάλλοντος επί των ημερών σας. Εσείς δημιουργήσατε δυόμισι χιλιάδες Κουρουπητούς σ’ όλη τη χώρα, δηλαδή αυτές τις παράνομες χωματερές.
      Εσείς παραβιάζατε συνέχεια την κοινοτική νομοθεσία και καθυστερούσατε συστηματικά την ενσωμάτωση κοινοτικών οδηγιών. Εσείς μας παραδώσατε πενήντα δύο εκκρεμείς υποθέσεις για το περιβάλλον και καταγγελίες στην Ευρωπαϊκή Ένωση. Εσείς μας παραδώσατε τον Ασωπό, τη λυματολάσπη της Ψυττάλειας, το Θριάσιο Πεδίο και την Ανατολική Αττική χωρίς αποχέτευση, όλη την Αττική με έναν Χ.Υ.Τ.Α. και διάφορα άλλα. Μην προκαλείτε, λοιπόν και μην κάνετε συνεχώς το «άσπρο μαύρο». 
      Σίγουρα, κύριοι συνάδελφοι, δεν έχουμε προλάβει να αντιμετωπίσουμε μέσα σε τέσσερα χρόνια όλες τις μεγάλες εκκρεμότητες μιας ολόκληρης εικοσαετίας, αλλά έχουμε κάνει πάρα πολλά. Ενσωματώσαμε στην ελληνική νομοθεσία τριάντα κοινοτικές οδηγίες, κλείνοντας όλες τις εκκρεμότητες που υπήρχαν. Αντιμετωπίσαμε σημαντικά θέματα που χρόνιζαν, όπως η καρέτα-καρέτα, ο Κουρουπητός κ.λπ.. Παραλάβαμε πενήντα δύο ανοιχτές υποθέσεις εναντίον της χώρας μας από την Ευρωπαϊκή Επιτροπή και τις μειώσαμε σε τριάντα, ενώ άλλες χώρες έχουν πολλαπλάσιες, όπως η Ισπανία που έχει ογδόντα επτά και η Ιταλία ογδόντα δύο. Δεν είμαστε το «μαύρο πρόβατο». 
      Με ενημέρωσαν ότι κάποιος Βουλευτής του κόμματος του ΠΑ.ΣΟ.Κ. είπε κατά τη διάρκεια της ομιλίας του εδώ στη Βουλή ότι κάθε εβδομάδα η Ελλάδα αντιμετωπίζει και μία καταδίκη από το Ευρωπαϊκό Δικαστήριο. 
      Κυρίες και κύριοι συνάδελφοι, η αλήθεια είναι ότι στα τέσσερα χρόνια διακυβέρνησης της χώρας από τη Νέα Δημοκρατία, η Ελλάδα έχει μόνο μία καταδικαστική απόφαση και αυτή είναι η πρώτη καταδικαστική απόφαση που δεν συνεπάγεται πρόστιμο. Και μάλιστα, ακόμα και γι’ αυτή τη μία καταδίκη έχουν ευθύνη και οι κυβερνήσεις του ΠΑ.ΣΟ.Κ., αλλά βεβαίως και η Κυβέρνηση της Νέας Δημοκρατίας. Όμως, όπως θα πω αργότερα, το θέμα τακτοποιείται.
      Αυτή η πρώτη καταδίκη αφορά στην ελλιπή ενσωμάτωση από την Κυβέρνηση της κοινοτικής οδηγίας για τα νερά και αφορά κυρίως την προηγούμενη Κυβέρνηση, αλλά και τη δική μας. Παρακάτω, λοιπόν, θα αναφερθώ αναλυτικά. 
      Όμως, τώρα θα αναφέρω το εξής, για να διαπιστώσετε πώς αντιλαμβάνονται ορισμένοι τον πολιτικό διάλογο. Το να λέγεται ότι κάθε εβδομάδα έχουμε και μία καταδίκη, ενώ έχουμε μόνο μία καταδίκη μέσα στα τέσσερα χρόνια, δεν είναι μόνο ανακρίβεια, αλλά χονδροειδές ψέμα και ξεπερνά τα όρια του λαϊκισμού. Πώς αλλιώς να χαρακτηρίσω το γεγονός ότι τη μία καταδίκη στα τέσσερα χρόνια την παρουσιάζουν ως μία καταδίκη την εβδομάδα; Εκτός και αν η δική σας εβδομάδα έχει χίλιες τετρακόσιες εξήντα ημέρες!
      Αντιμετωπίσαμε το τεράστιο περιβαλλοντικό πρόβλημα στην Ψυττάλεια και κατασκευάσαμε το μεγαλύτερο εργοστάσιο σε όλη την Ευρώπη. Τετραπλασιάσαμε την ανακύκλωση στη χώρα μας. Από το 6% που ήταν το 2004, σήμερα είναι στο 24%. Ενισχύσαμε σημαντικά τις προστατευόμενες περιοχές, τις οποίες αυξήσαμε κατά δέκα και έχουμε ετοιμάσει και τις ειδικές περιβαλλοντικές μελέτες για τη θεσμοθέτηση άλλων εβδομήντα νέων προστατευόμενων περιοχών.
      Διενεργούνται επιτέλους έλεγχοι για τη ρύπανση. Προχωρήσαμε σε περισσότερους από επτακόσιους ελέγχους σε βιομηχανίες και επιβάλαμε πρόστιμα περίπου 14.000.000 ευρώ στους παραβάτες. 
      Εφαρμόζουμε ολοκληρωμένο εθνικό πρόγραμμα για την κλιματική αλλαγή. Μειώνουμε κατά 16,6% τις εκπομπές ρύπων στις βιομηχανίες την περίοδο 2008-2012 και εφαρμόζουμε τις βέλτιστες περιβαλλοντικές τεχνικές στις τριακόσιες εβδομήντα πιο ρυπογόνες βιομηχανίες της χώρας, αλλά και μία ολόκληρη σειρά από μέτρα, τα οποία επανειλημμένως έχω αναφέρει. 
      Πάντως, εδώ πρέπει να σταθώ λίγο και να υπενθυμίσω ότι σήμερα η Ελλάδα εγκαλείται για λανθασμένους υπολογισμούς εκπομπών που δόθηκαν στον ΟΗΕ το 1996-1997 επί κυβερνήσεων ΠΑ.ΣΟ.Κ. Προσπαθούμε να αντιμετωπίσουμε το θέμα και θα το αντιμετωπίσουμε. 
      Όμως, θεωρώ υποχρέωσή μου να αναφέρω στη Βουλή ότι ο Πρόεδρος της ομάδας που έδωσε τα λανθασμένα στοιχεία την εποχή εκείνη, έφτασε στο σημείο να καταγγείλει πέρυσι στον Ο.Η.Ε. ότι δεν θα υπάρξει επαρκές σύστημα παρακολούθησης των εκπομπών στη χώρα μας, στρεφόμενος ευθέως, όχι εναντίον του Υ.ΠΕ.ΧΩ.Δ.Ε., αλλά εναντίον της Ελλάδας. Και αυτός ο κύριος παριστάνει σήμερα τον τιμητή και είναι υπεύθυνος για τα θέματα κλιματικής αλλαγής στο κόμμα του ΠΑ.ΣΟ.Κ. 
	Όλα αυτά τα αναφέρω, για να δείχνουμε όλοι μεγαλύτερη προσοχή στο τι λέμε, ιδίως όταν αναφερόμαστε στη στάση της χώρας μας σε μεγάλα παγκόσμια προβλήματα. 
	Εκπονήσαμε και εφαρμόζουμε ολοκληρωμένη πολιτική για τα απόβλητα και τα απορρίμματα. Κατασκευάζουμε από το Γ΄ Κοινοτικό Πλαίσιο Στήριξης εκατόν εξήντα δύο μονάδες επεξεργασίας λυμάτων και δίκτυα αποχέτευσης, προϋπολογισμού 700.000.000 ευρώ. 
	Στην περίοδο 2007-2013 προγραμματίζονται έργα επεξεργασίας λυμάτων και δικτύων αποχέτευσης σε τριακόσιους είκοσι πέντε οικισμούς, προϋπολογισμού περίπου 1,5 δισεκατομμυρίων ευρώ. Με τα έργα αυτά καλύπτεται ο πληθυσμός των οικισμών που εμπίπτουν στη σχετική κοινοτική οδηγία. Ταυτόχρονα, βεβαίως, εφαρμόζεται ένα συνολικό πρόγραμμα κλεισίματος και αποκατάστασης παράνομων χωματερών. 
      Εκπονήσαμε εθνικό σχέδιο για τα επικίνδυνα απόβλητα και εφαρμόζεται ένα νέο αναμορφωμένο νομοθετικό πλαίσιο. Προωθούμε την οργανωμένη και καλά μελετημένη διαχείριση και προστασία των υδατικών πόρων. Δημιουργήσαμε ειδική γραμματεία στο Υπουργείο, κεντρικές υπηρεσίες, περιφερειακές υπηρεσίες. Τα εσωτερικά επιφανειακά νερά της χώρας και τα υπόγεια παρακολουθούνται συστηματικά. Ολοκληρώσαμε την κατάρτιση του εθνικού προγράμματος διαχείρισης και προστασίας των υδατικών πόρων, που αποτελεί βασικό στοιχείο για την εφαρμογή της οδηγίας για τα νερά. Βρίσκονται στην τελική φάση τα αντίστοιχα προγράμματα για τα υδατικά διαμερίσματα. 
      Με τη δουλειά που κάνουμε επιλύουμε και τις εκκρεμότητες του παρελθόντος, που οδήγησαν τη χώρα σε μια πρώτη καταδικαστική απόφαση –αυτή που σας ανέφερα προηγουμένως- για τη μη έγκαιρη υποβολή εκθέσεων και η οποία –τονίζω- δεν συνεπάγεται επιβολή προστίμου στη χώρα μας. Έχουν ήδη αποσταλεί όλες οι αναγκαίες εκθέσεις και πιστεύουμε ότι το θέμα θα πραγματοποιηθεί. 
      Προχωρούμε σε σημαντικές αναπλάσεις σε μεγάλες και μικρές πόλεις. Στο μεγάλο θέμα του Κτηματολογίου βάλαμε νέους κανόνες, νέες βάσεις στο έργο, για να προχωρήσει γρήγορα και δίκαια. Μέχρι το 2004 είχαν κτηματογραφηθεί 960.000 στρέμματα και σήμερα φθάνουμε στα 7,7 εκατομμύρια στρέμματα. Η απορρόφηση στο επιχειρησιακό πρόγραμμα ΠΕΡΙΒΑΛΛΟΝ από 14% το Μάρτιο του 2004 σήμερα προσεγγίζει το 75%. 
      Αυτό το πολύ σημαντικό έργο συνεχίζεται με πιο εντατικούς ρυθμούς. Επιγραμματικά αναφέρομαι στις βασικές προτεραιότητές μας για την τετραετία που έρχεται: Ολοκλήρωση της νέας γενιάς κτηματογραφήσεων στους δήμους Αττικής, Θεσσαλονίκης, καθώς και στους δήμους των πρωτευουσών των νομών. Το 2010 τα 2/3 των Ελλήνων θα είναι εντάξει με το Κτηματολόγιο. 
      Θεσμοθέτηση του νέου τρόπου εκδόσεως των οικοδομικών αδειών. 
      Μεταρρύθμιση και κωδικοποίηση της πολεοδομικής νομοθεσίας. 
      Αναθεώρηση του ρυθμιστικού σχεδίου της Αθήνας, της Θεσσαλονίκης και προώθηση των ρυθμιστικών σχεδίων σε μεγάλες πόλεις. 
      Ενίσχυση και ανάδειξη των παραδοσιακών οικισμών σε όλη τη χώρα. 
      Κατασκευή βιολογικών καθαρισμών σε όλους τους οικισμούς άνω των 2 χιλιάδων κατοίκων, με τη διάθεση, όπως είπα προηγουμένως, 1.5 δισεκατομμυρίων ευρώ. 
      Εκπόνηση εθνικής στρατηγικής για τη βιοποικιλότητα. 
      Ολοκληρωμένη αντιμετώπιση του θέματος των προστατευομένων περιοχών και χρηματοδότησή τους με 225.000.000 ευρώ. 
      Ολοκληρωμένη πολιτική για την αντιμετώπιση της κλιματικής αλλαγής μέσα από δέσμη μέτρων, που αφορούν τη μείωση των εκπομπών του θερμοκηπίου από τις βιομηχανίες, την προώθηση των ανανεώσιμων πηγών ενέργειας, την εφαρμογή επιχειρησιακών σχεδίων για την αντιμετώπιση της ρύπανσης στα μεγάλα αστικά κέντρα, την προώθηση του φυσικού αερίου, την κατασκευή του μετρό, την εξοικονόμηση της ενέργειας και άλλα μέτρα. 
      Έμφαση δίνουμε στο μεγάλο θέμα της ανακύκλωσης, όπως επίσης και στην κατασκευή έργων αξιοποίησης των υδατικών πόρων –φράγματα, λιμενοδεξαμενές- σε νησιωτικές και τουριστικές περιοχές. Έργα για την αντιμετώπιση φυσικών καταστροφών, όπως αντιπλημμυρική προστασία της Αττικής και της Θεσσαλονίκης, υλοποίηση του μητροπολιτικού πάρκου στο Ελληνικό και άλλων μεγάλων αστικών αναπλάσεων. 
      Έρχομαι τώρα στο μεγάλο θέμα του χωροταξικού σχεδιασμού. Τόσα χρόνια η χωροταξία υπήρχε περισσότερο κατ’ όνομα ως αντικείμενο στο Υ.ΠΕ.ΧΩ.Δ.Ε. και όχι κατ’ ουσία, γιατί απλούστατα η χώρα μας δεν είχε καν εθνικό χωροταξικό σχεδιασμό. 
	ΡΟΔΟΥΛΑ ΖΗΣΗ: Ο νόμος έγινε το 1999, κύριε Υπουργέ!
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είμαστε, λοιπόν, πολύ περήφανοι που βρισκόμαστε κοντά στο τέλος της μεγάλης προσπάθειας, που στόχο έχει να αποκτήσει, επιτέλους, η χώρα εθνικό χωροταξικό σχεδιασμό. 
     Η απουσία του είναι τεράστιας σημασίας έλλειμμα πολλών δεκαετιών, με αρνητικές επιπτώσεις στην ορθολογική ανάπτυξη και οργάνωση της χώρας και φυσικά και στο περιβάλλον. 
     Το εθνικό χωροταξικό σχέδιο, μαζί με τα ειδικά χωροταξικά πλαίσια για τον τουρισμό, τη βιομηχανία και τις ανανεώσιμες πηγές ενέργειας, συνιστούν μια από τις σημαντικότερες διαρθρωτικές αλλαγές που έγιναν στη χώρα τις τελευταίες δεκαετίες. 
     Και δυστυχώς, οφείλω να πω στον Πρόεδρο του ΠΑ.ΣΟ.Κ. ότι οι συνεργάτες του τον παρέσυραν και τον οδήγησαν να αντιμετωπίσει ένα τόσο μεγάλο θέμα με προχειρότητα στην προχθεσινή αγόρευσή του. Δύο κουβέντες είπε όλες κι’ όλες ο Πρόεδρος του ΠΑ.ΣΟ.Κ. και αυτές διαστρέβλωναν πλήρως την πραγματικότητα. Δυστυχώς, έπεσε θύμα των υπευθύνων του Κόμματός του για το περιβάλλον, της παραπληροφόρησης, της σπέκουλας, θα μου επιτρέψετε να πω, που έχει γίνει σε βάρος μιας τεράστιας μεταρρύθμισης.
     Έκανε λόγο ο Πρόεδρος του ΠΑ.ΣΟ.Κ. για εξυπηρέτηση κερδοσκόπων, όπως έκαναν και οι δύο Βουλευτές, που είναι υπεύθυνοι για τα θέματα του Υ.ΠΕ.ΧΩ.Δ.Ε., χωρίς να αντιλαμβάνονται ότι αυτοί ακριβώς οι κερδοσκόποι δεν επιθυμούν τη θεσμοθέτηση του εθνικού χωροταξικού σχεδιασμού, για να συνεχίζουν να κερδοσκοπούν σε βάρος του περιβάλλοντος, του κοινωνικού συνόλου και της ελληνικής οικονομίας. 
     Στο θέμα αυτό οφείλετε, πέρα από τους γενικούς αφορισμούς, τη στείρα άρνηση, τα ψέματα και την απόλυτη διαστρέβλωση της πραγματικότητας, να καταθέσετε συγκεκριμένες προτάσεις. Πολύ σύντομα το εθνικό χωροταξικό σχέδιο θα έρθει στη Βουλή προς συζήτηση. Και με την τακτική που ακολουθούν κάποιοι συνεργάτες του Προέδρου του ΠΑ.ΣΟ.Κ. θα εκθέσουν και το κόμμα τους. 
     Θέλω να τονίσω με έμφαση ότι το εθνικό χωροταξικό σχέδιο αποτελεί τη σημαντικότερη ομπρέλα για την προστασία του περιβάλλοντος. Δυστυχώς, μιλάμε για περιβαλλοντική πολιτική στην Ελλάδα και λείπουν τα δύο βασικότερα εργαλεία, δηλαδή το Κτηματολόγιο και ο χωροταξικός σχεδιασμός, όπως και το δασολόγιο που είναι το τρίτο εργαλείο. Έχει, μάλιστα, το εθνικό χωροταξικό σχέδιο ένα κεφάλαιο αρκετά εκτεταμένο, το οποίο αναφέρεται στην προστασία και ανάδειξη του φυσικού και πολιτιστικού περιβάλλοντος με συγκεκριμένες κατευθύνσεις και μέτρα. Ο καθένας πλέον θα ξέρει τι μπορεί να κάνει και πού και όλες οι δραστηριότητες θα υπακούουν σε κανόνες εκ των προτέρων γνωστούς. 
     Επίσης, έχουν ακουστεί διάφορα σε σχέση με το χωροταξικό του τουρισμού. Ξεκαθαρίζω και εδώ δύο σημεία. Πρώτον, το εθνικό χωροταξικό πλαίσιο, όσο και το ειδικό πλαίσιο για τον τουρισμό, στοχεύουν στην ανάπτυξη με απόλυτο σεβασμό στο περιβάλλον και εισάγουν ρυθμίσεις πολύ αυστηρότερες από τις σημερινές. Αυξάνουμε σημαντικά τις επιφάνειες αρτιότητας και επίσης μειώνουμε σημαντικά τον αριθμό των κλινών ανά στρέμμα. Δεύτερον, κάποιοι επιχειρούν αυθαίρετες συγκρίσεις με το λεγόμενο ισπανικό μοντέλο σε ό,τι αφορά την παραθεριστική κατοικία. 
     Στην Ισπανία, κυρίες και κύριοι, αναπτύχθηκαν εικοσαώροφα κτήρια πάνω στο κύμα. Εμείς στο ειδικό πλαίσιο για τον τουρισμό προβλέπουμε κατά κύριο λόγο διώροφα κτήρια και μόνο σε μικρό ποσοστό τριώροφα, τα οποία τριώροφα μπορούν να αναπτυχθούν μόνο σε απόσταση μεγαλύτερη από τα διακόσια μέτρα από τον αιγιαλό. Τι σχέση, λοιπόν, έχει το ειδικό πλαίσιο το δικό μας για τον τουρισμό με το ισπανικό μοντέλο; Δεν έχω χρόνο για να είμαι πιο αναλυτικός, αλλά η ολοκλήρωση του χωροταξικού σχεδιασμού της χώρας είναι μια πολύ μεγάλη μεταρρύθμιση, που θα συμβάλει καθοριστικά στην ολοκληρωμένη και αειφόρο  ανάπτυξη της ελληνικής επικράτειας, με απόλυτο σεβασμό στο περιβάλλον.
     Έγινε δημόσια διαβούλευση, ουσιαστικός διάλογος στο Εθνικό Συμβούλιο Χωροταξίας και έγιναν αποδεκτές αρκετές προτάσεις και εντός των προσεχών ημερών θα έρθει στη Βουλή για συζήτηση και ψήφιση. Είμαι δε υποχρεωμένος να το αναφέρω στη Βουλή, ότι κατασυκοφαντήθηκε το χωροταξικό σχέδιο του τουρισμού από ορισμένους ξενοδόχους, που βλάπτονται τα συμφέροντά τους.
     Η Ελλάδα έχει ανάγκη από αυτές τις μορφές τουρισμού που εισάγουμε. Είμαστε μια κυρίως τουριστική χώρα, μια χώρα που έχει ανάγκη υψηλής ποιότητας τουρισμού. 
     Σε ό,τι αφορά τον τομέα των δημοσίων έργων, των υποδομών για την ανάπτυξη της χώρας, εδώ το έργο μας είναι εξαιρετικά μεγάλο. Σας θυμίζω ότι το 2004 παραλάβαμε ένα ουσιαστικά νεκρό σύστημα παραγωγής δημοσίων έργων.
Μεταρρυθμίσαμε πλήρως το σύστημα. Καταργήσαμε τον αμαρτωλό μαθηματικό τύπο και θεσμοθετήσαμε με μεγάλη επιτυχία ένα νέο αδιάβλητο σύστημα. Επιβάλλαμε τη διαφάνεια. Οι προσφορές ανοίγουν ενώπιον όλων και τα έργα δίδονται σταθερά στο μειοδότη -όχι μόνο για το Υ.ΠΕ.ΧΩ.Δ.Ε., αλλά για όλο τον δημόσιο τομέα- και εξασφαλίσαμε έτσι υγιή ανταγωνισμό και την ποιότητα των έργων και προστατεύσαμε το δημόσιο συμφέρον.
     ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τελειώνω.
    Η μεταρρύθμιση πέτυχε. Σήμερα υλοποιείται το μεγαλύτερο πρόγραμμα έργων υποδομής που γνώρισε ποτέ η χώρα, συνολικού ύψους 18.000.000.000 ευρώ, δηλαδή περισσότερο από τα έργα που έγιναν τις δύο προηγούμενες δεκαετίες. Εξ’ αυτών τα μισά είναι δημόσια έργα, που δημοπρατήσαμε και κατασκευάζονται σε όλη την Ελλάδα και τα άλλα μισά αναφέρονται στα μεγάλα έργα που γίνονται με συμβάσεις παραχώρησης, για την κατασκευή των οποίων συμμετέχουν και ιδιωτικά κεφάλαια, ύψους 6.000.000.000 ευρώ. 
    Με τους «Δρόμους Ανάπτυξης» συνολικού προϋπολογισμού περίπου 9.000.000.000 ευρώ και μήκους χιλίων τετρακοσίων δεκαεπτά χιλιομέτρων, τριπλασιάσαμε τους ελληνικούς αυτοκινητόδρομους: Ιόνια οδός, οδικός άξονας Κόρινθος-Τρίπολη-Καλαμάτα-Λεύκτρο-Σπάρτη, οδικός άξονας κεντρικής Ελλάδος Ε65, κεντρικός οδικός άξονας Ράχες-Μαλιακός-Κλειδί Ημαθίας  και το μεγαλύτερο έργο Ελευσίνα-Κόρινθος-Πάτρα-Πύργος-Τσακώνα. 
    Οι σύγχρονοι αυτοί αυτοκινητόδρομοι αλλάζουν ριζικά την Ελλάδα. Όλες οι περιοχές της χώρας μπαίνουν σε μια νέα εποχή, την εποχή της ισότιμης πρόσβασης σε σύγχρονες υποδομές και σε πραγματικές ευκαιρίες ανάπτυξης και προόδου.
    Επιγραμματικά θέλω επίσης να αναφέρω ότι στην Εγνατία Οδό παραδώσαμε μέχρι σήμερα διακόσια σαράντα χιλιόμετρα, στο τέλος του 2008 παραδίδουμε τα διακόσια εξήντα εννέα υπόλοιπα χιλιόμετρα και έτσι τελειώνει αυτός ο δρόμος.
    Στο Μετρό της Αθήνας με αυτά τα έργα που κατασκευάζουμε, υπερδιπλασιάζουμε το μήκος των γραμμών. Κατασκευάζουμε το Μετρό της Θεσσαλονίκης…
    ΠΡΟΕΔΡΕΥΩΝ (Γεώργιος Σούρλας): Εσείς θέλετε μια ολόκληρη συνεδρίαση για να τα πείτε όλα αυτά.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το «φονικό» πέταλο του Μαλιακού μετατρέπεται σ’ ένα σύγχρονο και ασφαλή αυτοκινητόδρομο.
    Εκατοντάδες εργοτάξια σε όλη την Ελλάδα. Όλη η Ελλάδα είναι ένα εργοτάξιο: λιμάνια, αεροδρόμια, φράγματα. Όλη η Ελλάδα πάει μπροστά.
    Προετοιμάζουμε, βέβαια, την επόμενη γενιά των έργων. Μελετάμε έργα ύψους 8.000.000.000 ευρώ, το 80% των οποίων θα είναι στην περιφέρεια.
    Κυρίες και κύριοι συνάδελφοι, παρουσίασα σε αδρές γραμμές το μέχρι σήμερα απολογισμό και τους σχεδιασμούς της κυβερνητικής πολιτικής στον τομέα της ευθύνης μου. Το έχω ξαναπεί, τη νέα καλύτερη Ελλάδα που οραματίζεται ο λαός και μας έδωσε εντολή να δημιουργήσουμε, δεν τη φτιάχνουμε με λόγια, τη φτιάχνουμε με πράξεις. 
    Ο λαός απαιτεί απ’ όλους μας έργα και όχι λόγια, ουσία κι όχι εντυπωσιασμούς, υπευθυνότητα κι όχι επιπόλαιους χειρισμούς και λαϊκισμό που αγγίζουν τα όρια της συκοφαντίας. Και επαναλαμβάνω, αυτά τα απαιτεί απ’ όλους, ακόμη και απ’ όσους βρίσκονται στην Αντιπολίτευση.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Υπήρξε κάποια υπέρβαση. Ένα κολοσσιαίο Υπουργείο μ’ έναν Σουφλιά δικαιούται και λίγα λεπτά περισσότερο!
     Ο κ. Λιντζέρης έχει το λόγο.
    ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
    Θα μου επιτρέψετε μια εισαγωγική παρατήρηση. Η πρόταση μομφής του ΠΑ.ΣΟ.Κ. δεν έγινε ούτε για τη διαχείριση των υδάτινων πόρων ούτε για τη διαχείριση κάποιων παρανομούντων ξενοδόχων. Έγινε για την κακή διαχείριση του δημοσίου συμφέροντος, έγινε για την κακή διαχείριση του δημοσίου χρήματος, έγινε για την κακή διαχείριση του μέλλοντος του ελληνικού λαού, που επιφυλάσσει αυτή η Κυβέρνηση.
    Κυρίες και κύριοι συνάδελφοι, η συζήτηση επί της προτάσεως μομφής μετά από μια πλήρη τετραετή κυβερνητική θητεία, είναι μια κορυφαία πολιτική πράξη. Γιατί αποκαλύπτεται η δυσαρμονία μεταξύ της κυβερνητικής εξουσίας και του λαϊκού φρονήματος. Η Συμπολίτευση με απροκάλυπτη αλαζονεία ισχυρίζεται ότι είναι περιττή ως μη έχουσα τύχη. Διακατέχεται από το προκλητικό σύνδρομο του «μακάριοι οι κατέχοντες». Έχουμε την εξουσία, λέτε, θα καταστήσουμε δίκαιο την άποψή μας και θα υποκύψετε.
     Κυρίες και κύριοι συνάδελφοι, στις δημοκρατίες δεν είναι έτσι τα πράγματα. Στις δημοκρατίες είναι απαραίτητη η συναίνεση μεταξύ των κυβερνώντων και των κυβερνωμένων. Μόνο η κοινή αποδοχή θεμελιώνει την αξία του νόμου έναντι της αυθαίρετης εξουσίας. Και η πρόταση μομφής αποσκοπεί στο να αποκαλύψει, να διευκρινίσει και να συγκεκριμενοποιήσει αυτήν ακριβώς τη δυσαρμονία. Αφήστε, λοιπόν, κύριοι τις παραπλανητικές ερμηνείες για τη σκοπιμότητα αυτής της πρότασης και φροντίστε να απαντήσετε επί της ουσίας. Το οφείλετε στη δημοκρατία και στη λαϊκή κυριαρχία. 
     Το ΠΑ.ΣΟ.Κ., σαν έκφραση της δημοκρατικής παράταξης, μιας παράταξης με μεγάλη ιστορία και μεγάλο παρελθόν, θέλει να ανατρέψει κάθε εξουσία που στραγγαλίζει τον ελληνικό λαό, αναιρεί τις κατακτήσεις του, υπονομεύει το μέλλον του και αποδυναμώνει τις λαϊκές δυνάμεις στην πορεία τους προς την ανάπτυξη και την πρόοδο. 
     Εκτός από πολιτικές ομιλίες, όπως αυτή του κ. Σουφλιά που παρακολουθήσαμε, η μεγάλη πλειοψηφία των ομιλούντων της Συμπολίτευσης με περισσή αλαζονεία, αντί να απάντησαν σε όσα καταλογίζουμε στην πρόταση μομφής, ασχολούνται με τα υποτιθέμενα δικά μας. 
     Στον Υπουργό Δικαιοσύνης, που πρώτος έδωσε το τέμπο αυτής της αντιμετώπισης, έχω να κάνω μερικές παρατηρήσεις. Να αφήσει κατά μέρος τα σύνδρομα που μας καταλογίζει, γιατί κάλλιστα στην πρόταση μομφής θα μπορούσε να συμπεριληφθεί ένα δικό του σύνδρομο, το σύνδρομο Ζορμπά, τον οποίο εξαναγκάζετε σε περιοδείες, διότι δεν συμμορφώνετε με τις υποδείξεις σας. Να πάψει να επικαλείται τον Χέγκελ. Τι θα έλεγε, άραγε, ο μεγάλος αυτός φιλόσοφος για την κραιπάλη των χρημάτων του ελληνικού λαού στο Υπουργείο Πολιτισμού, για τον ανεξέλεγκτο κ. Ζαχόπουλο που αποτελούσε πρώτη επιλογή του Πρωθυπουργού και πώς θα έκρινε, άραγε, τα δρώμενα του Υπουργείου Πολιτισμού με τη συμμετοχή διαφόρων κυριών, αλλά και κυρίων; Μην προτείνετε, λοιπόν, κύριοι της συμπολίτευσης, σε μας ενδοσκοπήσεις. Να κάνετε εσείς εξωσκοπήσεις στη κοινοβουλευτική σας ομάδα, αυτή των εκατόν πενήντα δύο, και θα δείτε πολλές διαφωνίες και πολλές διαφοροποιήσεις, με αποκορύφωμα αυτή που προκύπτει από την Κυριακάτικη συνέντευξη ενός από τους πιο σοβαρούς της παράταξής σας, του κ. Σαμαρά, ο οποίος ευπρεπώς μεν, πλήρως δε, διαφωνεί με την εξωτερική και οικονομική πολιτική της Κυβέρνησής σας. 
     Και βέβαια, να πω κάτι για τον Υπουργό Υγείας, ο οποίος έστερξε μόλις δύο λεπτά να μιλήσει για την υγεία, όταν σήμερα, κυρίες και κύριοι συνάδελφοι, μια ιδιωτική φαρμακευτική εταιρεία έκανε αγωγή εναντίον του Δημόσιου Ψυχιατρείου και μπορεί να κατασχέσει όλα τα χρήματά του.  Σήμερα  -σας ενημερώνω, κάτι που δεν το έκανε ο κ. Αβραμόπουλος-  η δημόσια υγεία στον τομέα της ψυχιατρικής χειμάζεται. Αφήστε,  λοιπόν, τις παραινέσεις για την κρίση που διερχόμαστε, γιατί έχουμε και την αρμοδιότητα και τη δύναμη να τη λύσουμε και τότε θα αναδυθεί η δύναμη μεγάλη και αποτελεσματική. 
     Και θα ήθελα, κυρίες και κύριοι συνάδελφοι, απ’ αυτό το Βήμα να εκφράσω την ελπίδα ότι οι δεσμεύσεις του Πρωθυπουργού στο Σκοπιανό δεν θα έχουν την τύχη των τριών «δεν» που είπε για το ασφαλιστικό. Γιατί το μεν ασφαλιστικό μπορεί να επανορθωθεί από την επόμενη κυβέρνηση, ενώ τα λάθη και οι αστοχίες σε εθνικά θέματα επηρεάζουν ανεπανόρθωτα την πορεία του λαού και του έθνους. 
     Ορθά και εύστοχα ο Πρόεδρός μας κ. Παπανδρέου ανέφερε ότι το προπατορικό αμάρτημα του συγκεκριμένου θέματος βρίσκεται την περίοδο 1990-1993, τότε που κυβέρνηση ήταν η Νέα Δημοκρατία και Πρωθυπουργός ο κ. Μητσοτάκης. Και, όπως γνωρίζετε κυρίες και κύριοι συνάδελφοι, στην ιστορία του προπατορικού αμαρτήματος υπάρχει ένα μήλο που, σύμφωνα με την παροιμία, πέφτει κάτω από τη μηλιά και υπάρχει και ένας όφις που δάγκωσε την ιστορία μας, την εθνική αξιοπρέπεια και την περηφάνια του λαού μας. 
     Για του λόγου μου το αληθές, αλλά και για τη συμβολή στην ιστορική γνώση, καταθέτω στα Πρακτικά ένα πόνημα του κ. Κρις Σπύρου, Προέδρου της Ελληνοαμερικανικής Ένωσης, πρώην Βουλευτού των ΗΠΑ και πρώην Προέδρου του Δημοκρατικού Κόμματος της Πολιτείας Νιου Χαμσάϊρ των Η.Π.Α.. 
      (Στο σημείο αυτό ο Βουλευτής κ. Δημήτριος Λιντζέρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Αν το διαβάσετε, κύριοι συνάδελφοι της Συμπολίτευσης, θα δείτε διπλές και αντιφατικές στρατηγικές της ελληνικής Κυβέρνησης. 
Θα εκπλαγείτε διαβάζοντας για μισθωτούς αντιπροσώπους της Ελλάδας στην Ουάσιγκτον, οι οποίοι υποστήριζαν τη νέα θέση της Κυβέρνησης για συμβιβαστική λύση. Και βέβαια, η δήλωση του κ. Λη Χάμιλτον, του Προέδρου της Επιτροπής Εξωτερικών Υποθέσεων του Αμερικάνικου Κογκρέσο ακούστε τι λέει: «Συμβιβαστήκατε αστραπιαία και δεν προλάβαμε να σας βοηθήσουμε. Μας αφήσατε σύξυλους με την αποχώρησή σας». Για όλους αυτούς τους λόγους δεν κατανοώ την έπαρση της κυρίας Υπουργού Εξωτερικών. Ίσως να είναι οικογενής ιδιότητα, το προπατορικό όμως αμάρτημα αφορά και την Κυβέρνηση και την ίδια προσωπικά, γι’ αυτό ας προσέξει «Οι καιροί ου μενετοί».
      Κύριοι της Συμπολίτευσης, αναμφίβολα αποτελείτε κοινοβουλευτική Πλειοψηφία, έχετε όμως απολέσει την κοινωνική και πολιτική δεδηλωμένη, γι’ αυτό σας μεμφόμαστε. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Επικρατείας κ. Ρουσόπουλος έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρίες και κύριοι συνάδελφοι, η πρόταση δυσπιστίας κατά της Κυβέρνησης είναι μία αδιέξοδη κίνηση πανικού, μία κίνηση του ΠΑ.ΣΟ.Κ., προκειμένου να βγει από το αδιέξοδο λίγο μετά το Συνέδριό του και αφού η ηγεσία του διαπιστώνει ότι ούτε αυτό το Συνέδριο μπόρεσε να αποτελέσει, όπως επιθυμούσε, νέα αφετηρία για το κόμμα του. 
      Φτάνει, λοιπόν, στην πρόταση δυσπιστίας, κινούμενο από αδιέξοδο σε αδιέξοδο. Και το χειρότερο, διατυμπανίζει από τη μία πως το κάνει δήθεν για να προστατεύσει τα συμφέροντα των ασφαλισμένων και από την άλλη ο νέος Γενικός Γραμματέας του ΠΑ.ΣΟ.Κ. δηλώνει, ότι το ΠΑ.ΣΟ.Κ. κάθε έξι μήνες θα καταθέτει μία πρόταση μομφής. Δηλαδή απροκάλυπτα υποτάσσει το Σύνταγμα σε τακτικίστικους εντυπωσιασμούς. 
      Αποδεικνύει περίτρανα τη γύμνια ουσιαστικών προτάσεων, την έλλειψη πολιτικής στρατηγικής, την απουσία ευθύνης. 
      Ε, λοιπόν, κύριε συνάδελφε του ΠΑ.ΣΟ.Κ., ελάτε κάθε έξι μήνες και καταθέστε από μία πρόταση δυσπιστίας! Εμείς θα είμαστε εδώ και θα σας περιμένουμε, αρκεί να είστε κι εσείς εδώ, γιατί στις κρίσιμες ώρες απουσιάζετε! Μόλις προχθές αποχωρήσατε λίγο πριν την ψηφοφορία της πρότασης, την οποία εσείς είχατε καταθέσει. Σήμερα, λίγες ώρες πριν ψηφίσουμε για την πρότασή σας, οργανώνετε συλλαλητήριο στο Σύνταγμα, φεύγοντας από τη συζήτηση για να επιβεβαιώσετε για μία ακόμα φορά με τον πιο τρανό τρόπο ότι όλα αυτά γίνονται για λόγους εντυπώσεων και μόνο. Είναι η κραυγαλέα απόδειξη απουσίας, πολιτικής απουσίας. 
      Ελάτε, λοιπόν, και υποβάλετε μία πρόταση κάθε έξι μήνες και κάθε έξι μήνες ως το τέλος της τετραετίας θα παίρνετε σταθερά την ίδια απάντηση. Μία συμπαγής κοινοβουλευτική ομάδα της Νέας Δημοκρατίας που λαμβάνει δύσκολες αποφάσεις. Αποφάσεις με πρόσκαιρο πολιτικό κόστος για μας, αλλά αποφάσεις που συνδέουν το πραγματικό συμφέρον του Έλληνα πολίτη με το μέλλον. Με μία πολιτεία, που επιτέλους πρέπει να διαμορφώνει με αποφασιστικότητα το μέλλον της, χωρίς να εθελοτυφλεί για τα συμφέροντα γύρω της. 
      Επιχειρείτε, κυρίες και κύριοι συνάδελφοι του ΠΑ.ΣΟ.Κ., να δημιουργήσετε με την αδιέξοδη πολιτική σας αισθήματα ανασφάλειας στους Έλληνες πολίτες. Επιχειρείτε να καλλιεργήσετε φοβικά σύνδρομα τέτοια, που δεν βοηθούν τη χώρα ως εξωστρεφή δύναμη, ώστε να προοδεύσει, αλλά την καταδικάζουν σε εσωστρέφεια και σε ομφαλοσκόπηση. 
      Γιατί δεν θέλετε τίποτα καλό που κάνει η Κυβέρνηση; Δεν το θέλετε, επειδή κρίνετε ότι δεν σας συμφέρει. Δεν σας συμφέρει σε μία μικροκομματική αντίληψη.
      Αντιθέτως, εμείς, όπως διαπίστωσαν όλοι όταν γίναμε Κυβέρνηση, ό,τι καλό είχαν κάνει οι κυβερνήσεις του ΠΑ.ΣΟ.Κ. –γιατί ουδέποτε ισοπεδώσαμε το έργο καμμίας κυβέρνησης- το διατηρήσαμε και το ενισχύσαμε. 
      Σας ενοχλεί κάθε μεταρρυθμιστική αλλαγή, την ώρα που βασικό σας σύνθημα είναι η αλλαγή. Λέτε και ξαναλέτε ότι θέλετε να τα αλλάξετε όλα, από το κόμμα σας μέχρι τον τόπο, αλλά δεν τολμάτε να αγγίξετε κανένα από τα κατεστημένα συμφέροντα, που μας κρατούσαν δέσμιους ως χώρα. Θέλετε να τα αλλάξετε όλα, μόνο στα λόγια δηλαδή. 
      Υποκρίνεστε πολιτικά, γιατί δεν έχετε τη δύναμη, την τόλμη των αποφάσεων. Αρνηθήκατε στις αρχές της δεκαετίας του ’90 οποιαδήποτε αλλαγή στο καθεστώς των Δ.Ε.Κ.Ο. με πρώτο τον Ο.Τ.Ε.. Και τι πετύχατε; Καθυστερήσατε την ανάπτυξη ενός οργανισμού, για τον οποίον ενώ διαλαλούσατε πως θα παραμείνει με μία χρυσή μετοχή υπέρ του Έλληνα πολίτη, πρώτοι εσείς και με μεγάλα ποσοστά αρχίσατε να ιδιωτικοποιείτε. 
      Ο Αρχηγός σας προχώρησε χθες στον ακόμα πιο ολισθηρό δρόμο να απειλήσει τους Ευρωπαίους ή άλλους επενδυτές του Ο.Τ.Ε. και άλλων ελληνικών επιχειρήσεων πως αν τολμήσουν και επενδύσουν στην ελληνική οικονομία, θα τον βρουν μπροστά τους. Μα, ποιον νομίζει ότι απειλεί ο κ. Παπανδρέου; Σε ποιον νομίζει ότι κάνει κακό; Στην Κυβέρνηση της Νέας Δημοκρατίας; Λάθος, κύριε Παπανδρέου. Κάνετε κακό στον τόπο, όταν άκριτα και εντελώς αντιευρωπαϊκά εσείς, ο δήθεν μοντέρνος πολιτικός, με λόγο και πρακτικές του χθες θέλετε να ορίσετε τις τύχες του αύριο. 
      Αρνείστε τώρα τη μερική παραχώρηση εκμετάλλευσης σε μεγάλες ελληνικές ή διεθνείς εταιρείες των λιμένων Πειραιά και Θεσσαλονίκης. Επιθυμείτε να καταδικάσετε στο μαρασμό μία χώρα, που με μεγάλη προσπάθεια δεκαετιών, έγινε η πρώτη ναυτική δύναμη στον κόσμο. Δεν κοιτάτε λίγο πιο έξω από την πόρτα σας; Πέρασαν οι εποχές που μία χώρα αποκτούσε ισχύ μόνο και μόνο ή κυρίως εξαιτίας της γεωγραφικής της θέσης. Αν δεν προχωρήσουμε εμείς στα λιμάνια, τα τουρκικά λιμάνια είναι δίπλα και η Τουρκία, αναβαθμίζοντας ήδη το λιμάνι της Σμύρνης έκανε ένα βήμα μπροστά. Εμείς θα μείνουμε πίσω; Η Ιταλία, η Μάλτα είναι δίπλα και θα πάρουν τη μερίδα του λέοντος και αντί για τον Πειραιά θα δούμε να γίνεται κέντρο διαμετακομιστικού εμπορίου κάποιο από τα λιμάνια γειτονικών χωρών. Η τεχνολογία αναπτύσσεται ραγδαία, τα πλοία γίνονται πιο γρήγορα. Θα περνούν στα ανοιχτά του Αιγαίου κι εσείς από την προβλήτα θα τους «κουνάτε το μαντήλι». Στον σημερινό κόσμο του σκληρού ανταγωνισμού δεν θα περιμένει κανείς τους ανασφαλείς και τους φοβικούς. Η οπισθοδρομική αντίληψη που δείχνετε δεν βοηθά τη χώρα.
	Τα δίκτυα φυσικού αερίου: Αν δεν σπεύδαμε να επιτύχουμε συμφωνίες όπως αυτή του αγωγού Μπουργκάς-Αλεξανδρούπολη, συμφωνίες που είχαν «παγώσει» επί των δικών σας κυβερνήσεων, αν δεν σπεύδαμε να συζητήσουμε για τον SOUTH STREAM, θα μέναμε πίσω, θα έμπαιναν άλλες χώρες στον αγώνα κι εμείς θα μέναμε μονίμως εκτός των αποφάσεων.
	Στην παιδεία λέγατε –και ειδικά ο Αρχηγός σας- χρόνια τώρα ότι πρέπει να αλλάξει το άρθρο 16 και όταν ήλθε η κρίσιμη ώρα «ανέκρουσε πρύμνα», θυσιάζοντας τα συμφέροντα της κοινωνίας και ειδικότερα των νέων μας στο «βωμό» εσωκομματικών και μόνο ισορροπιών. Δεν δέχεστε τώρα την αλλαγή του άρθρου 16 με προφάσεις και δέχεστε να συνεχίζεται το απαράδεκτο φαινόμενο η χώρα μας να αποτελεί την καλύτερη τροφοδότη χώρα όλων των ξένων πανεπιστημίων και πολλές φορές όχι των καλύτερων απ’ αυτά. Δέχεστε την τεράστια εκροή συναλλάγματος εκατοντάδων εκατομμυρίων ευρώ, που αν επενδύονταν σε ελληνικά ιδρύματα μη κρατικού χαρακτήρα, αλλά πάντα ελεγχόμενα από το κράτος, θα βοηθούσαν όχι μόνο την πολιτεία, αλλά κάθε ελληνική οικογένεια που «αιμορραγεί» οικονομικά για να στείλει το παιδί της να σπουδάσει σε ευρωπαϊκές ή και βαλκανικές χώρες. Οι εσωκομματικές σας ισορροπίες, οι κομματικές σας ανασφάλειες δεν μπορεί να ορίζουν τις τύχες ενός ολόκληρου λαού, δεν μπορεί να αποβαίνουν εις βάρος των νέων μας.
	Πάμε στην ασφαλιστική μεταρρύθμιση. Το κεκτημένο δικαίωμα όλων των Ελλήνων για αξιοπρεπή σύνταξη δεν χωράει σε μικροκομματικές λογικές. Κατηγορούσατε την ασφαλιστική μεταρρύθμιση του 1990-1992 και ήλθαν οι ξένοι αναλογιστές που κάλεσε ο δικός σας Υπουργός Απασχόλησης το 2001 για να διαπιστώσουν ότι αν δεν είχε γίνει αυτή η μεταρρύθμιση, το ασφαλιστικό θα είχε καταρρεύσει. Αν είχατε, μάλιστα, τηρήσει πλήρως τους νόμους εκείνους για τον ετήσιο απολογισμό κάθε ταμείου, δεν θα είχαμε φτάσει εκεί που έφτασαν πολλά ταμεία, να κινδυνεύουν να μην δώσουν συντάξεις. 
	Ειπώθηκε ήδη κι από άλλους συναδέλφους ότι το Επικουρικό Ταμείο Ηλεκτροτεχνιτών αδυνατεί να καταβάλει τις συντάξεις του μηνός Απριλίου και έχει υποβάλει αίτημα για να χρηματοδοτηθεί από το Λ.Α.Φ.Κ.Α.. Το Λ.Α.Φ.Κ.Α. αποτέλεσε και θα αποτελεί κόλαφο της πολιτικής σας και των πραγματικών σας προθέσεων, γιατί αντί να το καταργήσετε πριν από δέκα χρόνια, όπως προέβλεπε ο νόμος της Νέας Δημοκρατίας, το είχατε επεκτείνει έως το 2008 και ήλθε η Κυβέρνηση της Νέας Δημοκρατίας τον πρώτο κιόλας χρόνο να το καταργήσει και μάλιστα να επιστρέψει τα χρωστούμενα στους πολίτες, χωρίς αυτό να αποτελεί προεκλογική μας δέσμευση. Εδώ είναι μία ακόμα διαφορά μας. Εμείς, όχι μόνο τηρούμε τις δεσμεύσεις μας, αλλά ως ζώσα πολιτική δύναμη μέσα στην πραγματικότητα αφουγκραζόμαστε την κοινωνία και το πρόβλημα του πολίτη και επεμβαίνουμε αμέσως διορθωτικά. 
      Στα λόγια διαπρέψατε πολλές φορές. Μείνατε πίσω στα έργα.
Ελπίζετε ότι τα νέα μεγάλα λόγια σας και οι κραυγές θα καλύψουν την πραγματικότητα. Οι εσωκομματικές σας ισορροπίες διέπρεψαν όμως στο ασφαλιστικό το 2001, όταν ο τότε Πρωθυπουργός Κώστας Σημίτης έκανε μια προσπάθεια για να διορθώσει τα κακώς κείμενα και τον αναγκάσατε να υποχωρήσει, να αλλάξει Υπουργό και να προχωρήσει σε λύσεις λιγότερο οδυνηρές πολιτικά για εσάς, αλλά πλην ορισμένων προβλέψεων χωρίς ιδιαίτερα αποτελέσματα σε βάθος χρόνου.
      Κυρίες και κύριοι συνάδελφοι, πολλά τα παραδείγματα ανακολουθίας της Αξιωματικής Αντιπολίτευσης. Μήπως το ΠΑ.ΣΟ.Κ. δεν είναι το κόμμα που στο πρόσφατο προεκλογικό του πρόγραμμα του 2007 προέβλεπε τη συγχώνευση των ταμείων και μάλιστα σε τρεις ομάδες; Άλλαξε άποψη ή απλώς κοροϊδεύει για μια ακόμη φορά, αποδεικνύοντας ότι γράφει προγράμματα και λέει λόγια τα οποία δεν εννοεί; 
      Το ΠΑ.ΣΟ.Κ. ψήφισε τις διατάξεις για τη μητρότητα του σημερινού ασφαλιστικού νομοσχεδίου και δημιουργεί έκτοτε παντού με τον ακραίο λόγο του την εντύπωση ότι πλήττεται η μητρότητα, όταν ξέρει ότι η μητέρα στο εξής θα μπορεί να μένει έναν ολόκληρο χρόνο στο σπίτι της, λαμβάνοντας τον βασικό μισθό, ώστε να είναι κοντά στο παιδί της, όταν πραγματικά την έχει ανάγκη. 
      Ξεχνάτε ή κάνετε πως ξεχνάτε ότι σχεδόν όλες οι χώρες της Ευρωπαϊκής Ένωσης προχώρησαν και προχωρούν αυτές τις ημέρες, αυτόν τον καιρό, σε πολύ πιο σκληρές αποφάσεις για τα ασφαλιστικά τους συστήματα, διαπιστώνοντας αντίστοιχα προβλήματα; Ξεχνάτε ότι έχουμε μια από τις χειρότερες αναλογίες, όταν αντί για τέσσερις εργαζόμενους προς έναν συνταξιούχο, έχουμε σχεδόν αντιστοιχία ενός εργαζομένου προς έναν συνταξιούχο; Πού θα οδηγούσε η απραξία; Στην απόλυτη κατάρρευση, αντίστοιχη μ’ εκείνη που οδηγήσατε τη χώρα στα τέλη της δεκαετίας του ’80, όταν το κράτος δεν είχε λεφτά να πληρώσει μισθούς και συντάξεις. Μήπως το ξεχάσατε και αυτό;
      Χρησιμοποιείτε παραδείγματα από άλλες ευρωπαϊκές χώρες, αλλά τα χρησιμοποιείτε λειψά. Ακούμε χρόνια για το περίφημο σουηδικό μοντέλο, αλλά ξεχνάτε να πείτε ότι το μοντέλο αυτό για να είναι τόσο κοινωνικό, ταυτοχρόνως επιβάλλει φορολογία μέχρι και 60% σε ορισμένες περιπτώσεις. Αυτό επιφυλάσσετε στον Έλληνα φορολογούμενο και μάλιστα τώρα, που με συνετή διαχείριση στην οικονομία εμείς μειώνουμε τη φορολογία για επιχειρήσεις και νοικοκυριά; 
      Είστε αντίθετοι στα πάντα. Αντίθετοι και στο πρόσφατο μέτρο για να παταχθεί η φοροδιαφυγή στο λαθρεμπόριο πετρελαίου. Θυμάστε τι λέγατε μόλις πριν από λίγες εβδομάδες; Το μέτρο που πήραμε, λοιπόν, κυρίες και κύριοι συνάδελφοι, στον πρώτο κιόλας μήνα της εφαρμογής του αύξησε την κατανάλωση πετρελαίου κίνησης κατά 30%. Τι σημαίνει αυτό; Ότι αυτό το 30% του πετρελαίου επωλείτο ως πετρέλαιο θέρμανσης, σε πολύ πιο φθηνή τιμή δηλαδή και το χρησιμοποιούσαν κάποιοι επιτήδειοι μεταπράτες ως πετρέλαιο κίνησης, φοροδιαφεύγοντας, κλέβοντας από το κράτος, κλέβοντας από την τσέπη της πλειοψηφίας των νομοταγών πολιτών. 
      Μήπως δεν απαξιώνατε την πολιτική για την τρίτεκνη οικογένεια; Άρχισαν ήδη να αποδίδουν καρπούς οι πολιτικές μας και τα μέτρα που ελήφθησαν εκεί. Ενισχύεται η οικογένεια και η μητρότητα. Κάναμε πράξη όλες τις δεσμεύσεις μας και στον τομέα αυτό. 
      Μπήκαμε στον 21ο αιώνα και με δική σας ευθύνη, με ευθύνη των Κυβερνήσεων του ΠΑ.ΣΟ.Κ., η χώρα δεν είχε ούτε χωροταξικό ούτε κτηματολόγιο. Προχωρούμε με αποφασιστικότητα και σχέδιο και σε αυτά. 
      Εθνικό Ταμείο Κοινωνικής Συνοχής, πολιτικές για το οικογενειακό δίκαιο, δωρεάν ηλεκτρονικοί υπολογιστές σε μαθητές και φοιτητές, αύξηση των συντάξεων του Ο.Γ.Α., αύξηση του Ε.Κ.Α.Σ.. Αυτές είναι πραγματικά κοινωνικές πολιτικές, κυρίες και κύριοι συνάδελφοι. 
      Πολιτικές για την έρευνα και την τεχνολογία, πρωτοβουλίες για τη διαφάνεια στο χρήμα της κρατικής διαφήμισης και των επιχορηγήσεων με απόλυτη δημοσιοποίηση όλων των πράξεων. Πότε έγινε αλήθεια αυτό στο παρελθόν;
      Μειωμένη θητεία, πολιτικές που οδηγούν στην ψηφιακή εποχή. Χρησιμοποιώ μόνο ένα παράδειγμα από τον τομέα της ευθύνης μου. Η χώρα κατοχύρωσε το 1961 επί Κωνσταντίνου Καραμανλή εκατόν τριάντα έξι συχνότητες και το ΠΑ.ΣΟ.Κ. που κυβέρνησε τόσα χρόνια και ενδιαφέρθηκε, δήθεν, για τις νέες τεχνολογίες, για την ψηφιακή εποχή δεν έκανε ούτε ένα βήμα παραπάνω. Σήμερα, με κατοχυρωμένες διεθνώς πάνω από δυόμισι χιλιάδες συχνότητες προχωρούμε με γρήγορα βήματα στην ανάπτυξη ενός πλήρως ψηφιακού τοπίου.
      Κυρίες και κύριοι συνάδελφοι του ΠΑ.ΣΟ.Κ., γλυκός ο λαϊκισμός στα αφτιά του πολίτη. Πικρή η αλήθεια. Η ιστορία όμως απέδειξε ότι οι ουραγοί είναι οι μονίμως χαμένοι. Γίνατε ουραγοί του ΣΥ.ΡΙΖ.Α από τον πανικό των δημοσκοπήσεων. Λέτε σε όλα «ναι», νομίζοντας ότι θα κερδίσετε τη χαμένη για σας εμπιστοσύνη του Έλληνα πολίτη.
      Η ιστορία όμως γράφεται με τα μεγάλα «όχι». Όχι στο λαϊκισμό, όχι στην υποκρισία, όχι στην απέραντη υποσχεσιολογία, όχι στα εύκολα λόγια, όχι στην ισοπέδωση αξιών, όχι στον εύκολο δρόμο των εντυπωσιασμών. Και τέλος, ένα μεγάλο «όχι» στην αδιέξοδη, όπως θα αποδειχθεί σε λίγες ώρες, πρότασή σας κατά της Κυβέρνησης.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρουσόπουλο, που δεν έκανε και χρήση όλου του χρόνου που εδικαιούτο και αυτό είναι πολύ καλό, για να μιλήσουν και άλλοι.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής για οκτώ λεπτά.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η πρόταση δυσπιστίας που καταθέσαμε κατά του Πρωθυπουργού και της Κυβέρνησης στην ουσία εκφράζει την πεποίθηση της πλειοψηφίας των Ελλήνων πολιτών και για μας είναι πράξη υψίστης πολιτικής ευθύνης.
      Η στάση μας είναι επιλογή πολιτικής αντίδρασης και ανατροπής. Είναι επιλογή απέναντι σ’ ένα ολόκληρο σύστημα, που δεν αφήνει την Ελλάδα να προχωρήσει. Είναι επιλογή απέναντι σε μια κρίση που αντιμετωπίζει η χώρα μας, κρίση αξιών, κρίση εμπιστοσύνης, κρίση ήθους, κρίση απαξίωσης των θεσμών και των προσώπων. Και αυτό είναι το αποτέλεσμα της διακυβέρνησης της Νέας Δημοκρατίας.
      Η Ελλάδα πληγώνεται, οι Έλληνες και οι Ελληνίδες προσβάλλονται, ο ελληνικός λαός αισθάνεται ανασφάλεια από την αυθαιρεσία των ολίγων και ισχυρών φίλων της Νέας Δημοκρατίας. Αισθάνεται ανασφάλεια από τη γενικευμένη συσκότιση της αλήθειας. Αισθάνεται ανυπεράσπιστος απέναντι στους καιροσκόπους της εξουσίας. Η χώρα διολισθαίνει σ’ έναν κατήφορο παρακμής και σήψης.
      Ακούσαμε την ομιλία του Πρωθυπουργού στην Κοινοβουλευτική Ομάδα της Νέας Δημοκρατίας. Ακούσαμε τους Υπουργούς της Κυβέρνησης να παρελαύνουν από το Βήμα αυτό. Ακούσαμε τους συναδέλφους της Συμπολίτευσης να υποστηρίζουν την πολιτική της Κυβέρνησης.
      Και αναρωτιόμαστε: σε άλλη χώρα ζει ο Πρωθυπουργός και κυβερνά η Νέα Δημοκρατία; Σε άλλη χώρα οι μεγάλες επιχειρήσεις του δημοσίου συμφέροντος, όπως ο Ο.Τ.Ε., η Δ.Ε.Η., η Ολυμπιακή, τα μεγάλα λιμάνια της χώρας, του Πειραιά και της Θεσσαλονίκης, με δεσπόζουσα θέση στην αγορά και στον τομέα των υπηρεσιών, απαξιώνονται και στην ουσία συστηματικά υποτιμάται η λειτουργία τους και υπονομεύονται από την ίδια την Κυβέρνησή τους και τις διοικήσεις τους; Σε άλλη χώρα συμβαίνουν αυτά;
      Σε άλλη χώρα η δικαιοσύνη λειτουργεί σε διατεταγμένη υπηρεσία ως το «μακρύ χέρι» της Κυβέρνησης, όπως αυτό που συμβαίνει στις μεγάλες απεργιακές κινητοποιήσεις της ΓΕΝ.Ο.Π.-Δ.Ε.Η. και του Ο.Τ.Ε.; Χθες κηρύχθηκε παράνομη η απεργία της ΟΜ.Ε.-Ο.Τ.Ε. Σήμερα το πρωί τα πρωτοβάθμια σωματεία προχώρησαν στην απεργία. Η δικάσιμος ορίστηκε στις 3 η ώρα το μεσημέρι. Στις 3 παρά 5 επιδόθηκε το κλητήριο θέσπισμα, οι κλητεύσεις προς τις διοικήσεις των πρωτοβάθμιων σωματείων. Αυτή είναι η Δικαιοσύνη; Ταχύτατη. Ταχύτατοι ρυθμοί.
      Θυμάμαι όμως ότι στην υπόθεση της «SIEMENS», γύρω στους εννέα μήνες χρειάστηκε για να βρείτε μεταφραστή και να μεταφράσετε τα χαρτιά. Θυμάμαι –και ακούμε όλοι μας- ότι τα πορίσματα του κ. Ζορμπά παίζουν πινγκ-πονγκ ανάμεσα στη Δικαιοσύνη, στον κ. Ζορμπά, στο Υπουργείο Οικονομικών, στις υπηρεσίες του κράτους. Θυμάμαι την υπόθεση του παραδικαστικού κυκλώματος.
      Θυμάμαι την υπόθεση του Χρηματιστηρίου. Γιατί, ξέρετε, μιλάμε κι εμείς για το Χρηματιστήριο, όπως πολλές φορές πολλοί συνάδελφοί σας αναφέρονται σε αυτό. Και σας υπενθυμίζω ότι η υπόθεση η οποία χρονίζει ακόμα στο Χρηματιστήριο, η μοναδική υπόθεση στη δικαιοσύνη που αφορά το Χρηματιστήριο ποια είναι; Είναι αυτή που έστειλε στη Δικαιοσύνη η Επιτροπή Κεφαλαιαγοράς επί της κυβερνήσεως Κώστα Σημίτη. Και δεν προχωράει. Είναι στη διαδικασία της συγκάλυψης, με ευθύνη της Νέας Δημοκρατίας, γιατί; Γιατί απεδείχθη ότι είναι τμήμα του παραδικαστικού κυκλώματος, στο οποίο εμπλέκονται τα στελέχη της Νέας Δημοκρατίας. Ναι ή όχι;
      Αυτή δεν είναι η αλήθεια, κυρίες και κύριοι συνάδελφοι; Σε άλλη χώρα συμβαίνουν αυτά τα πράγματα; Είναι σε άλλη χώρα Πρωθυπουργός ο κ. Καραμανλής και Κυβέρνηση η Νέα Δημοκρατία; Γιατί εδώ ακούμε διάφορα, ακούμε για μια εικονική πραγματικότητα, αλλά εδώ στην Ελλάδα η ακρίβεια θερίζει. Εδώ τα μεσαία εισοδήματα, οι οικογένειες με τα μεσαία εισοδήματα πιέζονται ασφυκτικά, χάνουν τις ελπίδες τους για το αύριο.
      Οι οικογένειες στενάζουν, δεν ξέρουν εάν θα μπορέσουν να σπουδάσουν τα παιδιά τους. Και εάν σπουδάσουν τα παιδιά τους, δεν ξέρουν εάν θα βρουν δουλειά και εάν βρουν δουλειά, δεν ξέρουν εάν θα πάρουν ποτέ σύνταξη με την πολιτική σας. Αυτή είναι η αλήθεια. Εδώ, στην Ελλάδα, τα χρέη των νοικοκυριών έχουν ξεπεράσει τα 100.000.000.000 ευρώ. Εδώ, στην Ελλάδα, σε αυτήν τη χώρα, είναι που εμπορευματοποιούνται αδίστακτα οι τομείς της υψηλής κοινωνικής ευθύνης, όπως είναι η εκπαίδευση, η υγεία, η κοινωνική ασφάλιση. 
      Είναι σε άλλη χώρα Πρωθυπουργός ο κ. Καραμανλής και Κυβέρνηση η Νέα Δημοκρατία; Γιατί εδώ, στην Ελλάδα, η Κυβέρνηση βαφτίζει ως κοινωνικό διάλογο την πλήρη ποινικοποίηση των συνδικαλιστικών αγώνων, την κοροϊδία των κοινωνικών εταίρων. Φέρατε το μεγαλύτερο, κατά τη Νέα Δημοκρατία, μεταρρυθμιστικό δημιούργημά σας, το ασφαλιστικό νομοσχέδιο, χωρίς καν να έχετε μπει στον κόπο ούτε κοινωνικό διάλογο με τους φορείς και τα σωματεία να κάνετε, αλλά ούτε στην Ο.Κ.Ε. να το στείλετε. Ξεκίνησε η συζήτηση στη Βουλή και η συνεδρίαση της Οικονομικής και Κοινωνικής Επιτροπής ξεκίνησε μια ημέρα μετά. Αυτός είναι ο κοινωνικός διάλογος, με τον οποίο η Κυβέρνηση σχεδιάζει το νομοθετικό της έργο και προωθεί τις πρωτοβουλίες της. 
      Σε άλλη χώρα είναι Πρωθυπουργός ο κ. Καραμανλής, ο οποίος αναφέρεται στην εγγύηση των δικαιωμάτων των εργαζομένων και υπόσχεται ένα καλύτερο μέλλον; Γιατί εδώ, στην Ελλάδα, είναι κοινή πεποίθηση ότι η πολιτική της Νέας Δημοκρατίας ξεθεμελιώνει το κοινωνικό κράτος, γιατί εδώ, στην Ελλάδα, ο Πρωθυπουργός της χώρας αναλάμβανε τη δέσμευση ενώπιον όλων, ενώπιον της Εθνικής Αντιπροσωπίας και του λαού, των τριών «δεν». Και όμως, επιχειρήσατε να νομοθετήσετε με βάση το νομοσχέδιο το οποίο έχουμε κρατήσει ακόμα και θα ψηφιστεί την επόμενη Δευτέρα. Και νομοθετείτε τι; Νομοθετείτε την αύξηση των ορίων ηλικίας, ενώ ο Πρωθυπουργός είπε ότι «δεν θα αυξηθούν τα όρια ηλικίας». Νομοθετείτε τη μείωση των συντάξεων, ενώ ο Πρωθυπουργός είπε ότι «δεν θα μειωθούν οι συντάξεις». Νομοθετείτε τον περιορισμό των ασφαλιστικών δικαιωμάτων των εργαζομένων, ενώ ο Πρωθυπουργός εδώ, ενώπιόν μας, είπε ότι «όχι, δεν θα περιοριστούν τα ασφαλιστικά δικαιώματα». 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Επιπλέον, αποκαλύφθηκε καθ’ όλη τη διάρκεια των συζητήσεων των προηγούμενων δυο εβδομάδων, αλλά και τις τρεις τελευταίες ημέρες ότι έχετε ένα συγκεκριμένο στόχο, την απαξίωση του δημοσίου συστήματος κοινωνικής ασφάλισης και την προτροπή των πολιτών προς την ιδιωτική ασφάλιση. Εικόνισμα θα σας κάνουν οι ιδιωτικές ασφαλιστικές εταιρείες. Εικόνισμα στη Νέα Δημοκρατία, στον Πρωθυπουργό και στους αρμόδιους Υπουργούς. Στρέφετε τον κόσμο προς την ιδιωτική ασφάλιση. 
      Βεβαίως, με την πολιτική σας τι κάνετε; Στέλνετε το λογαριασμό να τον πληρώσουν τα πιο ευαίσθητα τμήματα της κοινωνίας, οι γυναίκες, οι αγρότισσες, οι άνεργοι, οι εποχικά εργαζόμενοι και, πάνω απ’ όλα, τινάζετε στον αέρα τις ελπίδες των νέων ανθρώπων για ένα ισχυρό σύστημα κοινωνικής πρόνοιας και για μια αξιοπρεπή σύνταξη στο μέλλον. Αυτή είναι η πραγματικότητα. 
      Δεν θα σας μιλήσω για την καταλήστευση των ασφαλιστικών ταμείων, για όλους τους οικείους, φίλους, «ημέτερους», κουμπάρους οι οποίοι περιφέρονται παντού ελεύθεροι και ωραίοι και ψάχνουν να βρουν πού βρίσκονται οι βαλίτσες με τα χρήματα από τα αποθεματικά των ασφαλιστικών ταμείων, δεν θα μιλήσω γι’ αυτά. Θέλω να μιλήσω, όμως, για το κυριότερο θέμα αυτής της περιόδου. Αναρωτήθηκαν ο κ. Ρουσόπουλος και πολλοί άλλοι Υπουργοί προηγουμένως: «Μα, τι συνέβη; Αφού προτείνατε ονομαστική ψηφοφορία, γιατί μετά καταθέσατε πρόταση μομφής; Τι συμβαίνει ακριβώς;».
      Πράγματι, έτσι είναι. Εμείς αποφασίσαμε να δώσουμε τη θεσμική μας μάχη μέσα στο Κοινοβούλιο. Αποφασίσαμε να δώσουμε τη μάχη εκ του συστάδην, επί της αρχής και στα άρθρα του νομοσχεδίου για την κοινωνική ασφάλιση ή μάλλον για την αντικοινωνική ασφάλιση, γιατί στην πραγματικότητα είναι μια πολιτική ενάντια στην κοινωνία, ενάντια στο κοινωνικό συμφέρον. Δώσαμε τη μάχη μας με ονομαστικές ψηφοφορίες, άρθρο προς άρθρο και στο σύνολο μέχρι την Πέμπτη το βράδυ. Και ξυπνήσαμε την Παρασκευή το πρωί και ακούσαμε ότι ο κ. Αλογοσκούφης και οι άλλοι συνάδελφοι της Νέας Δημοκρατίας προχώρησαν στην εκποίηση του Ο.Τ.Ε. μέσω της «MIG» και τρίβαμε τα μάτια μας. Είναι δυνατόν; Μα, δεν ήταν ο κ. Αλογοσκούφης, ο Υπουργός Οικονομικών εκ μέρους της Κυβέρνησης, ο οποίος ήρθε εδώ στη Βουλή με νομοθετική ρύθμιση, για να περιφρουρήσει τον Ο.Τ.Ε., όπως μας έλεγε, από την επιθετική πρωτοβουλία του κ. Βγενόπουλου και της «MIG»; Και τι έγινε, κυρίες και κύριοι συνάδελφοι, την Παρασκευή, μόλις προχθές; Απεδείχθη ότι η Κυβέρνηση, σήμερα το πρωί, και πάλι διά περιφοράς -γνωστή πρακτική τον τελευταίο καιρό- αποφασίζει να εγγυηθεί την αγορά των μετοχών από την «DEUTSCHE TELECOM» και από τον κ. Βγενόπουλο. Δηλαδή αποφασίζει η Κυβέρνηση να εγγυηθεί, για να «οικονομήσει» ο κ. Βγενόπουλος και η «MIG» ένα σεβαστό ποσό εις βάρος του ελληνικού δημοσίου. Ναι ή όχι; Αυτό συνέβη την Παρασκευή. 
    Τι έγινε την Κυριακή; Προσφύγατε στη δικαιοσύνη. Στείλατε τη ΓΕΝ.Ο.Π.-Δ.Ε.Η. στη δικαιοσύνη. Προβλέψατε ήδη ότι είναι παράνομη και καταχρηστική η απεργία στον Ο.Τ.Ε. και στη Δ.Ε.Η. 
    (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΟΣ (Δημήτριος Σιούφας): Ολοκληρώστε, κύριε Παπουτσή,  σας παρακαλώ.
    ΧΡΗΣΤΟΣ ΠΑΠΟΥΤΣΗΣ: Ολοκληρώνω, κύριε Πρόεδρε.
    Αναφέρομαι, όμως, στο πιο σημαντικό και ακανθώδες θέμα που πιστοποιεί εκατό τοις εκατό την πρόταση μομφής. Γιατί; Διότι όλη αυτήν την περίοδο ο ελληνικός λαός και η Βουλή παρακολουθεί την Κυβέρνηση της Νέας Δημοκρατίας να ξεδιπλώνει δήθεν το μεταρρυθμιστικό της πρόγραμμα. Στην αλήθεια, όμως, γίνεται κάτι άλλο. Εμείς παρακολουθούμε διαρκείς παρασκηνιακές διαβουλεύσεις για να ξεπουλήσετε τη Δ.Ε.Η. στη Γερμανική «RWE». 
    ΠΡΟΕΔΡΟΣ (Δημήτριος Σιούφας): Ευχαριστούμε πολύ, κύριε Παπουτσή, ολοκληρώσατε. 
    ΧΡΗΣΤΟΣ ΠΑΠΟΥΤΣΗΣ: Παρακολουθούμε παρασκηνιακές διαβουλεύσεις για την ολοκλήρωση της αγοράς της «ΓΕΡΜΑΝΟΣ» από την «COSMOTE» και στη συνέχεια της «COSMOTE» από τον Ο.Τ.Ε.. και τέλος, ουσιαστικά την πώληση των μετοχών και του μάνατζμεντ του Ο.Τ.Ε. στη γερμανική «DEUTSCHE TELECOM». Ποια είναι η πραγματικότητα; Ότι αυτό που παρακολουθεί ο ελληνικός λαός είναι το έργο «Οι Γερμανοί ξανάρχονται»!
    Εσείς, κύριοι της Νέας Δημοκρατίας, δεν είστε Υπουργοί που υπηρετείτε το δημόσιο συμφέρον, είστε μάνατζερς οι οποίοι προσπαθείτε με κάθε τρόπο να εκποιήσετε τις εταιρείες δημοσίου συμφέροντος και το δημόσιο πλούτο. 
    (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΟΣ (Δημήτριος Σιούφας): Σας παρακαλώ πολύ, τελειώνετε. 
    ΧΡΗΣΤΟΣ ΠΑΠΟΥΤΣΗΣ: Γι’ αυτό έχει βάση η πρόταση μομφής του ΠΑ.ΣΟ.Κ. και ανταποκρίνεται πλήρως στις απαιτήσεις της κοινωνίας.
    Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Ευχαριστώ και εγώ. 
    Το λόγο έχει ο συνάδελφος κ. Γιαννόπουλος, τον οποίο παρακαλώ να περιοριστεί στο χρόνο των πέντε λεπτών. 
    Θερμή παράκληση, κύριε Υπουργέ.
    ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, άκουσα μετά προσοχής όλους σχεδόν τους συναδέλφους, θα επικεντρωθώ όμως, στα λεγόμενα κάποιων. 
    Άκουσα το Μίμη Ανδρουλάκη, ο οποίος πάντοτε χαρισματικός, εύγλωττος και χειμαρρώδης, έκανε ένα σχόλιο λέγοντας ότι γι’ αυτούς το ασφαλιστικό σύστημα θα είναι σαν τη μάχη του Στάλιγκραντ. Θα ήθελα να πω, όμως, ότι ούτε πεζοπόρα τμήματα διαθέτουν τόσα πολλά, ούτε και πυρομαχικά. 
    Άκουσα επίσης, τον καθηγητή και συνάδελφο κ. Λαμπίρη, που έκανε ένα αρνητικό σχόλιο στον τομέα της υγείας, αναφερόμενος στους επικουρικούς γιατρούς. Ναι, κύριε Λαμπίρη, αυτήν τη στιγμή είναι περί τους χίλιους τριακόσιους επικουρικούς γιατρούς, για τους οποίους ουδέποτε ζητήσαμε να μάθουμε πού ανήκουν, τι έχουνε στις περγαμηνές τους. Το μόνο προσόν του διορισμού τους ήταν η εγγραφή τους στον Ο.Α.Ε.Δ.. Και ήταν ένας θεσμός που πραγματικά είχε  θετικά στοιχεία, τον οποίον καθιέρωσε ο Αλέκος ο Παπαδόπουλος για τις δυσπρόσιτες ηπειρωτικές περιοχές, για τη νησιωτική Ελλάδα και εμείς με το Νικήτα Κακλαμάνη Υπουργό, επεκτείναμε αυτό το θεσμό και για τα νοσοκομεία του κέντρου –τα ξέρετε πολύ καλά- και για τα μεγάλα αστικά κέντρα, γιατί θα είχαν διαλυθεί λόγω του ότι τεσσερισήμισι χιλιάδες θέσεις των γιατρών του Ε.Σ.Υ. όλων των βαθμίδων, επιμελητών Β΄, Α΄ και Διευθυντών, τις βρήκαμε επί τεσσερισήμισι χρόνια και δεν είχαν πληρωθεί. Και αυτό το κάνατε για να έχουν τη δυνατότητα οι ημέτεροι –με διευθυντικά προσόντα- για να μπορέσουν να συναγωνιστούν άλλους συναδέλφους. 
    Επίσης άκουσα και τον κ. Σκουλάκη με μια μηδενική τάση για οτιδήποτε συνέβη στο Υπουργείο Υγείας. Θα έλεγα, αγαπητέ Μανώλη, ότι αδίκησες τον Υπουργό Υγείας τον κ. Αβραμόπουλο, λέγοντας ότι δεν υπήρξε συνεχιστής του έργου σου. Συνεχιστής υπήρξε, αλλά δεν ήταν μιμητής σ’ αυτά τα αρνητικά στοιχεία που επί τόσα χρόνια εσείς, κατά τη διάρκεια της θητείας σας στο Υπουργείο Υγείας, είχατε αναλάβει πρωτοβουλίες. 
    Οι οποιεσδήποτε προσπάθειες που έγιναν κατά την τελευταία περίοδο της συζήτησης του νομοσχεδίου, οι οποίες είχαν κοινοβουλευτική διάσταση, όπως για παράδειγμα, οι ονομαστικές ψηφοφορίες, όπως οι συζητήσεις που έγιναν στη Διαρκή Κοινοβουλευτική Επιτροπή, όπως ακόμα και η κατάθεση πρότασης δυσπιστίας από το ΠΑ.ΣΟ.Κ., αλλά και η πρόταση του δημοψηφίσματος που βλέπουμε να κατατίθεται, η πρωτοβουλία που πήρε ο Πρόεδρος του ΣΥ.ΡΙΖ.Α. να επισκεφθεί τον Πρόεδρο της Δημοκρατίας και να του υποδείξει, κατά κάποιον τρόπο, την αντισυνταγματικότητα ορισμένων  διατάξεων, θα έλεγα -χωρίς να θέλω να κάνω κριτική, γιατί κριτική έγινε από πάρα πολλούς συναδέλφους- ότι μπορεί να χαρακτηριστούν πως έχουν θετικό κοινοβουλευτικό πρόσημο. 
    Βέβαια, οι καιρικές συνθήκες δεν μπόρεσαν να σας βοηθήσουν στις συνάξεις έξω από τη Βουλή και κάποιοι λίγοι συμπολίτες μας παρακολούθησαν αυτήν την αρνητική στάση για το ασφαλιστικό. 
    Το ασφαλιστικό νομοσχέδιο το οποίο αποτέλεσε ακριβώς την αρχή όλης αυτής της συζήτησης, έχει θετικά στοιχεία. 
      Δυστυχώς εσείς δεν μας είπατε τίποτα το θετικό. Υπήρξε μία αρνητική θέση για τη φιλοσοφία γενικά του ασφαλιστικού συστήματος που θα έλεγε κάποιος ότι είναι κορυφαίο, τα εκατόν πενήντα πέντε ασφαλιστικά ταμεία γίνονται δεκατρία, και πάνω ακριβώς σ’ αυτήν την προσπάθεια την οποία καταβάλλουμε εμείς –πιστεύω ότι έχετε κι εσείς τις ίδιες αγωνίες και ανησυχίες- πάνω σε αυτές τις πρωτοβουλίες τις οποίες έχουμε πάρει θα μπορέσετε να οικοδομήσετε. 
      Είναι γεγονός όμως ότι η κοινωνία μας, αγαπητοί συνάδελφοι, είναι φοβική. Όταν πληροφορούνται συνεχώς το κάθε τι αρνητικό τόσο από τον ηλεκτρονικό τύπο όσο και από τον έντυπο τύπο που και έντεχνα αυτό καλλιεργείται, αρχίζουν και δημιουργούνται φοβικές νευρώσεις με αποτέλεσμα να έχουμε αθρόες διαρροές ή να έχουμε αρνητικές εκφράσεις τους. Γι’ αυτό ήταν σωστό αυτό που είπε ο Μάκης Γιακουμάτος «ναι, πρέπει να ξεκινήσουμε, κύριε Πρόεδρε, εμείς οι Βουλευτές της Νέας Δημοκρατίας πορεία ενημέρωσης στο λαό για να μάθει ο λαός ότι τέλος πάντων αυτά τα οποία θρυλούνται από τους αγαπητούς συναδέλφους της μείζονος και ελάσσονος Αντιπολιτεύσεως δεν χαίρουν αληθείας».
      Και θα έλεγα, αγαπητέ συνάδελφε, επειδή άκουσα πολλά να σχολιάζονται όσον αφορά τα οικονομικά θέματα της υγείας, τα εξής: Ξέρετε πολύ καλά πώς έγινε η τελευταία ρύθμιση. Ξέρετε πολύ καλά και αναγνωρίζουμε ότι η δαπάνη αυτήν τη στιγμή τρέχει πάνω από 3.000.000.000 χρέος αλλά θα πρέπει να αναγνωρίσετε ότι στο σχέδιο το οποίο είπατε για τη φαρμακευτική δαπάνη και το repay το οποίο υπάρχει, εάν ακόμα δεν έχουν αποδοθεί –δεν έχουν αποδοθεί, γιατί τα ασφαλιστικά ταμεία δεν έχουν μηχανογραφηθεί, με εξαίρεση του Ο.Π.Α.Δ.- τα χρήματα δεν χάνονται. 
      Ούτε η Νέα Δημοκρατία έχει δώσει χρήματα στους φαρμοκοβιομηχάνους. Οι φαρμακοβιομηχανίες θέλουν να απαλλαγούν από το ποσοστό αυτό, γιατί φορολογείται και κατ’ αυτόν τον τρόπο θέλουν να το αποδώσουν. Δυστυχώς, τα ασφαλιστικά ταμεία δεν έχουν αυτήν τη στιγμή την πληροφοριακή μεθοδολογία,  για να μπορέσουν να αντλήσουν το ποσοστό που τους ανήκει από τα φαρμακεία. Εκεί είναι ακριβώς η ιστορία. 
      Όσον αφορά το θέμα της λίστας των φαρμάκων, ξέρετε πολύ καλά ότι η λίστα των φαρμάκων είχε καταργηθεί με τα σημειώματα των συναδέλφων γιατρών όπου χαρακτηρίζονταν όλα τα φάρμακα αναγκαία και αναντικατάστατα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Δημήτριος Σιούφας): Ευχαριστώ πολύ, κύριε Υπουργέ. Θα ήθελα την κατανόησή σας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, σέβομαι ακριβώς την πρότασή σας.
      Και θα έλεγα σχετικά με την πρόταση δυσπιστίας που έγινε εκ μέρους του ΠΑ.ΣΟ.Κ. ότι μπορεί οι συνάδελφοι να δυσπιστούν σ’ εμάς, αλλά πιστεύει σ’ εμάς ο ελληνικός λαός. Στέκεται κοντά μας και αυτός είναι ακριβώς που μας στηρίζει σ’ αυτό το δύσκολο μεταρρυθμιστικό έργο το οποίο έχουμε αναλάβει. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ο κ. Βαρβαρίγος έχει το λόγο. 
      Παρακαλώ, μιλήστε από τη θέση σας για πέντε λεπτά, κύριε συνάδελφε.
       ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε. 
      Η πρόταση δυσπιστίας του ΠΑ.ΣΟ.Κ. προς την Κυβέρνηση χαρακτηρίστηκε από συναδέλφους της Νέας Δημοκρατίας ως συνταγματικός ακροβατισμός και τακτικισμός με το επιχείρημα ότι είναι νωπή η λαϊκή εντολή. Οι συνάδελφοι ξεχνούν ότι ο λαός ψήφισε την Κυβέρνηση όχι για να της δώσει λευκή εντολή και για να τον ληστέψει, αλλά για να εφαρμόσει το πρόγραμμα το οποίο είχε υποσχεθεί και το οποίο επανέλαβε καθώς ήταν το πρόγραμμα του 2004. 
      Ο κύριος Πρωθυπουργός δεσμεύτηκε προεκλογικά ότι θα αντιμετωπίσει τη διαφθορά που μαστίζει το δημόσιο βίο της χώρας και άνοιξε αυλαία της νέας θητείας του με το τερατώδες σκάνδαλο του Υπουργείου Πολιτισμού και Μέσων Ενημέρωσης όπου εμπλέκονται και άνθρωποι του προσωπικού του περιβάλλοντος. Ο κύριος Πρωθυπουργός δεσμεύτηκε προεκλογικά για τα τρία γνωστά «δεν» σε ό,τι αφορά το ασφαλιστικό σύστημα και ακριβώς έκανε τα αντίθετα. Οι συντάξεις μειώνονται, τα όρια συνταξιοδότησης αυξάνονται και οι εισφορές αυξάνονται και αυτές από την πίσω πόρτα, γιατί με τη σύσταση του εθνικού κεφαλαίου αλληλεγγύης των γενεών θεσμοθετείται χρηματοδότηση με το 4% των εισπράξεων του Φ.Π.Α. και αυτό σημαίνει ότι σύντομα θα αυξηθεί ο Φ.Π.Α. και θα τον πληρώσει πάλι ο λαός μας. Επομένως κοροϊδεύετε και εξαπατάτε την κοινωνία.
      Άκουσα Βουλευτές της Νέας Δημοκρατίας να επαίρονται ότι λύσατε το ασφαλιστικό των τραπεζών. Πράγματι έτσι είναι και αυτό αποτελεί μία κυνική ομολογία. Χαρίσατε 9.000.000.000 στην Εμπορική, στην Αγροτική, στην Ε.Τ.Β.Α. και πρόσφατα ένα στην Alpha Bank.
Από εκεί και πέρα, τα φορτώσατε στο Ι.Κ.Α. και λέτε σήμερα ότι καταρρέει, τα ελλείμματα είναι μεγάλα, τα ελλείμματα όμως τα οποία φορτώσατε εσείς. Το παραλάβατε το 2004 πλεονασματικό κατά 1,3 δισεκατομμύρια ευρώ και τώρα είναι μείον 1,5 δισεκατομμύριο και λέτε ότι καταρρέει και πρέπει να πάρετε μέτρα. 
    Αυτή είναι η πολιτική σας. Δώσατε στους τραπεζίτες την περιουσία των εργαζομένων, τη στιγμή που οι τράπεζες εμφανίζουν υπερκέρδη πάνω από το 50% και τα κέρδη τους το 2007 ήταν 6.000.000.000 ευρώ. Συνειδητά απαξιώνετε το δημόσιο ασφαλιστικό σύστημα και τον αναδιανεμητικό του χαρακτήρα. Λειτουργείτε σαν μάνατζερ των ιδιωτικών εταιρειών ασφάλισης και προσφέρετε σ’ αυτούς βορά τους νέους εργαζόμενους. 
    Το δημόσιο εκπαιδευτικό σύστημα εγκαταλείπεται, η κατάσταση στα νοσοκομεία της χώρας είναι τραγική, οι ελλείψεις προσωπικού, γιατρών και νοσηλευτικού προσωπικού είναι χιλιάδες και στους γιατρούς βέβαια ήδη χρωστάτε δεκάδες εκατομμύρια ευρώ από τις εφημερίες που δεν τους πληρώνετε και ετοιμάζονται για κινητοποιήσεις. Τώρα βέβαια θα τους πάτε και αυτούς στα δικαστήρια, θα χαρακτηρίσετε την απεργία τους παράνομη και καταχρηστική και στη συνέχεια θα τους απαγγείλετε και κατηγορίες για βλάβη του δημοσίου συμφέροντος. Το κάνατε στη Δ.Ε.Η., το κάνατε σήμερα και στον Ο.Τ.Ε., παράνομη και καταχρηστική. 
    Προχωράτε σε επικίνδυνα μονοπάτια. Δεν φθάνει η ληστεία των εργαζομένων, ποινικοποιείτε και το δικαίωμα της απεργίας. Όσο σκληραίνει η πολιτική σας απέναντι στην κοινωνική πλειοψηφία, τόσο φαλκιδεύονται τα δημοκρατικά δικαιώματα των πολιτών και αποβάλλετε τον μανδύα του σύγχρονου συντηρητικού κόμματος. Επιβάλλατε στο σύνολο του ελληνικού λαού φόρο κατοχής ακίνητης περιουσίας, απαλλάσσοντας ταυτόχρονα τους μεγαλοκατέχοντες, και υποχρεώνετε τους μικρομεσαίους ιδιοκτήτες να πληρώνουν ενοίκιο στο κράτος για να κατέχουν την περιουσία τους. Μήπως ήταν προεκλογική σας υπόσχεση και γι’ αυτό σας ψήφισε ο ελληνικός λαός; 
    Ξεπουλάτε τη δημόσια περιουσία και προκαλείτε διπλά την κοινωνία με την αδιαφάνεια και τις σκοτεινές συναλλαγές που ακολουθείτε, όπως στον Ο.Τ.Ε. Σειρά έχουν η Δ.Ε.Η., λιμάνια, αεροδρόμια, Ολυμπιακή, Ταχυδρομικό Ταμιευτήριο και το φιλέτο των Τουριστικών Ακινήτων. Μήπως σας έδωσε την εντολή και γι’ αυτά ο ελληνικός λαός; 
    Ό,τι αναφέρεται ως δημόσιο αγαθό για σας αποτελεί πρόκληση για καταστροφή, γιατί η ιδεολογία σας, η φιλοσοφία σας και η πολιτική σας το απορρίπτει. Κάνατε σημαία σας την καταπολέμηση της ακρίβειας και σήμερα στην αγορά κυριαρχούν τα καρτέλ που πραγματοποιούν υπερκέρδη, γονατίζοντας τους πολίτες που δεν μπορούν να τα βγάλουν πέρα. Ο υπερδανεισμός έχει φθάσει σε δυσθεώρητα ύψη. Δεν μπορούν να εξυπηρετηθούν τα δάνεια, τα επιτόκια αυξάνονται, οι κατασχέσεις πολλαπλασιάζονται και ο κοσμάκης βρίσκεται σε απελπισία. 
    Η ανεργία αυξάνεται και ο φαύλος κύκλος της πολιτικής σας συνεχίζεται. Τους αγρότες; Τους εξαφανίσατε. Το εισόδημά τους μειώθηκε κατά 24% -το δημοσίευσε πρόσφατα και η «ΚΑΘΗΜΕΡΙΝΗ», δεν είναι δική μας εφημερίδα- τη στιγμή που στις υπόλοιπες χώρες της Ευρωπαϊκής Ένωσης έχουμε αύξηση. Παράνομες εισαγωγές προϊόντων ελληνοποιούνται, εξαπατώνται καταναλωτές, εξαφανίζονται οι αγρότες και το αποτέλεσμα βέβαια είναι να δούμε τι θα γίνουν αυτοί οι άνθρωποι. Η δική σας πολιτική είναι πολιτική που εκφράζει τους μεσάζοντες, τους αεριτζήδες, τους απατεώνες και βέβαια είναι ενάντια στον ελληνικό λαό και γι’ αυτά σας κάναμε και την πρόταση μομφής.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, μισό λεπτάκι να ολοκληρώσω. Άλλωστε, μου περικόψατε το χρόνο στα πέντε λεπτά. Ήταν άδικο. Τέλος πάντων. 
    ΠΡΟΕΔΡΟΣ (Δημήτριος Σιούφας): Για να μιλήσουν και άλλοι συνάδελφοι. Ολοκληρώστε με μία φράση. 
    ΔΗΜΗΤΡΙΟΣ ΒΑΡΒΑΡΙΓΟΣ: Θέλω να δηλώσω ότι καταψηφίζουμε την Κυβέρνηση, ψηφίζουμε την πρόταση δυσπιστίας που κατέθεσε το ΠΑ.ΣΟ.Κ. και δηλώνουμε συμπαράσταση στον αγώνα των εργαζομένων για να ανατρέψουμε την πολιτική της Νέας Δημοκρατίας και τη Νέα Δημοκρατία, όταν έρθει η ώρα των εκλογών. 
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
    Κύριε Παναγιωτόπουλε, για δέκα λεπτά, παρακαλώ.
    ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ πολύ, κύριε Πρόεδρε. 
    Κυρίες και κύριοι συνάδελφοι, παρακολούθησα το μεγαλύτερο μέρος των αγορεύσεων, είτε με τη φυσική παρουσία μου στην Αίθουσα είτε από το κλειστό κύκλωμα τηλεόρασης, το μεγαλύτερο μέρος των αγορεύσεων των συναδέλφων όλων των παρατάξεων και βεβαίως των συναδέλφων της Αξιωματικής Αντιπολίτευσης. Δεν είδα από τα όσα ειπώθηκαν από την πλευρά των συναδέλφων του ΠΑ.ΣΟ.Κ. να κομίσουν κάτι νεώτερο, ακόμα και στο επίπεδο της ασκήσεως κριτικής προς την Κυβέρνηση. Ακούσαμε μία επανάληψη -σε αρκετές περιπτώσεις ενδιαφέρουσα, σε άλλες περιπτώσεις πληκτική και κουραστική- των στερεοτύπων, τα οποία παρακολούθησαν και κυριάρχησαν την κριτική του ΠΑ.ΣΟ.Κ. προς την Κυβέρνηση της Νέας Δημοκρατίας και πριν τις εκλογές του Σεπτεμβρίου.
      Κυρίες και κύριοι συνάδελφοι του ΠΑ.ΣΟ.Κ. αυτά κρίθηκαν. Ο ελληνικός λαός απεφάσισε και είπε εμπιστεύομαι τη Νέα Δημοκρατία, εμπιστεύομαι τον κ. Κώστα Καραμανλή, συνεχίστε να κυβερνάτε, συνεχίστε την πολιτική των μεταρρυθμίσεων, βελτιώστε τη ζωή του Έλληνα και της Ελληνίδας προς το καλύτερο. Αυτή είναι η εντολή που πήραμε και αυτή η εντολή είναι πρόσφατη.
      Όμως, δεν μπορώ να μη σταθώ στο μηδενιστικό περιεχόμενο της Αντιπολίτευσης που ακούστηκε και διατυπώθηκε κατά τον πλέον αντιπροσωπευτικό τρόπο πριν από λίγο από τον Κοινοβουλευτικό Εκπρόσωπο του ΠΑ.ΣΟ.Κ. τον έμπειρο και διακεκριμένο Κοινοβουλευτικό κ. Παπουτσή. Ομολογουμένως δεν περίμενα αυτόν τον μηδενισμό και αυτές τις πολιτικές ακρότητες από την πλευρά του. Ούτε λίγο ούτε πολύ αναφερόμενος στο έργο της Κυβέρνησης της Νέας Δημοκρατίας και των Υπουργών της Νέας Δημοκρατίας μας απεκάλεσε managers συμφερόντων.
       Αποφασίστε, κυρίες και κύριοι συνάδελφοι του ΠΑ.ΣΟ.Κ., για τη δική σας ταυτότητα για να καταλήξετε σε μία συγκεκριμένη κριτική για την Κυβέρνηση. Όταν βρίσκεστε στην Αντιπολίτευση θυμόσαστε τον παλιό αριστερό εαυτό της πολιτικής σας εφηβείας. Θυμόσαστε την ταξική ανάλυση και περίπου παριστάνετε τους νεολαίους της λενινιστικής Κομσομόλ. Όταν φθάνετε στα κυβερνητικά και στα υπουργικά πόστα τότε διαβάζετε τους κλασικούς του νεοφιλελευθερισμού, γίνεστε οι καλύτεροι μαθητές του Φρίντμαν, του Ρικάρντο και του Άνταμ Σμιθ. Η πραγματικότητα βοά και δεν επιδέχεται καμμία αμφισβήτηση. Η Κυβέρνηση των εκσυγχρονιστών του ΠΑ.ΣΟ.Κ. ήταν εκείνη που πολλαπλασίασε τις κοινωνικές ανισότητες και τις ταξικές επιλογές στην ελληνική κοινωνία. Παράδειγμα, οι ιδιωτικές δαπάνες στο χώρο της υγείας πότε ξεπέρασαν κατά πολύ τις δημόσιες δαπάνες; Στην εποχή της διακυβέρνησης της χώρας από τους εκσυγχρονιστές του ΠΑ.ΣΟ.Κ. Τότε ο ελληνικός λαός και το ξέρετε πολύ καλά υποχρεώθηκε …
      ΕΜΜΑΝΟΥΗΛ ΣΚΟΥΛΑΚΗΣ: Έλεος!
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε  Σκουλάκη.
      ΠΑΝΟΣ ΠΑΝΑΓΙΩΤΟΠΟΥΛΟΣ: …να ξοδεύει περισσότερα από την τσέπη του για να καλύψει τα κενά της λειτουργίας του Εθνικού Συστήματος Υγείας που το έστησαν είναι αλήθεια προσωπικότητας ανεγνωρισμένου κύρους όπως ο αείμνηστος Γεώργιος Γεννηματάς και το πρόδωσαν οι Κυβερνήσεις των εκσυγχρονιστών που ακολούθησαν. Είναι νωπές οι δηλώσεις και είναι στη διάθεσή σας, κορυφαίων στελεχών του ΠΑ.ΣΟ.Κ. που δεν είναι σ’ αυτήν την Αίθουσα και είναι κρίμα όπως ο Δημήτρης Κρεμαστινός ή ο Παρασκευάς Αυγερινός που έχουν πει επανειλημμένως ότι  το Ε.Σ.Υ. όπως το οραματίστηκε και  το σχεδίασε ο Γεώργιος Γεννηματάς ποτέ δεν μπόρεσε να εφαρμοστεί στην πράξη.
      Και δεν μπόρεσε να εφαρμοστεί στην πράξη γιατί άλλα λέγατε στα χρόνια της πολιτικής σας αθωότητος και των πολιτικών οραματισμών σας και άλλα λέγατε όταν γίνατε οι επαγγελματίες της εξουσίας, το κόμμα που ταυτίστηκε με την Κυβέρνηση και το κράτος όταν όλοι προσβληθήκατε από την ασθένεια του κυβερνητισμού. Αυτή την ασθένεια πληρώνετε. 
      Και δεν τα ακούτε αυτά μόνο από εμάς. Τα λέτε και οι ίδιοι γιατί υπάρχουν γενναίες φωνές μέσα από το ΠΑ.ΣΟ.Κ. που είναι ένας μεγάλος κοινωνικός και πολιτικός χώρος όπως είναι και ο χώρος της Κεντροδεξιάς που κυβερνά σήμερα. Τα ακούτε λοιπόν και από τα στελέχη σας. Αυτά ακριβώς πληρώνετε σήμερα. Και αυτή η εσωτερική κρίση σας φέρνει στο επίπεδο του συνεχούς διαγκωνισμού με τον ΣΥ.ΡΙΖ.Α. κάτω από το άγχος των δημοσκοπήσεων. 
      Θαυμάστε την τακτική που ακολουθείτε στο Κοινοβούλιο. Ξεκινήσατε από ονομαστική ψηφοφορία. Στο δρόμο συναντήσατε την πρωτοβουλία του Συνασπισμού για δημοψήφισμα. Ευκαιριακά και καιροσκοπικά είπατε, συντασσόμεθα. Όμως μετά είδατε ότι το να γίνετε ουρά του Συνασπισμού εσείς ένα κόμμα που κυβέρνησε τόσα χρόνια στην Ελλάδα σας φέρνει σε μια πολύ δύσκολη θέση. Δημιουργεί την εντύπωση ότι η Αριστερά και η Κεντροαριστερά θα εκφράζονται τα επόμενα χρόνια από δύο ισότιμα και ισοδύναμα κόμματα.
      Αυτό σας ανησυχεί βεβαίως και φυσιολογικά. Τρέξατε λοιπόν άρον-άρον. Εκδήλωση ο Συνασπισμός την Πέμπτη; Εκδήλωση το ΠΑ.ΣΟ.Κ. την Παρασκευή. Πρόταση για δημοψήφισμα ο Συνασπισμός; Διαβάσατε τον Κανονισμό της Βουλής, να προλάβουμε καταθέτοντας πρόταση δυσπιστίας.
      Και είμαι βέβαιος ότι η ηγετική ομάδα του ΠΑ.ΣΟ.Κ. αναρωτιέται, πέρα από τα όσα λέγονται τα μεγαλόστομα σ’ αυτήν την Αίθουσα, για το τι κερδίσατε. Βοηθήσατε να αναδειχθεί το έργο της Νέας Δημοκρατίας, βοηθήσατε να συνειδητοποιήσουμε ακόμη και τις αδυναμίες μας, διότι εμείς έχουμε αυτοπεποίθηση… 
      ΡΟΔΟΥΛΑ ΖΗΣΗ: Εσείς το έργο σας το πιστοποιείτε;
      ΠΑΝΟΣ ΠΑΝΑΓΙΩΤΟΠΟΥΛΟΣ:...και κάνουμε και την αυτοκριτική μας. Δεν μπορείτε όμως να αλλοιώσετε την πραγματικότητα που βλέπει όλος ο ελληνικός λαός. 
      ΡΟΔΟΥΛΑ ΖΗΣΗ: Δεν είπατε για έργο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Φίλες και φίλοι, αγαπητοί συνάδελφοι του Πανελληνίου Σοσιαλιστικού Κινήματος, ο ελληνικός λαός βλέπει ότι η Κυβέρνηση μπορεί να έχει και τις αρρυθμίες της, μπορεί να έχει και τα λάθη, τις αδυναμίες της, όταν τραβήξουμε όμως την κόκκινη γραμμή και κάνουμε το ισοζύγιο, τα θετικά είναι πολλαπλά. Το έργο της Κυβέρνησης, η προσφορά προς τον τόπο υπερτερούν έναντι της οποιασδήποτε αδυναμίας ή του οποιουδήποτε λάθους. Αυτή είναι η αλήθεια.
      Εμάς δεν μας ενδιαφέρει ποιος θα κερδίσει σ’ αυτά τα καλλιστεία της αντιπολιτευτικής ακρότητας. Δεν μας ενδιαφέρει ποιος θα ανέβει πρώτος στο βάθρο και ποιο θα είναι το αποτέλεσμα του διαγκωνισμού, αν θα κόψει πρώτος το νήμα του ΣΥ.ΡΙΖ.Α. με τη σημαία του δημοψηφίσματος ή αν θα κερδίσει στην κούρσα των εντυπώσεων το ΠΑ.ΣΟ.Κ. με την πρόταση δυσπιστίας. 
      Αυτό που ενδιαφέρει τον ελληνικό λαό -και φάνηκε σ’ αυτήν την Αίθουσα- είναι ότι το ΠΑ.ΣΟ.Κ. δεν έχει πρόταση. Το ΠΑ.ΣΟ.Κ. δεν έχει πρόταση! Ασκεί μία μηδενιστική Αντιπολίτευση. Διαγράφει τα πάντα. Καμώνεται πως δεν υπάρχει, για παράδειγμα, πρόβλημα με το ασφαλιστικό, ενώ πριν από λίγα χρόνια ερχόσασταν εσείς οι ίδιοι, η Κυβέρνησή σας να πείσει την κοινή γνώμη να ψηφίσει το νόμο Γιαννίτση, ένα νόμο πολύ σκληρότερο από το νόμο με τον οποίο η Νέα Δημοκρατία προσπαθεί να κατοχυρώσει τα ασφαλιστικά και κοινωνικά δικαιώματα των επομένων και μεθεπομένων γενεών και να εξασφαλίσει στην πορεία του χρόνου τη βιωσιμότητα του συστήματος κοινωνικής ασφάλισης στην Ελλάδα. 
      Τότε υπήρχε πρόβλημα στο ασφαλιστικό και σήμερα δεν υπάρχει; Ξεχνάτε μήπως ότι η προσέγγιση που επιχείρησε ο, αξιόλογος κατά τα άλλα, κ. Γιαννίτσης είχε στοιχεία τα οποία περιόριζαν το χαρακτήρα της αναδιανομής και καθιέρωναν χαρακτήρα κεφαλαιοποιητικό στο σύστημα της κοινωνικής ασφάλισης; 
      Σήμερα ο κ. Καραμανλής έρχεται να εγγυηθεί το δημόσιο χαρακτήρα και το χαρακτήρα αναδιανομής. Ερχόμαστε δηλαδή να εγγυηθούμε ότι το ασφαλιστικό σύστημα θα εξακολουθεί να ισχύει και να λειτουργεί σαν κοινωνικό αμορτισέρ υπέρ των κοινωνικά αδυνάτων, διότι οι έχοντες και κατέχοντες δεν αγωνιούν και δεν άγχονται για το τι θα γίνει με την κοινωνική ασφάλιση στην Ελλάδα, γιατί προσφεύγουν στις ιδιωτικές ασφαλιστικές εταιρείες, έχουν να πληρώσουν και κατοχυρώνουν το μέλλον και τα γηρατειά τους. Αν προχωρούμε σ’ αυτές τις ρυθμίσεις, προχωρούμε για να στηρίξουμε τα αδύνατα στρώματα της ελληνικής κοινωνίας. 
      Ειπώθηκαν πολλά. Εγώ δεν έχω το χρόνο να αναφερθώ διεξοδικά στο έργο, στην πολιτική υπέρ των αδυνάτων, στο Λ.Α.Φ.Κ.Α., στην αύξηση του Ε.Κ.Α.Σ., της συντάξεως του Ο.Γ.Α., του επιδόματος της ανεργίας, στο Ταμείο κατά της φτώχειας. Τόσο ο Πρωθυπουργός όσο και ο Υπουργός Εθνικής Οικονομίας έκαναν δηλώσεις σήμερα.
      Αυτό το οποίο θέλω να τονίσω –και κλείνω με αυτό, κύριε Πρόεδρε, με την άδειά σας- είναι ότι αποτελεί απαράδεκτη συμπεριφορά -και το ακούσαμε χθες το βράδυ μέσα σ’ αυτήν την Αίθουσα- τη στιγμή που ο Πρωθυπουργός και η Υπουργός των Εξωτερικών προχωρούν στην αντίστροφη μέτρηση για να πάρουν το αεροπλάνο και να πάνε στο Βουκουρέστι και να φέρουν σε πέρας την τελική διαπραγμάτευση για το θέμα των Σκοπίων, κάποιοι να ρίχνουν λάδι στη φωτιά και να διασπούν σ’ αυτήν την Αίθουσα το εσωτερικό μέτωπο που είναι αρραγές, ιδιαίτερα –και το λέω μετά λόγου γνώσεως- όταν τις τελευταίες ώρες κυβερνητικοί παράγοντες του μεγάλου μας συμμάχου, των Ηνωμένων Πολιτειών, προβαίνουν σε απαράδεκτες δηλώσεις –το τονίζω!- που αφορούν το θέμα των Σκοπίων.
      Η Ελλάδα θα σταθεί όρθια μέχρι το τέλος. Αποτελεί διακηρυγμένη απόφαση του κ. Κώστα Καραμανλή. Θα δώσουμε τη μάχη. Αν τα Σκόπια δεν συνομολογήσουν σ’ ένα δίκαιο συμβιβασμό, που θα κατοχυρώνει την ειρήνη και τη σταθερότητα στην περιοχή μας, το βέτο είναι προ των πυλών. 
      Ελάτε να συσπειρωθούμε όλοι, αυτές τις κρίσιμες τελευταίες ώρες, γύρω από την Κυβέρνηση του τόπου. Θα δώσουμε τη μάχη και θα νικήσουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ο Πρόεδρος κ. Απόστολος Κακλαμάνης θα μιλήσει τώρα και αμέσως μετά ο Πρόεδρος του ΣΥ.ΡΙΖ.Α. κύριος Αλέξανδρος Αλαβάνος. 
      Ορίστε, κύριε Κακλαμάνη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, ξέρετε από την Καινή Διαθήκη την Κολυμβήθρα του Σιλωάμ. Έτσι φαντάζονται τινές, όχι μόνο σε αυτήν την Αίθουσα την κατάσταση γιατί έβλεπα απόψε και κάποια μεγάλα κανάλια τα οποία έλεγαν πράγματι ότι όλα αυτά ανάγονται στην προηγούμενη τετραετία, έγιναν εκλογές, ο λαός ενέκρινε. Ωραία. Τέσσερα χρόνια ο κ. Καραμανλής μάδαγε τη μαργαρίτα πότε θα κάνει τις εκλογές!
      Ήρθαν οι πυρκαγιές του Ιούλη του 2007 και θυμάμαι μια επίκαιρη ερώτηση που έκανα –δεν ήρθε φυσικά ο κ. Καραμανλής για να απαντήσει- για το αν προγραμματίζουν κάτι για τον Αύγουστο που έρχονται τα μελτέμια. Ναι, προγραμμάτιζαν τις εκλογές. Φούντωσαν οι πυρκαγιές με τα μελτέμια, φόρεσε ο κ. Καραμανλής αλά Μπους το αμπέχωνο με σαράντα ένα βαθμούς θερμοκρασία, έκλαψε για τους νεκρούς αλλά τους ξαναθυμηθήκατε έκτοτε αλήθεια; Και παραλίγο να πάμε με μαύρα περιβραχιόνια στις εκλογές. Είναι δυνατόν –λέει- να έχουμε τέτοιες καταστροφές και η Αντιπολίτευση να κάνει συγκεντρώσεις; Ωραία. Νομίζετε πραγματικά ότι έγιναν οι εκλογές και όπως συμβαίνει όταν ανοίγει άλλο μπακάλικο στη γειτονιά και οι κακοπληρωτές ανοίγουν άλλο τεφτέρι και μένει ο προηγούμενος μπακάλης με τα χρωστούμενα και τα βερεσέδια, μπορείτε να κάνετε τα ίδια; Δεν είναι έτσι τα πράγματα. Νομίζω ότι προκαλεί την κοινή γνώμη το να ισχυρίζεστε ότι επειδή πέρασαν μόλις έξι μήνες από τις εκλογές δεν είναι δυνατόν η Αντιπολίτευση να σας εγκαλέσει εδώ για όσα πράττετε, διαπράττετε, και απειλείτε να διαπράξετε στο μέλλον.
      Κύριοι της Κυβέρνησης -οι συνάδελφοι που σας στηρίζουν τι να κάνουν, είναι εκατόν πενήντα δύο και δεν μπορεί και κανείς πραγματικά ενεργώς να διαφοροποιηθεί- έχετε καταλάβει, έχετε συνειδητοποιήσει ότι έχετε διαλύσει τα πάντα; Κύριε Υπουργέ –βλέπω και τον Υφυπουργό σας- έχετε συνειδητοποιήσει ότι όταν κατηγορείτε το ΠΑ.ΣΟ.Κ. ότι έκανε κομματικό κράτος έχετε μια ολόκληρη Ελληνική Αστυνομία η οποία είναι χωρισμένη σε φέουδα και ομάδες νεοδημοκρατών που αλληλοκατηγορούνται για εγκλήματα του κοινού ποινικού νόμου; Ότι καταλαμβάνουν τα γραφεία της Νέας Δημοκρατίας και λένε, εδώ είναι το σπίτι μας; Και ταυτόχρονα η εγκληματικότητα αυξάνεται ραγδαία. Το έχετε συνειδητοποιήσει αυτό; 
      Κάναμε αυτήν την πρόταση δυσπιστίας, θα ακολουθήσει η πρόταση για το δημοψήφισμα και αυτά, κυρίες και κύριοι συνάδελφοι, είναι θεσμοί και διαδικασίες που προβλέπει το ίδιο το Σύνταγμα και ο Κανονισμός της Βουλής. Δεν είναι μπαρουτάδικα το Σύνταγμα και ο Κανονισμός της Βουλής για να λέει ο κ. Καραμανλής στην Κοινοβουλευτική Ομάδα ότι πρόκειται για πυροτεχνήματα. Ο θεσμός της δυσπιστίας, όπως και ο θεσμός της ψήφου εμπιστοσύνης είναι βασικοί για τη λειτουργία της Κοινοβουλευτικής Δημοκρατίας! 
      Ο κ. Καραμανλής χθες – η Κοινοβουλευτική Ομάδα δεν περιορίστηκε σ’ αυτό- εξαπέλυσε μύδρους εναντίον του ΠΑ.ΣΟ.Κ. και του ΣΥ.ΡΙΖ.Α. Και τι δεν είπε για αντιδραστικότητα, για λαϊκισμό, για ανευθυνότητα, για μηδενισμό. Και φθάσατε στο ακραίο σημείο, στο ακρότατο σημείο με αυτά που προωθείτε στα Μέσα Μαζικής Ενημέρωσης. Έφυγε ο κ. Ρουσόπουλος. Τον άκουσα και είχαν ετοιμάσει ένα εξαιρετικό κείμενο οι συνεργάτες του. Πράγματι είναι ο μόνος Υπουργός, ο Υπουργός «προπαγάνδας» που κάνει πράγματι καλή δουλειά. Αλλά, ξέρετε, αυτά είναι σαν τη στάμνα που πάει πολλές φορές αλλά κάποτε σπάει ή σαν το ψέμα που έχει κοντά ποδάρια όπως λέει ο λαός μας!  
      Εγώ, λοιπόν, ερωτώ: Υπήρξε πράγματι κίνδυνος για το πολίτευμα διότι ένα κόμμα ζήτησε να δει τον Πρόεδρο της Δημοκρατίας; Πού φθάσαμε τέλος πάντων; Μα ο τελευταίος πολίτης δικαιούται, και από το ίδιο το Σύνταγμα, να τύχει ακροάσεως. Υπάρχει διάταξη για το δικαίωμα αναφοράς στις Αρχές και τις εξουσίες. Κι εσείς ξεσηκώσατε αυτήν τη θύελλα διότι ήθελε ο ΣΥ.ΡΙΖ.Α. να διατυπώσει την άποψή του, την όποια άποψή του, είτε συμφωνείτε είτε δεν συμφωνείτε; Όμως αυτό είναι η αντίληψή σας και αυτήν την αντίληψη εξέφρασε και χθες ο Πρωθυπουργός στην Κοινοβουλευτική Ομάδα. 
      Δυστυχώς δεν έρχεται συχνά εδώ και όταν έρχεται μιλάει για «πολιτικό πολιτισμό». Θα έλεγα για την αδόκιμη αυτή έκφραση του κυρίου Πρωθυπουργού και απράγμονος, όπως ισχυρίστηκε για να μην προσέλθει στην Επιτροπή Μορφωτικών Υποθέσεων, πρώην Υπουργού Πολιτισμού ότι υπάρχει ανάγκη μεγαλύτερου σεβασμού. Είναι το μόνο φόρουμ, ο μόνος χώρος που γνωρίζετε καλά ότι παραμένει για την ώρα ελεύθερος από τα μεγάλα οικονομικά συμφέροντα που μαστίζουν και λυμαίνονται τον τόπο, αυτά τα συμφέροντα που τα καταγγέλλατε εσείς!
      (Χειροκροτήματα από την πτέρυγα του ΠΑ.ΣΟ.Κ.)
      Και πολλοί είχαν την αφέλεια –πρέπει να δηλώσω κι εγώ αφελής- να πιστεύουν ότι έχοντας απέναντί σας αυτούς, που για τα δικά τους συμφέροντα φυσικά, φυσικότατα, έκαναν ό,τι κάνουν και τώρα απέναντι στο ΠΑ.ΣΟ.Κ.,  αν μη τι άλλο από λόγους πολιτικής φιλοτιμίας δεν θα καθόσασταν μετά τις εκλογές στο ίδιο τραπέζι μ’ αυτούς που αποκαλούσατε «προαγωγούς του δημόσιου βίου της χώρας». Εκεί λοιπόν πάνε και τα κονδύλια της Κοινότητας, δεσμεύεται ο Προϋπολογισμός Δημοσίων Έργων δεν ξέρω για πόσα χρόνια, για να τρώνε οι μεγαλοκατασκευαστές και να διαλύονται οι επιχειρήσεις του μεσαίου και μικρού βεληνεκούς του κλάδου των κατασκευών.
      Και ήρθε ο κ. Καραμανλής χθες και είπε ότι οι αλλαγές και οι μεταρρυθμίσεις που έκανε μεταξύ άλλων είναι η συγχρηματοδότηση έργων μεταξύ δημοσίου και ιδιωτών, ότι είναι η φορολογική μεταρρύθμιση. Ξέρετε, εκείνο το «χάρισμα» ενός δισεκατομμυρίου, φόρων που επέβαλε το ΠΑ.ΣΟ.Κ. για τα διανεμόμενα κέρδη των μεγαλομετόχων. Ή οι «χάρες» στους μεγαλοϊδιοκτήτες ακίνητης περιουσίας, σε βάρος των μικρών που αν έχουν ένα πενηντάρι τετραγωνικά μέτρα και ένα άλλο ακίνητο στο χωριό θα φορολογηθούν για το ένα από τα δυο. Ή τα πλαστά τιμολόγια, τα πρόστιμα εκεί, της περί την Θεσσαλονίκην, και άλλες περιοχές της χώρας. Κάτι καταλαβαίνουμε, φωνάζουμε όταν έρχονται οι διατάξεις. Περνούν στα γρήγορα από δω. Αυτή είναι η φορολογική μεταρρύθμιση! Για τα «υποζύγια» όμως του κρατικού προϋπολογισμού, τους μισθωτούς και τους συνταξιούχους, είναι τα φορολογικά βάρη μέσα και από άμεσους αλλά κυρίως και μέσα από την έμμεση φορολογία.
      Αγαπητοί συνάδελφοι, μήπως είναι μεταρρύθμιση –έχω υπ’ όψιν μου όλο τον κατάλογο, αλλά δεν έχω χρόνο- αυτό που ισχυρίστηκε για τις Δ.Ε.Κ.Ο. ο Πρωθυπουργός χθες στην Κοινοβουλευτική σας Ομάδα, δηλαδή ο υπερδιπλασιασμός των ελλειμμάτων των Δ.Ε.Κ.Ο., οι αθρόες προσλήψεις εκτός Α.Σ.Ε.Π.; Εσείς οι Βουλευτές της Νέας Δημοκρατίας το ξέρετε καλά πόσο σας κοστίζει και προσωπικά όταν πηγαίνετε στις περιφέρειές σας και σας λένε: «Μα εδώ, στην τάδε θυγατρική του Ο.Τ.Ε. προσελήφθησαν τόσοι, στη Δ.Ε.Η. προσελήφθησαν τόσοι». Χίλιοι τόσοι, δυο χιλιάδες –δεν ξέρω πόσοι, ο κύριος Υπουργός τα ξέρει καλύτερα- πήραν την εντολή από το Α.Σ.Ε.Π., με τις γνωστές μεθοδεύσεις, για να προσλάβουν αυτούς που θέλουν. Ή είναι μεταρρύθμιση στις Δ.Ε.Κ.Ο. ή μπίζνες -και το λέω μετά λόγου γνώσεως- τύπου ΛΑΡΚΟ με το νικέλιο ή της Αγροτικής Τράπεζας με τις καταθέσεις υψηλού ρίσκου σε τράπεζες των Ηνωμένων Πολιτειών, με τη μεσολάβηση με 1% off shore εταιρειών αγνώστου ιδιοκτησίας. 
      Θα μου πουν κάποιοι: Μα, δεν θα σταματήσουν κάποτε τα σκάνδαλα και η σκανδαλολογία; Ναι, εγώ πιστεύω ότι μπορούν να σταματήσουν, αρκεί να το θέλουμε! 
      Όταν, κυρίες και κύριοι συνάδελφοι, το ΠΑ.ΣΟ.Κ., ο κ. Γιώργος Παπανδρέου, εγώ που σας μιλώ απ’ αυτό το Βήμα έκανα εδώ επίκαιρες ερωτήσεις στον Πρωθυπουργό, κάποτε, διακόπτοντας και τον κ. Παυλόπουλο, είπα: Αυτές οι δεκατέσσερις εξεταστικές επιτροπές που ζητήσατε και που απέρριπτε το ΠΑ.ΣΟ.Κ. –πολλές φορές και τα άλλα κόμματα- γιατί δεν τις φέρνετε τώρα που έχετε πλειοψηφία;
      Δεν υπάρχει θέμα παραγραφών εδώ, διότι στα ζητήματα της πολιτικής ευθύνης τα κόμματα και οι πολιτικοί άνδρες που θέλουν να ατενίζουν ως έντιμοι πολιτικοί το λαό δεν λένε παραγραφή για εμάς ή για τους άλλους. Σας προκαλούμε και τώρα για το Χρηματιστήριο, για τα εξοπλιστικά, για την Ολυμπιακή, για τον Ο.Σ.Ε., για οτιδήποτε, αλλά και γι’ αυτά τα τωρινά τα δικά σας, αν θέλετε να περάσετε κάποτε έξω από το Κοινοβούλιο και να κοιτάζετε τον κόσμο στα μάτια!
      Γιατί να χρεώνεται η Κυβέρνησή σας, το οποιοδήποτε περιβάλλον του Πρωθυπουργού; Μα, να καλούμε τον κ. Κλαδά που έδινε ιδιωτικές γνωμοδοτήσεις στον κ. Ζαχόπουλο για εκείνη την περίφημη υπόθεση, θύμα της φαλλοκρατικής και φαυλοκρατικής λογικής,...
      (Χειροκροτήματα από την πτέρυγα του ΠΑ.ΣΟ.Κ.)
...η οποία έγινε και θύτης βέβαια, γιατί έτσι είναι στις βρωμοδουλειές. Όταν κάποιος βρίσκεται υπό το κράτος εκβιασμών, δεν ξέρει τι θα του βγει.
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Και να έλθει ο κ. Χατζηγάκης να απαγορεύσει τη δημοσίευση κασετών και οτιδήποτε άλλο; Θα σταματήσει με αυτό ο εκβιασμός που προφανώς υφίσταται η Κυβέρνηση και ο Πρωθυπουργός; Διότι εδώ δεν καταπίνουμε ό,τι μας σερβίρετε, ότι δηλαδή το περίφημο CD...
      (Διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κύριε Πρόεδρε, παρακαλώ ολοκληρώστε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριοι συνάδελφοι, είμαι διατεθειμένος να εξηγήσω αυτήν την άποψή μου, αν κάποιος πιστεύει ότι όλος αυτός ο γύρος του C.D. έφθασε στου Μαξίμου –υπάρχει αυτή η εκκρεμότητα με τον κ. Κλαδά για το Σ.Δ.Ο.Ε.- και δεν είδε κανείς αυτό το C.D.! Και εστάλη όχι στον ανακριτή, την ώρα που έπρεπε να αποφασιστεί αν θα προφυλακιστεί ή όχι το θύμα του κ. Ζαχόπουλου, αλλά πήγε κατευθείαν στον κ. Κολιοκώστα! Και να μας λέει ο κύριος Υπουργός Δικαιοσύνης εδώ ότι δυναμιτίζουμε το πολίτευμα, το οποίο στηρίζεται στη δικαιοσύνη;
      Αλίμονο αν το πολίτευμά μας στηριζόταν σε κάποιους επίορκους δικαστές και εισαγγελείς που ξέρουμε όλοι πολύ καλά ότι είναι πρόθυμοι. Ένα ελάχιστο, ασήμαντο ποσοστό ίσως να υπηρετεί οποιαδήποτε κυβέρνηση, οποιαδήποτε κατάσταση και είναι έτοιμοι να υπηρετήσουν και την επόμενη κατάσταση όσοι έχουν τέτοιο δικαστικό ήθος και τέτοιο χαρακτήρα.
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Ο χρόνος είναι που με κυνηγά σε όλη μου τη ζωή.
      ΠΡΟΕΔΡΟΣ (Δημήτριος Σιούφας): Τον κυνηγούσατε κι εσείς, όμως!
      ΑΠΟΣΤΟΛΟΣ ΚΑΚΛΑΜΑΝΗΣ: Θα τελειώσω, αγαπητοί συνάδελφοι, γιατί ξέρω ότι κάποιοι, ιδίως οι νεώτεροι που δεν με ξέρετε, με βλέπετε πολλές φορές κάπως αγριωπό. Δεν είμαι τόσο κακός όσο νομίζουν μερικοί.
      Θέλω, λοιπόν, να σας πω –για να κλείσω- τα εξής: Δεν ξέρω αν σας αρέσουν τα κόμικς. Εγώ είμαι εραστής της ενάτης Τέχνης και στο εβδομαδιαίο «9» της «ΕΛΕΥΘΕΡΟΤΥΠΙΑΣ» έχει δύο κόμικς, κύριε Πρόεδρε. 
      Στο ένα με τον Ζερβό –«Δούρειος Άνεμος» είναι η σελίδα- ένας δημοσιογράφος παίρνει συνέντευξη –ας πούμε- από εσάς, κύριε Παυλόπουλε, πρώτος τη τάξει Υπουργό –σαν να παίρνει συνέντευξη από τον Πρωθυπουργό- και σας ρωτά τα εξής: «Παρά τις πυρκαγιές και το σκάνδαλο των ομολόγων, ο κόσμος σας ξαναψήφισε. Τι σκέφτεσαι γι’ αυτό τον κόσμο, κύριε Υπουργέ;»
      Και απαντάει ο κύριος Υπουργός από τον καναπέ του: «Μας θέτει προ των ευθυνών μας να κάνουμε ακόμη πιο φρικτά και πιο ολέθρια πράγματα, για να πάρουμε και τις επόμενες εκλογές».
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το δεύτερο είναι πιο απαλό.
(Θόρυβος, διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Λέει το δεύτερο: «Σκέψου», λέει στο ρινγκ επάνω ο προπονητής ενός μποξέρ που έχει πέσει φαρδύς πλατύς κάτω από τα χτυπήματα του αντιπάλου, «ότι απέναντί σου είναι ό,τι σε ταλαιπωρεί, το διεφθαρμένο κράτος, οι δανειστές σου, η γυναίκα σου, ο γείτονάς σου που ακούει σκυλάδικα στη διαπασών, η Φάνη Πάλλη-Πετραλιά». Κρίμα για τη Φάνη που τη βάζει με όλους αυτούς. «Όλα αυτά κάνε τα σάκο του μποξ και χτύπα». Απαντάει ξεψυχισμένα ο άλλος: «Μπορούν δύο σάκοι μποξ να χτυπηθούν μεταξύ τους;». Η απάντηση είναι: «Ναι».
      ΠΡΟΕΔΡΟΣ (Δημήτριος Σιούφας): Ευχαριστούμε πολύ, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μπορεί να νομίζετε ότι ο λαός είναι κάτω, αλλά εμείς είμαστε καλύτεροι προπονητές και θα τον βοηθήσουμε να σηκωθεί και να παλέψει και να νικήσει μέσα σε αυτήν την άνιση μάχη που είναι υποχρεωμένος να δώσει.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Ευχαριστούμε πολύ, κύριε Πρόεδρε.
      Το λόγο έχει ο Πρόεδρος της Κοινοβουλευτικής Ομάδας του Συνασπισμού της Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, κατ’ αρχάς, θα ήθελα να κάνω μία παρατήρηση. Τρίτη μέρα συζήτησης της πρότασης δυσπιστίας απέναντι στη Κυβέρνηση Καραμανλή και ο κύριος Καραμανλής δεν έχει εμφανιστεί ακόμη μέσα στην Αίθουσα και θέλουμε να δούμε αν θα εμφανιστεί απλώς τη στιγμή που θα αναγνώσει την ομιλία του.
      Ακούγοντας τις τοποθετήσεις πολλών συναδέλφων, ιδιαίτερα των Βουλευτών της Νέας Δημοκρατίας, αλλά και σχόλια διαφόρων δημοσιογράφων σε ιδιωτικά κανάλια, θα νόμιζε κάποιος ότι αυτές τις μέρες, το μόνο που συζητιέται εδώ είναι τα κόλπα εντυπωσιασμού του Συνασπισμού Ριζοσπαστικής Αριστεράς και ο ανταγωνισμός ανάμεσα στο Συνασπισμό Ριζοσπαστικής Αριστεράς και το ΠΑ.ΣΟ.Κ. Ακούω διάφορους όρους, από σκάκι, ματ, πατ, ρουά, ρεν, φορσέ, που δεν τους ξέρουμε και όλοι, όρους από ποδόσφαιρο, πέναλτι, γκολ, κίτρινη κάρτα, αποβολή. Ακόμη, ορισμένοι μίλησαν και για καλλιστεία και για Μις Ελλάς. Ξεχνούν ή θέλουν να ξεχάσουν ή θέλουν να ξεχάσει η κοινωνία ότι αυτό που έχει προκαλέσει όλη αυτήν την αναταραχή στη Βουλή εδώ και δύο εβδομάδες, είναι το δικαίωμα των ανθρώπων που κλείνουν τον εργασιακό τους κύκλο, που θέλουν σε αυτήν τη φάση της ζωής τους -αντικειμενικά όχι την πιο εύκολη- να ζήσουν ευτυχισμένα, με αξιοπρέπεια, με αυτοεκτίμηση και όχι σαν ζητιάνοι.
      Γι’ αυτό, κατά τη γνώμη μου, το στίγμα και το πραγματικό περιεχόμενο αυτών που γίνονται και που για πολλούς είναι ακατανόητα, μέσα από ρητορείες ή άλλα, το έδωσε απ’ όλους μας καλύτερα ένα μη μέλος της Βουλής και συγκεκριμένα, ο Πρόεδρος της Δημοκρατίας, στην παρέμβασή του που έκανε τις ίδιες μέρες, πριν δύο μέρες, στο παγκόσμιο φόρουμ ενάντια στη φτώχεια.
      Είπε ο Πρόεδρος της Δημοκρατίας και εμείς, ως ΣΥ.ΡΙΖ.Α., συμφωνούμε απόλυτα μαζί του: «Πίσω από τις βιτρίνες των μεγάλων εμπορικών δρόμων, στις οποίες αντικατοπτρίζεται ο πλούτος, υπάρχει ένας άλλος κόσμος. Είναι ο κόσμος των αποκλεισμένων και των κοινωνικά περιθωριοποιημένων, των θυμάτων των ελαστικών εργασιακών σχέσεων, των μεταναστών, της αδήλωτης εργασίας και των νέων της ανεργίας, των χαμηλοσυνταξιούχων, των ανασφαλίστων, ένας κόσμος απόγνωσης, απελπισίας, και ζόφου, ο κόσμος της φτώχειας.
      (Στο σημείο αυτό εισέρχεται στην Αίθουσα της Εθνικής Αντιπροσωπείας ο Πρόεδρος της Κυβέρνησης κ. Κωνσταντίνος Καραμανλής)
      (Οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Γι’ αυτούς δίνει αυτές τις μάχες, όλες αυτές τις μέρες, μέσα και έξω από τη Βουλή, ο Συνασπισμός Ριζοσπαστικής Αριστεράς.
      Η Κυβέρνηση επιδίωξε να περάσει στα γρήγορα το ασφαλιστικό νομοσχέδιο, μέσα στην απεργία των δημοσιογράφων, κάνοντας τη Δευτέρα που είναι ημέρα ελέγχου, μέρα νομοθετικής εργασίας, με εργασίες που τελείωναν στις 04.00΄ το πρωί και άρχιζαν μετά από τέσσερις-πέντε ώρες, στις 08.00΄ το πρωί της επόμενης μέρας. Για να τελειώνουμε στα γρήγορα. 
      Εμείς, ο Συνασπισμός Ριζοσπαστικής Αριστεράς, είπαμε ότι δεν θα το επιτρέψουμε. Ξέρουμε να αγωνιζόμαστε. Και νομίζω ότι το έχουμε καταφέρει. Και από τη Δευτέρα, μπαίνουμε στην τρίτη εβδομάδα και το νομοσχέδιο δεν έχει περάσει. Και αυτό είναι σημαντικό για όλους όσοι –και είναι σχεδόν όλος ο ελληνικός λαός- πλήττονται σήμερα, αύριο ή μεθαύριο, από τις ρυθμίσεις αυτού του αντιασφαλιστικού νομοσχεδίου.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Ο Πρωθυπουργός είχε ετοιμάσει Κοινοβουλευτική Ομάδα, για να πανηγυρίσει για την ψήφιση του νομοσχεδίου. Και αντί για πάρτι, όσοι τον ακούγαμε χθες, θύμιζε λίγο-πολύ μνημόσυνο και η πρωθυπουργική ομιλία ήταν έκθεση παραπόνων για το Συνασπισμό Ριζοσπαστικής Αριστεράς. 
      Και το θέμα δεν είναι η πρώτη ή η δεύτερη ή η επόμενη εβδομάδα που θα συζητήσουμε το δημοψήφισμα. Το θέμα είναι ότι αυτό το διάστημα έγινε μία μεγάλη διεργασία ανάμεσα στους πολίτες. Και έχουμε, σύμφωνα με τις έρευνες, το 80% των πολιτών, το 60% των οπαδών της Νέας Δημοκρατίας να τάσσονται ενάντια στο νομοσχέδιο αυτό. Και το θέμα δεν είναι μόνο ότι γίνεται μία γενική διεργασία. Είναι ότι έχει ξεκινήσει μέσα από μία συγκροτημένη πανελλαδική δράση ένα λαϊκό δημοψήφισμα που μπορεί να φέρει εκατομμύρια υπογραφές που θα ακυρώσουν πολιτικά και ηθικά το ασφαλιστικό νομοσχέδιο Καραμανλή, Τσιτουρίδη, Μαγγίνα, Πετραλιά. Και θα του επιφυλάξουν ακριβώς την ίδια τύχη με την τροποποίηση του άρθρου 16.
      Το θέμα δεν είναι μόνο ότι υπάρχει αυτή η κινητοποίηση. Το πιο σημαντικό είναι ότι αυτές τις εβδομάδες, παρ’ ότι η κοινωνία ή ένα μεγάλο μέρος της δεν καταλαβαίνει τις ρητορείες και τα σχήματα και τις τεχνικές και τις υπερβολές μέσα σ’ αυτήν την Αίθουσα, κάθεται και σκέφτεται. Η γυναίκα που δουλεύει στο σούπερ μάρκετ σκέφτεται «με συμφέρει ή δεν με συμφέρει αυτό το νομοσχέδιο», ο νέος σκέφτεται, η οικογένεια σκέφτεται τι θα γίνει με τον παππού και τη γιαγιά.  Και μία κοινωνία που σκέφτεται και που δεν αισθάνεται ότι δεν μπορούμε να κάνουμε τίποτα ή ότι δεν είναι «αποφασίζουμε και διατάσσουμε», είναι μία κοινωνία που θα πάει μπροστά.
      Στα πλαίσια αυτά, ο Συνασπισμός Ριζοσπαστικής Αριστεράς πήρε μία σειρά πρωτοβουλιών που συζητήθηκαν πάρα πολύ και που συζητούνται σχεδόν από όλους τους ομιλητές και εδώ μέσα. Η πρώτη ήταν η στάση μας και η πρότασή μας να ενεργοποιηθεί το άρθρο του Συντάγματος που δίνει τη δυνατότητα να γίνει δημοψήφισμα σε νομοσχέδιο το οποίο έχει κοινωνικό περιεχόμενο. 
      Είπε χθες ο Πρωθυπουργός στην Κοινοβουλευτική Ομάδα της Νέας Δημοκρατίας, τον ακούσαμε, ότι δεν απαντιέται με ένα «ναι» ή ένα «όχι» ένας νόμος που αντιμετωπίζει δεκάδες ζητήματα.
      Λυπάμαι. Έχουμε έναν Πρωθυπουργό που αγνοεί το Σύνταγμα ή από τα εκατόν είκοσι άρθρα του, κουράστηκε και σταμάτησε στο άρθρο 43, γιατί το άρθρο 44 λέει ακριβώς αυτό που εκείνος αποκλείει, ότι δηλαδή σε σοβαρό νομοσχέδιο για κοινωνικά θέματα, όσα άρθρα και αν έχει, ο λαός μπορεί να απαντήσει με ένα «ναι» ή με ένα «όχι», μπορεί να μπει σε δημοψήφισμα.
      Λέει το άρθρο: Δημοψήφισμα προκηρύσσεται από τον Πρόεδρο της Δημοκρατίας με διάταγμα και για ψηφισμένα νομοσχέδια που ρυθμίζουν σοβαρό κοινωνικό ζήτημα, φθάνει να το ζητήσουν αυτό τα δύο πέμπτα της Βουλής –όπως το ζητάνε και εμείς καλωσορίζουμε που τα άλλα κόμματα της Αντιπολίτευσης συναίνεσαν και συντονίστηκαν μ’ αυτήν την πρόταση του ΣΥ.ΡΙΖ.Α.- και να αποφασιστεί από τα τρία πέμπτα της Βουλής.
      Και ακούσαμε μαθήματα από τις τηλεοράσεις. Τι νόημα έχει –είπαν- όταν αποφασίζουν τα δύο πέμπτα, αλλά χρειάζονται τα τρία πέμπτα και έτσι η Πλειοψηφία της Νέας Δημοκρατίας θα τα αποκλείσει; 
      Σοβαρά; Σοβαρά, δεν έχει νόημα; Να κάνουμε τότε την πρόταση -γιατί αυτό το αντιμετωπίζουμε σε κάθε νομοσχέδιο και ξέρουμε ότι θα το περάσει η πλειοψηφία της Νέας Δημοκρατίας- να μη συζητάμε τα νομοσχέδια. Να βγει η Βουλή μέσα από τις εκλογές, να έρθει εδώ ο Αρχιεπίσκοπος να κάνει το γνωστό αγιασμό τον οποίο κάνει και να την κλείσουμε, διότι η κυβερνητική Πλειοψηφία θα είναι αυτή που αποφασίζει. 
      Όμως, δεν είναι έτσι. Γίνεται μία διεργασία και μια επένδυση για το μέλλον, όπου κατανοείτε ότι υπάρχουν δυνάμεις που δεν θέλουν εμείς εδώ -που σε μεγάλο βαθμό και πολλές φορές είμαστε αποκομμένοι από τα λαϊκά προβλήματα- να αποφασίζουμε για όλα και θέλουν να έχουν συμμετοχή, θέλουν να ψηφίσουν, θέλουν να πουν οι ίδιοι για ένα θέμα που αφορά στη ζωή τους, για ένα θέμα που αφορά στα συντάξιμά τους χρόνια. 
      Είναι ριψοκίνδυνο να έχουμε έναν Πρωθυπουργό που δεν γνωρίζει το Σύνταγμα. Και χθες στην Κοινοβουλευτική Ομάδα, χρησιμοποίησε κάποιους όρους, όπως «παιχνίδι εντυπώσεων έκανε ο Συνασπισμός και έριξε πυροτέχνημα». 
      Και είναι αστείο ο κ. Καραμανλής να αγνοεί το άρθρο 44 του Συντάγματος ως Πρωθυπουργός… 
      ΑΘΑΝΑΣΙΟΣ ΜΠΟΥΡΑΣ: Τι λέτε τώρα;    
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, μην διακόπτετε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): …όταν αναφέρεται στα δικαιώματα σύνταξης των πολιτών και να επικαλείται ακριβώς το ίδιο άρθρο ως Αρχηγός της Αξιωματικής Αντιπολίτευσης, όταν υπέγραφε κάτω από τα εξαπτέρυγα και τα λιβανιστήρια του σημερινού Μητροπολίτη Θεσσαλονίκης ακριβώς την ενεργοποίηση του ίδιου άρθρου 44 για τις ταυτότητες. 
      Ο κύριος Πρωθυπουργός, κύριοι συνάδελφοι της Νέας Δημοκρατίας, έχει υπογράψει το εξής: «Επιθυμώ την ενεργοποίηση του άρθρου 44…» -του πυροτεχνήματος, δηλαδή, που έριξε ο Συνασπισμός Ριζοσπαστικής Αριστεράς και της κίνησης εντυπωσιασμού- «…του ισχύοντος Συντάγματος για τη διεξαγωγή δημοψηφίσματος, προκειμένου ως Έλληνας πολίτης να εκφέρω τη γνώμη μου για την προαιρετική ή μη αναγραφή του θρησκεύματος στις ταυτότητες». Το καταθέτω στα Πρακτικά.
      (Στο σημείο αυτό ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΘΑΝΑΣΙΟΣ ΜΠΟΥΡΑΣ: Τι σχέση έχει αυτό; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι!    
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Πείτε στον Αρχηγό σας να απαντήσει! Και σας παρακαλώ αφήστε με να συνεχίσω. 
      Υπάρχει μία διαφορά ανάμεσα στον κ. Καραμανλή και σε μας. 
      ΕΝΑΣ ΒΟΥΛΕΥΤΗΣ ΑΠΟ ΤΗΝ ΠΤΕΡΥΓΑ ΤΗΣ ΝΕΑΣ ΔΗΜΟΚΡΑΤΙΑΣ: Ποια είναι η διαφορά; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα τη δείτε τώρα τη διαφορά. Θα σας τη συγκεκριμενοποιήσω στο παρακάτω παράδειγμα. 
      Η διαφορά, λοιπόν, είναι ότι όταν ο κ. Καραμανλής υπέγραφε για το άρθρο 44, πήγε χωρίς φωτογράφους, ενώ εμείς πήγαμε με φωτογράφους και πήραμε την ευθύνη. Και όταν ο κ. Καραμανλής υπέγραφε, έστελνε την υπογραφή του στον Πρόεδρο της Δημοκρατίας μέσω του Αρχιεπισκόπου. Εμείς πήγαμε κατευθείαν στον Πρόεδρο της Δημοκρατίας πρόσωπο με πρόσωπο.   
      Και ακούμε τους Υπουργούς -βγαίνει όλη η Κυβέρνηση στα κανάλια- να λένε «θα απαντήσουμε με ένα «ναι» ή ένα «όχι»;». Το λέει το Σύνταγμα. Τίθεται το νομοσχέδιο. Δεν συμφωνείτε; Μπορεί να έχει πολλά άρθρα το νομοσχέδιο, μπορεί ένα κομμάτι που πληθυσμού μας να μην ξέρει γραφή και ανάγνωση, αλλά γιατί δεν προτείνατε να αλλάξει αυτό στην Αναθεώρηση του Συντάγματος που κάνετε τώρα, ώστε να μην μπορούν να ψηφίσουν ή να καταψηφίσουν ένα νομοσχέδιο; 
      Και κύριε Πρωθυπουργέ, θέλετε να μάθετε τι σημαίνει «ναι» ή «όχι»; Ρωτήστε τον κ. Μπαρόζο, Πρόεδρο της Επιτροπής της Ευρωπαϊκής Ένωσης ή το Γάλλο Πρόεδρο, τον κ. Σαρκοζί, τι σημαίνει το «όχι» της Γαλλίας! Όχι, όχι για ένα Ευρωσύνταγμα που ήταν σαν πέντε τηλεφωνικοί κατάλογοι και το οποίο «έπιανε» όχι μόνο το ασφαλιστικό, αλλά όλα τα θέματα πολιτικής της Ευρωπαϊκής Ένωσης και δεν «έπιανε» ρυθμίσεις για μια χώρα, αλλά ρυθμίσεις για είκοσι επτά χώρες της Ευρωπαϊκής Ένωσης. Και αυτό το «όχι» το οδήγησε στο αρχείο των ιστορικών. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Η ευρωσυζήτηση στο αρχείο είναι; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Και αυτό φοβάστε και εσείς. Και γι’ αυτό δεν τολμήσατε τότε. Και γι’ αυτό δεν τολμάτε και φοβάστε τα δημοψηφίσματα. 
      Και πρέπει να ξέρουμε ότι αν σήμερα η Προεδρευομένη Δημοκρατία έχει μια σταθερότητα στην Ελλάδα, είναι γιατί ένα λαϊκό δημοψήφισμα -το οποίο έκανε ο τότε Πρόεδρος της Νέας Δημοκρατίας, η τότε κυβέρνηση της Νέας Δημοκρατίας- μπόρεσε να κλείσει μια ολόκληρη φάση της ιστορίας της χώρας μας. 
      Γι’ αυτό, λοιπόν, σας λέμε για τον πτυχιούχο με το μεταπτυχιακό που δουλεύει με το μπλοκάκι, για τον καθένα από τους εκατό χιλιάδες νέους και νέες που περιμένουν ουρά για την προκήρυξη μιας δημόσιας θέσης προκειμένου να έχουν μια δημόσια ασφάλιση, για τον συμβασιούχο δασοπυροσβέστη που κάθε χειμώνα μένει χωρίς εργασία και ασφάλιση, για το μετανάστη της μαύρης αγοράς εργασίας, εμείς, και μέσα στη Βουλή και στο δρόμο και παντού, θα αγωνιζόμαστε για δημοψηφίσματα που μπορούν να βελτιώσουν τη ζωή του λαού, που μπορούν να δώσουν νόημα στη λαϊκή κυριαρχία και να δώσουν τη δυνατότητα στο λαό να μιλήσει. 
	Μας είπαν για την άλλη κίνησή μας να πάμε στον Πρόεδρο της Δημοκρατίας, να ενεργοποιηθεί το άρθρο 42 του Συντάγματος σχετικά με το δικαίωμά του αναπομπής ενός νομοσχεδίου. Μας το είπαν από τη Νέα Δημοκρατία, αλλά δυστυχώς και από το ΠΑ.ΣΟ.Κ.. 
	ΑΠΟΣΤΟΛΟΣ ΚΑΚΛΑΜΑΝΗΣ: Κάνετε κάποιο λάθος εδώ.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ήσασταν εξαίρεση, κύριε Κακλαμάνη. Καλή εξαίρεση! Όχι μόνο εσείς, αλλά και από το ΠΑ.ΣΟ.Κ., που πολλοί Βουλευτές, αλλά και πρώτοι απ’ όλους Υπουργοί, ανέλαβαν να παραστήσουν τους «Ηρακλειδείς» του Προέδρου της Δημοκρατίας, ότι κάνουμε κινήσεις που  υπερβαίνουν του Συντάγματος, ότι πάμε να «χώσουμε» τον Πρόεδρο της Δημοκρατίας στην πολιτική. 
      Ακούσαμε και εδώ απ’ όλους τους Υπουργούς…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν έθεσε τέτοιο θέμα το ΠΑ.ΣΟ.Κ. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Το ξέρω. Και σας είπα ότι είστε εξαίρεση. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Το ΠΑ.ΣΟ.Κ. δεν το έθεσε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα το δούμε παρακάτω. 
      Τέθηκε, λοιπόν, αυτό το θέμα. Εγώ θα ήθελα να καταθέσω στα Πρακτικά της Βουλής –γιατί νομίζω, κύριοι συνάδελφοι της Νέας Δημοκρατίας, ότι πρέπει να κάνετε σεμινάρια για τη γραμμή του κόμματός σας- τα Πρακτικά της 9ης Δεκεμβρίου 1997 από την Επιτροπή Αναθεώρησης του Συντάγματος, όπου ο εισηγητής σας κ. Παυλόπουλος ζητά αυτό που υποστηρίζει ο Συνασπισμός και ανατρίχιασαν από τη Νέα Δημοκρατία, δηλαδή ο Πρόεδρος της Δημοκρατίας να έχει έλεγχο τυπικής και ουσιαστικής αντισυνταγματικότητας των νόμων. 
      Ορίστε, το καταθέτω για τα Πρακτικά. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ήταν εξάλλου γνωστό ότι θα πηγαίναμε. Το ήξερε ο Πρόεδρος ότι θα πηγαίναμε να τον δούμε γι’ αυτό το θέμα. Είχαμε μιλήσει για αναπομπή κ.λπ.. Ο Πρόεδρος, αν βρισκόταν σε παγίδα, μπορούσε να αναβάλει τη συνάντηση. Μπορούσε να μην είχε καν τη γνωστή του ευγένεια και να μας υποδεχθεί, λέγοντάς μας «Καλώς τα παιδιά» ή «Θα σας ακούσω με προσοχή» ή κάτι ανάλογο. 
      (Θόρυβος στην Αίθουσα από την πτέρυγα της Νέας Δημοκρατίας)
      Μπορούσε –στις φράσεις δίνουμε τη σημασία που επιλέγουμε- αν ήθελε να μην κάνει μια εξαιρετικά σοβαρή και υπεύθυνη συζήτηση μαζί μας. 
      Το νομοσχέδιο είναι αντισυνταγματικό. Παραβιάζει τα άρθρα 22 και 25 του Συντάγματος για την κοινωνική ασφάλιση και το κοινωνικό κράτος. Και θα ήθελα εδώ να καταθέσω τη γνωμοδότηση του εξέχοντος Συνταγματολόγου Αντώνη Μανιτάκη στο Ε.Τ.Α.Α. και στις άλλες επιστημονικές οργανώσεις που κινητοποιούνται ότι ακριβώς αυτά τα δύο άρθρα παραβιάζει το Σύνταγμα. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα ήθελα, επίσης, να καταθέσω κάποιες σελίδες γι’ αυτό το θέμα από το εξαίρετο σύγγραμμα του μέλους του Δ.Σ. του Ι.Σ.Τ.Α.Μ.Ε. του Συνταγματολόγου κ. Γιώργου Σωτηρέλη για το πώς ακόμη και σήμερα, ενώ ο Πρόεδρος έχασε με την αναθεώρηση του Συντάγματος τη δυνατότητα να αρνείται ένα νομοσχέδιο για λόγους ουσιαστικής διαφοράς μαζί του, έχει τη δυνατότητα να το αρνηθεί για λόγους τυπικής ή ουσιαστικής συνταγματικότητας. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μας κάνει εντύπωση που ακούσαμε στελέχη του ΠΑ.ΣΟ.Κ., κορυφαία στελέχη του ΠΑ.ΣΟ.Κ., τα οποία περιφέρονται στα κανάλια και καταγγέλλουν το Συνασπισμό Ριζοσπαστικής Αριστεράς γι’ αυτήν την κίνηση που έκανε. Ξεχνούν ότι στις αρχές Γενάρη –και πολύ καλά- ο Πρόεδρος του ΠΑ.ΣΟ.Κ. επισκέφθηκε τον Πρόεδρο της Δημοκρατίας όχι τότε για το ασφαλιστικό, αλλά για το σκάνδαλο του Γραμματέα του Υπουργείου Πολιτισμού και δεν ζήτησε, όπως εμείς, μια αρμοδιότητα που περιλαμβάνει το Σύνταγμα και που είναι η αναπομπή ενός νομοσχεδίου, όταν είναι αντισυνταγματικό. Ζήτησε μια αρμοδιότητα που δεν περιλαμβάνει το Σύνταγμα και που είναι η σύγκληση των Προέδρων των κοινοβουλευτικών δυνάμεων. 
      Θέλουμε, λοιπόν, να σας πούμε –και προς τη Νέα Δημοκρατία και προς ορισμένους από την Αξιωματική Αντιπολίτευση- ότι δεν δεχόμαστε μαθήματα savoir vivre σε θέματα Συντάγματος είτε εδώ μέσα είτε από τηλεοπτικά παράθυρα! 
      Εμείς παίρνουμε μαθήματα για τις ελευθερίες, για τις δυνατότητες του λαού να υπερασπιστεί την ελευθερία για την ασφάλιση και το δικαίωμα σύνταξης από τους αγωνιστές της Αριστεράς, που έχουν δώσει μάχες και αίμα, για να περάσουν όσα πέρασαν απ’ αυτά τα δικαιώματα και τις ελευθερίες στο Σύνταγμα. 
      Παίρνουμε μαθήματα από αυτούς που έχουν περάσει από το Ε.Α.Τ.-Ε.Σ.Α., από το Παρθένι, από το Λακί, από το Γιούρα, από τις εξορίες στη Γρανίτσα και στο Βέρμο και αλλού, από τους νεκρούς του Πολυτεχνείου για να υπάρχει Σύνταγμα Κοινοβουλευτικής Δημοκρατίας, Προεδρευομένης σήμερα στην Ελλάδα, για να υπάρχουν κάποιες δυνατότητες. Παίρνουμε μαθήματα από το Γλέζο, από τον Κύρκο, από αυτούς που κουβαλάνε θανατική καταδίκη για να υπάρχουν δικαιώματα στη χώρα μας.
      Δεν δεχόμαστε μαθήματα συνταγματικού δικαίου, ιδιαίτερα απ’ όσους αγωνίζονται για να κατακρημνίσουν το άρθρο 16 του Συντάγματος, για δημόσια και δωρεάν πανεπιστήμια, ελεύθερα από κερδοσκοπία.
      Εκτιμάμε πάντα και διαβάζουμε με προσοχή τις απόψεις των εγκρίτων, το υπογραμμίζω, των εγκρίτων και το ξαναλέω, των εγκρίτων συνταγματολόγων. Όχι όσων φτιάχνουν καιροσκοπικά την τοποθέτησή τους. Αλλά συνταγματικό δίκαιο μαθαίνουμε στους δρόμους. Γι’ αυτό, για τη νοσηλεύτρια μητέρα ανηλίκου, που πληρώνεται με 400 ευρώ χωρίς ασφάλιση, για το συνταξιούχο του Ι.Κ.Α. με σύνταξη κάτω από 500 ευρώ, για το ζωγράφο ή το γλύπτη που δεν παίρνει σύνταξη, για την υπάλληλο του σούπερ-μάρκετ, που οι μεγάλες αλυσίδες της κολλούν τα μισά ένσημα από όσα δικαιούται, για όλους αυτούς, εμείς, η Κοινοβουλευτική Ομάδα του Συνασπισμού Ριζοσπαστικής Αριστεράς θα πάμε και αν χρειαστεί θα ξαναπάμε και θα ξαναπάμε στον Πρόεδρο της Δημοκρατίας και όπου αλλού το φέρει η ανάγκη. 
      Μέσα από αυτήν τη δυναμική που ξεκίνησε προέκυψε και η πρόταση δυσπιστίας που κατέθεσε η Κοινοβουλευτική Ομάδα του ΠΑ.ΣΟ.Κ. και ο Πρόεδρός του. Σχεδόν όλοι οι κυβερνητικοί Βουλευτές και οι Υπουργοί που μίλησαν εδώ ασχολήθηκαν, αλλά και ο Πρωθυπουργός που μίλησε στην Κοινοβουλευτική Ομάδα της Νέας Δημοκρατίας, για να μας πουν ότι ούτε η πρόταση δημοψηφίσματος του ΣΥ.ΡΙΖ.Α., ούτε η πρόταση μομφής του ΠΑ.ΣΟ.Κ. δεν έχουν σημασία. Είναι μονάχα αποτέλεσμα ενός κομματικού ανταγωνισμού. 
      Εμείς, θέλω να σας πω με ειλικρίνεια, ότι αισθανόμαστε αποκρουστικότητα για τον ανταγωνισμό των κομμάτων στο πεδίο της διαφθοράς, για τους διαγκωνισμούς, ποιος θα έχει την εύνοια του κατεστημένου, για το συνωστισμό στις δεξιώσεις της Αμερικάνικης Πρεσβείας, για τις κομματικές συγκρούσεις με τα ψεύτικα τα λόγια τα μεγάλα, που δυστυχώς ακούμε πάρα-πάρα πολύ συχνά στη Βουλή. 
      Καλωσορίζουμε, όμως, τον ανταγωνισμό και την άμιλλα σε θετικές ενέργειες που ανταποκρίνονται έστω και σ’ ένα επιμέρους αίτημα της κοινωνίας μας και θεωρούμε ότι δεν είναι αδυναμία του Συνασπισμού Ριζοσπαστικής Αριστεράς, δεν είναι οπισθοχώρηση για μας, δεν θεωρούμε ότι μας την έφερε κάποιος που έκανε μία άλλη πρωτοβουλία. Θεωρούμε ότι αυτή είναι δύναμή μας, όταν διαμορφώνουμε πολιτικές δυναμικές, τις οποίες συμμερίζονται ή θέλουν να συμμεριστούν ή θέλουν να ακολουθήσουν άλλοι πολιτικοί φορείς. Και δεν κάνουμε δίκη προθέσεων, δεν είμαστε ούτε οι καλύτεροι ψυχαναλυτές, ούτε είναι ο ρόλος μας αυτός, να κρίνουμε την πρόθεση του καθένα. Μας ενδιαφέρει το αποτέλεσμα. Και το αποτέλεσμα είναι ότι το νομοσχέδιο για το ασφαλιστικό μένει στο τέλμα.
      Η κοινωνία κινείται και καλωσορίζουμε αυτήν την πρόταση που είναι αποτέλεσμα μιας δυναμικής που έχει πυροδοτήσει, έχει συμβάλλει αν θέλετε, ο Συνασπισμός Ριζοσπαστικής Αριστεράς. Όπως καλωσορίσαμε και την πρόταση δυσπιστίας πριν από ένα χρόνο και την αποχώρηση του ΠΑ.ΣΟ.Κ. από τη διαδικασία για τη Συνταγματική Αναθεώρηση, η οποία οδηγεί στην κατακρήμνισή της. Και πιστεύουμε ότι αυτό ήταν αποτέλεσμα μιας δυναμικής που αναπτύχθηκε μέσα στην κοινωνία, μέσα στους φοιτητές, μέσα στην εκπαιδευτική κοινότητα.
      Με αυτήν την έννοια εμείς θα υποστηρίξουμε την πρόταση μομφής, με τρεις όμως διαφορετικές, εάν θέλετε, οπτικές. Η πρώτη είναι ότι είναι πρόταση μομφής όχι μόνο στην Κυβέρνηση, αλλά και σε όσους είναι πίσω από την Κυβέρνηση, στην Αμερικάνικη επιρροή που την έχουμε ξανά σήμερα να προβάλλεται στο θέμα των Βαλκανίων, στα θέματα της πρώην Γιουγκοσλαβικής Δημοκρατίας της Μακεδονίας, της αναγνώρισης του Κοσσόβου, στη «DEUTSCHE TELECOM» που θα έλθει να αγοράσει το εργαλείο ανάπτυξης που είναι ο Ο.Τ.Ε.. Στην Marfin Investment Bank, η οποία έρχεται σήμερα και σαρώνει και βγάζει προμήθειες ενός δισεκατομμυρίου με την ανοχή της Κυβέρνησης. Στις τράπεζες που έχουν τους ενοικιαζόμενους εργαζόμενους. Στους μεγαλοβιομήχανους που έχουν καταφέρει να έχουν το μικρότερο φόρο κεφαλαίου στην Ευρωπαϊκή Ένωση και στους μεγαλοεπενδυτές του χρηματιστηρίου, που έχουν καταφέρει να είμαστε η μόνη χώρα της ευρωζώνης που δεν φορολογεί τα κέρδη από τα μερίσματα.
    Αυτή είναι η πρότασή μας. Και γι’ αυτό εμείς δεν μπορούμε να αγνοήσουμε και έχουμε ερωτηματικά, πως γίνεται τις μέρες μιας πρότασης δυσπιστίας, που για μας είναι όχι μόνο για τον κ. Καραμανλή και τον κ. Αλογοσκούφη, αλλά και για όσους είναι πίσω τους, την ίδια ακριβώς μέρα να γίνεται με τη συνεργασία Π.Α.Σ.Κ.Ε. και Δ.Α.Κ.Ε. αυτή η συμφωνία, την οποία χαιρέτησε πανηγυρικά ο Σ.Ε.Β., απέναντι στον οποίο θα έπρεπε να υπάρχει πρόταση δυσπιστίας.
    Το δεύτερο, γιατί εμείς πιστεύουμε ότι χωρίς καθυστέρηση πρέπει να πέσει η Κυβέρνηση της Νέας Δημοκρατίας, γιατί πρέπει να προλάβουμε τον Ο.Τ.Ε., πρέπει να προλάβουμε τα ΕΛ.ΤΑ., πρέπει να προλάβουμε τα λιμάνια, πρέπει να προλάβουμε την Ολυμπιακή Αεροπορία, πρέπει να προλάβουμε τα βαρέα και ανθυγιεινά, πρέπει να προλάβουμε το Κοσσυφοπέδιο, πρέπει να προλάβουμε την υποταγή της σε πιέσεις στα Βαλκάνια και γιατί πιστεύουμε ότι υπάρχει εναλλακτική λύση. Και αυτό είναι το σημαντικό, ότι για πρώτη φορά ο πολιτικός αγώνας και για πρώτη φορά αυτή η κάθοδος της Κυβέρνησης στην εμπιστοσύνη των πολιτών, συνοδεύεται από τη δυνατότητα προβολής μιας εναλλακτικής λύσης. 
    (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού Ριζοσπαστικής Αριστεράς)
    Μέσα σ’ αυτήν τη λογική, κυρίες και κύριοι συνάδελφοι, προώθησε ο Συνασπισμός Ριζοσπαστικής Αριστεράς τις θέσεις του. Δεν αιφνιδιαζόμαστε από τη θορυβώδη αντίδραση όχι μόνο της Κυβέρνησης αλλά όλου του συστήματος απέναντι στον ανερχόμενο ρόλο του Συνασπισμού Ριζοσπαστικής Αριστεράς. Για να πούμε την αλήθεια, για να είμαστε ειλικρινείς, τη θεωρούμε δικαιολογημένη. Ξέρουν ότι η νέα πλειοψηφία δεν σχηματίζεται για να αλλάξει ο τίτλος κάποιου από τους πρωταγωνιστές του δικομματισμού. Διαμορφώνεται όχι για να γονατίσει στο κατεστημένο, αλλά για να το ανατρέψει.
    Θέλω να πω, όμως, ότι είμαστε εμβολιασμένοι. Όταν ο Συνασπισμός Ριζοσπαστικής Αριστεράς αναγεννιόνταν μέσα από τις τεράστιες κινητοποιήσεις για το άρθρο 16 με Κυβέρνηση και Αξιωματική Αντιπολίτευση υπέρ της αναθεώρησής του, ήμασταν εμείς οι έκνομοι, οι εκτός κοινοβουλευτικού πλαισίου, οι κουκουλοφόροι, οι αλήτες και σε ορισμένους τηλεοπτικούς σταθμούς είχαν σταθμεύσει αδυσώπητοι εισαγγελείς απέναντί μας.
    ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ, ολοκληρώστε, γιατί είναι περιορισμένο το χρονικό περιθώριο.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Σήμερα είμαστε αντισυνταγματικοί, είμαστε σαλταδόροι κατά στέλεχος του ΠΑ.ΣΟ.Κ., παιδάκια, είμαστε αγενείς, μία από τα ίδια, αλλά και μια προσπάθεια απαξίωσης της πολιτικής δράσης και ενσωμάτωσης σ’ ένα πολιτικό σκηνικό που έχει ολοκληρώσει τον κύκλο του, απαξίωση λέγοντας «όλοι εναντίον όλων». Εμείς όχι.
    Και καταλήγω, κύριε Πρόεδρε. Όχι, εμείς βιώνουμε και προωθούμε το «όλοι μαζί». Όλοι μαζί στο μεγάλο λαϊκό ρεύμα, γύρω από το ΣΥ.ΡΙΖ.Α., που ενώνει από τα κάτω αριστερούς, σοσιαλιστές, οικολόγους, νέους, πολίτες που έρχονται και από άλλους πολιτικούς χώρους και από τη Νέα Δημοκρατία. Και καλωσορίζουμε τους πολίτες που έρχονται από τη Νέα Δημοκρατία, ψάχνοντας λύσεις στα ζητήματά τους.
    ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, παρακαλώ ολοκληρώστε.
    ΑΛΕΞΑΝΔΡΟΣ ΑΛΑΒΑΝΟΣ ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς):  Σας παρακαλώ, κύριε Πρόεδρε. Ξέρετε πως οργανώθηκε η συζήτηση.
    ΠΡΟΕΔΡΕΥΩΝ (Γεώργιος Σούρλας): Συνεδριάζουμε με όριο τη 12η νυκτερινή.
    ΑΛΕΞΑΝΔΡΟΣ ΑΛΑΒΑΝΟΣ ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς):  Όλοι μαζί για να φύγει από το γερασμένο δικομματικό πολιτικό σκηνικό ο δικομματισμός και να έρθουν νέες δυνάμεις στη διακυβέρνηση του τόπου.
    Όλοι μαζί για να μαζέψουμε εκατομμύρια υπογραφές για το δικαίωμα στην ασφάλεια.
    Και τέλος, όλοι μαζί όχι για να γίνει κάτι στις επόμενες εκλογές, όποτε κι αν γίνουν, όπως ακούστηκε χθες, αλλά για να αποσυρθεί η Κυβέρνηση της Νέας Δημοκρατίας, αφού δεν αποσύρει το νομοσχέδιο, σε μια μεγάλη λαϊκή μάχη για να πέσει η Κυβέρνηση του κ. Καραμανλή πριν πουλήσει τον Ο.Τ.Ε., την Ολυμπιακή, τα ΕΛ.ΤΑ. 
    Όλοι μαζί για την άνοιξη της Αριστεράς που έρχεται  στη χώρα μας.
    Ευχαριστώ πολύ.
    (Χειροκροτήματα από την πτέρυγα του Συνασπισμού Ριζοσπαστικής Αριστεράς)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
    Το λόγο έχει ο κ. Παπαδημάτος για τρία μόνο λεπτά.
    ΝΙΚΟΛΑΟΣ ΠΑΠΑΔΗΜΑΤΟΣ: Ευχαριστώ, κύριε Πρόεδρε.
    Αγαπητοί συνάδελφοι του ΠΑ.ΣΟ.Κ., δικαιούσθε από την πλευρά μου μία επισήμανση. Αν ψάξετε τα αρχεία σας, θα βρείτε μέσα δεκάδες μικρομεσαία κομματικά στελέχη του τότε, που σήμερα είναι πάμπλουτοι, όψιμα ειδικοί στο real  estate, μεγαλοεκδότες, μεγαλέμποροι όπλων, μεγαλοκαταθέτες, αν θέλετε ακόμα και μεγαλοτραπεζίτες του σήμερα. Ψάχνοντας στα δικά μας αρχεία δεν βρίσκουμε άτομα με τέτοια χαρακτηριστικά.. 
    (Θόρυβος στην Αίθουσα)
    ΠΡΟΕΔΡΕΥΩΝ (Γεώργιος Σούρλας): Παρακαλώ ησυχία. 
    ΝΙΚΟΛΑΟΣ ΠΑΠΑΔΗΜΑΤΟΣ: Αγαπητοί συνάδελφοι, πριν από έξι περίπου μήνες, σε περιβάλλον καπνών και στάχτης από την ασύλληπτη μεγέθους και έκταση πυρκαγιές, ο ελληνικός λαός οδηγήθηκε σε εθνικές εκλογές και αποφάσισε: Βουλή πεντακομματική και διακυβέρνηση της χώρας για τα επόμενα τέσσερα χρόνια από τον κ. Κώστα Καραμανλή και τη Νέα Δημοκρατία. Το μήνυμα προς όλες τις πολιτικές δυνάμεις ήταν σαφές: ήπιο πολιτικό κλίμα, χρηστή διαχείριση, αναγκαίες μεταρρυθμίσεις, τομές και ρήξη με το χθες. Ο ελληνικός λαός απαίτησε, αγαπητοί συνάδελφοι, αυτό που δικαιούται: συναίνεση, σύγκλιση και κοινή προσπάθεια όλων των πολιτικών δυνάμεων για εκσυγχρονισμό, πρόοδο και ανάπτυξη. 
    Στη συζήτηση που διεξάγεται στη Βουλή, μετά την πρόταση δυσπιστίας προς την Κυβέρνηση που κατέθεσε το ΠΑ.ΣΟ.Κ., οι Ελληνίδες και οι Έλληνες περιμένουν από εμάς να ακούσουν υπεύθυνο πολιτικό λόγο, που να προάγει και να αναβαθμίζει την πολιτική ζωή του τόπου. Η Νέα Δημοκρατία και η Κυβέρνηση θεωρώ ότι τηρεί με συνέπεια τα παραπάνω. Ο πολιτικός μας λόγος συμβαδίζει με τις κυβερνητικές αποφάσεις. Οι δεσμεύσεις προς τον ελληνικό λαό τηρούνται στο ακέραιο. 
    Επιλέξαμε τη συνεννόηση στα μεγάλα εθνικά θέματα, χωρίς μικροκομματικές σκοπιμότητες, γιατί θεωρούμε ότι η προάσπιση των συμφερόντων της πατρίδας είναι υπόθεση όλων μας. 
    Τα χρόνια προβλήματα προσεγγίζονται με μεθοδικότητα, χωρίς αυταρχισμούς και με συναίσθηση των αντοχών της ελληνικής κοινωνίας. Υλοποιούμε με τόλμη και αποφασιστικότητα τις αναγκαίες μεταρρυθμίσεις, χωρίς  αναμφίβολες αναβολές και φοβίες, γιατί στοχεύουμε στο καινούργιο, που τόσο ανάγκη έχει ο τόπος. Προχωρούμε με αυτοπεποίθηση και σχέδιο, γιατί έχουμε όραμα και στόχο για μια Ελλάδα ισχυρή, ανταγωνιστική και σύγχρονη. Υιοθετούμε κάθε εποικοδομητική πρόταση που συμβάλλει στην  πρόοδο και είμαστε αντίθετοι στις απόψεις που αντιστρατεύονται τις αλλαγές και τις μεταρρυθμίσεις. 
    Επιθυμούμε και τη δική σας συμμετοχή, αγαπητοί συνάδελφοι της Αντιπολίτευσης. 
    ΠΡΟΕΔΡΕΥΩΝ (Γεώργιος Σούρλας): Κύριε Παπαδημάτο,  …
    ΝΙΚΟΛΑΟΣ ΠΑΠΑΔΗΜΑΤΟΣ: Τελειώνω, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Έχετε τελειώσει. Θα έχετε προφανώς να πείτε πολλά, έχετε προετοιμαστεί, αλλά, εν πάση περιπτώσει, πρέπει να σεβαστούμε το χρόνο.
    ΝΙΚΟΛΑΟΣ ΠΑΠΑΔΗΜΑΤΟΣ: Ενώ εμείς λειτουργούμε με σύνεση και αίσθημα ευθύνης, εσείς μένετε καθηλωμένοι σε ξεπερασμένες πολιτικά ιδεολογικές απόψεις και πρακτικές. Σταματήστε, λοιπόν, τη στείρα αντιπολίτευση, αφήστε πίσω  την πολιτική του μαύρου-άσπρου. Σας κερδίσαμε καθαρά σε δύο αλλεπάλληλες εκλογικές αναμετρήσεις και βλέπετε συνεπώς την πλάτη μας στις δημοσκοπήσεις. 
    Στην πρόταση δυσπιστίας που καταθέσατε, και πριν την επόμενη ήττα σας, δεχτείτε τα 151 συν βροντερά «όχι» σύσσωμης της Κοινοβουλευτικής μας Ομάδας.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Η Γενική Γραμματέας του Κ.Κ.Ε. κ. Παπαρήγα έχει το λόγο για είκοσι πέντε λεπτά.
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Βεβαίως, θα δώσουμε και τη δική μας τη μομφή στην Κυβέρνηση της Νέας Δημοκρατίας και οπωσδήποτε η μομφή δεν τελειώνει εδώ. Η μομφή χρειάζεται να φαίνεται καθημερινά, κάθε ώρα. Ξεκαθαρίζουμε όμως το εξής ζήτημα: εμείς δεν εγκαλούμε την Κυβέρνηση της Νέας Δημοκρατίας για κάποια θέματα διαχείρισης, ή για ζητήματα τακτικής, αλλά για τη συνολική της στρατηγική, που είναι στρατηγική ενίσχυσης της συγκέντρωσης του κεφαλαίου, που είναι στρατηγική συμμόρφωσης και υπηρέτησης των ιμπεριαλιστικών σχεδιασμών, που είναι στρατηγική της ίδιας της Ευρωπαϊκής Ένωσης. Το λέω αυτό γιατί; Βεβαίως υπάρχουν και ζητήματα που κατά καιρούς έχουν θέσει τα κόμματα της Αντιπολίτευσης, υπάρχουν μελανά ζητήματα και σε θέματα διαχείρισης και σε θέματα τακτικής, υπάρχουν «μαύρες τρύπες», υπάρχουν υποψίες σε ορισμένα ζητήματα, αλλά εμείς αυτό που θεωρούμε κύριο και βασικό είναι να αποκαλύπτουμε στον ελληνικό λαό τον στρατηγικό χαρακτήρα της πολιτικής της Νέας Δημοκρατίας, τον χαρακτήρα της πολιτικής της και το πρόγραμμα. Μ’ αυτήν την έννοια η δική μας μομφή έχει ουσιαστικές διαφορές από τη μομφή των άλλων κομμάτων της Αντιπολίτευσης.
	Βεβαίως υποστηρίζουμε και το αίτημα για δημοψήφισμα για το σύστημα κοινωνικής ασφάλισης, για το νόμο της κοινωνικής ασφάλισης, γι’ αυτόν το νόμο που σήμερα είναι υπό ψήφιση. Εμείς –θα το πω καθαρά- όταν μιλάμε για δημοψήφισμα βάζουμε στον ελληνικό λαό όλους τους νόμους της κοινωνικής ασφάλισης που ψηφίστηκαν από το 1992 και μετά. 
	Με την ευκαιρία, ακούσαμε απ’ αυτό το Βήμα από τον Πρόεδρο του ΣΥ.ΡΙΖ.Α. διθυράμβους για τη μεγάλη σημασία που έχει η μομφή, για τη μεγάλη σημασία που έχει η συζήτηση για το δημοψήφισμα. Μάλιστα ακούσαμε και το εξής που ειλικρινά δεν περίμενα να το ακούσω γιατί ξέρω ότι τουλάχιστον ο ΣΥ.ΡΙΖ.Α. είναι αντίθετος με την Ευρωσυνθήκη. Ακούσαμε ότι το δημοψήφισμα που έγινε στη Γαλλία και στην Ολλανδία και ήταν καταδικαστικό για το Ευρωσύνταγμα οδήγησε σε μία μεγάλη νίκη των λαών της Ευρώπης. Τελειώσαμε με το Ευρωσύνταγμα. Μα, η Ευρωσυνθήκη είναι ένα αντίγραφο του Ευρωσυντάγματος, απλώς άλλαξε ο τίτλος. 
      Εμείς το ξεκαθαρίζουμε: Και μομφή και δημοψήφισμα και οτιδήποτε μπορεί να ανεβάσει την οργάνωση του λαού στην πάλη, τη συνειδητοποίησή του, τη συζήτηση, το διάλογο ώστε να υπάρχει ένα ηχηρό «όχι» στην αντιλαϊκή, στην αντεργατική πολιτική, το στηρίζουμε, δεν μας ενδιαφέρει από πού έρχεται ή ποιος είχε την πρωτοβουλία, ο α΄ ή ο β΄. Έτσι κάναμε πάντα, έτσι κάνουμε και σήμερα, αλλά ξεκαθαρίζουμε το εξής: Αυτά δεν αποτελούν την πεμπτουσία του κινήματος και εδώ είναι το πρόβλημα. Αγώνες αναπτύχθηκαν, κίνημα υπάρχει, αλλά αυτό το κίνημα, παρά τις μεγαλειώδεις μάχες, παρά τις θυσίες και τα χαμένα μεροκάματα των εργαζομένων, απέχει πάρα πολύ από το να μπορεί να πετύχει μία μεγάλη, ουσιαστική και αποφασιστική νίκη εναντίον της κυρίαρχης αντιλαϊκής, αντεργατικής πολιτικής.
	Εμείς τουλάχιστον θα το πούμε καθαρά. Ξαναλέμε ότι θα πάρουμε μέρος σε απεργίες, στο δημοψήφισμα και όπου αλλού, αλλά δεν εμπιστευόμαστε αυτές τις ηγεσίες που θυμήθηκαν τώρα το τελευταίο πακέτο ιδιωτικοποιήσεων των Δ.Ε.Κ.Ο. και ξέχασαν τα διαδοχικά «πακέτα» ιδιωτικοποιήσεων που έχουν περάσει όλα αυτά τα χρόνια. Τώρα, με την «DEUTSCHE TELECOM» έγινε το πρόβλημα; Βεβαίως καταγγελτέο και αυτό και να δούμε τι υπάρχει και «κάτω από το τραπέζι» αυτής της εξαγοράς, καμμία αντίρρηση. Όλα αυτά αποκαλύπτουν τι σημαίνουν οι ιδιωτικοποιήσεις, τι σημαίνει απελευθέρωση αγοράς, τι σημαίνει σε τελευταία ανάλυση καπιταλισμός και εμάς αυτό μας ενδιαφέρει. Δεν μπορούμε όμως να συστρατευτούμε μ’ ένα κίνημα το οποίο θυμάται μόνο ό,τι έκανε η Νέα Δημοκρατία, έχει ξεχάσει τι έκανε το ΠΑ.ΣΟ.Κ., όπως έκανε και η Νέα Δημοκρατία όταν ήταν Αντιπολίτευση που σιγοντάριζε φραστικά τους αγώνες, έστελνε τους Βουλευτές της να τη χαιρετίσουν και θυμόταν μόνο ό,τι έκανε το ΠΑ.ΣΟ.Κ. Δεν εμπιστευόμαστε εκείνες τις ηγεσίες που υπέγραψαν εκείνη την κατάπτυστη σύμβαση, που βεβαίως δεν είναι ούτε η πρώτη ούτε η τελευταία φορά.
      Και με την ευκαιρία, εμείς θα διεκδικήσουμε και θα παλέψουμε για δημοψήφισμα για την Ευρωσυνθήκη, όχι με αυτές τις αυταπάτες που σκόρπισε εδώ στο Βήμα ο προηγούμενος ομιλητής.
      Επίσης ξέρουμε κι ένα άλλο πράγμα και το λέμε στο λαό: ναι, να μαζέψεις υπογραφές. Αλλά να ξέρεις και να φυλάγεσαι από το επόμενο βήμα. Τη νίκη μην τη θεωρείς οριστική κατάκτηση. Δεν έγινε δημοψήφισμα κατά της Συνθήκης του Μάαστριχτ το 1992 και η Γαλλία καταψήφισε τη Συνθήκη; Τα έφεραν από δω, τα έφεραν από κει, αυτό είναι το σύστημα. Και όταν δεν υπάρχουν πρωτοπόρες πραγματικά δυνάμεις, αποφασισμένες να πάνε τα πράγματα μέχρι τέλους, αλλά μόνο μέχρι ενός σημείου, τότε το «όχι» μετατρέπεται σε «ναι».
      Αυτές τις μέρες είναι η περίοδος που ετοιμάζεται δημοψήφισμα στην Ιρλανδία. Λυτοί και δεμένοι έχουν πέσει. Ο αντικομμουνισμός είναι στα ύψη. Ξέθαψαν φαντάσματα κυριολεκτικά του αντικομμουνισμού και παρελαύνουν στην Ιρλανδία και κάνουν βόλτα. Και τα επιστράτευσαν οι σύγχρονοι, οι μεταμοντέρνοι, οι εκσυγχρονιστές τα φαντάσματα του αντικομμουνισμού.
      Υπάρχει μια μεγάλη επιτροπή. Και εκεί συμμετέχει και το Κομμουνιστικό Κόμμα της Ιρλανδίας και το Κόμμα Εργατών της Ιρλανδίας, το Εργατικό Κόμμα Ιρλανδίας και άλλες δυνάμεις. Και η μάχη είναι σκληρή. Για να δούμε πώς διεξάγεται το δημοψήφισμα. Και υπάρχει και τρόπος να διεξάγεται το δημοψήφισμα με τους πιο αντιδημοκρατικούς και εκβιαστικούς όρους.
      Γιατί το λέμε αυτό; Δεν κάνουμε πίσω, αλλά φτάνει πια αυτή η χίμαιρα των αυταπατών, αυτή η χίμαιρα της ωραιοποίησης του κινήματος, αντί πραγματικά να δοθεί βάρος και να μπορεί να εξελιχθεί σε ένα κίνημα ανατροπής.
      Να το πούμε καθαρά: ακόμα το εργατικό, το γενικότερο λαϊκό κίνημα, παρά τα βήματα που έχουν γίνει, παρά –ξαναλέω- τις θυσίες που καταβλήθηκαν –και δεν είναι το κίνημα απλώς η πορεία Κάνιγγος-Συντάγματος ούτε τα χάπενινγκ στη πλατεία Συντάγματος, υπάρχουν και οι αθέατες πλευρές της σκληρής μάχης- αυτό το κίνημα ακόμα είναι ένας Δαυίδ. Και απέναντί του έχει έναν Γολιάθ.
      Και ο Γολιάθ δεν είναι μόνο η Νέα Δημοκρατία ούτε μόνο το δικομματικό πολιτικό σύστημα. Είναι ένα ολόκληρο κράτος, είναι ένα ολόκληρο πολιτικό σύστημα, είναι οι καπιταλιστές, είναι ολόκληρη η αστική τάξη, είναι η Ευρωπαϊκή Ένωση, η οποία δίνει μεγάλη αβάντα σε εθνικό επίπεδο και στις κυβερνήσεις και στο κράτος και γενικότερα στο πολιτικό σύστημα.
      Και είναι σκληρή η μάχη. Εμείς παλεύουμε αυτός ο Δαυίδ –και μπορεί να το κάνει- να νικήσει τον Γολιάθ. Αλλά όχι με χίμαιρες και αυταπάτες, με ωραία λόγια από το Βήμα.
      Με την ευκαιρία ήθελα να σημειώσω κάτι για τις εξελίξεις γύρω από τη FYROM και το όνομα. Δεν έχουμε να αντιμετωπίσουμε τον Πρόεδρο και τον Πρωθυπουργό της γειτονικής χώρας και τις μεταξύ τους διαφορές. Οπωσδήποτε ο αμερικανικός παράγοντας παίζει αποφασιστικό ρόλο. Δεν είναι μόνο αυτός. Πάλι ο ρόλος της Ευρωπαϊκής Ένωσης είναι στο απυρόβλητο – ηγετικών δυνάμεων της Ευρωπαϊκής Ένωσης.
      Εδώ μπαίνει ένα ζήτημα, που εμείς βάλαμε και στη συνάντηση που είχαμε με την κ. Μπακογιάννη: θέλουμε να ξέρουμε τι ζητάνε παραπέρα οι Ηνωμένες Πολιτείες της Αμερικής από την Ελληνική Κυβέρνηση. Θα μου πείτε: εδώ πέρα όλες οι κυβερνήσεις τα έχουν δώσει όλα. Υπάρχει και κάτι άλλο που μπορεί να ζητιέται; Πιθανόν.
      Οι Ηνωμένες Πολιτείες οπωσδήποτε ενδιαφέρονται να μετατρέψουν το Κοσσυφοπέδιο στη μεγαλύτερη αμερικανική βάση. Η Σούδα θα περάσει στη δεύτερη θέση της περιοχής. Η FYROM είναι αμερικανικό προτεκτοράτο. Η διαπάλη με τις ηγετικές δυνάμεις της Ευρωπαϊκής Ένωσης είναι οξυμένη. Και με τη Ρωσία επίσης.
      Εδώ παίζεται ένα μεγάλο παιχνίδι στα Βαλκάνια. Δεν είναι απλά το θέμα του ονόματος. Και από αυτήν την άποψη εμείς –θα το πω για άλλη μια φορά- πιστεύουμε ότι δεν μπορούν να υπάρχουν ανταλλάγματα στο όνομα του ονόματος. 
      Θα σας πω για το βέτο. Ένα πολιτικό χαρτί είναι. Και βέτο μπορεί να ασκηθεί και η Ελληνική Κυβέρνηση μπορεί να κάνει νέες παραχωρήσεις είτε στον αμερικανικό είτε στον ευρωπαϊκό παράγοντα. 
      Σήμερα, η τηλεόραση έδειξε αυτό το παγκόσμιο συνέδριο που έγινε υπό την αιγίδα του ΟΗΕ για τη φτώχεια. Φτώχεια και περιβάλλον είναι πολύ της μόδας τώρα για τα συνέδρια βιομηχάνων, εργοδοτών. Όλοι οι διεθνείς οργανισμοί ασχολούνται με αυτά. Αναγνωρίστηκε ότι η φτώχεια παίρνει μαζικό χαρακτήρα όχι μόνο στις καθυστερημένες χώρες, αλλά και στις ανεπτυγμένες και ζητείται η αλληλεγγύη ανθρώπου προς άνθρωπο. Μάλιστα, αν δεν κάνω λάθος, είδα και άκουσα προσωπικά τον κ. Παυλόπουλο στην τηλεόραση να λέει ότι πια το πρόβλημα της φτώχειας είναι θέμα του ανθρώπου. Δηλαδή, οι φτωχοί είναι ανίκανοι, καθυστερημένοι ή δεν ξέρω τι άλλο και δεν είναι προϊόν του ίδιου του καπιταλιστικού συστήματος και όλων των σύγχρονων επιλογών του. Εμείς θα προσθέσουμε και κάτι άλλο. Δεν έχουμε μόνο τη μαζική εξαθλίωση, την απόλυτη εξαθλίωση, αλλά έχουμε και τη σχετική εξαθλίωση. 
      Με αυτήν την ευκαιρία, θα ήθελα να πω ότι είδαμε στην τηλεόραση σήμερα το μεσημέρι ότι τρεις Έλληνες ναυτεργάτες κάνουν απεργία πείνας δεκατέσσερις ημέρες στη Γαλλία. Το ακούσαμε και όλοι σκεφθήκαμε –εγώ έτσι σκέφθηκα- ότι αυτοί οι άνθρωποι είναι κάποια χρόνια στη Γαλλία, τους απέλυσαν και δεν τους δίνουν τα δεδουλευμένα. Λέω, φαίνεται, θα είναι Έλληνες μετανάστες. Και τι μαθαίνουμε από τον πρόεδρο των αμμοβολιστών, το Γιάννη Δεληγιάννη; Οκτακόσιοι Έλληνες ναυτεργάτες προωθήθηκαν τελευταία σε ναυπηγεία του εξωτερικού από τους μεσάζοντες, οι οποίοι τους έταζαν υψηλές αμοιβές και καλές συνθήκες διαβίωσης. Έτσι κρύβεται η ανεργία. Είναι η κίνηση του εργατικού δυναμικού, η ελευθερία κίνησης του εργατικού δυναμικού, μία από τις σημαντικές τέσσερις ελευθερίες της Ευρωπαϊκής Ένωσης. Οι μόνοι που έχουν ελευθερία κίνησης είναι τα διευθυντικά στελέχη, οι μάνατζερ. Αυτοί μόνο έχουν ελευθερία κίνησης. 
      Όπως αποκάλυψε ο πρόεδρος των αμμοβολιστών, διαπιστώθηκε ότι οι αμοιβές είναι πολύ χαμηλότερες και οι εργάτες στεγάζονται σε αποθήκες των εξήντα ατόμων, ενώ οι μεσάζοντες εισπράττουν αμοιβή για κάθε ημέρα της εργασίας τους. Υπενθυμίζεται ότι οι τρεις αμμοβολιστές προέρχονται από την Κομοτηνή. Πραγματοποιούν απεργία πείνας στη Γαλλική πόλη Σεν Ναζέν, καθώς το εκεί ναυπηγείο αρνείται να τους καταβάλει τους μισθούς που είχαν συμφωνηθεί με τους μεσάζοντες. Συστάθηκε από ομάδα πολιτών της γαλλικής πόλης κίνημα συμπαράστασης υπέρ των τριών αμμοβολιστών. 
      Αυτή είναι η πολιτική της Ευρωπαϊκής Ένωσης, η πολιτική του Μάαστριχ, που εμείς τολμήσαμε σε δύσκολες ώρες, το 1992, να μην την ψηφίσουμε. Εάν την είχαμε ψηφίσει, δεν ξέρω αυτό το Κ.Κ.Ε. τι θα ήταν σήμερα. Μπορεί να υπήρχε, αλλά μάλλον θα ήταν άχρηστο, ανεξάρτητα από την κοινοβουλευτική του δύναμη, και μέσα και έξω από τη Βουλή. 
      Τι να κάνουμε δηλαδή; Να μαζεύουμε τον κουμπαρά αλληλεγγύης, για να βοηθήσουμε τους αμμοβολιστές και τους οκτακόσιους που πηγαίνουν στα σκλαβοπάζαρα της Ευρώπης με τους μεσάζοντες; Εδώ πια ούτε δημοψηφίσματα λύνουν το ζήτημα, ούτε τίποτα, αλλά μόνο κίνημα αποφασισμένο να τα σαρώσει και να τα ανατρέψει όλα. Μη γελάτε, θα έρθει και αυτό σίγουρα. Γι’ αυτό έχει σημασία κάθε βήμα που κάνει προς τα εμπρός το κίνημα να είναι βήμα σωστής κατεύθυνσης και όχι κίνημα απλά για να ανακατεύει τη σούπα. 
      Γι’ αυτόν το λόγο, εμείς λέμε καθαρά ότι το ΠΑ.ΣΟ.Κ. δεν μπορεί να κάνει Αντιπολίτευση στη Νέα Δημοκρατία. Κάνει Αντιπολίτευση, βεβαίως, αλλά δεν είναι αντιπολίτευση από ένα διαφορετικό πρόγραμμα, από μία διαφορετική στρατηγική. 
    Κατηγορεί το ΠΑ.ΣΟ.Κ. τη Νέα Δημοκρατία για μια πολιτική που τη γενική της φιλοσοφία την ακολούθησε; Να δεχθούμε διαφορές τακτικής, διαχείρισης, ήθους, ύφους, δεν ξέρω τι, αλλά δεν αλλάζει τίποτα. 
    Ο Συνασπισμός, θα το πούμε καθαρά, παίζει σε δυο ταμπλό. Μια γυρνάει το ένα, μια γυρνάει το άλλο. Με αυτήν την έννοια χρειάζεται κίνημα όχι απλώς με ανεβασμένες μορφές πάλης, εμείς θα λέγαμε και πιο ανεβασμένες. Εμείς δεν έχουμε ταμπού στις μορφές πάλης αλλά μόνο οι ανεβασμένες μορφές πάλης δεν λέει τίποτα. Πρέπει να έχει και ανεβασμένο πολιτικό ταξικό περιεχόμενο. Και αυτό έχει πολύ μεγάλη σημασία. 
    Με την ευκαιρία λοιπόν, επειδή γίνεται πολλή συζήτηση για τις ιδιωτικοποιήσεις –και είναι σκάνδαλο, δεν λέω ότι δεν είναι η «DEUTSHE TELECOM»- πότε ξεκίνησαν οι ιδιωτικοποιήσεις; Από το 1992. 
    Ας πάρουμε την Ολυμπιακή Αεροπορία, πως ξεκίνησε η ιδιωτικοποίησή της. Με την απαξίωση του δημόσιου αερομεταφορέα. Έχει πολλές μορφές που ξεπερνάει. Με το άνοιγμα της αγοράς στην «AEGEAN» και σε άλλες εταιρείες. Με την ιδιωτικοποίηση των Σπάτων. Με την προετοιμασία ιδιωτικοποίησης των αεροδρομίων που κάνει η Νέα Δημοκρατία. 
    Ο Ο.Τ.Ε. Έλεος πια! Ακούω ότι γίνεται απεργία για τον Ο.Τ.Ε. Εμείς τις μορφές πάλης τις στηρίζουμε, αλλά δεν πρόκειται να στηρίξουμε υποκριτικά περιεχόμενα. 
    Θυμόμαστε ότι επί Νέας Δημοκρατίας και επί Υπουργίας Μάνου, σκέφθηκε ο κ. Μάνος ότι πρέπει να ανοίξει το δρόμο στην ιδιωτικοποίηση και είπε τότε να πάρουν μετοχές οι εργαζόμενοι ή μάλλον οι συνταξιούχοι στον Ο.Τ.Ε. Η μια μετοχή έκανε 4.500 δραχμές. Εμείς τότε κάναμε δουλειά -αυτή που μπορούσαμε να κάνουμε- να μην πάρει κανένας τη μετοχή των 4.500 δραχμών, που ήταν ένας απλός συνταξιούχος, δεν ήταν μονοπώλιο. Γιατί; Διότι ξέραμε ότι ήταν η αρχή. Μετά θα ερχόταν το μεγάλο ψάρι και θα αγόραζε από τους συνταξιούχους και θα τους έδινε 9.000 ή 15.000. Έτσι γίνεται. 
    Και ξεσηκώθηκε τότε το ΠΑ.ΣΟ.Κ. γι’ αυτό το θέμα και αναχαιτίστηκε η ιδιωτικοποίηση του Ο.Τ.Ε. μέσω των συνταξιούχων. Και το 1994 με το ν. 2257 άρχισε σταδιακά η μετοχοποίηση του Ο.Τ.Ε.  για να περάσει το 51% σε ιδιώτες το 2000. Και αρχίζουν από το 1996 οι αλλαγές του γενικού κανονισμού κ.λπ. Οι μόνιμοι εργαζόμενοι στον Ο.Τ.Ε. ήταν είκοσι δύο χιλιάδες το 1996 και σήμερα είναι έντεκα χιλιάδες. Και μην πείτε ότι έγινε πιο οικονομικός ο Ο.Τ.Ε. Δεν είναι αυτή η αιτία. Από το 1999 θυγατρικές κ.λπ.. Η τροπολογία που έκανε ο Υπουργός Εθνικής Οικονομίας κ. Αλογοσκούφης για να σώσει το 20% και να γίνει 19 και κάτι που κατέληξε σήμερα; 
    Ο.Σ.Ε.. Από τις αρχές του 1990 ξεκίνησε η προσπάθεια ιδιωτικοποίησης του Ο.Σ.Ε.. Το 2004 και με το π.δ. 41/2004 που υπογράφηκε από τους Υπουργούς του ΠΑ.ΣΟ.Κ. κυρίους Χριστοδουλάκη και Βερελή, ετοιμάστηκε η ιδιωτικοποίηση και τελικά υπογράφηκε από τον κ. Αλογοσκούφη και τον κ. Λιάπη, ο οποίος ενσωματώνει την κοινοτική οδηγία. 
    Δ.Ε.Η. Ο ν. 2244/94, ο ν. 2773/99, το π.δ. 333/2000 και έρχεται μετά και η θητεία της Νέας Δημοκρατίας που οδηγεί σχεδόν στο αποτελείωμα της επιχείρησης. Δηλαδή κάνουμε απεργία για το τελευταίο κομμάτι το νεοδημοκρατικό. Και μετά, αν έλθει κυβέρνηση το ΠΑ.ΣΟ.Κ. θα κάνει απεργία η Νέα Δημοκρατία για το κομμάτι που πρόσθεσε το ΠΑ.ΣΟ.Κ. ή δεν ξέρω πως θα είναι τα πράγματα. 
    Επομένως το Κ.Κ.Ε. δεν μπορεί να παίξει με αυτά τα πράγματα και να πούμε «ξέρετε, μπορεί να διαφωνούμε σε εκατό ζητήματα αλλά μπορούμε να συμφωνήσουμε σε ένα». Όχι, κύριοι διότι απέναντι στον ελληνικό λαό σήμερα στέκει μια αλυσίδα γεγονότων που ξεκινάει από προχθές και πάει και μακριά. 
    (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Κι εμείς δεν πρόκειται να κοροϊδέψουμε. Και  να το ξεκαθαρίσω. Δεν διαμορφώνουμε τη στρατηγική μας με βάση την κάλπη. Δεν τη διαμορφώνουμε. Όχι ότι δεν μας αρέσει η κάλπη να βγάλει ισχυρό Κ.Κ.Ε. ή ότι είναι και δίκαιο να βγάλει. Όμως, δεν διαμορφώνουμε την στρατηγική μας με βάση την κάλπη.
      Θέλω να θέσω ένα ζήτημα στον Υπουργό Παιδείας, αυτό που έγινε χθες. Πανηγυρίσατε χθες, κύριε Στυλιανίδη, για τη συμφωνία που έγινε με το δίκτυο των οκτώ εταιρειών. Πώς τις λένε; Φιλανθρωπικές εταιρείες; Όχι, δεν λέγονται φιλανθρωπικές. Αλλιώς λέγονται. Εδώ είναι το μνημόνιο συνεργασίας με τη λεγόμενη αναπτυξιακή πρωτοβουλία. Όταν δείτε τη λέξη «αναπτυξιακή», να κουμπώνεστε. Εμείς τουλάχιστον κουμπωνόμαστε με τη λεγόμενη αναπτυξιακή πρωτοβουλία στην οποία μετέχουν οκτώ ιδρύματα: Ευγενίδου, Κωστοπούλου, Λαμπράκη, Λεβέντη, το Μορφωτικό Ίδρυμα Εθνικής Τραπέζης, Μποδοσάκη, Νιάρχου και το Αλέξανδρος Ωνάσης. Αναλαμβάνουν αυτά τα οκτώ ιδρύματα μαζί με το Υπουργείο Παιδείας ένα πιλοτικό, λέει, πρόγραμμα σε πενήντα οκτώ σχολεία και εκατόν σαράντα πέντε εκπαιδευτικούς. Είναι πιλοτικό, πάει να εξαπλωθεί και θα εξαπλωθεί πολύ γρήγορα. Πριν τελειώσει το πιλοτάρισμα, πριν πέσει το αεροπλάνο, θα έχουν πέσει και άλλα πολλά αεροπλάνα. 
      Ποιός είναι ο στόχος της συνεργασίας; Η δημιουργία σύγχρονων προτύπων και πρακτικών στη σχολική τάξη. Στηρίζει τη διαθεματικότητα. Επεκτείνεται σε θέματα ενημέρωσης και δράσης για την απασχόληση των αποφοίτων όταν θα μπουν στα Α.Ε.Ι. και στα Τ.Ε.Ι.. Μεταδίδει γνώσεις, πληροφορίες κ.λπ.. Μπορεί να διαβάσει κάποιος την Ευρωσυνθήκη. Αυτά τα οκτώ ιδρύματα αυτές τις πληροφορίες θα μεταδίδουν. Θα μεταδίδουν τα γενικότερα πλαίσια του ΝΑΤΟ, τέτοιες πληροφορίες. Θα μαθαίνουν τα παιδιά να παίζουν με το κομπιουτεράκι. Γνώση δεν πρόκειται να δώσουν. 
      Και δεν καταλαβαίνω. Το Υπουργείο Παιδείας αν ήθελε να καινοτομήσει, δεν μπορεί μόνο του; Από πότε αυτά τα ιδρύματα έχουν αποκτήσει το απαύγασμα της σοφίας για νέες μαθησιακές ικανότητες στα παιδιά; 
      Εδώ πρόκειται για πολύ μεγάλο σφιχταγκάλιασμα των επιχειρήσεων με την παιδεία. Κι εκεί, στα διάφορα επιτροπάτα, υπεισέρχεται και η κ. Ρεπούση ως επιβράβευση για το πολύ επιστημονικό βιβλίο που είχε γράψει στην ιστορία. Πρόκειται για ένα πιλοτικό πρόγραμμα, δόλωμα και φάκα, για γονείς και εκπαιδευτικούς. 
      Εμείς δεν πρόκειται να δεχθούμε αυτό το πράγμα. Θα κάνουμε ό,τι μπορούμε να μην περάσει. Θα πάμε να βρούμε αυτά τα πενήντα οκτώ σχολεία ποιά είναι και θα πούμε τον λόγο μας. Είναι απαράδεκτο! 
      Αν το Υπουργείο Παιδείας ή το Παιδαγωγικό Ινστιτούτο έχει καταλήξει σε κάποια συμπεράσματα για νέους τρόπους μετάδοσης των γνώσεων και μάθησης, ας το κάνει, ακόμα κι αν διαφωνούμε –ξαναλέω- με το ιδεολογικό περιεχόμενο. Δεν θέλουμε αυτά τα οκτώ ιδρύματα να αγκαλιάσουν τα σχολεία. Και με τα dvd και με τα cd και με τα προγράμματα θα διαμορφώσουν ανεγκέφαλους εγκεφάλους. Αυτός είναι ο στόχος; Δεν θα γίνει έτσι. Ανεγκέφαλα παιδιά, τα σύγχρονα «τούβλα». Και το κυριότερο, χειραγώγηση, ποδηγέτηση. Γι’ αυτό έρχονται. 
      Και θα βγάλουν και παραδάκι. Γιατί έρχονται αυτά τα οκτώ ιδρύματα; Αν ήθελαν να κάνουν προσφορά, ας έκαναν χρηματική προσφορά στον κρατικό προϋπολογισμό. Δεν έχω δει να κάνουν οι διάφοροι φιλάνθρωποι προσφορά στον κρατικό προϋπολογισμό. Εκεί δεν κάνουν. Να κάνουν προσφορά στον κρατικό προϋπολογισμό, άμα θέλουν για τα θέματα της παιδείας και να τα διαχειριστεί όπως θέλει το εκάστοτε Υπουργείο Παιδείας. Πρόκειται για απαράδεκτη κατάσταση! Αυτό πια δεν τρώγεται με τίποτα, κύριε Στυλιανίδη.
Όχι ότι δεν το περιμέναμε, αλλά αποτελεί πρόκληση. 
      ΠΡΟΕΔΡΟΣ (Δημήτριος Σιούφας): Το λόγο έχει ο Αρχηγός της Αξιωματικής Αντιπολίτευσης και Πρόεδρος της Κοινοβουλευτικής Ομάδας του ΠΑ.ΣΟ.Κ., κ. Γεώργιος Παπανδρέου. 
      (Χειροκροτήματα από την πτέρυγα του ΠΑ.ΣΟ.Κ.)
      Για δεκατρία λεπτά, κύριε Πρόεδρε, και παρακαλώ, επειδή η συζήτηση και οι χρόνοι είναι οργανωμένοι και σας ενημέρωσα σχετικώς. Ευχαριστώ πολύ.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, πρώτα απ' όλα να καλωσορίσουμε τον Πρωθυπουργό στην Αίθουσα αυτή.
      (Χειροκροτήματα από την πτέρυγα του ΠΑ.ΣΟ.Κ.)
      Χαρά όλων μας η παρουσία σας στην Αίθουσα αυτή. Αναρωτιόμαστε, πράγματι, πώς τα καταφέρνετε. Ξέρουμε ότι έχετε τόσο, μα τόσο σημαντικά θέματα, που είμαστε εντυπωσιασμένοι από την αναπάντεχη παρουσία σας. Να σας θυμίσω ότι τις τελευταίες μέρες, συζητούμε σε αυτήν την Αίθουσα πρόταση δυσπιστίας για την Κυβέρνησή σας.
       (Χειροκροτήματα από την πτέρυγα του ΠΑ.ΣΟ.Κ.)
      Και να σας ενημερώσω ότι η πρόταση δυσπιστίας έχει να κάνει με τη δυσαρέσκεια του ελληνικού λαού, δυσαρέσκεια για την πολιτική της Κυβέρνησής σας. Μια πολιτική σε πλήρη δυσαρμονία με τις προσδοκίες του λαού, με τις υποσχέσεις της Νέας Δημοκρατίας, με τις αλλαγές που συντελούνται στον κόσμο, αλλά και τις πραγματικές δυνατότητες του Ελληνισμού. Γι’ αυτόν το λόγο, θα σας υποβάλω μερικές μόνο ερωτήσεις. Ερωτήσεις που επίμονα θέτει ο ελληνικός λαός, γιατί ξέρουμε ότι δεν έχετε το χρόνο να τον συναντήσετε στα καφενεία, στους χώρους δουλειάς, στις γειτονιές. Ξέρουμε βεβαίως και ότι οι φίλοι σας, οι συνάδελφοι Βουλευτές της Νέας Δημοκρατίας, δεν τολμούν επίσης να σας πουν, να σας θέσουν τα προβλήματα αυτά, διότι σε ένα αρχηγικό και αυταρχικό κόμμα, αυτό μπορεί εύκολα να θεωρηθεί θράσος μεγάλο. Μάλιστα, για να μην σας κουράζουμε, δεν χρειάζεται να επαναλάβετε αυτά που συνήθως μας λέτε. Ξέρετε, μιλάω γι’ αυτήν την ομιλία που βγάζετε κάθε φορά από αυτό το Βήμα.
      (Χειροκροτήματα από την πτέρυγα του ΠΑ.ΣΟ.Κ.)
      Βλέπετε, την έχουμε μάθει όλη απ’ έξω. Ξέρετε δηλαδή, αυτή όπου επαναλαμβάνετε ότι «θα συνεχίσει η μεταρρύθμιση» και εκεί σας χειροκροτούν οι Βουλευτές σας. Αυτή όπου επαναλαμβάνετε ότι «για όλα φταίει το ΠΑ.ΣΟ.Κ.» και εκεί πάλι σας χειροκροτούν οι Βουλευτές σας. Αυτή που επαναλαμβάνετε ότι «για τα σκάνδαλα έχει επιληφθεί η Δικαιοσύνη» και πάλι σας χειροκροτούν οι Βουλευτές σας. Αυτή όπου επαναλαμβάνετε για την «εθνικά περήφανη στάση της Κυβέρνησής σας» και πάλι σας χειροκροτούν οι Βουλευτές σας. Ίσως, όμως, το πιο συναρπαστικό κομμάτι της ομιλίας σας, είναι όταν διαβάζετε αυτά τα υπηρεσιακά σημειώματα των διευθυντών διαφόρων Υπουργείων για το «τεράστιο έργο που επιτελεί η Κυβέρνησή σας». Και βέβαια, όσο μεγαλύτερος ο μύθος, τόσο πιο έντονα τα χειροκροτήματα, για να καλύψουν προφανώς την πραγματικότητα που ζει ο ελληνικός λαός. Όταν με τα οικονομικά σας μέτρα αφαιρείτε πόρους, εισόδημα, συντάξεις από τους εργαζόμενους, τις γυναίκες, τα μεσαία και φτωχά στρώματα της ελληνικής κοινωνίας και τα ονομάζετε «μεταρρύθμιση», χειροκροτούν τότε οι Βουλευτές σας. Όταν μιλάτε για παραπομπή των σκανδάλων στη Δικαιοσύνη, σας χειροκροτούν, διότι νιώθουν ανακούφιση ότι δεν θα αποκαλυφθεί η αλήθεια. Παλιά χειροκροτούσαν, όταν μιλούσατε για τη διαπλοκή, όταν μιλούσατε για «σεμνότητα και ταπεινότητα». Να τους το θυμίσετε, για να δούμε τι χειροκρότημα θα πάρετε σήμερα, αν το ξαναπείτε αυτό. Όταν βρίσκεστε σε αδυναμία να εξηγήσετε τις αντιφατικές σας πολιτικές, λέτε «για όλα φταίει το ΠΑ.ΣΟ.Κ.». Όρθιοι χειροκροτούν οι Βουλευτές σας, διότι πιστεύουν –ευτυχώς γι’ αυτούς- ότι δεν θα χρειαστεί να απολογηθούν για το έργο της Νέας Δημοκρατίας. 
      Άρα, μην κουραστείτε, κύριε  Καραμανλή, να τα επαναλάβετε όλα αυτά και για έναν ακόμα λόγο: Η επανάληψη των δικών σας συνθημάτων κρύβει την αδυναμία σας, το κενό των προτάσεών σας, τη φυγή από τη σημερινή ζοφερή ελληνική πραγματικότητα. Γι’ αυτό, κύριε  Πρωθυπουργέ, ξεκινώ με τις ερωτήσεις. 
    Τις μέρες αυτές, συζητάμε το ασφαλιστικό νομοσχέδιο.
    Αποφασίσατε την αύξηση των ορίων ηλικίας για τις γυναίκες, τη μείωση των συντάξεων και ιδιαίτερα των επικουρικών, τον αποκλεισμό από την ιατροφαρμακευτική περίθαλψη χιλιάδων Ελλήνων και μεταναστών. Η δικαιολογία σας; Δεν υπάρχουν αρκετά λεφτά στα ταμεία. Τότε, σας ερωτώ. Γιατί χαρίζετε τεράστια ποσά στις τράπεζες, από τις οφειλές τους στα ασφαλιστικά ταμεία; 
    (Χειροκροτήματα από την πτέρυγα του ΠΑ.ΣΟ.Κ.)
    Τι θέλετε να μας πείτε; Ότι οι εργαζόμενες μητέρες πρέπει να πληρώσουν τα δώρα σας στις τράπεζες, που έχουν υπερκέρδη, τα μεγαλύτερα στην Ευρώπη; 
    Άλλη ερώτηση. Γιατί δεν ψάχνετε τα λεφτά, με το μεγάλο σκάνδαλο των δικών σας διοικήσεων στα ασφαλιστικά ταμεία; Μήπως έφτασαν επιτέλους –το ζητάμε καιρό- στα χέρια σας τα στοιχεία για τις ζημιές από τα δομημένα ομόλογα; Πόσο στοίχισε στο δημόσιο η «δομημένη» απάτη; Και μιλάω για όλα τα δομημένα ομόλογα. Όχι  μόνο γι’ αυτά που φορτώσατε στα ασφαλιστικά ταμεία, αλλά και για εκείνα που υποχρεώσατε να αγοράσουν οι Δ.Ε.Κ.Ο., η Δ.Ε.Η., ο Ο.Τ.Ε., η Αγροτική Τράπεζα, το Ταχυδρομικό Ταμιευτήριο.
    Μπορείτε να μας πείτε, πόσες εκατοντάδες εκατομμύρια είναι σήμερα η ζημιά και πόσο εκτιμάτε ότι θα φτάσει μέχρι το καλοκαίρι; Ρωτήστε παρακαλώ τους συμβούλους σας και απαντήστε μας, στην ομιλία σας, με συγκεκριμένα νούμερα. Εγώ σας μιλάω για εκατοντάδες εκατομμύρια ευρώ. Ποιος θα τα πληρώσει αυτά; Και  πάλι η εργαζόμενη μητέρα; Απαντήστε. Γιατί μπήκε στο αρχείο η υπόθεση της Αγροτικής Τράπεζας με την «EALY INTERNATIONAL»; Σας ενημέρωσαν ότι ο Πρόεδρος του Τ.Σ.Π.Ε.Α.Θ., ο Πρόεδρος του πιο «αμαρτωλού» ομολόγου, παραμένει ακλόνητος στη θέση του; Αυτός ο κύριος θα έπρεπε ήδη να είχε παραπεμφθεί στη δικαιοσύνη. Γιατί τον κρατάτε στη θέση του; Γιατί θέσατε παρανόμως στο αρχείο τα  πορίσματα Ζορμπά για το Τ.Ε.Α.Δ.Υ. και για το Τ.Σ.Π.Ε.Α.Θ., που αποκαλύπτουν τους λογαριασμούς και τις διαδρομές της προμήθειας;
    Εμείς δεν πρόκειται να σας αφήσουμε να συγκαλύψετε αυτές τις απαράδεκτες πρακτικές σας. Αμέσως μετά τη συζήτηση για το δημοψήφισμα, θα καταθέσουμε στη Βουλή πρόταση για σύσταση εξεταστικής επιτροπής για το μεγάλο σκάνδαλο των ομολόγων.
    (Χειροκροτήματα από την πτέρυγα του ΠΑ.ΣΟ.Κ.)
    Γελάτε, γελάτε για τα σκάνδαλα. Εσείς δεν τα πληρώνετε. Τα πληρώνει ο κοσμάκης. Γι’ αυτό γελάτε! 
    (Χειροκροτήματα από την πτέρυγα του ΠΑ.ΣΟ.Κ.)
    Απαντήστε μου. Θα έρθετε και πάλι εδώ να μας πείτε ότι με το θέμα ασχολείται η δικαιοσύνη, που βάζει το ένα μετά το άλλο στο αρχείο; Και τώρα ζητάτε, κύριε Πρωθυπουργέ, να πληρώσει ο ελληνικός λαός τις δικές σας αμαρτίες. 
    Μήπως, όμως, αυτές τις ημέρες χαθήκατε, διότι χρειάστηκε να ασχοληθείτε με ένα νέο, εκκολαπτόμενο σκάνδαλο, δηλαδή να ερευνήσετε τι συμβαίνει κάτω από το τραπέζι στην υπόθεση Ο.Τ.Ε.-M.I.G.; Δεν ξέρω εάν έχετε συνειδητοποιήσει το μέγεθος της απιστίας που διαπράττετε σε βάρος του δημοσίου και του ελληνικού λαού. Το επαναλαμβάνω, για να το καταλάβουν όλοι, και να το ακούσει επιτέλους και κάποιος εισαγγελέας. Το υπερτίμημα που θα έπρεπε να απαιτήσει και να λάβει η Κυβέρνηση για το, έτσι κι αλλιώς, απαράδεκτο ξεπούλημα του Ο.Τ.Ε., παραχωρείται και σιωπηρά σε μια ιδιωτική επενδυτική εταιρεία. Αντί τα λεφτά, κοντά 1.000.000.000, να μπουν στα ταμεία του κράτους, καταλήγουν στα ταμεία της M.I.G.. Τα χαρίζετε. Αυτά τα λεφτά, ξέρετε με τι ισοδυναμούν; Ισοδυναμούν με όσα θα μαζέψετε από το συνταξιούχο, από τον εργαζόμενο, από την εργαζόμενη μητέρα σε πέντε χρόνια, με το νομοσχέδιό σας. 
    (Χειροκροτήματα από την πτέρυγα του ΠΑ.ΣΟ.Κ.)
    Αν προχωρήσετε σ’ αυτό το θέμα, πρέπει και εδώ να γίνει εξεταστική επιτροπή, για να μάθει ο ελληνικός λαός την αλήθεια. 
      Καταλαβαίνω  κύριε Πρωθυπουργέ, δεν έχετε το χρόνο να έλθετε στη Βουλή να υπερασπιστείτε την Κυβέρνησή σας, όταν εδώ συζητάμε το Σκοπιανό, την οικονομία, την ακρίβεια, το ασφαλιστικό. Κάτι άλλο, πολύ πιο σημαντικό θα είχατε να κάνετε. Μήπως διότι έφτασε στα χέρια σας κάποιο στοιχείο για την υπόθεση Ζαχόπουλου-Κλαδά; Μιλάω για τη γνωστή, περιβόητη γνωμοδότηση του ιδιώτη δικηγόρου Σπύρου Κλαδά, με την οποία παρακάμφθηκαν οι διαγωνισμοί και άρχισαν τα όργια  με τα κονδύλια του Γ΄ Κοινοτικού Πλαισίου Στήριξης. Τη γνωμοδότηση, που η κ. Πετραλιά προσυπέγραψε και με την υπογραφή της ενέκρινε η Κυβέρνηση το καθεστώς ανομίας και αδιαφάνειας που διηύθυνε ο δικός σας Γενικός Γραμματέας. 
      Καταθέτω και για τα Πρακτικά της Βουλής το εμπιστευτικό έγγραφο, με το οποίο αποδέχεται τη γνωμοδότηση.
      (Στο σημείο αυτό ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και επειδή και πάλι σας άκουσα να μας κατηγορείτε για την υπερδιόγκωση των θεμάτων των σκανδάλων, σας ρωτώ ειλικρινά: Εμείς διορίσαμε τους Ζαχόπουλους; Εμείς εγκαθιδρύσαμε το καθεστώς της αναξιοκρατίας; Εμείς βάλαμε τους περιβόητους «κουμπάρους»; Εμείς διακινήσαμε τα επικίνδυνα ομόλογα; Εμείς, το ΠΑ.ΣΟ.Κ., το Κομμουνιστικό Κόμμα, ο Συνασπισμός, θέσαμε στην ατζέντα τα τεράστια αυτά σκάνδαλα, τα δικά σας; Σας ρωτώ, απαντήστε. Και μάλιστα, ένα ακόμα να σας ρωτήσω, γιατί στη χθεσινή σας ομιλία στους Βουλευτές σας, υπαινιχθήκατε ότι πίσω από την υπόθεση Ζαχόπουλου, υπάρχει ξένος δάκτυλος. Το ακούσατε, κύριοι Βουλευτές της Νέας Δημοκρατίας. Εσείς ήσασταν εκεί. Το συνδέσατε, μάλιστα, με τις ενεργειακές συμφωνίες της Ελλάδας με τη Ρωσία. Τι εννοείτε, κύριε Πρωθυπουργέ, για πείτε μας; Ήθελαν, δηλαδή, κάποια ξένα συμφέροντα να εκβιάσουν την Κυβέρνηση; Για τους Ρώσους μιλάτε; Για τους Αμερικανούς μιλάτε; Για ποιους μιλάτε; 
      Και εδώ, προκύπτουν δύο εκδοχές: Ή έχετε συγκεκριμένα στοιχεία, τα οποία υποχρεούστε να αποκαλύψετε και τώρα …
      (Χειροκροτήματα από την πτέρυγα του ΠΑ.ΣΟ.Κ.)
      … ή η Κυβέρνηση βρίσκεται πραγματικά σε παράνοια! 
      Τι σχέση είχε ο κ. Ζαχόπουλος με την ενεργειακή πολιτική της χώρας; Καμμία. Έχει, όμως, σχέση με εσάς προσωπικά, που χειρίζεστε τα ενεργειακά. Ο μόνος δρόμος για να μη σας εκβιάζουν, όπως  εσείς υπονοήσατε, είναι να πείτε την αλήθεια και όλη την αλήθεια για την υπόθεση αυτή. Δεν υπάρχει άλλος δρόμος.
      (Χειροκροτήματα από την πτέρυγα του ΠΑ.ΣΟ.Κ.)
       Διότι είναι απαράδεκτο να εμφανίζει ο ίδιος ο Πρωθυπουργός τον εαυτό του εκβιαζόμενο, έρμαιο, όμηρο ξένων συμφερόντων και να το αποδέχεται χωρίς αντίρρηση. Τι κρύβετε, κύριε Πρωθυπουργέ; Ξέρετε, εμείς μάλιστα αυτό το θεωρούμε και ιδιαίτερα αρνητικό, σε μία τόσο ευαίσθητη περίοδο αποφασιστικών διαπραγματεύσεων, με διάφορες παράγοντες της διεθνούς κοινότητας, για το Σκοπιανό. 
      Εμείς, κύριε Πρωθυπουργέ, τις μέρες αυτές δεν ασχοληθήκαμε με αυτά τα ζητήματα. Ασχοληθήκαμε με την ακρίβεια, τα προβλήματα στα νοσοκομεία με την έλλειψη προσωπικού εκεί, την αναξιοκρατία στο δημόσιο τομέα, την εγκατάλειψη της περιφέρειας, το κόστος παραγωγής για τους αγρότες, τις ευτελιστικές τιμές για τους κτηνοτρόφους, την εγκατάλειψη των πυρόπληκτων περιοχών. Μιλήσαμε για τη δημόσια εκπαίδευση που υποχρηματοδοτείται. Αλλά ο ελληνικός λαός δικαίως αγανακτεί, όταν βλέπει τα χρήματά του να χρησιμοποιούνται για κομματικές εξυπηρετήσεις, όταν καλείται να πληρώσει την κερδοσκοπία των δικών σας ανθρώπων, όταν κάποιοι κερδίζουν σε μία παρασιτική συναλλαγή όσα χρήματα αυτοί  βγάζουν σε δέκα χρόνια, όταν η Κυβέρνηση που πρόσφατα εξέλεξε μετατρέπεται μέσα σε λίγους μήνες σε διαχειριστή της αδιαφάνειας, της κομματικής αναξιοκρατίας και της ανομίας!
      Κύριε Πρωθυπουργέ και κύριοι της Κυβέρνησης, καταλαβαίνω απόλυτα το μεγάλο δίλημμα των Βουλευτών της Ππλειοψηφίας, μεταξύ της υπακοής τους στο κόμμα και της αφοσίωσής τους, από την άλλη, στις ηθικές και εθνικές επιταγές. Δυστυχώς γι’ αυτούς, αυτά τα δύο δεν συγκλίνουν, αποκλίνουν. Η μία επιλογή, είναι να συνεχίσει τη ζωή της η Κυβέρνηση της Νέας Δημοκρατίας, με τα σκάνδαλα, με τις κοινωνικά άδικες πολιτικές, με το στραγγάλισμα του εισοδήματος από την ακρίβεια, με την υπονόμευση της ανεξαρτησίας της δικαιοσύνης και των Μέσων Ενημέρωσης, με την υποβάθμιση του Κοινοβουλίου, με την αδιαφάνεια και την αναξιοκρατία. 
      Η άλλη επιλογή, είναι να απορρίψετε αυτές τις πρακτικές, αγαπητοί συνάδελφοι, που ούτε εσάς τιμούν, ούτε τους απλούς Νεοδημοκράτες εκφράζουν, για να ανοίξει ένας άλλος δρόμος για μια Ελλάδα των αξιών, του κύρους, της κοινωνικής δικαιοσύνης, της ισονομίας, της ισοπολιτείας, της ανθρωπιάς, της αξιοπρέπειας και της πράσινης ανάπτυξης.
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Πρωθυπουργέ, κύριοι της Κυβέρνησης, το είπα χθες και θα το ξαναπώ, γιατί γνωρίζετε ότι έτσι είναι η πραγματικότητα. Μπορεί σήμερα η ισχνή κοινοβουλευτική σας Πλειοψηφία να απορρίψει την πρόταση δυσπιστίας που έχει καταθέσει το ΠΑ.ΣΟ.Κ., αλλά στη συνείδηση του ελληνικού λαού, στη συνείδηση όλων των Ελλήνων, η πρότασή μας έχει ήδη εγκριθεί με συντριπτική πλειοψηφία.
      (Χειροκροτήματα από την πτέρυγα του ΠΑ.ΣΟ.Κ.)
      Σε ό,τι μας αφορά, εμείς θα συνεχίσουμε τον αγώνα απέναντι στην Κυβέρνησή σας, απέναντι στις πολιτικές σας, μέσα και έξω από τη Βουλή, κάθε μέρα, παντού, για μια Ελλάδα των αξιών. 
      Κύριε Πρωθυπουργέ, εις το επανιδείν! 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Θέλετε το λόγο, κύριε Αλογοσκούφη;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μάλιστα, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Μόνο για πέντε λεπτά και θα αφαιρέσω το χρόνο από τον κ. Παυλόπουλο. Επίσης, θα πάρουμε και πέντε λεπτά από τη δωδεκάτη, για να έρθουν οι χρόνοι, ακριβώς, όπως τους είχαμε προγραμματίσει. 
      Ορίστε, κύριε Υπουργέ, έχετε το λόγο μόνο για πέντε λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η συζήτηση που έγινε αυτές τις μέρες στη Βουλή αποτέλεσε μια πολύ καλή ευκαιρία για να παρουσιάσουν όλες οι πολιτικές δυνάμεις τις θέσεις και τις προτάσεις τους για την πορεία της κοινωνίας μας, της οικονομίας και της χώρας γενικότερα.
      Βεβαίως, μετά τη συζήτηση και μετά την τελευταία τοποθέτηση και του Αρχηγού της Αξιωματικής Αντιπολίτευσης, που μόλις αποχώρησε, είναι δύσκολο να μιλήσει κάποιος για θέσεις και προτάσεις της Αντιπολίτευσης, καθώς το μόνο που έγινε από την πλευρά της Αντιπολίτευσης ήταν ένας διαγκωνισμός σε μια πολιτική μηδενισμού, στείρας άρνησης, σκανδαλολογίας και οξύτητας. 
      Ούτε τους παρακολουθήσαμε ούτε θα τους παρακολουθήσουμε σ’ αυτήν την τακτική, ούτε σήμερα ούτε στο μέλλον. Για εμάς, την Κυβέρνηση, η συζήτηση που έγινε αυτές τις μέρες μας έδωσε την ευκαιρία να παρουσιάσουμε το έργο μας, να αξιολογήσουμε τα αποτελέσματα του μεταρρυθμιστικού μας προγράμματος και να συζητήσουμε με νηφαλιότητα για τις προοπτικές και τις προκλήσεις και της οικονομίας και της κοινωνίας στο σύγχρονο περιβάλλον. 
      Οι προκλήσεις που έχουμε μπροστά μας απαιτούν απ’ όλους μας ωριμότητα και υπευθυνότητα, σύνεση και σοβαρότητα, κάτι που δεν είδαμε από τον Αρχηγό της Αξιωματικής Αντιπολίτευσης πριν από λίγο. Είναι υποχρέωσή μας απέναντι στους πολίτες αυτού του τόπου να παρουσιάσουμε προτάσεις. 
      Η στείρα αντιπαράθεση δεν οδηγεί πουθενά. Η όξυνση και η πόλωση δεν ωφελούν τον τόπο και τους πολίτες. Γόνιμη κριτική, ασφαλώς, χρειάζεται. Αυτό που δεν χρειάζεται είναι ο μηδενισμός και δυστυχώς, μόνο μηδενισμό είδαμε από την πλευρά της Αντιπολίτευσης. 
      Θα αναφερθώ, στο λίγο χρόνο που έχω, στη στρατηγική μας για τον Ο.Τ.Ε., επειδή αναφέρθηκε σ’ αυτό ο Αρχηγός της Αξιωματικής Αντιπολίτευσης ως δήθεν ένα μεγάλο σκάνδαλο. Η στρατηγική της Κυβέρνησης για τον Ο.Τ.Ε. έχει αποτυπωθεί ξεκάθαρα στο πρόγραμμά της, το οποίο αναφέρει ότι η προοπτική στρατηγικής συμμαχίας του Ο.Τ.Ε. με κάποιο σημαντικό ευρωπαϊκό τηλεπικοινωνιακό οργανισμό είναι θετική και για τον οργανισμό και για την ελληνική οικονομία και για το ρόλο της χώρας μας στην ευρύτερη περιοχή, διότι δεν ζούμε πια με κλειστά σύνορα, ζούμε σε μια ευρύτερη περιοχή στην οποία γίνεται μια κοσμογονία. 
      Ο στόχος μιας τέτοιας στρατηγικής συμμαχίας είναι η ανάπτυξη του Ο.Τ.Ε. μέσα σ’ ένα ιδιαίτερα ανταγωνιστικό διεθνές περιβάλλον, ο εκσυγχρονισμός του, η συμμετοχή του στη μεγάλη προσπάθεια που γίνεται για τη διάδοση της ευρυζωνικότητας και το γενικότερο εκσυγχρονισμό των τηλεπικοινωνιών στη χώρα μας, τα Βαλκάνια και τη Νοτιανατολική Ευρώπη. 
      Είναι χαρακτηριστικό ότι η μεγάλη διεθνής οικονομική εφημερίδα, οι «FINANCIAL TIMES» πρόσφατα εκτιμούσαν ότι οι συμμαχίες των τηλεπικοινωνιακών οργανισμών στην Ευρώπη είναι μονόδρομος λόγω των διεθνών συνθηκών της τεχνολογίας και των οικονομιών κλίμακας που δημιουργούνται. 
      Υπ’ αυτή την έννοια η εκδήλωση ενδιαφέροντος από το μεγαλύτερο και σοβαρότερο ευρωπαϊκό τηλεπικοινωνιακό oργανισμό είναι συμβατή με τη στρατηγική της Κυβέρνησης για τον Ο.Τ.Ε.. Έχει γίνει επίσημο αίτημα από τη «Deutsche Telekom», το οποίο υποβλήθηκε στις 18 Μαρτίου, και ήδη έχουν ξεκινήσει οι σχετικές διαδικασίες προκειμένου να δούμε αν μπορούμε να καταλήξουμε στην υπογραφή συμφωνίας μετόχων, που θα μας επιτρέψει από κοινού να προσδιορίσουμε το μέλλον του οργανισμού, για να εξασφαλίσουμε τη σταθερότητα και την προοπτική του και ασφαλώς μια τέτοια συμφωνία θα έρθει και στη Βουλή για να κυρωθεί. 
      Στο πλαίσιο αυτής της συμφωνίας μένει να αποφασιστούν μια σειρά από ζητήματα που αφορούν και στη διοίκηση και στη μετοχική σύνθεση και η επιδίωξη της Κυβέρνησης είναι μια ισορροπία του Ο.Τ.Ε. και της «Deutsche Telekom» όσον αφορά και τη μετοχική σύνθεση και τη διοίκηση του οργανισμού. 
      Θα ήθελα όμως να αναφερθώ, κλείνοντας, στην υποκρισία που χαρακτηρίζει το ΠΑ.ΣΟ.Κ.. Καταγγέλλει σήμερα μία συζήτηση που γίνεται για μια στρατηγική συμφωνία όταν στη σύμβαση για το Αεροδρόμιο των Σπάτων, όπου το Ελληνικό δημόσιο έχει την πλειοψηφία, η τότε κυβέρνηση του ΠΑ.ΣΟ.Κ. παραχώρησε το μάνατζμεντ στους μετόχους της μειοψηφίας, οι οποίες διοικούν σήμερα την εταιρεία του Αεροδρομίου –και θα έλεγα ότι τη διοικούν καλά, δεν τη διοικούν άσχημα, δεν είμαστε αντίθετοι στον τρόπο με τον οποίο γίνεται αυτή η διοίκηση- και το ελληνικό δημόσιο που είχε και πλειοψηφία στο μετοχικό κεφάλαιο έχει περιοριστεί σ’ ένα ρόλο ελεγκτού μέσω του διοικητικού συμβουλίου. Δεν λέω ότι και αυτή η συμφωνία δεν έχει κάποια στοιχεία ισορροπίας, αλλά θεωρώ απόλυτη υποκρισία το ΠΑ.ΣΟ.Κ. σήμερα, να καταγγέλλει αυτά τα οποία έκανε όταν ήταν κυβέρνηση. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Εσωτερικών κ. Προκόπης Παυλόπουλος. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παρακαλώ το λόγο. 
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παπουτσή! Θα με ακούσετε.
      ΧΡΗΣΤΟΣ ΠΑΠΟΥΤΣΗΣ: Ζητώ το λόγο, κύριε Πρόεδρε, για μια πολύ μικρή παρέμβαση.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παπουτσή!
      Πρώτον, έχετε μιλήσει με τέσσερις παρεμβάσεις σας -εντός εισαγωγικών-…
      ΧΡΗΣΤΟΣ ΠΑΠΟΥΤΣΗΣ: Επί της διαδικασίας.
      ΠΡΟΕΔΡΟΣ (Δημήτριος Σιούφας): Στη Βουλή, κύριε Παπουτσή, δεν υπάρχει διαδικασία. Υπάρχει ο Κανονισμός της Βουλής. Μιλήσατε δεκατέσσερα λεπτά και έντεκα λεπτά στην ομιλία, τον χρόνο τον οποίο δικαιούσασταν. Μην καταναλώσουμε το χρόνο. Δεν μπορείτε να ομιλήσετε. 
      ΧΡΗΣΤΟΣ ΠΑΠΟΥΤΣΗΣ: Επί της διαδικασίας και κατ’ εφαρμογήν  του Κανονισμού της Βουλής. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι! 
      Για πρώτη φορά στην κοινοβουλευτική ιστορία της χώρας σε συζήτηση για πρόταση μομφής ενεγράφησαν εκατόν ενενήντα επτά Βουλευτές.
      ΧΡΗΣΤΟΣ ΠΑΠΟΥΤΣΗΣ: Χαίρομαι γι’ αυτό.
      ΠΡΟΕΔΡΟΣ (Δημήτριος Σιούφας):  Μίλησαν εκατόν πενήντα δύο, συν τους Κοινοβουλευτικούς Εκπροσώπους. Δεν υπάρχει κανένα θέμα. Και ο χρόνος, τον οποίο πήρε ο κ. Αλογοσκούφης, θα αφαιρεθεί από τον κ. Παυλόπουλο. 
      Κύριε Παυλόπουλε, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Όχι. Δεν έχετε το δικαίωμα αυτό, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παπουτσή!
      ΧΡΗΣΤΟΣ ΠΑΠΟΥΤΣΗΣ: Παρακαλώ, κύριε Πρόεδρε. Με συγχωρείτε. Δεν έχετε το δικαίωμα αυτό, δεδομένου ότι σας έχω ενημερώσει κατ’ ιδίαν και πολλές φορές κατά τη διάρκεια της ημέρας ότι στην περίπτωση που δώσετε το λόγο σε δύο Υπουργούς… 
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παπουτσή! Θα μπορούσαν να ήταν και δύο Υπουργοί όπως έχουν μιλήσει, για ολόκληρο το χρόνο. Έχει κυλίσει η συνεδρίαση και σήμερα και τις προηγούμενες μέρες….. 
      ΧΡΗΣΤΟΣ ΠΑΠΟΥΤΣΗΣ: Έχω ενημερώσει από την αρχή το Προεδρείο ότι δεν δεχόμαστε τη διαδικασία αυτή που προτείνετε κι ότι αν δώσετε το λόγο σε δυο Υπουργούς θα ζητήσω το λόγο κάνοντας χρήση της δευτερολογίας μου. ΠΡΟΕΔΡΟΣ (Δημήτριος Σιούφας): Σας παρακαλώ πάρα πολύ! Σας ενημέρωσα: Εκτός εάν υπάρξει θέμα ολιγόλεπτης παρέμβασης.
      ΧΡΗΣΤΟΣ ΠΑΠΟΥΤΣΗΣ: Υπάρχει χρόνος δευτερολογίας σύμφωνα με τον Κανονισμό.   
      (Θόρυβος από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παπουτσή!
      Έχετε το λόγο κύριε Παυλόπουλε.
      ΧΡΗΣΤΟΣ ΠΑΠΟΥΤΣΗΣ: Όχι, κύριε Πρόεδρε.  Δεν έχετε το δικαίωμα αυτό. Την προηγούμενη φορά οδηγήσατε την Αξιωματική Αντιπολίτευση σε αποχώρηση. 
      ΠΡΟΕΔΡΟΣ (Δημήτριος Σιούφας): Όχι κύριε Παπουτσή, σας παρακαλώ πολύ!
      (Θόρυβος από την πτέρυγα του ΠΑ.ΣΟ.Κ.)
      ΧΡΗΣΤΟΣ ΠΑΠΟΥΤΣΗΣ:  Δεν έχετε το δικαίωμα. Απαντήστε μου. Βάσει ποιου άρθρου δεν μου δίνετε το λόγο; Γιατί μου αρνείστε το λόγο; Πείτε μου επί τη βάσει ποιου άρθρου μου αρνείστε το λόγο;
      ΠΡΟΕΔΡΟΣ (Δημήτριος Σιούφας): Κύριε Παπουτσή, σας παρακαλώ πολύ! Δεν μπορείτε να λάβετε το λόγο. Έχετε εξαντλήσει όλους τους χρόνους σας.
      ΧΡΗΣΤΟΣ ΠΑΠΟΥΤΣΗΣ: Θα είχαμε τελειώσει τώρα, μία φράση θα έλεγα. Θα ήθελα να απαντήσω στα ψεύδη του Υπουργού Οικονομίας και Οικονομικών κ. Αλογοσκούφη,  ο οποίος πήρε για δεύτερη φορά το λόγο κατά παράβαση του Κανονισμού…
      ΠΡΟΕΔΡΟΣ (Δημήτριος Σιούφας): Κύριε Παπουτσή, σας παρακαλώ πολύ να καθίσετε στο Έδρανό σας. 
      ΧΡΗΣΤΟΣ ΠΑΠΟΥΤΣΗΣ: Πείτε μου βάσει ποιου άρθρου μου στερείτε το λόγο.
      ΠΡΟΕΔΡΟΣ (Δημήτριος Σιούφας): Με βάση τον Κανονισμό, τα άρθρα 142, 141 και 97, 14 και 11. Σας παρακαλώ πολύ! 
      Αρχίστε την ομιλία σας παρακαλώ, κύριε Παυλόπουλε.
      ΧΡΗΣΤΟΣ ΠΑΠΟΥΤΣΗΣ: Παρακαλώ! Μετά τον κ. Παυλόπουλο θέλω το λόγο! Σέβομαι τον κ. Παυλόπουλο, ο οποίος βρίσκεται στο Βήμα αλλά θέλω το λόγο αμέσως μετά και το ζητώ από τον Πρωθυπουργό!
      (Θόρυβος-διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Σας παρακαλώ πολύ, κύριε Παπουτσή!
      ΧΡΗΣΤΟΣ ΠΑΠΟΥΤΣΗΣ: Ζητώ το λόγο μετά τον κ. Παυλόπουλο!
      ΠΡΟΕΔΡΟΣ (Δημήτριος Σιούφας): Σας παρακαλώ πολύ!
      ΧΡΗΣΤΟΣ ΠΑΠΟΥΤΣΗΣ: Ποτέ δεν έχει ξαναγίνει αυτό, κύριε Πρόεδρε, να επιτρέπετε σε δύο Υπουργούς να απαντήσουν στον Αρχηγό της Αξιωματικής Αντιπολίτευσης και να μη δίνετε το δικαίωμα στον Κοινοβουλευτικό Εκπρόσωπο να κάνει μια μικρή παρέμβαση!
      ΠΡΟΕΔΡΟΣ (Δημήτριος Σιούφας): Κύριε Παπουτσή, με συγχωρείτε πάρα πολύ! Καταναλώνετε το χρόνο εις βάρος της συζήτησης! Έχει γίνει πάρα πολλές φορές! Σας παρακαλώ πάρα πολύ! Δεν έχετε το λόγο!
      ΧΡΗΣΤΟΣ ΠΑΠΟΥΤΣΗΣ: Θα καθίσω στη θέση μου σεβόμενος το πρόσωπο του κυρίου Υπουργού. Μετά όμως θέλω το λόγο!
      ΠΡΟΕΔΡΟΣ (Δημήτριος Σιούφας): Κύριε Παυλόπουλε, παρακαλώ ξεκινήστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρίες και κύριοι συνάδελφοι, λίγο πριν πέσει η αυλαία της πρότασης δυσπιστίας, την οποία κατέθεσε ο Αρχηγός της Αξιωματικής Αντιπολίτευσης και η Κοινοβουλευτική Ομάδα του ΠΑ.ΣΟ.Κ., νομίζω πως όλοι μπορούμε να συμφωνήσουμε στο ότι ο σεβασμός των θεσμών, στο πλαίσιο της πολιτικής ζωής –ιδιαίτερα μέσα στο Κοινοβούλιο- είναι το μέτρο ευθύνης του καθενός μας. 
      Κλείνοντας τη συζήτηση, νομίζω ότι όλοι έχουμε βγάλει το συμπέρασμα για ποιο λόγο έγινε αυτή η πρόταση δυσπιστίας, πώς και γιατί το ΠΑ.ΣΟ.Κ. χρησιμοποίησε αυτό το θεσμό, τον κορυφαίο θεσμό Κοινοβουλευτικού Ελέγχου.
      Ξέρουμε πια όλοι ότι η πρόταση αυτή –για να απαντήσω στον Αρχηγό της Αξιωματικής Αντιπολίτευσης σ’ αυτό που είπε προηγουμένως- δεν έγινε επειδή είναι δυσαρεστημένος ο Ελληνικός Λαός. Είναι πρόταση γιατί είναι αμήχανος και έχει προβλήματα ο Αρχηγός της Αξιωματικής Αντιπολίτευσης! Αυτό αποδείχθηκε.
      (Χειροκροτήματα από την πτέρυγα της Νέας Δημοκρατίας)
      Αλλά θα πούμε στον κ. Παπανδρέου ότι είναι κρίμα η Βουλή, είναι κρίμα οι θεσμοί να γίνονται θυσία στο βωμό των πολιτικών σκοπιμοτήτων και των προβλημάτων του κ. Παπανδρέου. 
      Επειδή είπε και μια άλλη κουβέντα ο κ. Παπανδρέου απευθυνόμενος στους συναδέλφους του ΠΑ.ΣΟ.Κ. –είπε ευθέως ότι η Νέα Δημοκρατία είναι αρχηγικό κόμμα- κυρίες και κύριοι συνάδελφοι του ΠΑ.ΣΟ.Κ., παρακαλώ πολύ συλλογιστείτε, με βάση την εσωτερική σας εμπειρία, ποια είναι η αξιοπιστία του κ. Παπανδρέου και με βάση τα όσα έχουν διαδραματιστεί στο κόμμα σας τον τελευταίο καιρό.
      Κατά τα λοιπά, καθένας ξέρει τι σημαίνει αρχηγικό κόμμα, τι συμβαίνει και πώς συμβαίνει ακριβώς αυτό που ζούμε στο χώρο της Αξιωματικής Αντιπολίτευσης.
      Εμείς στη Νέα Δημοκρατία αισθανόμαστε ότι έχουμε έναν Αρχηγό, όπου η ελευθερία περισσεύει...
      (Χειροκροτήματα από την πτέρυγα της Νέας Δημοκρατίας)
...και που ο τρόπος εκλογής του, κάθε φορά που χρειάστηκε να εκλέξουμε Πρόεδρο, έγινε με τρόπο ο οποίος αποτελούσε υπόδειγμα για την εσωκομματική δημοκρατία. Τα συμπεράσματα δικά σας.
	Όμως, για να μην χάνουμε το χρόνο, ας δούμε γιατί, κυρίες και κύριοι συνάδελφοι, η όλη διαδικασία της πρότασης δυσπιστίας αποδεικνύει ότι ήταν μία πραγματικά άστοχη και ουσιαστικά πέρα και έξω από το σκοπό που οι θεσμοί καθιερώνουν πρωτοβουλίες; 
	Το είπα και πριν το επαναλαμβάνω και τώρα. Δεν έχουν περάσει έξι μήνες από τότε που αποφάνθηκε ο Ελληνικός Λαός. Τι άλλαξε δραματικά; Τίποτα απολύτως για να δικαιολογεί αυτό που έκανε ο κ. Παπανδρέου. Πώς συνέβη επ’ ευκαιρία του ασφαλιστικού να έχεις καταθέσει ονομαστική ψηφοφορία, πώς συμβαίνει να μην έχει τελειώσει αυτή η διαδικασία, να ζητάς και δημοψήφισμα και όταν ακριβώς πας να κάνεις την ονομαστική ψηφοφορία, καταθέτεις πρόταση δυσπιστίας; Γιατί; Διότι σε έχουν πάρει κάτω τα γεγονότα. Και φαίνεται αυτό το πράγμα.
      Ξέρετε από πού αποδεικνύεται αυτό; Γιατί, κυρίες και κύριοι συνάδελφοι του ΠΑ.ΣΟ.Κ., έχει συμβεί κάτι το πρωτοφανές, το οποίο εγώ δεν το θυμάμαι να έχει συμβεί ποτέ. Ακούσαμε όλοι –και ακούσατε κι εσείς- τι; Ακούσατε σποτ διαφημιστικό, πληρωμένο σποτ στα Μέσα Μαζικής Ενημέρωσης, του ΠΑ.ΣΟ.Κ. που αναγγέλλει στον Ελληνικό Λαό –λες και είναι ο «Ευαγγελισμός» της Αξιωματικής Αντιπολίτευσης- ότι κατετέθη πρόταση δυσπιστίας στη Βουλή!
      ΧΡΗΣΤΟΣ ΠΑΠΟΥΤΣΗΣ: Σας ενόχλησε αυτό, έτσι δεν είναι; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Καθόλου, κύριε Παπουτσή! Δεν μας ενόχλησε καθόλου! Σκεφτείτε όμως ότι αισθανθήκατε χαρούμενοι...
      ΧΡΗΣΤΟΣ ΠΑΠΟΥΤΣΗΣ: Σας ενόχλησε γιατί είχατε συνηθίσει να μην ακούγεται η φωνή του ΠΑ.ΣΟ.Κ.! Έπρεπε να πληρώσουμε για να ακουστεί!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): ...και αισθάνθηκε χαρούμενος ο Αρχηγός σας, διότι κατάφερε να καταθέσει πρόταση δυσπιστίας!
      (Χειροκροτήματα από την πτέρυγα της Νέας Δημοκρατίας)
      Εδώ ήταν καταχαρούμενος ο Αρχηγός της Αξιωματικής Αντιπολίτευσης γιατί κατάφερε για πρώτη φορά μετά τις εκλογές να έχει ένα χαρτί που μάζεψε όλες τις υπογραφές των στελεχών του! Και αυτό λεγόταν στο σποτ, το οποίο είναι διαφημιστικό.
      (Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΠΑΠΟΥΤΣΗΣ: Και μετά, κύριε Πρόεδρε, δεν θα μου δώσετε το λόγο; Επιμένετε να μη μου δώσετε το λόγο; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ρωτώ το εξής. Πότε είδατε Αξιωματική Αντιπολίτευση –γιατί δικό της προνόμιο είναι- να κάνει πρόταση δυσπιστίας στο μέσο μιας νομοθετικής διαδικασίας και να τη διαφημίζει ότι την έκανε, ότι κατάφερε να την κάνει; 
      Δηλαδή, λέει στον Ελληνικό Λαό με πληρωμένη διαφήμιση: «Παρά τα όσα λέγονται, ξέρετε, εμείς κάνουμε Αντιπολίτευση»!
      Αυτή είναι η ουσία, κυρίες και κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
      Αυτό είναι το αποτέλεσμα της πρότασης δυσπιστίας, των λεονταρισμών που ακούσαμε εδώ. Και το κυριότερο -φάνηκε μέσα από τη διαδικασία- φτάσαμε στο σημείο -η Αριστερά ήταν εδώ και μπράβο της, μολονότι εκείνη δεν πήρε την πρωτοβουλία γι’ αυτό, αλλά ήταν εδώ σε όλη τη συζήτηση- οι συνάδελφοι της Πλειοψηφίας ήταν πάντοτε στην Αίθουσα αυτή περισσότεροι από αυτούς της Αξιωματικής Αντιπολίτευσης.
(Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΑΗΔΟΝΗΣ: Εσείς ήσασταν εδώ, κύριε Παυλόπουλε; Ήσασταν παρών στην όλη διαδικασία; Είστε απουσιολόγος;
      ΑΝΝΑ ΦΙΛΙΝΗ: Εμείς ήμασταν εδώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Άδεια η αίθουσα συνεχώς και μάλιστα, δεν τους έφθανε το γεγονός ότι είχαμε μια κορυφαία διαδικασία εδώ, αλλά σήμερα το απόγευμα, την ώρα που κορυφώνεται η διαδικασία, επιχειρούν να κάνουν και μία φιέστα στο Σύνταγμα, διότι, τι να κάνουμε; Το έκανε ο Συνασπισμός Ριζοσπαστικής Αριστεράς. Άντε να το κάνουμε και εμείς!
(Χειροκροτήματα από την πτέρυγα της Νέας Δημοκρατίας)
      Έτσι χρησιμοποιούν τους θεσμούς. Μ’ αυτό τον τρόπο έγινε η πρόταση δυσπιστίας, η οποία τελειώνει τώρα. Γιατί έγινε, το ξέρετε όλοι. Έγινε, γιατί το ΠΑ.ΣΟ.Κ. έχει τεράστια εσωτερικά προβλήματα. Το ΠΑ.ΣΟ.Κ. πάσχει από έλλειψη Αντιπολίτευσης, έλλειψη πρότασης και, βεβαίως, έπρεπε να δείξει ότι κάτι κάνει. Μόνο που δεν μπορεί να χρησιμοποιούνται έτσι οι θεσμοί.
      Όμως, δεν είναι μόνον αυτό, κυρίες και κύριοι συνάδελφοι. Ας μπούμε στην ουσία της πρότασης. Γιατί έγινε αυτή η πρόταση; Η πρόταση, λέει, έγινε, διότι εκτός από το ασφαλιστικό, που ήταν το μείζον ζήτημα, μια σειρά άλλα προβλήματα έχουν προκύψει, τα οποία, κατά την γνώμη του ΠΑ.ΣΟ.Κ., δικαιολογούν να πει το ΠΑ.ΣΟ.Κ. ότι πρέπει η Κυβέρνηση Καραμανλή να πέσει. Πρέπει, δηλαδή, ουσιαστικά να οδηγηθούμε σε εκλογές! Αυτό δε λέει; Αυτό μας είπε. Κατά τη γνώμη της, δηλαδή, αυτή είναι η ουσία του πράγματος.
      Όμως, ας δούμε τι είναι αυτά τα πράγματα τα οποία κάνουν το ΠΑ.ΣΟ.Κ. να μέμφεται την Κυβέρνηση. Άκουσα τον κ. Παπανδρέου, προηγουμένως. Για το θέμα του Ο.Τ.Ε. απάντησε ο κ. Αλογοσκούφης. Μας είπε για το θέμα των ομολόγων και πάλι ο κ. Παπανδρέου.
      Ό,τι και να κάνει ο κ. Παπανδρέου και το κόμμα του, το έγκλημα, τη ληστεία εναντίον του Ελληνικού Λαού για το Χρηματιστήριο δεν θα τη συγκαλύψουν με υπερβολές, όταν ξέρουμε ότι στο θέμα των ομολόγων δεν χάθηκε ούτε ένα ευρώ.
(Χειροκροτήματα από την πτέρυγα της Νέας Δημοκρατίας)
(Θόρυβος, διαμαρτυρίες από την πτέρυγα του ΠΑ.ΣΟ.Κ.)
      Εάν και πάλι, χάθηκαν χρήματα του Ελληνικού Λαού, χάθηκαν χρήματα των εργαζομένων, αυτά χάθηκαν από το δομημένο ομόλογο Δρυ το 2000, το δομημένο αυτό ομόλογο το οποίο υπήρξε ένα μέγα σκάνδαλο την εποχή εκείνη και αυτό ακόμη το πληρώνει, και το πληρώνει πολύ ακριβά το Ελληνικό δημόσιο. Αυτό είναι σκάνδαλο ομολόγου και όχι τα υπόλοιπα, που είναι ποινικά αδικήματα, αλλά δε χάθηκε ούτε ένα ευρώ.
      ΧΡΥΣΑ ΑΡΑΠΟΓΛΟΥ: Για τον Καπράνο να μας πείτε, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν αντέχετε την αλήθεια, γιατί εσείς μιλούσατε και ακούγαμε με θρησκευτική ευλάβεια. Όμως, αυτοί είστε!
      Και ύστερα, έρχεται το ΠΑ.ΣΟ.Κ. να μιλήσει για το θέμα του ασφαλιστικού. Και λέει εδώ -το ακούσατε- ότι, όταν έλθει και γίνει κυβέρνηση, θα πάρει πίσω το ασφαλιστικό, όταν έλθει και γίνει κυβέρνηση, θα πάρει πίσω οτιδήποτε αφορά αποκρατικοποιήσεις, παραδείγματος χάριν, το θέμα του Ο.Τ.Ε. Απειλεί ο κ. Παπανδρέου, λέγοντας να μην τολμήσει κανένας επιχειρηματίας ή άλλος, να κάνει οποιαδήποτε επένδυση.
      Κυρίες και κύριοι συνάδελφοι, το αν θα γίνει το ΠΑ.ΣΟ.Κ. κυβέρνηση θα το αποφασίσει ο Ελληνικός Λαός, αλλά κατά που βλέπουμε και κατά που καταλαβαίνετε, πάει μακριά πάρα πολύ ο χρόνος αυτός.
      ΔΗΜΗΤΡΙΟΣ ΚΟΥΣΕΛΑΣ: Ο λαός θα το αποφασίσει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Το λέω και το επαναλαμβάνω ότι το ερώτημα είναι το εξής. Το 1990-1993, τα ίδια δεν έλεγε εδώ μέσα το ΠΑ.ΣΟ.Κ.; Ονομαστικές ψηφοφορίες δεν είχαμε συλλήβδην για τα θέματα του ασφαλιστικού; Για τις αποκρατικοποιήσεις, δεν έλεγε ότι θα τις πάρει όλες πίσω; Πήρε έστω και μία πίσω; Κράτησε τις ασφαλιστικές μεταρρυθμίσεις, ναι ή όχι; Γιατί; Γιατί αυτή η Παράταξη, την οποία εκπροσωπώ και της οποίας ηγείται ο Πρωθυπουργός, είναι μια Παράταξη ευθύνης, αντίθετα από αυτό που συμβαίνει στο χώρο του ΠΑ.ΣΟ.Κ.. Το οποίο, αν δεν είναι Παράταξη ανευθυνότητας, τουλάχιστον, είναι Παράταξη περιορισμένης ευθύνης!
      Εμείς πήραμε πάντοτε τις μεγάλες αποφάσεις.
(Χειροκροτήματα από την πτέρυγα της Νέας Δημοκρατίας)
      Πότε πήρε μια μεγάλη απόφαση για το μέλλον του Τόπου, για το μέλλον του Ελληνικού Λαού; Πότε την πήρε αυτή την απόφαση;
      Και ύστερα, παριστάνει το ΠΑ.ΣΟ.Κ. αυτή την στιγμή, τον υπερασπιστή των δικαιωμάτων της κοινωνίας, τον υπερασπιστή όλων εκείνων οι οποίοι έχουν ανάγκη.
      Το ΠΑ.ΣΟ.Κ. που ως Κυβέρνηση την ανεργία, για παράδειγμα, την αύξησε στο 11,3%, για να την κατεβάσουμε μέσα στο 2007 στο 8,3%! Το ΠΑ.ΣΟ.Κ. που αύξησε το έλλειμμα και το έκρυβε στο 7,3%, για να το κατεβάσουμε κάτω από το 3%!
      Το ΠΑ.ΣΟ.Κ. το οποίο τώρα κάνει ασκήσεις «επαναστατικής γυμναστικής», έρχεται και οτιδήποτε και αν γίνει το επικροτεί! Και το κυριότερο από όλα, οποιαδήποτε ενέργεια και αν γίνει στο δρόμο, έρχεται το ΠΑ.ΣΟ.Κ. από τη μια πλευρά να την επικροτήσει και να συμμετάσχει και από την άλλη –και το κυριότερο- να επιτεθεί στη Δικαιοσύνη!
      Εδώ, κυρίες και κύριοι συνάδελφοι, στα θέματα της Δικαιοσύνης, νομίζω ότι χρειάζεται περισσότερο προσοχή, γιατί αν εσείς πάσχετε από το χρόνιο σύνδρομο της ανευθυνότητας, ιδίως κάθε φορά που βρίσκεστε στο χώρο της Αξιωματικής Αντιπολίτευσης, ένα θα σας πω. Εμείς, θα είμαστε εδώ για να προστατεύουμε τους θεσμούς!
    (Χειροκροτήματα από την πτέρυγα της Νέας Δημοκρατίας)
       Δεν είναι δυνατόν από τη μια πλευρά να σέβεται κάποιος στο ακέραιο το δικαίωμα της απεργίας, αλλά όταν προσφεύγει οποιαδήποτε διοίκηση στη Δικαιοσύνη για απεργίες –που το ξέρετε όλοι, ιδίως οι εξ ημών νομικοί ξέρετε ότι πάσχουν από πλευράς νομιμότητας- όταν πάει μία διοίκηση να ζητήσει να κηρυχθεί παράνομη ή καταχρηστική ή έστω και απλώς παράνομη η απεργία, για απεργίες που είναι καταφανώς παράνομες γιατί δεν τηρήθηκαν ούτε καν οι διαδικασίες οι οποίες αφορούν το χρόνο αναγγελίας ή είναι απεργίες που γίνονται από τη μια μέρα στην άλλη δίκην κλεφτοπόλεμου, όταν πάει μια διοίκηση και λέει «απλώς ζητώ από το δικαστή να αποφανθεί», τότε από εκεί και πέρα να υπάρχουν προπηλακισμοί εναντίον των δικαστών. 
      Και το κυριότερο από όλα, δεν είναι δυνατόν η Αξιωματική Αντιπολίτευση –η θέση της Αριστεράς είναι χρόνια γνωστή σ’ αυτόν τον τομέα- που κυβέρνησε τόσα χρόνια, να έρχεται και να καταφέρεται –και ονομαστικά μάλιστα- εναντίον δικαστών γιατί άσκησαν το καθήκον τους. Δηλαδή, κατά τη γνώμη του ΠΑ.ΣΟ.Κ., θα πρέπει κάθε φορά που κατατίθεται αίτηση για να κηρυχθεί μια απεργία παράνομη και καταχρηστική, ή να μη γίνει η δίκη ή να απορριφθεί το αίτημα. 
      Και εγώ ερωτώ το εξής. Πότε ανακάλυψε αυτές τις ευαισθησίες το ΠΑ.ΣΟ.Κ.; Πέραν του ότι αυτά τα πράγματα είναι ανεύθυνα και αντιθεσμικά και το ξέρετε όλοι σας, πότε την ανακάλυψε αυτήν την ευαισθησία το ΠΑ.ΣΟ.Κ.; 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Ήταν ή δεν ήταν εκείνο κυβέρνηση όταν συλλήβδην υπήρχαν αιτήσεις στα δικαστήρια; Και πότε η Νέα Δημοκρατία συμμετείχε την εποχή εκείνη σε οποιεσδήποτε εκδηλώσεις αυτού του είδους που στρέφονταν κατά της Δικαιοσύνης, μέσα μάλιστα στο χώρο της Δικαιοσύνης;
      Για ποια κοινωνική ευαισθησία μιλάτε; Και πώς μιλάτε εσείς σήμερα και λέτε ότι είστε μαζί με τους εργαζόμενους, δίπλα στους εργαζόμενους; 
      Δεν ήσασταν εσείς, κυρίες και κύριοι συνάδελφοι, που όταν έρχονταν οι συνταξιούχοι για να διαμαρτυρηθούν, έτρωγαν ξύλο έξω από το Μέγαρο Μαξίμου; Ναι ή όχι; 
      (Χειροκροτήματα από την πτέρυγα της Νέας Δημοκρατίας)
      Δεν ήσασταν εσείς που όταν οι αστυνομικοί πήγαιναν να διεκδικήσουν αυτά που ήταν αυτονόητα –και τα δώσαμε εμείς στη συνέχεια- με εντολές του τότε Υπουργού Δημόσιας Τάξης, δέρνονταν στην κυριολεξία έξω από το γραφείο του κ. Χριστοδουλάκη και κατόπιν έρχονταν να ζητήσουν καταφύγιο μέσα στη Βουλή;
      Ήσασταν ή δεν ήσασταν εσείς που θεωρούσατε ότι ήταν εύσημο πολιτικής ευφυΐας να ξεφουσκώνετε τα λάστιχα των τρακτέρ των αγροτών μέσα στην εθνική οδό την εποχή εκείνη; Την εποχή τη σημερινή, δηλαδή, μπορεί ο οποιοσδήποτε να καταλαμβάνει οτιδήποτε και να κάνει ό,τι νομίζει! Και πρέπει να το ανεχθεί ο οποιοσδήποτε! Τον καιρό που οι αγρότες, όμως, έκλεισαν ένα δρόμο γιατί είχαν φθάσει στην απόγνωση, στην οποία εσείς τους οδηγήσατε, τρυπήσατε τα λάστιχα των τρακτέρ και το θεωρούσατε πράξη ευφυΐας. Αυτό είναι το ΠΑ.ΣΟ.Κ.!
      Θα ήθελα να προσθέσω κάτι σ’ αυτό. Και επειδή προχθές το έλεγα ξανά, αλλά υπήρξαν φωνές, θα το καταθέσω και πάλι. Επειδή μιλάμε για το ασφαλιστικό, να σας πω ότι δεν ξεχνά ο Ελληνικός Λαός πως το προεκλογικό ιδεώδες του Αρχηγού σας ήταν η ανασφάλιστη εργασία. Το ολίσθημα του Λαυρίου, αυτό είναι μέσα από τον ιστότοπο του ΠΑ.ΣΟ.Κ., όπως ακριβώς υπήρχε την εποχή εκείνη. 
      (Στο σημείο αυτό ο Υπουργός Εσωτερικών κ. Προκόπης Παυλόπουλος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και επειδή «γλώττα λανθάνουσα τα αληθή λέγει», νομίζω ότι δεν πρόκειται σε καμμία περίπτωση να ξεχάσει κανείς ότι όταν είστε στην Κυβέρνηση, είστε οι οπαδοί του χειρότερου νεοφιλελευθερισμού που γνώρισε ποτέ η εργατική τάξη στην Ελλάδα και οι εργαζόμενοι και όταν είστε στην Αντιπολίτευση, ελλείψει θέσεων και επειδή δεν θέλετε να θυμάστε το παρελθόν σας, υιοθετείτε ό,τι πιο ακραίο μπορεί να βρεθεί και νομίζετε ότι έτσι προσφέρετε υπηρεσία. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      Σε κανέναν δεν προσφέρετε υπηρεσία. Το μόνο που κάνετε είναι να απαξιώνετε τον εαυτό σας κάθε φορά ακόμα περισσότερο.
      Να προσθέσω και κάτι άλλο, επειδή το άκουσα μεν από τον κ. Κακλαμάνη, αλλά δεν το έχω ακούσει από τον Αρχηγό σας τον τελευταίο καιρό. Όταν συνέβαιναν τα εσωκομματικά στο ΠΑ.ΣΟ.Κ., με τα προβλήματα που είχατε, ψελλίζατε εκείνα τα ζητήματα περί συμφερόντων, τα οποία εχθρεύονται το ΠΑ.ΣΟ.Κ.. 
      Όσον αφορά εκείνες τις διαπλοκές των Μέσων Μαζικής Ενημέρωσης που εχθρεύονται το ΠΑ.ΣΟ.Κ., με συγχωρείτε, κύριοι συνάδελφοι, αλλά τον τελευταίο καιρό δεν έχω δει τον κ. Παπανδρέου να το πολυλέει αυτό το πράγμα ή να μην το λέει καθόλου. Είναι τυχαίο αυτό ή επειδή, όπως είναι γνωστό, η διαπλοκή σε ό,τι αφορά τα θέματα των μεγάλων έργων, των προμηθειών και των Μέσων Μαζικής Ενημέρωσης ως εκλεκτό τέκνο είχε πάντοτε το ΠΑ.ΣΟ.Κ. και τις κυβερνήσεις του και τους εκάστοτε αρχηγούς του…
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
       …και επειδή τώρα γύρισε και πάλι όλη η λογική προς τα εκεί δεν υπάρχει κανένα παράπονο; 
      Και το λέω ξανά για όσους μιλούν για τα συμφέροντα τα οποία μάχονται το ΠΑ.ΣΟ.Κ.: Κοιτάξτε τις εφημερίδες και τα κανάλια και πείτε μου ποιον στήριξαν και ποιον στηρίζουν». 
      ΛΟΥΚΑ ΚΑΤΣΕΛΗ: Εσάς!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και αν κάποιες στιγμές υπήρξαν προβλήματα στο εσωτερικό του ΠΑ.ΣΟ.Κ., δεν ήταν για να στηρίξουν τον Καραμανλή και την Κυβέρνησή του, αλλά ήταν μέχρι να βρουν την ισορροπία στο εσωτερικό σας. Γιατί τι να κάνουμε; Τα μπέρδεψαν στο εσωτερικό του ΠΑ.ΣΟ.Κ. και δεν ήξεραν ποιον να διαλέξουν. Και όταν κατέληξαν, επανήλθε η ισορροπία στο σύστημα της διαπλοκής. Γι’ αυτό και δεν μιλάτε σήμερα και δεν χρειάζεται να μιλήσετε, βεβαίως! 
      ΧΡΗΣΤΟΣ ΠΑΠΟΥΤΣΗΣ: Θα μιλήσουμε τώρα!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εμείς δεν στηριχθήκαμε σε τέτοια δεκανίκια. Θα κάνουμε τη δουλειά μας και θα πορευθούμε. Θα κάνουμε τις τομές και τις μεταρρυθμίσεις που υποσχεθήκαμε και δεσμευθήκαμε ότι θα κάνουμε έναντι του Ελληνικού Λαού. Εμείς θα πράξουμε όλα αυτά για τα οποία έχουμε την ευθύνη απέναντι στον Ελληνικό Λαό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Παυλόπουλε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δύο μόνο λέξεις που αφορούν το ΣΥ.ΡΙΖ.Α.. 
      Θέλω να πω μόνο ότι ουδείς εμέμφθη το ΣΥ.ΡΙΖ.Α., κύριε Πρόεδρε του ΣΥ.ΡΙΖ.Α., γιατί θέλησε να πάρει την πρωτοβουλία για το θέμα του δημοψηφίσματος. Άλλωστε, είναι δικαίωμά του. Ουδείς εμέμφθη το ΣΥ.ΡΙΖ.Α. γιατί, για παράδειγμα, μπορεί να πιστεύει ότι ο νόμος για το ασφαλιστικό είναι αντισυνταγματικός. 
      Αυτό που είπαμε -και είπα και εγώ προσωπικά- ήταν ένα και μόνο πράγμα. Είπαμε ότι ο Πρόεδρος της Δημοκρατίας έχει συγκεκριμένες αρμοδιότητες. Και το τι σημαίνει «αναπομπή» το προσδιορίζει όχι μόνο το άρθρο 42, αλλά και το άρθρο 49 που καθορίζει το θέμα της ευθύνης του Προέδρου της Δημοκρατίας. Και όλα αυτά τα ξέρει ο Πρόεδρος της Δημοκρατίας και δεν έχει ανάγκη από συμβουλές. Και δεν μπορείς πριν πάει κάτι στον Πρόεδρο της Δημοκρατίας, να προκαταλαμβάνεις την ετυμηγορία του, σαν να θέλεις να δείξεις ότι πρέπει να του υποδείξεις το καθήκον του.
      Και μια τελευταία κουβέντα για την κ. Παπαρήγα. Ουδέποτε είπα –και μακριά από εμένα- ότι η φτώχεια είναι θέμα ανθρώπων. 
      ΣΠΥΡΙΔΩΝ ΧΑΛΒΑΤΖΗΣ: Για την ελεημοσύνη, είπαμε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εγώ σήμερα σε μια ομιλία μου στο Μέγαρο Μουσικής, όπου γινόταν το φόρουμ το οποίο αφορούσε τη Συμμαχία των Πόλεων για τη Φτώχεια, είπα ότι και όταν οι κυβερνήσεις σε ολόκληρο τον κόσμο –και δεν ξέρω αν διαφωνείτε- δεν ενδιαφέρονται για τη φτώχεια, οι άνθρωποι πρέπει να δείξουμε την αλληλεγγύη, για να καταπολεμηθεί η φτώχεια. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Παυλόπουλε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Διότι είπα ότι ακόμα και αν υπάρχουν αδιάφορες κυβερνήσεις, το θέμα της καταπολέμησης της φτώχειας είναι θέμα κοινωνικής αλληλεγγύης. Το θέμα της καταπολέμησης της φτώχειας δεν είναι θέμα μόνο κυβερνήσεων, αλλά και θέμα ανθρώπων.
      Αν διαφωνεί το Κ.Κ.Ε. ότι η αλληλεγγύη πρέπει να καλύπτει την αναλγησία των κυβερνήσεων μέσα από την ανθρωπιά των ανθρώπων, να έρθει να μου το πει. 
      ΣΠΥΡΙΔΩΝ ΧΑΛΒΑΤΖΗΣ: Για την ελεημοσύνη, είπαμε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όμως, αυτό που είπατε, δεν το είπα σε καμμία περίπτωση, κύριε Χαλβατζή, και το ξέρετε! 
      Τελειώνω, λέγοντάς σας τούτο. Η πρόταση δυσπιστίας που κατέθεσε ο Αρχηγός της Αξιωματικής Αντιπολίτευσης κατέληξε στη δυσπιστία που μπορεί να έχουν ακόμη περισσότερο και η Βουλή και, ιδίως, ο Ελληνικός Λαός ως προς την αξιοπιστία της Αξιωματικής Αντιπολίτευσης. 
      Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
       ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα ήθελα το λόγο!
      ΠΡΟΕΔΡΟΣ (Δημήτριος Σιούφας): Δεν μπορείτε να μιλήσετε, κύριε Παπουτσή. Λυπάμαι πολύ!    
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής. 
    (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η Αξιωματική Αντιπολίτευση κατέθεσε πρόταση δυσπιστίας και ζητά ανατροπή της Κυβέρνησης -μόλις έξι μήνες μετά τις εκλογές! 
    Και ρωτώ: Γιατί πήρε αυτή την πρωτοβουλία; Σε τι αποβλέπει; Ποιο σενάριο φαντάζεται; Ένα είναι περισσότερο από βέβαιο: Δεν επιδιώκει παρά μόνο να καλύψει την αναξιοπιστία της, το έλλειμμα πολιτικών θέσεων, την απουσία συνολικής άποψης για τα ζητήματα που απασχολούν τους πολίτες. 
    (Χειροκροτήματα από την πτέρυγα της Νέας Δημοκρατίας.)
     Δεν επιχειρεί παρά μόνο μια απέλπιδα προσπάθεια να συγκρατήσει την αποσυσπείρωσή της. Δεν λειτουργεί παρά μόνο κάτω από την εσωκομματική της ενδοσκόπηση·  μακριά από τα αληθινά, τα πραγματικά ζητούμενα του Τόπου. 
    Μόνιμο χαρακτηριστικό της η ανευθυνότητα. Αποκλειστική επιλογή της ο δρόμος των εντυπώσεων, η οξύτητα, η πόλωση. Στη δύσκολη ώρα, μια επίθεση στην Κυβέρνηση! Αυτό έκανε ο Αρχηγός του ΠΑΣΟΚ στην προηγούμενη θητεία μας, όταν ένιωθε πολιτικά αδύναμος. Το ίδιο κάνει και τώρα. Μετατρέπει τη σύγχυση, την πολιτική αδυναμία σε άγονη καταγγελία. Γυρίζει στο χθες, εγκαταλείποντας το σήμερα και το αύριο. 
    Τώρα, έφτασαν στο σημείο να μιλούν για «μικρή κυβερνητική πλειοψηφία»! Και ρωτώ: Ήταν μεγάλη η πλειοψηφία με διαφορά μισής ποσοστιαίας μονάδας το 2000, και είναι μικρή η πλειοψηφία με διαφορά τεσσάρων ποσοστιαίων μονάδων σήμερα; Αυτή είναι η αντίληψή σας;  
    (Χειροκροτήματα από την πτέρυγα της Νέας Δημοκρατίας.)
	Κυρίες και κύριοι συνάδελφοι, είναι έλλειμμα για το κομματικό μας σύστημα να μη διαθέτει Αξιωματική Αντιπολίτευση που να νιώθει σιγουριά, αυτοπεποίθηση, υπευθυνότητα. Μια σοβαρή Αντιπολίτευση, με φιλοδοξία διακυβέρνησης, θα συμπεριφερόταν υπεύθυνα, εποικοδομητικά, σοβαρά. Δεν θα περιοριζόταν στη στείρα, την ολοκληρωτική άρνηση, στον ακραίο λαϊκισμό, στην απόλυτη αδιαφορία για το μέλλον του Τόπου. 
	Είναι προφανές ότι η πρόταση δυσπιστίας του ΠΑΣΟΚ είναι προϊόν ανταγωνισμού με την Αριστερά. Αυτά κανείς δεν τα παίρνει σοβαρά, κυρίες και κύριοι συνάδελφοι. Πάντως, δικό σας θέμα είναι αν θέλετε να μονιμοποιηθείτε στο χώρο της Αντιπολίτευσης. 
	Προκαλεί, βέβαια, σοβαρά ερωτηματικά το γεγονός ότι, για μερικά λεπτά δημοσιότητας, κοινοβουλευτικά κόμματα –και αναφέρομαι στο ΣΥΡΙΖΑ- παίζουν με τους θεσμούς και επαίρονται για την πρόκληση αναταραχής. Εκείνοι που, κάποτε, μιλούσαν για φαντασία στην εξουσία, που ήταν απέναντι σε δόγματα και αγκυλώσεις, τώρα έχουν γίνει ακραία συντηρητικοί. Δεν θέλουν τίποτα να αλλάξει. Θέλουν όλα να μείνουν ακίνητα και ονομάζουν αυτή τη στείρα άρνηση, τάχα, «προοδευτισμό». Στην πράξη, όμως, υιοθετούν πλήρως τη στασιμότητα, το τέλμα και την οπισθοδρόμηση. 
	Κυρίες και κύριοι συνάδελφοι, οι δικές μας θέσεις είναι ξεκάθαρες: Απορρίπτουμε το συντηρητισμό και τη διαιώνιση των προβλημάτων. Αποδοκιμάζουμε το λαϊκισμό, απ’ όπου κι αν προέρχεται. Είμαστε μακριά από τα άκρα και τις ακρότητες. Τα άκρα και οι ακρότητες στο δημόσιο βίο δεν βλάπτουν, κυρίες και κύριοι συνάδελφοι, την Κυβέρνηση· βλάπτουν τον Τόπο. 
	(Χειροκροτήματα από την πτέρυγα της Νέας Δημοκρατίας.)
	Λύσεις στα προβλήματα του Τόπου δεν δίνει η άγονη καταγγελία, δεν δίνει η άσκηση αντιπολίτευσης για την αντιπολίτευση, δεν δίνει η ισοπέδωση! Οι λύσεις απαιτούν συγκεκριμένες θέσεις· απαιτούν τόλμη· απαιτούν ανάληψη ευθύνης, για να γίνουν οι μεταρρυθμίσεις που έχει ανάγκη ο Τόπος. 
	Οι ανταγωνισμοί και οι πλειοδοσίες αρνητισμού στο χώρο της Αντιπολίτευσης δεν αφορούν το μέλλον των πολιτών· αφορούν μόνο τους ανταγωνιζόμενους. Εμείς δεν επιδιώκουμε να κριθούμε στο πεδίο των μικροκομματικών συγκρούσεων, αλλά στο πεδίο του έργου. Έχουμε τη λαϊκή εντολή –και μάλιστα νωπή- να εφαρμόσουμε το πρόγραμμά μας. Με άλλα λόγια, η πρόταση δυσπιστίας του ΠΑΣΟΚ δεν αφορά την κοινωνία, αφορά μικροκομματικούς ανταγωνισμούς. Την κοινωνία την αφορά μόνο το να αντιμετωπίζονται τα προβλήματά της, για να πάει ο Τόπος μπροστά και να βελτιώνεται η ζωή των πολιτών. 
	Κυρίες και κύριοι συνάδελφοι, για μας προέχουν οι αναγκαίες αλλαγές και μεταρρυθμίσεις. Σχεδιάσαμε και εφαρμόζουμε μεταρρυθμιστική στρατηγική, που δεν κατευθύνεται ούτε από δόγματα ούτε από αγκυλώσεις του παρελθόντος·στρατηγική για μια κοινωνία που παράγει και προοδεύει, και στην οποία ο καθένας θα έχει τελικά ίσες ευκαιρίες για γνώση, δημιουργία και δουλειά, και όπου ο πολίτης θα έχει την ευκαιρία να επενδύσει, να δουλέψει, να βελτιώσει τη ζωή του. 
	Οι μεταρρυθμίσεις που προωθούμε σημαίνουν, πρώτ’ απ’ όλα, απελευθέρωση των δημιουργικών δυνάμεων της κοινωνίας. Αυτές τις αναγκαίες μεταρρυθμίσεις κάνουμε πράξη. Γνωρίζουμε -και γνωρίζουν όλοι οι Έλληνες- πως δεν υπάρχουν ριζικά διαφορετικοί δρόμοι, για να προχωρήσουν αυτές οι μεταρρυθμίσεις. Η διαστρέβλωση, η υπερβολή, η απόπειρα σύγχυσης δεν ωφελεί κανέναν. 
	Θέλουμε –και το έχω πει πολλές φορές- να προχωρούν οι μεταρρυθμίσεις με την πιο πλατιά συναίνεση. Επιδιώκουμε το διάλογο, τη συνεννόηση, τη σύνθεση. Η Κυβέρνηση, όμως, κυρίες και κύριοι συνάδελφοι, είναι υποχρεωμένη και -επιτρέψτε μου να υπογραμμίσω- αποφασισμένη να προχωρά μπροστά. Έχουμε και το σχέδιο και τη βούληση και την τόλμη. 
(Χειροκροτήματα από την πτέρυγα της Νέας Δημοκρατίας.)
	Η έγνοια μας είναι στους πολλούς, η σκέψη μας στο αύριο. Ο γνώμονάς μας είναι ένας: το τελικό κοινωνικό όφελος. Αυτή είναι η στρατηγική μας επιλογή. Αυτό το δρόμο μάς υπέδειξαν οι πολίτες. Αυτό το έργο μάς εμπιστεύθηκαν να φέρουμε σε πέρας. 
	Κυρίες και κύριοι συνάδελφοι, όλα γύρω μας αλλάζουν με μεγάλη ταχύτητα και οι αβεβαιότητες εντείνονται. Η παγκοσμιότητα των αγορών, η κλιματική αλλαγή, η ενεργειακή πρόκληση αλλάζουν την εξέλιξη στον πλανήτη. 
     Η ραγδαία αύξηση της τιμής στο πετρέλαιο, στις πρώτες ύλες, στα τρόφιμα φέρνει τις ευρωπαϊκές χώρες μπροστά σε ακόμη μεγαλύτερες προκλήσεις. Ο εισαγόμενος πληθωρισμός εντείνει το πρόβλημα. Θυμίζω μόνο ότι το πετρέλαιο, από 26 δολάρια το 2003, έφτασε στα 110 δολάρια σήμερα. Οι συνέπειες είναι αναπόφευκτο να φτάνουν και στη χώρα μας. Και όμως, κάποιοι προσποιούνται ότι δεν βλέπουν, δεν ακούν, δεν αντιλαμβάνονται! 
     Καταγγέλλουν την Κυβέρνηση για τις διεθνείς αντιξοότητες. Καταγγέλλουν την Κυβέρνηση, την ώρα που ξέρουν πολύ καλά ότι στα τέσσερα χρόνια που πέρασαν θωρακίσαμε αποτελεσματικά την οικονομία και έχουμε τις λιγότερες, κατά το δυνατόν, επιπτώσεις. 
     Είπαμε και λέμε την αλήθεια στους πολίτες. Σχεδιάσαμε και ακολουθούμε πολιτική με κεντρικούς πυλώνες τη διατηρήσιμη δημοσιονομική προσαρμογή, την ισχυρή και βιώσιμη ανάπτυξη, την ενίσχυση της κοινωνικής συνοχής. 
     Πετύχαμε να αναστρέψουμε το δημοσιονομικό εκτροχιασμό μειώνοντας το έλλειμμα, από 7,3% του ΑΕΠ το 2004, σε ποσοστά κάτω από 3% τα δύο τελευταία χρόνια. 
     Πετύχαμε ρυθμούς ανάπτυξης (κατά μέσο όρο 4% το χρόνο) σχεδόν διπλάσιους από εκείνους της Ευρωζώνης.
     Πετύχαμε σημαντική βελτίωση στα ποιοτικά χαρακτηριστικά της ανάπτυξης, αφού η άνοδός της τροφοδοτείται πλέον, σε ποσοστό περισσότερο από 50%, από ιδιωτικές επενδύσεις και εξαγωγικές δραστηριότητες. Αυτή ακριβώς η ποιοτική αλλαγή είναι η διαφορά ανάμεσα στο χθες και το σήμερα· είναι ο λόγος που καθιστά την ανάπτυξη βιώσιμη· είναι η δύναμη που αυξάνει την απασχόληση και μειώνει την ανεργία. Το ποσοστό της ανεργίας περιορίστηκε το 2007 στο 8,3% -ήταν το χαμηλότερο που καταμετρήθηκε τα τελευταία δεκαπέντε χρόνια.
     Οι ξένες επενδύσεις που ήρθαν στη χώρα μας την περίοδο 2004-2007, πλησίασαν τα 8 δις ευρώ. Ακόμα περισσότεροι, όμως, είναι οι επενδυτές που εκδηλώνουν τώρα το ενδιαφέρον τους και δίνουν, έτσι, την ισχυρότερη ψήφο εμπιστοσύνης που μπορεί να πάρει η οικονομία μας. Οι επενδύσεις που έχουν ήδη εγκριθεί και άρχισαν να πραγματοποιούνται, στο πλαίσιο του νέου αναπτυξιακού νόμου, ξεπερνούν τα 9 δις ευρώ. Οι επενδύσεις, στο πλαίσιο των ΣΔΙΤ, φτάνουν τα 4 δις ευρώ. 
     Πετύχαμε άλματα στον τουρισμό: πάνω από 17 εκ. αφίξεις το 2006. Η ναυτιλία, που είναι κατ’ εξοχήν εξωστρεφής κλάδος, γνωρίζει νέα άνθιση. 
     Πετύχαμε μεγάλη διείσδυση της ευρυζωνικότητας: από 0,1% το 2004, σήμερα είναι στο 10%. Πάνω από ένα εκατομμύριο συνδέσεις επισημαίνουν ότι το ψηφιακό μέλλον γίνεται παρόν! 
     Η απορρόφηση των πόρων του Γ’ Κοινοτικού Πλαισίου Στήριξης έφτασε το 77%, ενώ στα περιφερειακά προγράμματα κινείται στο 80%. 
     (Στο σημείο αυτό, την «Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ.)
     Στον τομέα της ενέργειας, τα αποτελέσματα της πολιτικής μας είναι αδιαμφισβήτητα: η αγορά απελευθερώθηκε, οι ανανεώσιμες πηγές αξιοποιούνται, οι νέοι ενεργειακοί αγωγοί γίνονται πραγματικότητα, με πολλαπλασιαστικές θετικές επιδράσεις. Και βέβαια, δεν μεταγγίζουν μόνον ενέργεια· διασφαλίζουν σταθερότητα και ειρήνη, προάγουν τις σχέσεις καλής γειτονίας, ενδυναμώνουν το γεωπολιτικό ρόλο της Χώρας και, βέβαια, φέρνουν έσοδα στο Δημόσιο και θέσεις δουλειάς στην κοινωνία. 
     Κυρίες και κύριοι συνάδελφοι, είμαστε τώρα σε μια καθοριστική φάση του αναπτυξιακού μέλλοντος της Χώρας. Οι αλλαγές, οι μεταρρυθμίσεις, οι παρεμβάσεις που προωθούμε στηρίζονται από το Εθνικό Στρατηγικό Πλαίσιο Αναφοράς της νέας προγραμματικής περιόδου. Βασικός στόχος μας είναι η Ψηφιακή Ελλάδα, η επένδυση στις νέες τεχνολογίες και στην καινοτομία, η ποιοτική αναβάθμιση της Παιδείας. 
     Πρώτη μας προτεραιότητα είναι η συνέχιση της Εκπαιδευτικής Μεταρρύθμισης. Χτίζουμε σύστημα Δημόσιας Εκπαίδευσης που οδηγεί στην άμιλλα, στην ποιότητα, στην αξιοκρατία· σύστημα που συνδέεται με την παραγωγική διαδικασία και την αγορά εργασίας· σύστημα που δίνει στα παιδιά μας τα εφόδια που χρειάζονται, για να κατακτήσουν το μέλλον. Το 14% των κοινοτικών πόρων της νέας προγραμματικής περιόδου –που είναι πάνω από 3,3 δις ευρώ- κατευθύνεται στο πρόγραμμα για την Εκπαίδευση και για τη Διά Βίου Μάθηση. Σχεδόν άλλα τόσα κατευθύνονται στο πρόγραμμα για την Ανάπτυξη του Ανθρώπινου Δυναμικού, για την αύξηση της απασχόλησης δηλαδή και τη μείωση της ανεργίας. 
Αυτός είναι ο απώτερος σκοπός της πολιτικής μας. 
     Κεντρική επιλογή μας είναι η ενδυνάμωση της περιφερειακής ανάπτυξης. Το 82% των πόρων της νέας περιόδου κατευθύνεται στην Περιφέρεια. Μόνο για δράσεις αγροτικής ανάπτυξης η Χώρα θα αντλήσει από την Ευρωπαϊκή Ένωση περίπου 4 δις ευρώ, ενώ οι αγρότες μας θα έχουν επιδοτήσεις που φτάνουν τα 18 δις ευρώ. Συνολικά, ο αγροτικός τομέας θα ενισχυθεί, στη νέα περίοδο, με περισσότερα από 22 δις ευρώ. 
     Στο μεταξύ, έχουμε ήδη δρομολογήσει το μεγαλύτερο πρόγραμμα δημοσίων έργων που γνώρισε ο Τόπος, με έμφαση στους «δρόμους της Ανάπτυξης». Ο οδικός χάρτης της Χώρας αλλάζει και η ανάπτυξη μπορεί να φτάνει παντού! Η Χώρα σύντομα αποκτά -για πρώτη φορά στην ιστορία της- Εθνικό Χωροταξικό Σχέδιο καθώς και Ειδικά Χωροταξικά Πλαίσια για τις ανανεώσιμες πηγές ενέργειας, για τη βιομηχανία και τον τουρισμό.
     Ενισχύονται, λοιπόν, οι αναπτυξιακές δραστηριότητες και προστατεύεται το περιβάλλον· είναι εθνική υπόθεση.
     Επιτέλους, κυρίες και κύριοι συνάδελφοι, κάθε πολίτης να ξέρει τι και πού μπορεί να επενδύσει, να προχωρά χωρίς διαπλοκές, χωρίς εξαρτήσεις, χωρίς αναίτιες καθυστερήσεις. 
     Παράλληλα, συνεχίζεται το Σχέδιο για την εξυγίανση των ΔΕΚΟ. Συνεχίζεται η διαδικασία για τη σύναψη στρατηγικής συμμαχίας του ΟΤΕ με ευρωπαϊκό οργανισμό τηλεπικοινωνιών -και αυτό με ισορροπία, τόσο στη μετοχική σύνθεση όσο και στη διοίκησή του.
     Συνεχίζεται η συνεργασία τόσο με την Ευρωπαϊκή Επιτροπή, όσο και με τους εργαζόμενους, για την επίλυση του προβλήματος της Ολυμπιακής. 
     Προχωρά η προετοιμασία για την περαιτέρω συμμετοχή του ιδιωτικού τομέα στην αξιοποίηση των λιμανιών και των αεροδρομίων μας. Σχεδιάζονται συνεργασίες που συμβάλλουν στην αναβάθμιση των λιμανιών μας και ενισχύουν το ρόλο της χώρας μας ως διαμετακομιστικού κέντρου Ανατολής και Δύσης.
     Σχεδιάζονται Συμπράξεις Δημόσιου και Ιδιωτικού Τομέα, για να αξιοποιηθεί η μεγάλη αυτή πηγή ανάπτυξης· να φέρει πλούτο· να φέρει θέσεις εργασίας στις τοπικές κοινωνίες· να φέρει όφελος για ολόκληρη τη Χώρα.
     Η Ελλάδα μπορεί να γίνει -και θα γίνει- οικονομικό, εμπορικό και διαμετακομιστικό κέντρο της ευρύτερης περιοχής.
     Άκουσα, ωστόσο, τον Αρχηγό της Αξιωματικής Αντιπολίτευσης να απευθύνεται στους επενδυτές. Τους ζητά «να ξεχάσουν τις ΔΕΚΟ, τα λιμάνια, τη ΔΕΗ, τον ΟΤΕ»! Προειδοποιεί πως αύριο θα βρουν απέναντί τους την Κυβέρνηση του ΠΑΣΟΚ.
     Δεν χρειάζεται να σχολιάσω τις αυταπάτες του για «Κυβέρνηση ΠΑΣΟΚ»!. Δεν χρειάζεται να θυμίσω ότι την πλειοψηφία των μετοχών του ΟΤΕ εκείνοι τη διέθεσαν. Όμως δεν μπορεί να επιτίθεται εναντίον των συμφερόντων της Χώρας και να επιχειρεί να υπονομεύσει τα θεμέλια της οικονομίας. Φαίνεται –ξεκάθαρα- ότι επέλεξε τα άκρα.
     (Χειροκροτήματα από την πτέρυγα της Νέας Δημοκρατίας.)
     Κυρίες και κύριοι συνάδελφοι, σε μια χώρα-μέλος της Ευρωπαϊκής Ένωσης δεν χωρούν τριτοκοσμικές τοποθετήσεις.
     (Χειροκροτήματα από την πτέρυγα της Νέας Δημοκρατίας.)
     Πλανάται, αν νομίζει ότι πλήττει έτσι την Κυβέρνηση. Βάζει, όμως, σε κίνδυνο τα συμφέροντα της Ελλάδας.
     (Χειροκροτήματα από την πτέρυγα της Νέας Δημοκρατίας.)
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Τριτοκοσμικές επενδύσεις, κύριε Καραμανλή.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Βεβαιώνω λοιπόν: Αυτή η Κυβέρνηση, αυτή η Κοινοβουλευτική Ομάδα, που τη στηρίζει, εγγυόμαστε και προωθούμε το συμφέρον του Τόπου, με συνέπεια στο πρόγραμμά μας και απόλυτο σεβασμό στο Σύνταγμα.
     (Χειροκροτήματα από την πτέρυγα της Νέας Δημοκρατίας.)
     Καμιά κραυγή δεν πρόκειται να σκιάσει το έργο μας. Καμιά ακρότητα δεν πρόκειται να ανακόψει την πορεία ανάπτυξης, την πορεία προόδου της χώρας μας.
     (Χειροκροτήματα από την πτέρυγα της Νέας Δημοκρατίας.)
     Κυρίες και κύριοι συνάδελφοι, έγιναν κατά τη διάρκεια αυτού του τριημέρου, εκτενείς αναφορές στο Ασφαλιστικό Σύστημα. Ακούστηκαν λόγοι στείρας, λαϊκίστικης αντίδρασης. Πρόταση καμία! Το μόνο που θυμήθηκαν είναι η εισφοροδιαφυγή! 
     Ένα τέταρτο του αιώνα στην εξουσία τι έκαναν; Δεν ήθελαν ή δεν μπορούσαν; 
     Απαντώ, λοιπόν, ευθέως: Χωρίς ενοποιήσεις, χωρίς ενιαίους ελεγκτικούς μηχανισμούς, χωρίς την υποχρεωτικότητα της Κάρτας Κοινωνικής Ασφάλισης, λύση δεν υπάρχει. 
     Γιατί λοιπόν αντιδρούν, όσοι αντιδρούν, σε όλα αυτά; Πώς γίνεται να καταγγέλλουν την εισφοροδιαφυγή και, ταυτόχρονα, να καταψηφίζουν τις ρυθμίσεις για την αντιμετώπισή της; Ας βάλουμε, επιτέλους, ένα τέλος στην υποκρισία! 
     Δέσμευση και απόφασή μας είναι να δώσουμε λύση στη χαοτική πολυδιάσπαση του Συστήματος, να διασφαλίσουμε τη μέγιστη εξοικονόμηση πόρων, να πετύχουμε αποτελεσματικότερη αντιμετώπιση της εισφοροδιαφυγής. 
     Δέσμευση και απόφασή μας είναι να δημιουργήσουμε Εθνικό Κεφάλαιο Αλληλεγγύης Γενεών, από το οποίο θα υπάρξει, σε βάθος χρόνου, στήριξη σ’ εκείνα τα Ταμεία που θα έχουν μεγαλύτερη ανάγκη.
Δέσμευση και απόφασή μας είναι να θεσπίσουμε αποτελεσματικές ρυθμίσεις για την προστασία της εργαζόμενης μητέρας, τον καιρό που είναι μικρά τα παιδιά της. Δέσμευση και απόφασή μας είναι η ουσιαστική μεταρρύθμιση, που οδηγεί σ’ ένα σύστημα βιώσιμο, σύγχρονο, δίκαιο· είναι η μεταρρύθμιση που εγγυάται σταδιακή βελτίωση παροχών και συντάξεων, για όλους όμως και όχι μόνο για τους λίγους. Αυτό είναι το πνεύμα, αυτός είναι ο στόχος του νομοσχεδίου μας. Ο Τόπος χρειάζεται λύσεις. Η νέα γενιά απαιτεί σιγουριά.
    (Χειροκροτήματα από την πτέρυγα της Νέας Δημοκρατίας.)
     (Στο σημείο αυτό, την Προεδρική Έδρα  καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ.)
    Αναφέρονται, κυρίες και κύριοι συνάδελφοι, στην πρόταση δυσπιστίας -και ακούστηκαν στη διάρκεια της συζήτησης- καταγγελίες για το Κράτος, τη γραφειοκρατία, τη διαφθορά. Τέσσερα πράγματα θα πω.
    Πρώτον: Πράγματι –και το έχω πει πολλές φορές-, το Κράτος είναι ο μεγαλύτερος ασθενής στον τόπο μας. Στόχος μας είναι η μετάβαση σε ένα κράτος αυξημένων δυνατοτήτων, ένα κράτος αποτελεσματικό, πιο υπεύθυνο, δίκαιο. Εφαρμόζουμε, για το σκοπό αυτό, Σχέδιο Ηλεκτρονικής Διακυβέρνησης. Απλοποιούνται οι διαδικασίες και περιορίζεται η γραφειοκρατία. Ενισχύεται η Αποκέντρωση και η Αυτοδιοίκηση. Αναβαθμίζεται η Πολιτική Προστασία. Προετοιμάζεται η μεγάλη μεταρρύθμιση στη διοικητική δομή της Χώρας.
    Δεύτερον: Πράγματι, η διαφθορά είναι ζήτημα υπαρκτό, σοβαρό, πολυεπίπεδο. Δεν αντιμετωπίζεται ούτε εύκολα ούτε από τη μια ημέρα στην άλλη. Στο διάστημα που πέρασε, πήραμε σειρά μέτρων· εντείναμε τους ελέγχους·  αντιδράσαμε άμεσα, θεσμικά και αποτελεσματικά σε κάθε περίπτωση, και η σύγκρουση συνεχίζεται.
    Τρίτον: Προωθούμε νέες, αυστηρές ρυθμίσεις που εγγυώνται περισσότερη διαφάνεια παντού: Οι Ειδικοί Λογαριασμοί ενσωματώνονται στον Κρατικό Προϋπολογισμό. Τα Ασφαλιστικά Ταμεία και τα Δημόσια Νοσοκομεία υποχρεώνονται να υποβάλλουν Προϋπολογισμούς και Απολογισμούς. Τα υπουργεία δεν θα μπορούν να επιχορηγούν κανέναν, χωρίς προηγούμενη δημοσιοποίηση της απόφασής τους. Η δωροδοκία, ενεργητική και παθητική, γίνεται κακούργημα. 
    Τέταρτον: Κηρύξαμε αναθεωρητέες όλες τις διατάξεις του Συντάγματος που αφορούν θέματα διαφάνειας στο δημόσιο τομέα και στο δημόσιο βίο. Προτείνουμε αυστηρές ρυθμίσεις για τον έλεγχο στο λεγόμενο «πολιτικό χρήμα», (δημόσιο χρήμα), στο «πόθεν έσχες» υπουργών, βουλευτών και υποψηφίων, στις αναθέσεις δημοσίων έργων. Επιπλέον: Ανταποκριθήκαμε θετικά στην πρόταση της Αξιωματικής Αντιπολίτευσης για ένα άλλο εκλογικό σύστημα, στη βάση μιας παλαιότερης πρότασής μας. Για να γίνει όμως αυτό, χρειάζεται και η δική της συμμετοχή στη διαδικασία Αναθεώρησης του Συντάγματος. Η πρόσκληση είναι ανοικτή, η πρόκληση είναι για όλους! Δεν γίνεται, όμως,  τη μια να μιλούν για διαφάνεια και την άλλη να ναρκοθετούν το δρόμο που, υποτίθεται, προτείνουν. Δεν μπορεί να μιλούν για αλλαγές και να υπονομεύουν την Αναθεώρηση του Συντάγματος. Δεν μπορεί το πρωί να δεσμεύονται και το βράδυ να υπαναχωρούν. Χρειάζεται ευθύνη. Χρειάζεται συνέπεια. Χρειάζεται λόγος που μετρά! 
    (Χειροκροτήματα από την πτέρυγα της Νέας Δημοκρατίας.)
    Κυρίες και κύριοι συνάδελφοι, αναφέρονται στην πρόταση δυσπιστίας –και ακούστηκαν τις ημέρες αυτές- ισχυρισμοί για –δήθεν- «αυταρχισμό». Ακούστηκαν επίσης και βαριές λέξεις, ύβρεις που δεν ταιριάζουν σ’ αυτό το χώρο. Περιορίζομαι να θυμίσω τη ρήση του Ζαν-Ζακ Ρουσσώ: «Οι ύβρεις είναι το επιχείρημα εκείνων που έχουν μόνον άδικο». Αυτό αποδείχθηκε σήμερα, ότι το μόνο που έχετε μαζί σας είναι το άδικο. Αυτή είναι η πραγματικότητα. Είναι τουλάχιστον υποκριτικό να καταγγέλλεται αυτή η Κυβέρνηση για καταστάσεις που έχουν βαθιές τις ρίζες τους στο χρόνο. 
    (Χειροκροτήματα από την πτέρυγα της Νέας Δημοκρατίας.)
    Είναι ψευδές να λέγεται ότι υπάρχει αύξηση της ανεργίας, την ώρα που επιτυγχάνεται σημαντική μείωση της ανεργίας. Είναι  ανευθυνότητα να γίνεται λόγος για αποδυνάμωση του Κοινωνικού Κράτους, την ώρα που το άφησαν χρεοκοπημένο και ανήμπορο. Δεν λέω –και ούτε το έχω πει ποτέ- ότι έχουμε το Κοινωνικό Κράτος που θέλουμε· αυτός, όμως, είναι ο σταθερός στόχος της πολιτικής μας. Κάναμε και συνεχίζουμε να κάνουμε σημαντικά βήματα. Λύσαμε το πρόβλημα με τα πανωτόκια. Θυμίζω τη χορήγηση εφάπαξ ποσού 2.000 ευρώ στις μητέρες που αποκτούν τρίτο παιδί, την ενίσχυση των τρίτεκνων οικογενειών –ανάμεσα στα μέτρα για τις οποίες είναι και το πολυτεκνικό επίδομα-, την επιβράβευση μαθητών με δωρεάν υπολογιστές, τη λειτουργία Ειδικού Ταμείου Κοινωνικής Αλληλεγγύης για τη στήριξη ανέργων μεγαλύτερης ηλικίας, σε περιοχές με υψηλή ανεργία.  
    Σημειώνω, ακόμη, ότι ψηφίστηκε νόμος που αφορά αυξήσεις συντάξεων του Δημοσίου -και μάλιστα αναδρομικά- από το 2007. Αυξήθηκαν, όπως ακριβώς δεσμευτήκαμε, οι συντάξεις του ΟΓΑ, το Κατώτατο Επίδομα Ανεργίας, το ΕΚΑΣ! Δημιουργήθηκε Εθνικό Ταμείο Κοινωνικής Συνοχής και ξεκίνησε η χρηματοδότησή του, που, σε βάθος τετραετίας,  θα φτάνει τα 2 δις ευρώ το χρόνο.
	Θυμίζω ακόμη την αύξηση των αφορολόγητων ορίων για τα νοικοκυριά, τη σταδιακή, μέχρι το 2009, μείωση της φορολογίας για τα μεσαία και ασθενέστερα νοικοκυριά, την αναμόρφωση του φόρου γονικών παροχών και κληρονομιών, την απαλλαγή της πρώτης κατοικίας από κάθε φορολογία. Και θυμίζω ότι ξεκινά, σύντομα, η εφαρμογή Εθνικού Προγράμματος Κοινωνικής Συνοχής και Αλληλεγγύης για την αντιμετώπιση του κοινωνικού αποκλεισμού και τη στήριξη των οικογενειών που βρίσκονται κάτω από το όριο της φτώχειας. Σταθερός στόχος της πολιτικής μας είναι η αύξηση και η δικαιότερη κατανομή του μερίσματος της ανάπτυξης, είναι η ενίσχυση του Κοινωνικού Κράτους· γι’ αυτό εργαζόμαστε και αυτό κάνουμε πράξη μέρα με τη μέρα. 
	Κυρίες και κύριοι συνάδελφοι, αναφέρεται στην πρόταση που κατέθεσε η Αξιωματική Αντιπολίτευση και ακούστηκε στην τριήμερη συζήτηση ότι «η Χώρα ακολουθεί, τάχα, εξωτερική πολιτική αδράνειας, υποχωρήσεων και συμβιβασμών»! Το μόνο που αποδεικνύουν είναι ότι μιλούν χωρίς συνείδηση του ρόλου τους, χωρίς αίσθηση του μέτρου. Δεν απαντώ στην ίδια λογική. Θα πω, όμως, με απόλυτη ειλικρίνεια την αλήθεια. 
      Η Ελλάδα είναι, σήμερα χώρα ισχυρή και περήφανη. Ακολουθεί εξωτερική πολιτική ανοικτών οριζόντων. Αναπτύσσει πρωτοβουλίες ευθύνης στο πλαίσιο της Ευρώπης. Επιδιώκει σχέσεις συνεργασίας με όλους τους γείτονές της. Εργαζόμαστε για μια λειτουργική και βιώσιμη λύση του Κυπριακού που να είναι σύμφωνη με τα ψηφίσματα του ΟΗΕ και τις αρχές της Ευρωπαϊκής Ένωσης. Εργαζόμαστε για τη βελτίωση των ελληνοτουρκικών σχέσεων, σύμφωνα με τις πάγιες ελληνικές θέσεις, το Διεθνές Δίκαιο, τα συμφέροντά μας. Στηρίζουμε την ευρωπαϊκή προοπτική των γειτόνων μας, συμπεριλαμβανομένης της Τουρκίας, με την προϋπόθεση όμως του σεβασμού των ευρωπαϊκών αρχών και αξιών, ώστε όλοι μαζί οι λαοί της περιοχής να δημιουργήσουμε μια ευρωπαϊκή γειτονιά σταθερότητας, ανάπτυξης και προόδου. 
      Επιδιώκουμε, σταθερά και υπεύθυνα, λύση αμοιβαία αποδεκτή στην εκκρεμότητα της ονομασίας της FYROM· λύση στη βάση μιας πραγματικά σύνθετης ονομασίας· λύση πρακτική, σφαιρική, εφαρμόσιμη σ’ όλες τις πτυχές της· λύση που θα ισχύει «erga omnes», έναντι πάντων· λύση που δεν θα μπορεί να χρησιμοποιηθεί για να στηρίξει ανιστόρητες, εθνικιστικές και αλυτρωτικές λογικές. Είναι απογοητευτικό το γεγονός ότι ακόμη και τώρα, σ’ αυτή την κρίσιμη στιγμή της διαπραγμάτευσης, η ηγεσία του γειτονικού κράτους επιδεικνύει σταθερά αντιπαραγωγική, σταθερά αρνητική συμπεριφορά. 
      Το είπαμε και θέλω να το επαναλάβω: Μόνον αμοιβαία αποδεκτή λύση, επικυρωμένη από το Συμβούλιο Ασφαλείας, δηλαδή μόνο μία λύση συνεκτική και σφαιρική, με επαρκείς εγγυήσεις εφαρμογής, μπορεί να είναι βάση για την οικοδόμηση συμμαχικών σχέσεων και σχέσεων αλληλεγγύης.
(Χειροκροτήματα από την πτέρυγα της Νέας Δημοκρατίας.)
	Εάν όχι, είναι ξεκάθαρο ότι, στο στάδιο αυτό της πολύχρονης και συνεχιζόμενης διαπραγμάτευσης, δεν θα έχουμε λύση. Και μη λύση σημαίνει μη πρόσκληση.
(Χειροκροτήματα από την πτέρυγα της Νέας Δημοκρατίας.)
	Είναι περιττό να προσθέσω ότι, σε μια τέτοια περίπτωση, η Ελλάδα θα συνεχίσει να συμμετέχει στην -υπό τον ΟΗΕ- διαπραγματευτική διαδικασία με τη μετριοπάθεια αλλά και την αποφασιστικότητα που διακρίνει τη στάση της. Αυτή είναι η θέση μας. Και η θέση αυτή είναι ξεκάθαρη, είναι σαφής, είναι σταθερή.
	Κυρίες και κύριοι συνάδελφοι, έχω πει κι άλλες φορές ότι υπάρχουν δύο κόσμοι στην πολιτική: ο πρώτος εργάζεται για πραγματικές λύσεις στα υπαρκτά προβλήματα, ενώ ο δεύτερος περιορίζεται στη στείρα άρνηση·  ο πρώτος έχει όραμα για τον τόπο μας, συγκεκριμένη στρατηγική και στόχους. Διεκδικούμε ουσιαστική συμβολή στο καλύτερο για τους πολίτες, για όλους τους πολίτες.
      Δίλημμα, κυρίες και κύριοι συνάδελφοι, δεν είχαμε ποτέ. Οι πολίτες μάς εμπιστεύθηκαν, για να βάλουμε την Ελλάδα σε τροχιά μεταρρύθμισης, σε τροχιά αλλαγών, σε τροχιά φυγής προς τα εμπρός. Οι πολίτες μάς εμπιστεύθηκαν, για να ξεπεράσουμε τα εμπόδια της καθήλωσης, της ανακύκλωσης των στρεβλώσεων, της αναβολής των λύσεων. Οι πολίτες μάς εμπιστεύθηκαν, γιατί είμαστε δύναμη ευθύνης, δύναμη σταθερότητας, δύναμη μεταρρύθμισης. Αυτή την υπόσχεση δώσαμε, και την υπόσχεση αυτή δεν τη διαψεύδουμε, δεν την προδίδουμε, δεν την αθετούμε. 
(Χειροκροτήματα από την πτέρυγα της Νέας Δημοκρατίας.)
	Προχωρούμε με αμείωτη ένταση το μεταρρυθμιστικό μας έργο. Είμαστε σε διαρκή σύγκρουση με τα πραγματικά προβλήματα. Έχουμε απόλυτη προσήλωση στις ανάγκες και τις προσδοκίες των πολιτών. Στεκόμαστε σταθερά αντίθετοι στην αντιπολιτευτική «βουλιμία» για οξύτητα και πόλωση.
      Κυρίες και κύριοι συνάδελφοι, όλοι μας θα έπρεπε να απευχόμαστε τις αναίτιες, τις άγονες συγκρούσεις. Ξέρουμε, άλλωστε, καλά πως, όποτε εμφανίστηκαν, η Χώρα έχασε πολλά. Ξέρουμε πως, όποτε επικράτησαν, η κοινωνία μας τραυματίστηκε.
      Δεν πρόκειται, λοιπόν, να συμπράξουμε στην καλλιέργεια νοσηρού κλίματος, όπως επιχειρείται από το χώρο της Αντιπολίτευσης. Αφήνουμε πίσω το χθες, αφήνουμε πίσω τις νοοτροπίες, τις πρακτικές, τα λάθη του χθες. Δική μας επιλογή είναι η συνεννόηση, η σύνθεση, η συνένωση δυνάμεων και προσπαθειών. Προχωρούμε με αισιοδοξία στο αύριο, σίγουροι για την πολιτική μας και βέβαιοι για το μέλλον του Τόπου.
      Γι’ αυτό, κύριες και κύριοι συνάδελφοι, με πλήρη συναίσθηση του χρέους μας, σας ζητώ ψήφο ευθύνης.
      (Χειροκροτήματα από την πτέρυγα της Νέας Δημοκρατίας.)
      Ζητώ με την ψήφο σας εντολή να συνεχίσουμε τις μεταρρυθμίσεις.
      (Παρατεταμένα χειροκροτήματα από την πτέρυγα της Νέας Δημοκρατίας.)
      Σας ζητώ να πούμε «όχι» στην πρόταση -που εμπνεύστηκε η Αντιπολίτευση- της αμηχανίας.
      (Παρατεταμένα χειροκροτήματα από την πτέρυγα της Νέας Δημοκρατίας.)
      Ζητώ από όλες και από όλους σας να πούμε «όχι» στο λαϊκισμό, «όχι» στη συντήρηση…
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      … «όχι» στη μικροπολιτική, να πούμε «όχι» στην απόπειρα πόλωσης, «όχι» στην απόπειρα αιχμαλωσίας του Τόπου σε κομματικές σκοπιμότητες.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      Σας ζητώ να στείλουμε, με την ψήφο μας, το πιο ξεκάθαρο μήνυμα στους πολίτες: Δεν συνθηκολογούμε με τα προβλήματα. Δεν υποχωρούμε στις δυσκολίες. Δεν παίζουμε με την προοπτική της πατρίδας μας.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      Δεν παίζουμε με το μέλλον της κοινωνίας μας!
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      Ζητώ ψήφο ευθύνης για το παρόν και το μέλλον της πατρίδας μας!
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως δυσπιστίας, η οποία υπεβλήθη από τον Πρόεδρο της Κοινοβουλευτικής Ομάδας του Πανελλήνιου Σοσιαλιστικού Κινήματος και Αρχηγό της Αξιωματικής Αντιπολίτευσης κ. Γεωργίου Παπανδρέου και από ογδόντα εννέα (89) Βουλευτές του κόμματός του, σύμφωνα με το άρθρο 84 του Συντάγματος και 142 του Κανονισμού της Βουλής.
      Θα ακολουθήσει ονομαστική ψηφοφορία σύμφωνα με το άρθρο 142, παράγραφος 5 του Κανονισμού της Βουλής, σε συνδυασμό με το άρθρο 141, παράγραφος 5.
      Επί του καταλόγου καλούνται οι Βουλευτές κ. Κωνσταντίνος Γκιουλέκας από τη Νέα Δημοκρατία και κ. Δημήτριος Λιντζέρης από το ΠΑ.ΣΟ.Κ..
      Οι δεχόμενοι την πρόταση δυσπιστίας απαντούν «Ναι».
      Οι μη δεχόμενοι την πρόταση δυσπιστίας απαντούν «Όχι».
      Οι αρνούμενοι ψήφου απαντούν «Παρών».
      Στο Προεδρείο έχουν έλθει επίσης, σύμφωνα με το άρθρο 70Α του Κανονισμού της Βουλής, επιστολές συναδέλφων, οι οποίοι γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει και οι επιστολές θα κατατεθούν και θα καταχωριστούν στα Πρακτικά.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει κάποιος συνάδελφος ο οποίος δεν άκουσε το όνομά του; Κανείς. 
      Οι επιστολές, οι οποίες απεστάλησαν στο Προεδρείο από τους συναδέλφους, σύμφωνα με το άρθρο 70Α του Κανονισμού της Βουλής, καταχωρίζονται στα Πρακτικά και έχουν ως εξής: 
      (Να φωτογραφηθούν οι σελίδες 637-656)
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στη Σώμα το αποτέλεσμα της διεξαχθείσης ονομαστικής ψηφοφορίας επί της προτάσεως δυσπιστίας.
      Ψήφισαν συνολικά 300 Βουλευτές.
      «ΝΑΙ», ψήφισαν 138 Βουλευτές.
      «ΟΧΙ», ψήφισαν 152 Βουλευτές.
      «ΠΑΡΩΝ», ψήφισαν 10 Βουλευτές.
      Συνεπώς η πρόταση δυσπιστίας των Βουλευτών του Πανελλήνιου Σοσιαλιστικού Κινήματος κατά  της Κυβέρνησης, απορρίπτεται, σύμφωνα με το παρακάτω πρωτόκολλο ονομαστικής ψηφοφορίας:
      
«ΠΡΟΤΑΣΗ ΔΥΣΠΙΣΤΙΑΣ»EΠIKPATEIAΣNAIOXIΈβερτ Μιλτιάδης	+Σουφλιάς Γεώργιος	+Ρουσόπουλος Θεόδωρος	+Χηνοφώτης Παναγιώτης	+Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	+Ραγκούσης Ιωάννης	+Δραγώνα Θάλεια	+Κουβέλης Σπυρίδων	+Καζάκος Κωνσταντίνος	+Μπανιάς Ιωάννης	+Α΄ ΑΘΗΝΩΝΜπακογιάννη Θεοδώρα (Ντόρα)	+Αβραμόπουλος Δημήτριος	+Αλογοσκούφης Γεώργιος	+Παυλόπουλος Προκόπιος	+Βουλγαράκης Γεώργιος	+Πιπιλή Φωτεινή	+Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	+Παπουτσής Χρήστος	+Ράπτη Αναστασία - Συλβάνα	+Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	+Καφαντάρη Ευθαλία (Λίλα)	+Φιλίνη Άννα	+Κοροβέσης Περικλής - Ηλίας	+Πλεύρης Αθανάσιος	ΠΑΡΩΝΒ΄ ΑΘΗΝΩΝΜητσοτάκης Κυριάκος	+Μεϊμαράκης Ευάγγελος -Βασίλειος	+Γιακουμάτος Γεράσιμος	+Ζαγορίτης Ελευθέριος (Λευτέρης)	+Λιάπης Μιχάλης -Γιώργος	+Σπηλιωτόπουλος Αριστόβουλος (Άρης)+Χατζηδάκης Κωνσταντίνος	+Παπακώστα-Σιδηροπούλου Κατερίνα+Πετραλιά-Πάλλη Φάνη 	+Καμμένος Παναγιώτης (Πάνος)	+Ντινόπουλος Αργύριος	+Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)+Σταθάκης Αριστοτέλης (Άρης)	+Κασίμης Θεόδωρος 	+Παπαθανασίου Γιάννης	+Λοβέρδος Ανδρέας	+Ανδρουλάκης Δημήτριος (Μίμης)	+Χρυσοχοΐδης Μιχαήλ	+Αποστολάκη Ελένη-Μαρία (Μιλένα)	+Δημαράς Ιωάννης	+Δαμανάκη Μαρία	+Κακλαμάνης Απόστολος	+Ευθυμίου Πέτρος	+Παπανδρέου Βασιλική (Βάσω)	+Παπαδόπουλος Αλέξανδρος (Αλέκος)+Γείτονας Κωνσταντίνος	+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία	+Χυτήρης Τηλέμαχος	+Παπαρήγα Αλεξάνδρα	+Χαλβατζής Σπυρίδων	+Μαυρίκος Γεώργιος	+Πρωτούλης Ιωάννης	+Μελά Εύα	+Κουβέλης Φώτιος-Φανούριος	+Δραγασάκης Ιωάννης 	+Παπαγιαννάκης Μιχαήλ	+Ψαριανός Γρηγόριος	+Γεωργιάδης Σπυρίδων - Άδωνις	ΠΑΡΩΝΑϊβαλιώτης Κωνσταντίνος 	ΠΑΡΩΝΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος	+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος	+Μωραΐτης Αθανάσιος (Θάνος)	+Βερελής Χρίστος	+Γιαννακά Σοφία	+Μωραΐτης Νικόλαος	+	ΝΟΜΟΣ ΑΡΓΟΛΙΔΟΣΜανώλης  Ιωάννης	+Παπαδημητρίου Ελισάβετ (Έλσα)	+Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	+Λυκουρέντζος Ανδρέας	+Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	+Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	+Πάγκαλος Θεόδωρος	+Χριστοφιλοπούλου Παρασκευή (Εύη)	+Οικονόμου Βασίλειος	+Βρεττός Κωνσταντίνος (Ντίνος)	+Κουμπούρης Δήμος	+Λεβέντης Αθανάσιος	+Βορίδης Μαυρουδής (Μάκης)	ΠΑΡΩΝΝΟΜΟΣ ΑΧΑΪΑΣ Μπεκίρης Μιχαήλ	+Παπαδημάτος Νικόλαος	+Ράγιου-Μεντζελοπούλου Αναστασία (Νατάσα)+Παπανδρέου Γεώργιος	+Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	+Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	+Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	+ΝΟΜΟΣ ΓΡΕΒΕΝΩΝ Φώλιας Χρήστος	+ΝΟΜΟΣ ΔΡΑΜΑΣ Δαϊλάκης Σταύρος	+Τζίμας Μαργαρίτης	+Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	+Βαληνάκης Ιωάννης	+Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη	+Παπαγεωργίου Γεώργιος	+Μαρίνος Γεώργιος	+ΝΟΜΟΣ ΕΥΡΥΤΑΝΙΑΣ Καρανίκας Ηλίας	+ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	+Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	+Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	         +Κεγκέρογλου Βασίλειος	+Στρατάκης Εμμανουήλ	+Σκουλάς Ιωάννης	+Σκραφνάκη Μαρία	+Αλαβάνος Αλέξανδρος	+ΝΟΜΟΣ ΘΕΣΠΡΩΤΙΑΣΜπέζας Αντώνιος	+Α΄ ΘΕΣΣΑΛΟΝΙΚΗΣΚαραμανλής Κωνσταντίνος	+Γκιουλέκας Κωνσταντίνος	+Ιωαννίδης Ιωάννης	+Ορφανός Γεώργιος	+Ράπτη Ελένη	+Καλαφάτης Σταύρος	+Τζιτζικώστας Απόστολος - Ιωάννης	+Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	+Καϊλή Ευδοξία - Εύα	+Μαγκριώτης Ιωάννης	+Ζιώγας Ιωάννης	+Καλαντίδου Σοφία	+Κουράκης Αναστάσιος	+Καρατζαφέρης Γεώργιος	ΠΑΡΩΝΒ΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	+Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου - Πασχαλίδου Ευαγγελία (Λίτσα)+Βελόπουλος Κυριάκος	ΠΑΡΩΝNOMOΣ ΙΩΑΝΝΙΝΩΝΚαλογιάννης Σταύρος	+Τασούλας Κωνσταντίνος	+Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	+ΝΟΜΟΣ ΚΑΒΑΛΑΣ Καλαντζής Γεώργιος	+Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	+Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Βίβιαν	+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	+ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	+Τσιτουρίδης Σάββας	+Φλωρίδης Γεώργιος	+ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	+Παπαδόπουλος Μιχάλης	+Παπακωνσταντίνου Γεώργιος	+Αθανασιάδης Αλέξανδρος	+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος	+Κόρκα-Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου - Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	+Αγοραστός Κωνσταντίνος	+Έξαρχος Βασίλειος 	+Νασιώκας Έκτορας	+Σαχινίδης Φίλιππος	+Τσιόγκας Δημήτριος	+Ροντούλης Αστέριος	ΠΑΡΩΝΝΟΜΟΣ ΛΑΣΙΘΙΟΥΠλακιωτάκης Ιωάννης	+Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης	+Σηφουνάκης Νικόλαος	+Σκοπελίτης Σταύρος	+ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	+Σούρλας Γεώργιος	+Καρτάλης Κωνσταντίνος	+Ζήση Ροδούλα	+Γκατζής Νικόλαος 	+ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	+ΝΟΜΟΣ ΞΑΝΘΗΣ Κοντός Αλέξανδρος	+Μάντατζη Τσετίν	+Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	+Μελάς Παναγιώτης	+Σημίτης Κωνσταντίνος	+Παντελάκη Ελπίδα	+Δρίτσας Θεόδωρος	+Αποστολάτος Βαΐτσης (Βάης)	ΠΑΡΩΝΒ΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	+Λαφαζάνης Παναγιώτης	+Αράπογλου Δήμητρα	ΠΑΡΟΥΣΑΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)	+Φουντουκίδου - Θεοδωρίδου Παρθένα	+Τζάκρη Θεοδώρα	+ΝΟΜΟΣ ΠΙΕΡΙΑΣΚωνσταντόπουλος Γεώργιος	+Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	+Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	+Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	+Χατζή Οσμάν Αχμέτ 	+Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	+Κόλλια-Τσαρουχά Μαρία 	+Λεονταρίδης Θεόφιλος	+Καριπίδης Αναστάσιος	+Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	ΠΑΡΩΝ				ΝΟΜΟΣ ΤΡΙΚΑΛΩΝΧατζηγάκης Σωτήριος	+Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	+ΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	+ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	+ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος - Κωνσταντίνος	+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΓΕΝΙΚΟ ΣΥΝΟΛΟ: «ΟΧΙ»		152
……”…….”………: «ΝΑΙ»		138
                               «Παρόντων»    10
ΣΥΝΟΛΟ ΨΗΦΙΣΑΝΤΩΝ		300»
Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη Δευτέρα, 31 Μαρτίου 2008 και μετά από ομόφωνη απόφαση της Διάσκεψης των Προέδρων θα συνεχιστεί η συζήτηση επί της αρχής των άρθρων και του συνόλου του σχεδίου νόμου του Υπουργείου Πολιτισμού: «Μέτρα για την προστασία των πολιτιστικών αγαθών».
      Την ίδια ημέρα, στις 19.00΄ η ώρα θα διεξαχθεί η ονομαστική ψηφοφορία για το σύνολο του νομοσχεδίου του Υπουργείου Απασχόλησης και Κοινωνικής Προστασίας για το ασφαλιστικό.
      Επίσης, κυρίες και κύριοι συνάδελφοι, πρέπει να σας γνωρίσω ότι τη Δευτέρα, 31 Μαρτίου 2008 και ώρα 18.00΄ στην Αίθουσα «151» θα συνεδριάσει η Ειδική Μόνιμη Επιτροπή Περιφερειών. 
      Επίσης, την Τρίτη, 1 Απριλίου 2008 και ώρα 14.00΄ στην Αίθουσα της Γερουσίας θα συνεχιστεί η συζήτηση, σύμφωνα με το άρθρο 70 παράγραφος 2 του Συντάγματος, επί της αρχής του σχεδίου νόμου του Υπουργείου Δικαιοσύνης: «Βελτίωση και επιτάχυνση των διαδικασιών της δίκης στα τακτικά διοικητικά δικαστήρια και άλλες διατάξεις».
      Επίσης, την Τρίτη, 1 Απριλίου 2008 και ώρα 14.00΄ στην Αίθουσα «150» σε συνεδρίαση της Διαρκούς Επιτροπής Οικονομικών Υποθέσεων θα συνεχιστεί η επεξεργασία και η εξέταση του σχεδίου νόμου του Υπουργείου Οικονομίας και Οικονομικών: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς».
      Επίσης, την Τρίτη, 1 Απριλίου 2008 και ώρα 18.00΄ στην Αίθουσα «151» θα συνεδριάσει η Ειδική Μόνιμη Επιτροπή Έρευνας και Τεχνολογίας.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.35΄ λύεται η συνεδρίαση για την προσεχή Δευτέρα, 31 Μαρτίου 2008 και ώρα 18.00’, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που θα διανεμηθεί και όπως την ανακοίνωσα.
     
     Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
       



