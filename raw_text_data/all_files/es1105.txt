      Τρίτη 5 Νοεμβρίου 2002
      ΣΥΝΕΔΡΙΑΣΗ ΙΒ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Θ. Κασσίμη, σελ.
      3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Δεύτερης Ευκαιρίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων: 
      α) Προς τον Υπουργό Ανάπτυξης σχετικά με την ανάπτυξη του νομού Αργολίδος από τη χρήση πόρων του Β΄ Κοινοτικού Πλαισίου Στήριξης, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συνέχιση της συζήτησης επί των άρθρων του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις», σελ.
      2. Κατάθεση έκθεσης Διαρκούς Επιτροπής: Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Οργανισμός Νομικού Συμβουλίου του Κράτους και κατάσταση των Λειτουργών και των Υπαλλήλων του», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΕΩΡΓΑΚΟΠΟΥΛΟΣ Δ., σελ.
      ΤΣΟΥΡΝΟΣ Γ., σελ.
     Β. Επί του σχεδίου νόμου το Υπουργείου Οικονομίας και Οικονομικών:
      ΑΓΓΕΛΟΠΟΥΛΟΣ Ν., σελ.
      ΒΑΡΒΙΤΣΙΩΤΗΣ Ι., σελ.
      ΚΟΥΡΟΥΜΠΛΗΣ Π., σελ.
      ΚΩΝΣΤΑΝΤΙΝΟΥ Φ., σελ.
      ΛΑΦΑΖΑΝΗΣ Π., σελ.
      ΠΑΠΑΚΩΣΤΑ ΑΙΚ., σελ.
      ΠΑΥΛΟΠΟΥΛΟΣ Π., σελ.
      ΠΙΠΕΡΓΙΑΣ Δ., σελ.
      ΣΓΟΥΡΙΔΗΣ Π., σελ.
      ΤΖΕΚΗΣ Α., σελ.
      ΤΣΙΠΡΑΣ Β., σελ.
      ΦΛΩΡΙΔΗΣ Γ., σελ.

 ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΙΒ΄
Τρίτη 5 Νοεμβρίου 2002

	Αθήνα, σήμερα στις 5 Νοεμβρίου 2002, ημέρα Τρίτη και ώρα 18.12΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	 Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Γεώργιο Τσούρνο, Βουλευτή Αργολίδος, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία Αγρότες του Δημοτικού Διαμερίσματος Καμαρίου του Δήμου Τεγέας Αρκαδίας ζητούν την επανεκτίμηση από τον ΕΛΓΑ των ζημιών που προκλήθηκαν από τον παγετό στις καλλιέργειες της περιοχής τους.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Σύλλογοι και Φορείς Σκοπής Λασιθίου ζητούν να μην εκδοθούν άδειες ιχθυοκαλλιεργειών για τον όρμο της Φανερωμένης.
3) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Σητείας διαμαρτύρεται για την έγκριση της χωροθέτησης ιχθυοκαλλιέργειας στον όρμο Φανερωμένης του Δήμου Σητείας.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί να μην επιτραπεί η εγκατάσταση ιχθυοκαλλιέργειας στον όρμο της Φανερωμένης.
5) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ με αναφορά του ζητεί να ολοκληρωθούν άμεσα τα έργα στις μεταλλικές γέφυρες του Νομού Λακωνίας.
6) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η κυρία Χαρούλα Τσουλιάη, εκπαιδευτικός, ζητεί συνυπηρέτηση με τον ιερέα σύζυγό της επίσης εκπαιδευτικό.
7) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο κ. Γρηγόρης Σημαιάκης, γεωργός, ζητεί να επιτρέπεται η χρήση βρωμιούχου μεθυλίου στον ψεκασμό των κηπευτικών του Νομού Λασιθίου.
8) Ο Βουλευτής Πειραιώς κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Σωματείο Περιπτερούχων – Καπνοπωλών Αθήνας «Η Ενότητα» ζητεί την επίλυση του ιδιοκτησιακού καθεστώτος των περιπτέρων.
9) Ο Βουλευτής Πειραιώς κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Ιερά Μητρόπολις ’Υδρας, Σπετσών, Αιγίνης, Ερμιονίδος και Τροιζηνίας διαμαρτύρεται για την απόφαση της Ναυτιλιακής Εταιρείας SARONIKOS FERRIES να καταργηθούν για τη χειμερινή περίοδο τα καθημερινά δρομολόγια των μεγάλων συμβατικών πλοίων για τα νησιά του Αργοσαρωνικού.
10) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ομοσπονδία Στερεάς Ελλάδας Αυστραλίας και Νέας Ζηλανδίας διαμαρτύρεται για τη μελετώμενη κατάργηση των πτήσεων της Ολυμπιακής Αεροπορίας από και προς την Αυστραλία.
11) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος για την Προστασία του Περιβάλλοντος Αγίου Ιωάννη Θεολόγου Μαλεσίνας Φθιώτιδας ζητεί την ανάκληση άδειας λειτουργίας ιχθυοτροφικής μονάδας από τον κόλπο Αγίου Ιωάννη Θεολόγου Μαλεσίνας.
12) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ομοσπονδία Προσφυγικών Σωματείων Ελλάδος ζητεί την επιδότηση των προσφυγικών σωματείων και την τακτοποίηση της ανταλλάξιμης περιουσίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 298/9-7-02 ερώτηση δόθηκε με το υπ΄ αριθμ. 258/30-7-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ΄ αριθ. 298/9-7-2002 ερώτηση που κατέθεσαν στη Bουλή των Ελλήνων οι Βουλευτές κύριοι Α. Τζέκης και Γ. Χουρμουζιάδης και κατά το μέρος που αφορά στο Υπ. Δικαιοσύνης, σας γνωρίζουμε ότι κατά πάγια αρχή και σύμφωνα με τις επιταγές του Συντάγματος, το Υπ. Δικαιοσύνης δεν αναμειγνύεται καθ΄ οιονδήποτε τρόπο στο έργο της Δικαιοσύνης και ιδιαίτερα για υποθέσεις που έχουν αχθεί και εκκρεμούν ενώπιον των δικαστηρίων. 
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      2. Στην με αριθμό 299/9-7-02 ερώτηση δόθηκε με το υπ΄ αριθμ. 51/30-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 299/9-7-2002 που κατέθεσε η Βουλευτής, κ. Ασ. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      Στον Άξονα 7 επιλέγησαν περιοχές, σε σαράντα (40) Δήμους της χώρας στις οποίες θα εφαρμοσθούν Ολοκληρωμένα Προγράμματα Ανάπτυξης Αγροτικού χώρου (Ο.Π.Α.Α.Χ).
      Ο Δήμος Δοϊράνης δεν συμπεριλαμβάνεται στις περιοχές αυτές διότι δεν υπήρξε σχετική πρόταση για το συγκεκριμένο Δήμο από πλευράς Περιφέρειας κ. Μακεδονίας.
      Για τη συγκεκριμένη περιοχή έχει υποβληθεί πρόταση στο πρόγραμμα του LΕΑDER ΡLUS η οποία δεν έχει αξιολογηθεί ακόμη.
      Από πλευράς Υπουργείου Γεωργίας με βάσει τις προτεραιότητες που υπάρχουν, θα καταβληθεί προσπάθεια ώστε στον κατάλογο των περιοχών του Μέτρου 6.3 του Eπιχειρησιακού Προγράμματος«Αγροτική Ανάπτυξη - Ανασυγκρότηση της Υπαίθρου 2000-2006» να ενταχθεί και η περιοχή της λίμνης Δοϊράνης για τη λήψη άμεσων μέτρων που συμβάλλουν στη διάσωσή της. 
      Σχετικά με την κατάρτιση ολοκληρωμένης μελέτης διαχείρισης υδατικών πόρων (Μaster Ρlan) της λίμνης Δοϊράνης και επειδή αφορά διακρατική συνεργασία, το θέμα εξετάζεται και γίνονται σχετικές ενέργειες σε συνδυασμό με τον ποταμό Αξιό από τα συναρμόδια Υπουργεία (Εξωτερικών, Εθνικής Οικονομίας, Ανάπτυξης, Γεωργίας, ΠΕΧΩΔΕ και Μακεδονίας Θράκης), με κύριο συντονιστή , σύμφωνα με το ν. 1739/87«Διαχείριση υδατικών πόρων και άλλες διατάξεις» το Υπουργείο Ανάπτυξης. Το Υπουργείο Γεωργίας με σχετικά Προγράμματα παρακολουθεί την ποιότητα του νερού της λ. Δοϊράνης.
      Ο Υπουργός
      Γ. ΔΡΥΣ»
      3. Στην με αριθμό 300/9-7-02 ερώτηση δόθηκε με το υπ’ αριθμ. 342/26-7-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 300/9-7-2002 εγγράφου σας, με το οποίο μας διαβιβάστηκε ερώτηση της Βουλευτού κ. Α. Ξηροτύρη – Αικατερινάρη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στο πλαίσιο του επιχειρησιακού προγράμματος «Οδικοί ‘Αξονες, Λιμάνια και Αστική Ανάπτυξη» του Γ΄ Κ.Π.Σ. 2000-2006, όπου προβλέπεται η χρηματοδότηση δράσεων λιμενικών έργων από το εθνικό σκέλος, τα Περιφερειακά Επιχειρησιακά Προγράμματα, το Ταμείο Συνοχής και το INTERREG, προωθούνται ήδη, σε συνεργασία με τις αρμόδιες Υπηρεσίες του ΥΠΕΧΩΔΕ, του Υπουργείου Οικονομίας και Οικονομικών και των Περιφερειών της χώρας, διαδικασίες οριστικοποίησης των προτεραιοτήτων χρηματοδότησης μελετών και έργων για τους ελληνικούς λιμένες, σύμφωνα με τις διατάξεις του άρθρου δέκατου ένατου του ν. 2932/2001 (ΦΕΚ 145 Α΄). Πέραν αυτών καταβάλλεται από το Υπουργείο μας προσπάθεια για χρηματοδότηση και άλλων λιμενικών παρεμβάσεων από το Γ΄ ΚΠΣ, ενώ τόσο οι Περιφέρειες όσο και οι Νομαρχιακές Αυτοδιοικήσεις, κατά λόγο αρμοδιότητας, προωθούν προτάσεις χρηματοδότησης για λιμένες της περιοχής τους.
      2. Το ΥΕΝ, στο πλαίσιο των αρμοδιοτήτων του γενικού σχεδιασμού της λιμενικής ανάπτυξης, επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους (ΥΠΕΧΩΔΕ, Περιφέρειες, Νομ. Αυτ/σεις, Οργανισμούς Λιμένων Α.Ε. και Λιμ. Ταμεία), καθώς επίσης την εκπόνηση σχετικών μελετών βελτίωσης – αναβάθμισης – εκσυγχρονισμού των λιμένων της χώρας μεταξύ των οποίων και ο λιμένας τη Καβάλας. Ειδικότερα η συσταθείσα με το ν. 2932/2001 Γενική Γραμματεία Λιμένων και Λιμενικής Πολιτικής (Γ.Γ.Λ.Λ.Π.) έχει ως σκοπό, μεταξύ των άλλων, το συνολικό σχεδιασμό, τον προγραμματισμό και τη χάραξη της Εθνικής Λιμενικής Πολιτικής, για την ανάπτυξη σύγχρονων λιμένων που να ανταποκρίνονται στις ανάγκες και στις απαιτήσεις εξυπηρέτησης των επιβατών, των πλοίων και των φορτίων και την ενίσχυση της ανταγωνιστικότητας αυτών, στο πλαίσιο συνθηκών θεμιτού ανταγωνισμού.
      3. Ήδη κατά την 1η συνεδρίαση της Επιτροπής Σχεδιασμού και Ανάπτυξης Λιμένων της Γ.Γ.Λ.Λ.Π. αποφασίστηκε ομόφωνα η ιεράρχηση των έργων καθώς και η κατανομή των πιστώσεων μεταξύ αυτών, συνολικού ύψους 62 δις δρχ., για τους λιμένες Λαυρίου, Πάτρας, Μυκόνου, Ρόδου, Σούδας, Βόλου, Καβάλας και Πειραιά. Στα προτεινόμενα έργα επέκτασης του νέου και υφιστάμενου λιμένα Καβάλας, περιλαμβάνονται η διαπλάτυνση – επέκταση και εσωτερική κρηπίδωση του υφιστάμενου μώλου, η κατασκευή βορείων κρηπιδωμάτων καθώς και η διαμόρφωση χερσαίου χώρου 200 στρεμμάτων περίπου.
      4. Στη Συλλογική Απόφαση Έργων (Σ.Α.Ε.) 089/5 του Προγράμματος Δημοσίων Επενδύσεων (Π.Δ.Ε.) του ΥΕΝ έχουν προβλεφθεί ως έργα, με αύξηση μετοχικού κεφαλαίου Οργανισμού Λιμένα Καβάλας Α.Ε. («Ο.Λ.Κ.Α. Α.Ε.»), εργασίες στο λιμένα Καβάλας για τοποθέτηση προσκρουστήρων και αποκατάσταση φθορών επίστρωσης προσήνεμου. Επιπλέον, με πρόσφατο έγγραφο του Υπουργείου μας προς το Υπουργείο Οικονομίας και Οικονομικών, ζητήθηκε η επέκταση της ανωτέρω ΣΑΕ, με το ποσό 4.400.000 Ε, για την άμεση προμήθεια προτεινόμενου από τον «Ο.Λ.Κ.Α. Α.Ε.» μηχανολογικού εξοπλισμού που θα τοποθετηθεί στο λιμένα Καβάλας. Ο εξοπλισμός αυτός περιλαμβάνει γερανό λιμενικό αυτοκινούμενο επί ελαστικών, όχημα στοιβασίας και μεταφοράς εμπορευματοκιβωτίων, καδοφόρο φορτωτή για τα χύδην φορτία και δύο μεταφορικές ταινίες βαρέως τύπου για φόρτωση χύδων φορτίων, προκειμένου να αξιοποιηθούν τα λιμενικά έργα που ήδη κατασκευάστηκαν αλλά και αυτά που θα κατασκευασθούν, ώστε να αντιμετωπιστούν οι αυξημένες ανάγκες και ο λιμένας να γίνει ελκυστικός και αποδοτικός.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      4. Στην με αριθμό 301/9-7-02 ερώτηση δόθηκε με το υπ’ αριθμ. 5378/30-7-02 έγγραφο από τον Υπουργό Μακεδονίας – Θράκης η ακόλουθη απάντηση:
      «Απαντώντας στην με αριθμό 301/9-7-2002 ερώτηση, που κατέθεσε στη Βουλή η Βουλευτής κ. Ασημίνα Ξηροτύρη – Αικατερινάρη, σας ενημερώνουμε ότι:
      Μετά την επεξεργασία του κειμένου της σύμβασης έργου από τις νομικές υπηρεσίες της Νομαρχιακές Αυτοδιοικήσεις Θεσσαλονίκης και των Υπουργείων που συνυπέγραψαν την προγραμματική συμφωνία για τη διαδικασία απομάκρυνσης των επικίνδυνων φυτοφαρμάκων, έχει ήδη υπογραφεί (στις 26/7/2002) η σύμβαση έργου μεταξύ της αναδόχου εταιρείας και του Νομάρχη Θεσσαλονίκης, κατά τα προβλεπόμενα από την προγραμματική συμφωνία.
      Η εγκατάσταση του αναδόχου και η έναρξη των εργασιών αναμένεται εντός του Αυγούστου. Η πορεία των εργασιών, η παρακολούθησή τους και τα χρονοδιαγράμματα των επί μέρους φάσεων θα γίνουν όπως ακριβώς προβλέπονται στο κείμενο της προγραμματικής συμφωνίας και της υπογραφείσας σύμβασης με τον ανάδοχο του έργου.
      Επίσης, στην παραπάνω σύμβαση προβλέπεται ότι, στο πλαίσιο καθαρισμού και των χώρων όπου αυτά παρέμεναν, πέραν των επικινδύνων φυτοφαρμάκων, θα απομακρυνθούν-καταστραφούν και άλλα υλικά (συσκευασίες, δομικά υλικά κλπ.), κατά την κρίση της επιτροπής παρακολούθησης και τις υποδείξεις της προς τον ανάδοχο.
      Ο Υπουργός
      ΓΕΩΡΓΙΟΣ ΠΑΣΧΑΛΙΔΗΣ»
      5. Στην με αριθμό 306/9-7-2002 ερώτηση δόθηκε με το υπ’ αριθμ. 3792/29-7-2002 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 306/9-7-2002 που υπέβαλε ο Βουλευτής κ. Αντώνης Μπέζας, σας γνωρίζουμε ότι:
      1. Η οργανική σύνθεση των ΔΟΥ Ν. Θεσπρωτίας είναι εβδομήντα τρεις (73) εφοριακοί υπάλληλοι. Σήμερα υπηρετούν πενήντα εννέα (59) υπάλληλοι με ανώτατο όριο κάλυψης εξήντα (60).
      Μετά τα παραπάνω κρίθηκε ότι δεν είναι απαραίτητη η στελέχωση των ΔΟΥ του Ν. Θεσπρωτίας με διορισμούς οι οποίοι θα προκύψουν από τον επικείμενο διαγωνισμό του ΑΣΕΠ.
      2. Τα δημοσιεύματα της εφημερίδας «Ελεύθερο Βήμα» είναι τελείως αβάσιμα.
      3. Ενδεχόμενες έκτακτες υπηρεσιακές ανάγκες θα καλυφθούν με αποσπάσεις.
      Συμπληρωματικά σας αναφέρουμε ότι η πληρότητα υπαλλήλων εφοριακού κλάδου στις υπηρεσίες μας, δεν υπερβαίνει το 80%.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      6. Στην με αριθμό 308/9-7-2002 ερώτηση δόθηκε με το υπ’ αριθμ. 1434/31-7-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 308/9-7-2002 που κατέθεσε στη Βουλή των Ελλήνων ο Βουλευτής κ. Π. Λαφαζάνης σχετικά με την αποζημίωση όσων επλήγησαν από την πρόσφατη νεροποντή στον Κηφισό, σας γνωρίζουμε τα ακόλουθα:
      Το Υπουργείο Οικονομίας και Οικονομικών μέσω του υφισταμένου θεσμικού πλαισίου κάθε φορά που έρχεται αντιμέτωπο με ζημιές από θεομηνίες εφαρμόζει τα ανάλογα με την περίπτωση μέτρα. Πιο συγκεκριμένα η διαδικασία η οποία ακολουθείται στην περίπτωση ζημιών από πλημμύρες είναι η έκδοση σχετικής ΚΥΑ με πρωτοβουλία του ΥΠΕΧΩΔΕ από τους Υπουργούς ΠΕ.ΧΩ.Δ.Ε., Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, με την οποία οριοθετείται η θεομηνιόπληκτη περιοχή και παρέχονται πιστωτικές διευκολύνσεις για την αποκατάσταση κτιρίων και κτιριακών εγκαταστάσεων.
      Στη συνέχεια το Υπουργείο Οικονομίας και Οικονομικών προκειμένου να προβεί στην έκδοση ειδικής Απόφασης, κατ’ εξουσιοδότηση του άρθρου 36 του ν. 2459/97 για την επιχορήγηση των πληγεισών επιχειρήσεων, θα πρέπει απαραιτήτως να έχει προηγηθεί, πλην της οριοθέτησης της περιοχής με την ανωτέρω ΚΥΑ και η αποστολή των σχετικών καταστάσεων της Νομαρχιακής Αυτοδιοίκησης με την πραγματική καταγραφή των ζημιών φυσικής καταστροφής.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      7. Στην με αριθμό 308/9-7-02 ερώτηση δόθηκε με το υπ’ αριθμ. 14111/29-7-02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 308/9-7-02 που κατέθεσε ο Βουλευτής κ. Παν. Λαφαζάνης, συνημμένα σας στέλνουμε σχετικά με το θέμα στοιχεία.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 308/9-7-02 ερώτηση δόθηκε με το υπ’ αριθμ. 2873/31-7-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Αναφορικά με την ερώτηση με αριθμό 308/9-7-2002 που κατατέθηκε στη Βουλή από το Βουλευτή κ. Π. Λαφαζάνη, σχετικά με την καταιγίδα που έπληξε την Αθήνα την 8-7-2002 και σε ό,τι μας αφορά, σας γνωρίζουμε ότι:
      Σε περιπτώσεις πλημμύρων υπάρχει και εφαρμόζεται το Σχέδιο «Ξενοκράτης». Ήδη και βάση του νέου νόμου για την «Αναβάθμιση της Πολιτικής Προστασίας» το σχέδιο αυτό αναβαθμίζεται και εξειδικεύεται. Επίσης, καταρτίζονται ειδικά σχέδια αντιμετώπισης έντονων καιρικών φαινομένων για την περίοδο των Ολυμπιακών Αγώνων του 2004.
      Η Γενική Γραμματεία Πολιτικής Προστασίας στα πλαίσια του συντονιστικού της ρόλου σε θέματα πρόληψης και αντιμετώπισης σε κεντρικό και περιφερειακό επίπεδο και συγκεκριμένα για την αντιμετώπιση – πρόληψη πλημμυρικών φαινομένων στην Ελληνική Επικράτεια έστειλε το έγγραφο 2918/22-8-2001 (με ημερομηνία υλοποίησης του τις 6-9-2001 προς τις Περιφέρειες, Νομαρχιακές Αυτοδιοικήσεις και ΟΤΑ προκειμένου να συλλεχθούν στοιχεία για τη δημιουργία Κεντρικής Τράπεζας Δεδομένων Πλημμυρικού Κινδύνου. Βάσει των στοιχείων που συλλέχθηκαν ετοιμάστηκε κατάσταση με τους ΟΤΑ που έχουν συγκεκριμένες ανάγκες για μικρά έργα αντιπλημμυρικής προστασίας (καθαρισμοί, εκτροπές χειμάρρων κλπ) και έχουν ήδη κατανεμηθεί κονδύλια συνολικού ύψους 3.5 δις δραχμών για έργα άμεσης αντιπλημμυρικής προστασίας.
      Επίσης, βρίσκεται σε εξέλιξη η δημιουργία μίας βάσης πληροφοριών για τα πλημμυρικά φαινόμενα σε όλη την Επικράτεια καθώς και η χαρτογράφηση (και σε ψηφιακή μορφή) των περιοχών υψηλού πλημμυρικού κινδύνου, με σκοπό την καλύτερη διαχείριση των επιχειρήσεων. 
      Στα λοιπά ερωτήματα αρμόδια να απαντήσουν είναι τα συνερωτόμενα Υπουργεία.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      9. Στην με αριθμό 326/9.7.02 ερώτηση δόθηκε με το υπ’ αριθμ. 751/29.7.02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 326/9.7.02 του Βουλευτή κ. Γ. Καρασμάνη, σας γνωστοποιούμε τα ακόλουθα, σε ό,τι αφορά τα θέματα που άπτονται των αρμοδιοτήτων του Υπουργείου Ανάπτυξης στο αντικείμενο της διαχείρισης των υδατικών πόρων της Χώρας:
      Σύμφωνα με το υφιστάμενο νομικό πλαίσιο (ν.1739/87) η Περιφέρεια Κεντρικής Μακεδονίας σε συνεργασία με τη Ν.Α. Πέλλας έχει εκδόσει με την Α.Π. 726/12.4.2001 Απόφαση Νομάρχη «απαγορευτικά – περιοριστικά και λοιπά ρυθμιστικά μέτρα για την προστασία του υδατικού δυναμικού του Νομού Πέλλας». Σ’ αυτά καθορίζονται και επιβάλλονται μέτρα για την προστασία των υπόγειων και επιφανειακών υδάτων με στόχο την ορθολογική εκμετάλλευση αυτών.
      Επίσης στο Πρόγραμμα Ανταγωνιστικότητας του ΥΠΑΝ, στο πλαίσιο Γ΄ ΚΠΣ, έχουν ενταχθεί Μελέτες Διαχείρισης των Υδατικών Διαμερισμάτων της Χώρας, οι οποίες θα εκπονηθούν με τη χρήση της πλέον σύγχρονης τεχνολογίας και μοντέλων προσομοίωσης, και σύμφωνα με τις προδιαγραφές που απαιτεί η Οδηγία Πλαίσιο 2000/60 της ΕΕ.
      Με την ολοκλήρωση των Μελετών, θα εντοπισθούν σε επίπεδο σχεδιασμού και προγραμματισμού, οι δυνατότητες εκμετάλλευσης του υδατικού δυναμικού κάθε περιοχής, αλλά και τα κατάλληλα έργα για την εξοικονόμηση νερού και την ενίσχυση ελλειμματικών περιοχών.
      Οι σχετικές με τη διαχείριση των υδατικών πόρων δράσεις αποτελούν προτεραιότητα του Υπουργείου Ανάπτυξης, οι διαδικασίες για την ανάθεση των μελετών έχουν ήδη δρομολογηθεί και βρισκόμαστε στο στάδιο αξιολόγησης των προσφορών.
      Τέλος το θέμα των έργων για την υδροδότηση της Θεσσαλονίκης από τον Αλιάκμονα είναι αρμοδιότητας του ΥΠΕΧΩΔΕ το οποίο είναι συναποδέκτης της ερώτησης.
Ο Υφυπουργός
Α. ΚΑΛΑΦΑΤΗΣ»
      10. Στην με αριθμό 330/10.7.02 ερώτηση δόθηκε με το υπ’ αριθμ. 68127/30.7.02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 330/10.7.02 ερώτηση που κατατέθηκε στη Βουλή από τη Βουλευτή κ. Ασημίνα Ξηροτύρη Αικατερινάρη, σχετικά με τις εφημερίες των ιατρών στις υπηρεσίες υγείας του Ν. Χαλκιδικής, σας πληροφορούμε τα εξής:
      Με την Υ10α /44239/28.12.01 απόφασή μας, εγκρίθηκε για το Νοσοκομείο Πολυγύρου-Χαλκιδικής, το ποσό των 2.371.240,00E για την αποζημίωση εφημεριών ιατρικού προσωπικού.
Ο ΥΦΥΠΟΥΡΓΟΣ
Ε. ΝΑΣΙΩΚΑΣ»
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές-ερωτήσεις πρώτου κύκλου:
      Η πρώτη με αριθμό 96/2-7-2002 ερώτηση της Βουλευτού της Νέας Δημοκρατίας κ. Αικατερίνης Παπακώστα προς τον Υπουργό Μεταφορών και Επικοινωνιών, σχετικώς με την ανάπτυξη και επέκταση του Αεροδρομίου της Σύρου, τα δρομολόγια της Ολυμπιακής Αεροπλοΐας κλπ., λόγω κωλύματος του Υπουργού δεν θα συζητηθεί και διαγράφεται.
      Η δεύτερη με αριθμό 677/3-9-2002 αναφορά του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εθνικής Άμυνας, σχετικώς με τη χορήγηση μερίσματος από το Μετοχικό Ταμείο Στρατού στα μέλη της Πανελλήνιας Ένωσης Αξιωματικών και Υπαξιωματικών Εθνικής Αντίστασης 1941-44, λόγω κωλύματος του Υπουργού δεν θα συζητηθεί και διαγράφεται.
      Αναφορές-ερωτήσεις δεύτερου κύκλου:
      Πρώτη είναι με αριθμό 207/35/4-7-2002 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Ανάπτυξης, σχετικώς με την ανάπτυξη του Νομού Αργολίδος από τη χρήση πόρων του Β΄ Κοινοτικού Πλαισίου Στήριξης.
      Η ερώτηση του κ. Τσούρνου έχει ως εξής:
      «Το Κοινοτικό Πλαίσιο Στήριξης (Κ.Π.Σ) 1994-1999 ήταν προϊόν συμφωνίας της ελληνικής Κυβέρνησης και της Ευρωπαϊκής Επιτροπής στη βάση του αναθεωρημένου Σχεδίου Περιφερειακής Ανάπτυξης το Δεκέμβριο του 1993.
      Για τις αναπτυξιακές προτεραιότητες της χώρας μας θα διατίθεντο 13,98 δισεκατομμύρια ΕCU, όσα δηλαδή αναλογούσαν στην Ελλάδα από τα διαρθρωτικά ταμεία για τη συγκεκριμένη περίοδο 1994-1999, στα οποία βεβαίως δεν συμπεριλαμβάνονταν ούτε οι πόροι του Ταμείου Συνοχής ούτε και αυτοί που θα προέρχονταν από τις Κοινοτικές Πρωτοβουλίες.
       Οι βασικές κατευθύνσεις της αναπτυξιακής στρατηγικής από την τότε υπεύθυνη κυβέρνηση του ΠΑΣΟΚ μέσω της οποίας το Κ.Π.Σ. θα συνέβαλε στην ανάπτυξη και τη σύγκλιση (ουσιαστική και όχι μόνο τυπική) της ελληνικής Οικονομίας, θα στηριζόταν στις επενδύσεις σε μεγάλα έργα υποδομής, στη βελτίωση της συνθήκης ζωής, στην ανάπτυξη και ανταγωνιστικότητα της οικονομίας, στην αξιοποίηση του ανθρώπινου δυναμικού και στη μείωση των περιφερειακών ανισοτήτων.
      Το ενδιαφέρον μου επικεντρώνεται ειδικότερα για το  Νομό Αργολίδος.
      Πλέον συγκεκριμένα ερωτάται ο κύριος Υπουργός:
      1) Πόσο αποτελεσματικά χρησιμοποιήθηκαν οι κοινοτικοί πόροι στο Νομό Αργολίδος την περίοδο 1994-1999;
      2) Επιτεύχθηκαν οι στόχοι στο Νομό Αργολίδος της ισόρροπης τουριστικής ανάπτυξης, της αύξησης του τουριστικού ρεύματος, της αύξησης της μέσης τουριστικής παραμονής και της επιμήκυνσης της τουριστικής περιόδου;
      3) Ποιες εναλλακτικές μορφές τουρισμού δημιουργήθηκαν στο Νομό Αργολίδος;»
      Το λόγο έχει ο Υφυπουργός Ανάπτυξης κ. Γεωργακόπουλος. Τώρα πώς θα απαντήσετε για όλο το Κοινοτικό Πλαίσιο Στήριξης στα τρία λεπτά, θα το δούμε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, όπως καταλαβαίνετε, είναι αδύνατον να απαντήσω σε μία ερώτηση, η οποία απευθύνεται σε επτά Υπουργούς. Πιστεύω ότι ο κύριος συνάδελφος έχει πάρει απαντήσεις από τους έξι Υπουργούς. Έτσι, αυτό το οποίο μένει να πω εγώ είναι ό,τι έχει σχέση με τον τουρισμό.
      Όσον αφορά στο επιχειρησιακό πρόγραμμα «Τουρισμός-Πολιτισμός», που αναφέρεται στην Αργολίδα, έχω να σας καταθέσω έναν πίνακα έτσι ώστε να δείτε τις επενδύσεις οι οποίες έγιναν. Θέλω να σας πω δε ότι οι επενδύσεις είναι αποτέλεσμα και της ζήτησης εκ μέρους των επιχειρηματιών. Γιατί μπορεί ναι μεν να προγραμματίζουμε εμείς να γίνουν ιδιωτικά έργα της τάξεως των 100 δισεκατομμυρίων, αλλά η προσέλευση των επιχειρηματιών να είναι για 10 δισεκατομμύρια.
      Επομένως εδώ φαίνεται ότι τρεις μεγάλες τουριστικές επιχειρήσεις από την Αργολίδα επιδοτήθηκαν και βεβαίως μπήκαν στο Β΄ Κοινοτικό Πλαίσιο Στήριξης, καθώς ότι έγινε και το πρόγραμμα κατάρτισης που επίσης αναφέρεται στη διαφοροποίηση και του τουριστικού προϊόντος, αλλά περισσότερο στην εκπαίδευση του προσωπικού.
      Σε ό,τι αφορά στην αξιολόγηση της αποτελεσματικότητας και του βαθμού αξιοποίησης των χρησιμοποιηθέντων κατά την περίοδο 1994-1999 κοινοτικών πόρων, οι σχετικές εκτιμήσεις δεν έχουν ολοκληρωθεί. Έχει ανατεθεί μία μελέτη για τις δεκατρείς περιφέρειες. Οι μελέτες για την αξιοποίηση και την αξιολόγηση όλων αυτών των δράσεων που έγιναν κατά τη διάρκεια της περιόδου 1994-1999 πρόκειται να παραδοθούν στο τέλος του 2002. Τότε θα έχουμε μία πραγματική, πλήρη επιστημονική αποτίμηση που θα μας δίνει το δικαίωμα να κάνουμε και τις συγκρίσεις σε ό,τι έχει σχέση με την προηγούμενη περίοδο, έτσι ώστε να είναι τεκμηριωμένη η αξιοποίηση των κοινοτικών πόρων στο Νομό Αργολίδας.
      Σε ό,τι αφορά τώρα στο τουριστικό ρεύμα, αν ήταν αυξημένο ή όχι, σας πληροφορώ ότι η Αργολίδα είναι μία τουριστική περιοχή, η οποία παρουσιάζει μία σταθερότητα και μάλιστα τα τελευταία χρόνια στην περίοδο, η οποία αναφέρεται, είχε και μία πολύ μικρή άνοδο. Στη διαφοροποίηση του προϊόντος, όπως σας είπα, θα πρέπει να συμβάλουν απαραίτητα και οι εμπλεκόμενοι φορείς του τουρισμού.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσούρνος έχει το λόγο.
      ΓΕΩΡΓΙΟΣ ΤΣΟΥΡΝΟΣ: Κύριε Υπουργέ, όπως γνωρίζετε –είμαστε και γείτονες άλλωστε, Πελοποννήσιοι- ο Νομός Αργολίδας στηρίζει την οικονομική του επιβίωση…
      ΠΡΟΕΔΡΕΥΩΝ (Κωνσταντίνος Γείτονας): Μεσολαβώ εγώ ως Αρκάς την καταγωγή... Είναι η Αρκαδία στο ενδιάμεσο από την Αργολίδα στην Ηλεία.
      Συνεχίστε.
       ΓΕΩΡΓΙΟΣ ΤΣΟΥΡΝΟΣ: Πρέπει να κάνουμε τη «Γερουσία των Πελοποννησίων», κύριε Πρόεδρε!
      Ο Νομός Αργολίδας λοιπόν στηρίζει την οικονομία του στη γεωργία και στον τουρισμό. Η γεωργική τάξη γενικότερα δεν περνάει την καλύτερη περίοδο στην Ελλάδα και λόγω σφαλμάτων της Κυβέρνησης, αλλά θα έλεγα και λόγω της γενικότερης πολιτικής της Ευρωπαϊκής Ένωσης. Αυτά βέβαια δεν είναι του παρόντος.
      Για τον τουρισμό όμως στην Αργολίδα έχουμε διαδοχικά κάθε χρόνο μία μείωση, ποσοτική και ποιοτική, του τουριστικού ρεύματος παρά τα πλεονεκτήματα που έχει ο Νομός Αργολίδας, όπως αρχαιότητες, θάλασσα, το κλίμα, εγγύς των Αθηνών κλπ. Ο Νομός Αργολίδας βέβαια είχε εναποθέσει ένα μεγάλο μέρος από τις ελπίδες του για ποιοτική και ποσοτική αναβάθμιση του τουρισμού στους πόρους του Β΄ Κοινοτικού Πλαισίου Στήριξης, ώστε με τα έργα που θα εκτελούνταν να υποβοηθείτο η ανάπτυξη.
      Δυστυχώς όμως δεν έγινε τίποτα το αξιόλογο. Ζητήσαμε την κατασκευή αεροδρομίου, που είναι έργο απαραίτητο υποδομής για την υποβοήθηση του τουρισμού, αλλά δεν υπάρχει ούτε στις μελέτες. Ζητήσαμε εναλλακτικά να χρησιμοποιηθεί το στρατιωτικό αεροδρόμιο της Τρίπολης για πτήσεις τσάρτερ, κάτι που θα μπορούσε εύκολα να γίνει, αλλά δεν πήραμε καμία απάντηση. Το οδικό δίκτυο, οι θαλάσσιες συγκοινωνίες είναι προπολεμικές. Ο Υπουργός Ανάπτυξης είχε υποσχεθεί, κατά την τελευταία επίσκεψή του στην Αργολίδα, ότι θα κάνει άρση του τουριστικού κεκορεσμένου. Δεν ξέρω ακόμα αν έχει γίνει.
Οι ζώνες οικιστικού ελέγχου που επέβαλε το ΥΠΕΧΩΔΕ εμποδίζουν κάθε αναπτυξιακή προσπάθεια στην Αργολίδα. Η Καραθώνα, που βρίσκεται και στην αρμοδιότητα του Υπουργείου Ανάπτυξης, ερημώνεται χωρίς καμία προοπτική. Το Μπούρτζι, το ιστορικό μνημείο του Ναυπλίου, ερειπώνεται και καταρρέει χωρίς κανένα πρόγραμμα αξιοποίησης. Τα ξενοδοχεία της Ερμιονίδας ξεπουλιόνται αντί πινακίου φακής στους ξένους επιχειρηματίες, αφού μη υπαρχόντων των έργων υποδομής είναι αδύνατον να εξυπηρετήσουν τον τουρισμό. 
      Η τελευταία μας ελπίδα, κύριε Υπουργέ, είναι το Γ΄  Κοινοτικό Πλαίσιο Στήριξης. Η Αργολίδα εκπέμπει SOS. Ότι έγινε, έγινε με το Β΄ Κοινοτικό Πλαίσιο Στήριξης. Συμφωνώ και εγώ –θα δω και τα στοιχεία που μου δίνετε- ότι θα μπορούσε το ενδιαφέρον από πλευράς των επιχειρηματιών της Αργολίδας να είναι ανάλογο, αλλά θα παρακαλούσα τουλάχιστον να δοθεί ιδιαίτερη φροντίδα, ώστε από το Γ΄ Κοινοτικό Πλαίσιο Στήριξης να πάρει η Αργολίδα κάτι περισσότερο, γιατί πράγματι το έχει πολύ ανάγκη.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, πράγματι, όπως είπατε, η ελληνική επαρχία και ιδιαίτερα οι νομοί της Πελοποννήσου στηρίζονται στην αγροτική τους οικονομία και στον τουρισμό. Βεβαίως, εάν πάρουμε την Πελοπόννησο ως σύνολο, θα έλεγα ότι ο ιδιαίτερα ευνοημένος νομός τουριστικά είναι ο Νομός Αργολίδος λόγω της Επιδαύρου, λόγω της γειτνίασης με την Αθήνα, των μνημείων, αλλά και των ξενοδοχείων που υπάρχουν και στην Ερμιονίδα και στο Ναύπλιο. 
      Όπως ξέρετε, στο Ναύπλιο τα μεγάλα ξενοδοχεία, τα «ΞΕΝΙΑ», ήδη έχουν αναληφθεί από ιδιώτες επενδυτές, οι οποίοι κάνουν πάρα πολύ καλή δουλειά για να τα φέρουν στο επίπεδο που ήταν όταν κατασκευάστηκαν, έτσι ώστε πραγματικά και ουσιαστικά να ξανααναβαθμιστεί ως προορισμός η Αργολίδα.
      Όσον αφορά στα έργα υποδομής που δεν έχουν γίνει ή μπορεί να γίνουν, σας λέω ότι στο πρόγραμμα για τον τουρισμό στο Γ΄ Κοινοτικό Πλαίσιο Στήριξης υπάρχουν περίπου 220 δισεκατομμύρια δραχμές. Αυτά αναφέρονται και σε μικρούς επιχειρηματίες και σε μεγαλύτερους. Οι μικροί επιχειρηματίες, λοιπόν, μπορούν να κάνουν ανακαίνιση ή συμπλήρωση των υποδομών τους, έτσι ώστε ουσιαστικά και πραγματικά να προσφέρουν ένα καλύτερο προϊόν. Μόνο εάν βελτιώσουμε την ποιότητα του προϊόντος και την περίοδο θα παρατείνουμε και θα έχουμε περισσότερους επισκέπτες και συνάλλαγμα. Εάν κάνουμε μισές δουλειές, πουλάμε το προϊόν μας στη μισή τιμή.
      Πρέπει, λοιπόν, να έχουμε σωστά εκπαιδευμένο προσωπικό. Όπως ξέρετε, υπάρχει η Σχολή Τουριστικών Επαγγελμάτων στο Τολό, ενώ υπάρχουν και οι άλλες τουριστικές σχολές σε όλη την Ελλάδα για να βελτιώσουν το προσωπικό, έτσι ώστε οι παρεχόμενες τουριστικές υπηρεσίες να είναι υψηλού επιπέδου.
      Όσον αφορά στο αεροδρόμιο της Τριπόλεως, δηλαδή εάν πρέπει να έχουμε πτήσεις τσάρτερ ή όχι, δεν είμαι εγώ αρμόδιος για να σας απαντήσω, αλλά πιστεύω ότι το αεροδρόμιο των Αθηνών που είναι πολύ μεγαλύτερο και έχει καλύτερη εξυπηρέτηση, μπορεί να βοηθήσει περισσότερο την Αργολίδα. 
      Επίσης, γίνονται έργα υποδομής. Δεν μπορώ να σας πω εγώ ποια είναι τα έργα υποδομής, αλλά όπως ξέρετε, συμπληρώθηκε ο αυτοκινητόδρομος Τριπόλεως-Κορίνθου, ο οποίος διευκολύνει και την Αργολίδα, γιατί πάει κανείς ταχύτερα στην περιοχή της Αργολίδας. 
      Τέλος, στο προϊόν που ονομάζεται «Δρόμοι του κρασιού» η Νεμέα κατέχει πρωτεύοντα ρόλο, γιατί εξάλλου είναι φημισμένα τα κρασιά της. 
      Βρισκόμαστε σε μια περίοδο, λοιπόν, ανάκαμψης του τουρισμού για την Αργολίδα.
      Κύριε Τσούρνο, σας δίνω και τον πίνακα.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των αναφορών-ερωτήσεων.
      Ο συνάδελφος Βουλευτής Β΄ Αθηνών κ. Θεόδωρος Κασσίμης ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε της ζητηθείσα άδεια.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Συνέχιση της συζήτησης επί των άρθρων και του συνόλου του σχεδίου νόμου: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εσωτερικών, Δημόσιας Διοίκησης και Αποκέντρωσης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Γενικός Επιθεωρητής Δημόσιας Διοίκησης. Αναβάθμιση του Σώματος Επιθεωρητών–Ελεγκτών Δημόσιας Διοίκησης και του Συντονιστικού Οργάνου Επιθεώρησης και Ελέγχου» σύμφωνα με τα άρθρα 72 παρ.4 του Συντάγματος και 108 παρ.7 του Κανονισμού της Βουλής.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Yπουργείου Εξωτερικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Επιθεώρηση αρχών της εξωτερικής υπηρεσίας, εκπαίδευση και αξιολόγηση των υπαλλήλων του Υπουργείου Εξωτερικών και άλλες διατάξεις» σύμφωνα με τα άρθρα 72 παρ. 4 του Συντάγματος και 108 παρ. 7 του ΚτΒ.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΤΕΣ: Κρατείται.
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εμπορικής Ναυτιλίας.
      Μόνη συζήτηση επί της  αρχής, των άρθρων και του συνόλου του σχεδίου νόμου: «Κύρωση του Κώδικα Προσωπικού Λιμενικού Σώματος».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΤΕΣ: Κρατείται.
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Εισερχόμαστε στη συζήτηση του νομοσχεδίου του Υπουργείου Οικονομίας και Οικονομικών:
      Συνέχιση της συζήτησης επί των άρθρων και του συνόλου του σχεδίου νόμου: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις». 
      Κύριοι συνάδελφοι, σας υπενθυμίζω ότι στην προηγούμενη συνεδρίαση της 30ης Οκτωβρίου 2002 συζητήθηκαν και ψηφίστηκαν τα άρθρα 1, 2, 3, 4, 9 και 10.
      Έχει απομείνει για ψήφιση το άρθρο 5 του νομοσχεδίου προκειμένου ο κύριος Υπουργός να κάνει την τελική διατύπωση. Θα μας πει στη συνέχεια αν είναι έτοιμος για να προχωρήσουμε στην ψήφισή του.
      Απομένουν προς συζήτηση τα άρθρα 6, 7, 8 του νομοσχεδίου. Υπενθυμίζω επίσης ότι υπάρχουν πέντε τροπολογίες Υπουργών, είκοσι οκτώ εμπρόθεσμες τροπολογίες Βουλευτών, έξι εκπρόθεσμες, καθώς και το ακροτελεύτιο άρθρο 11.
      Κύριε Υπουργέ, είστε έτοιμος για την αναδιατύπωση του άρθρου 5 για να προχωρήσουμε στην ψήφισή του πριν μπούμε στη συζήτηση των άλλων άρθρων;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Μία φράση θα προσθέσουμε, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ορίστε. Και να διαβάζετε λίγο αργά για να σας παρακολουθούν οι συνάδελφοι.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Στην παράγραφο 3 όπως είναι διατυπωμένη μέσα σε εισαγωγικά: «17. Ειδικά για τους εκπαιδευτικούς λειτουργούς πρωτοβάθμιας και δευτεροβάθμιας εκπαίδευσης που έχουν» -αυτό συμπληρώνουμε τώρα- «διοριστεί με βάση την επετηρίδα και απολύονται». Αυτό είναι.
      ΠΡΟΕΔΡΕΥΩΝ (Κωνσταντίνος Γείτονας): Για να γίνει κατανοητό, πού ακριβώς γίνεται η διόρθωση;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Η διόρθωση γίνεται στην παράγραφο 3 του άρθρου 5, από εκεί που αρχίζουν τα εισαγωγικά. Είναι: «17. Ειδικά για τους εκπαιδευτικούς λειτουργούς πρωτοβάθμιας και δευτεροβάθμιας εκπαίδευσης που» -εδώ προσθέτουμε τη φράση- «έχουν διοριστεί με βάση την επετηρίδα και απολύονται.»
      ΠΡΟΕΔΡΕΥΩΝ (Κωνσταντίνος Γείτονας): Καλώς. Είναι σαφές.
      ΝΙΚΟΛΑΟΣ ΑΓΓΕΛΟΠΟΥΛΟΣ: Μήπως θα πρέπει να γίνει: «που διορίζονται»; Γιατί συνεχίζουν να διορίζονται.
      ΑΓΓΕΛΟΣ ΤΖΕΚΗΣ: Το ίδιο είναι.
      ΝΙΚΟΛΑΟΣ ΑΓΓΕΛΟΠΟΥΛΟΣ: Δεν είναι ακριβώς το ίδιο. Τι θα γίνει με αυτούς που θα διοριστούν από εδώ και πέρα;
      ΑΓΓΕΛΟΣ ΤΖΕΚΗΣ: Πάλι τους πιάνει.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 5 έγινε δεκτό κατά πλειοψηφία όπως τροποποιήθηκε από τον κύριο Υπουργό.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, υπάρχει μία εκκρεμότητα. 
      ΠΡΟΕΔΡΕΥΩΝ (Κωνσταντίνος Γείτονας): Μα, κύριε Αγγελόπουλε, το άρθρο ψηφίστηκε. Αυτήν την αναδιατύπωση έκανε ο κύριος Υπουργός. Δεν υπάρχει θέμα.
      ΝΙΚΟΛΑΟΣ ΑΓΓΕΛΟΠΟΥΛΟΣ: Ο Υπουργός είχε επιφυλαχθεί -όχι μόνο για τους εκπαιδευτικούς- να μας απαντήσει αν οι διατάξεις της παραγράφου 2 που ισχύουν για τους αστυνομικούς ισχύουν και για τους πυροσβέστες.
      ΠΡΟΕΔΡΕΥΩΝ (Κωνσταντίνος Γείτονας): Κύριε Αγγελόπουλε, με βάση τον Κανονισμό, όπως ξέρετε, ψηφίστηκε το άρθρο. Ο κύριος Υπουργός έκανε μόνο αυτήν την τροποποίηση. Είχε υπ’ όψη του όλη τη συζήτηση. Μετά θα σας απαντήσει στην ομιλία του για αυτήν την παρατήρηση που κάνετε.
	ΓΕΩΡΓΙΟΣ ΚΑΡΑΣΜΑΝΗΣ:  Κύριε Πρόεδρε, υπάρχει μια κραυγαλέα αδικία στο άρθρο 5.
	ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Το άρθρο 5 ψηφίστηκε. Δεν γίνεται συζήτηση, με όλη την εκτίμηση που σας έχω. Υπάρχει Κανονισμός. Δεν μπορεί να γίνει συζήτηση.
	Προχωρούμε στη συζήτηση των υπόλοιπων άρθρων του νομοσχεδίου πλην του ακροτελευτίου, δηλαδή των άρθρων 6, 7 και 8 ως μία ενότητα. Υπάρχει καμία άλλη αντίρρηση;
	ΔΗΜΗΤΡΙΟΣ ΠΙΠΕΡΓΙΑΣ: Όχι, κύριε Πρόεδρε.
	ΠΡΟΕΔΡΕΥΩΝ (Κωνσταντίνος Γείτονας): Άρα προχωρούμε στη συζήτηση. 
      Το λόγο έχει ο εισηγητής του Πανελλήνιου Σοσιαλιστικού Κινήματος κ. Πιπεργιάς. Θα σας φτάσουν δέκα λεπτά;
      ΔΗΜΗΤΡΙΟΣ ΠΙΠΕΡΓΙΑΣ: Με την ανοχή σας, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Με την ανοχή. Ας υπάρχουν τα δέκα λεπτά και αν χρειαστείτε χρόνο παραπάνω θα τον έχετε. Ας δούμε πώς θα πάει η συζήτηση.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, με τις διατάξεις του άρθρου 6 ρυθμίζονται μία σειρά από ζητήματα που έχουν προκύψει στην ασφαλιστική νομοθεσία.
      ΄Ετσι με την παράγραφο 1 διευρύνεται ο κύκλος των υπηρεσιών  του Υπουργείου Δημόσιας Τάξης για τις οποίες ο χρόνος υπηρεσίας που είχε διανυθεί σ’ αυτές κατά τη χρονική περίοδο από 1.11.1949  μέχρι 31.12.1984 υπολογίζεται στο διπλάσιο.
      Η διάταξη αυτή είναι δικαιολογημένη αφού οι αξιωματικοί που υπηρέτησαν στις υπηρεσίες αυτές θεωρούν ότι η τοποθέτησή τους στις συγκεκριμένες υπηρεσίες τους στέρησε το δικαίωμα να έχουν την ίδια μεταχείριση με συναδέλφους τους που υπηρέτησαν σε άλλες υπηρεσίες της Αστυνομίας. 
      Η παράγραφος 2 αναφέρεται στα συνταξιοδοτικά του προσωπικού που συγκροτεί την κινητή ομάδα συντήρησης υποβρυχίων και θαλασσίων εγκαταστάσεων της Πολεμικής Αεροπορίας. Είναι γνωστό ότι έχει συγκροτηθεί αυτή η κινητή ομάδα συντήρησης υποβρυχίων και θαλασσίων εγκαταστάσεων στην Πολεμική Αεροπορία και έχει επιχειρησιακά καθήκοντα που αναφέρονται σε θαλάσσιες εγκαταστάσεις και επεμβαίνουν στη θάλασσα μέχρι και σε βάθος σαράντα μέτρων. ΄Ετσι, λοιπόν, προβλέπεται ότι ο χρόνος που διανύεται από το προσωπικό της Αεροπορίας σ’ αυτήν τη μονάδα γίνεται διπλάσιος και τριπλάσιος ανάλογα εάν ήταν ειρηνική ή πολεμική περίοδος ο χρόνος κατά τον οποίο εργαζόντουσαν. Η διάταξη αυτή κρίνεται δίκαιη και λογική γιατί εξομοιώνεται το προσωπικό αυτό με το προσωπικό άλλων μονάδων του Στρατού και του Ναυτικού που κάνουν παρόμοιες εργασίες.
      Στην παράγραφο 3 αναφέρεται η δυνατότητα να συνεχίζεται η σύνταξη σε άπορους, άγαμους και ανίκανους αδελφούς με τις προϋποθέσεις που ανήκουν σε άπορες και άγαμες αδελφές, προκειμένου τα πρόσωπα αυτά να τύχουν της προστασίας του κράτους και να μη μείνουν αβοήθητα μετά το θάνατο των γονέων τους. 
      Εδώ βέβαια, κύριε Υπουργέ, προκύπτει εμμέσως πλην σαφώς ένα ζήτημα ισότητας. Δεν μπορεί για τις άγαμες και άπορες αδελφές να συνεχίζεται η συνταξιοδότηση χωρίς καμία προϋπόθεση και για τους άρρενες αδελφούς να προβλέπεται ποσοστό αναπηρίας 67% και άνω. Νομίζω ότι έχουν γίνει πολλές προσπάθειες να υπάρχει εξίσωση των σχετικών διατάξεων. Εδώ πιστεύω ότι υπάρχει μία αδυναμία η οποία πρέπει να θεραπευθεί.
      Επίσης, στην παράγραφο 4 υπάρχει ρύθμιση των συνταξιοδοτικών δικαιωμάτων σε όσους υπαλλήλους του δημοσίου μετατάχθηκαν στην Εθνική Σχολή Δικαστών. Αυτοί οι υπάλληλοι θα διατηρήσουν τα ασφαλιστικά και συνταξιοδοτικά δικαιώματά τους και θα είναι στο ίδιο ασφαλιστικό και συνταξιοδοτικό καθεστώς που ήταν πριν γίνουν οι σχετικές μετατάξεις. 
      Στην παράγραφο 5 υπάρχει μία πρόβλεψη ώστε να συνυπολογίζεται στο συντάξιμο χρόνο των Βουλευτών για να πάρουν σύνταξη, ο χρόνος κατά τον οποίο  είχαν στερηθεί του διαβατηρίου κατά τη διάρκεια του δικτατορικού καθεστώτος της 21ης Απριλίου 1967.
      Εδώ, κύριε Υπουργέ, έχει προκύψει ζήτημα και από παλαιότερους συναδέλφους, προκειμένου σ‘ αυτήν τη συγκεκριμένη διάταξη να υπάρχει πρόβλεψη, ώστε ο χρόνος θητείας της τελευταίας Βουλής που καταλύθηκε από το στρατιωτικό πραξικόπημα, να θεωρείται ότι ήταν πλήρης. Δηλαδή, όσοι ήταν Βουλευτές κατά την περίοδο που καταλύθηκε η δημοκρατία, να συμπληρώσουν εφόσον συμμετείχαν σ’ εκείνη τη Βουλή το συνταξιοδοτικό τους δικαίωμα. Διότι υπήρχαν περιπτώσεις Βουλευτών, που σήμερα μπορεί να μη ζουν και να υπάρχει διάδοχο δικαίωμα, να μην έχουν πάρει σύνταξη, να μη δικαιούνταν σύνταξη παρά το γεγονός ότι καταλύθηκε η δημοκρατία, οι ίδιοι εκτοπίστηκαν, φυλακίστηκαν ή εξορίστηκαν –υπήρχαν πολλές τέτοιες περιπτώσεις- και δεν τους δόθηκε η δυνατότητα….
      ΠΑΝΑΓΙΩΤΗΣ ΛΑΦΑΖΑΝΗΣ: Επικουρικά. 
      ΔΗΜΗΤΡΙΟΣ ΠΙΠΕΡΓΙΑΣ: Βάζω επικουρικά και πρόσθετα, κύριε συνάδελφε.
      ΄Ετσι, λοιπόν, δεν δόθηκε η δυνατότητα στους κληρονόμους, σ’ αυτούς που έχουν διάδοχο  δικαίωμα να πάρουν τη σύνταξή τους. Υπάρχει λογική βάση και θα πρέπει εδώ να επεκταθεί η σχετική διάταξη και γι’ αυτές τις περιπτώσεις.
      ΠΑΝΑΓΙΩΤΗΣ ΛΑΦΑΖΑΝΗΣ: Ισχύει αυτό.
      ΔΗΜΗΤΡΙΟΣ ΠΙΠΕΡΓΙΑΣ:  Δεν ισχύει, έχουμε περίπτωση συναδέλφου ο οποίος ήταν μέλος της τελευταίας Βουλής πριν την κατάλυση της δημοκρατίας, που δεν μπόρεσε να ξαναπολιτευτεί και παρ΄ ότι εκτοπίστηκε και έμεινε σε κατ΄ οίκον περιορισμό η χήρα του δεν παίρνει σύνταξη. 
      Η παράγραφος 6 αναφέρεται στους αξιωματικούς των Ενόπλων Δυνάμεων και των Σωμάτων Ασφαλείας που αποστρατεύονται επειδή προάγονται νεότεροί τους. Σε αυτήν την περίπτωση δίνει τη δυνατότητα να προσαυξήσουν τη σύνταξή τους κατά 3/35 προκειμένου να συμπληρώσουν το τριακοστό πέμπτο έτος της συντάξιμης υπηρεσίας τους. 
      Στο άρθρο 7 υπάρχει μια βελτίωση των αποδοχών που παίρνουν οι διπλωματικοί. Έτσι ανακαθορίζεται από 625 ευρώ σε 800 ευρώ η βάση υπολογισμού του μισθού ακολούθου πρεσβείας. Πάνω σε αυτό το ποσό γίνονται υπολογισμοί όλων των διπλωματικών. Είναι μια ρύθμιση αναγκαία, αν συνυπολογίσει κανείς ότι οι διπλωματικοί μας υπάλληλοι δεν έχουν τις καλύτερες δυνατές απολαβές.
      Στην παράγραφο 2 αναφέρεται η δυνατότητα αύξησης του ειδικού επιδόματος που δίνεται στα μόνιμα μέλη του καλλιτεχνικού προσωπικού της Κρατικής Ορχήστρας Αθηνών και της Θεσσαλονίκης όπως και της Λυρικής Σκηνής. Συγκεκριμένα αυξάνεται το επίδομα που παίρνουν για τη συντήρηση των πανάκριβων οργάνων τους από 234,78 ευρώ σε 345 ευρώ. Είναι μια ρύθμιση αναγκαία. Πράγματι οι μουσικοί μας που συμμετέχουν σε αυτές τις ορχήστρες πρέπει να έχουν όργανα σωστά και όχι τέτοια που να φαλτσάρουν. 
      Υπάρχει επίσης ρύθμιση που προβλέπει ότι το επίδομα που παίρνουν για την εξωδιδακτική απασχόληση τα μέλη του ΔΕΠ των πανεπιστημίων καθώς και το εκπαιδευτικό προσωπικό των ΤΕΙ θα το παίρνουν και κατά τη διάρκεια της εκπαιδευτικής άδειας, για να αποκτήσουν πρόσθετες γνώσεις και να βοηθήσουν καλύτερα στα τριτοβάθμια εκπαιδευτικά ιδρύματα.
      Υπάρχει ρύθμιση που αναφέρεται στην αναπροσαρμογή της αποζημίωσης που δικαιούνται όσοι υπάλληλοι του δημοσίου, των Ν.Π.Δ.Δ., και ΟΤΑ που έχουν συμβάσεις αορίστου χρόνου ιδιωτικού δικαίου, απολύονται, από 4202 ευρώ σε 7500 ευρώ. Σημειώνεται εδώ ότι η τελευταία αναπροσαρμογή αυτού του ποσού έγινε το 1990. Το ποσό το οποίο καθορίζεται απέχει πολύ από τις αντίστοιχες περιπτώσεις των εργαζόμενων στις ΔΕΚΟ όπου η σχετική αποζημίωση ξεπερνάει τα 14.000 ευρώ. 
      Υπάρχει εξουσιοδότηση στην παράγραφο 6 του άρθρου 7 για να καθοριστούν τα έξοδα κίνησης για κάθε εργάσιμη μέρα στους υπαλλήλους του Εθνικού Κέντρου Θαλασσίων Ερευνών για την κάλυψη των πραγματικών τους εξόδων, στα οποία υποβάλλονται λόγω μεταφοράς της έδρας του κέντρου από το Ελληνικό στην Ανάβυσσο.
      Τέλος, υπάρχει μια ρύθμιση που αφορά μια διένεξη μεταξύ του ελληνικού δημοσίου και των πλοηγών της διώρυγας Κορίνθου οι οποίοι διεκδικούσαν με αγωγές τους να εξομοιωθούν οι αποδοχές τους με τους πλοηγούς του λιμένα του Πειραιά. Σημειώνεται ότι οι πλοηγοί της διώρυγας της Κορίνθου λόγω του ότι πλοηγούν πλοία τα οποία είναι σαφώς μικρότερης χωρητικότητας, είχαν μικρότερους μισθούς που ανέρχονταν στα ? των αποδοχών των πλοηγών στο λιμάνι του Πειραιά. 
      Τέλος, με το άρθρο 8 προβλέπεται ότι ο ειδικός πόρος που είχε καθοριστεί για τον Οργανισμό Ασφάλισης Προσωπικού ΔΕΗ και που ήταν ένα ποσοστό από το προϊόν της μετοχοποίησης, μπορεί να δίδεται, αντί σε χρήμα, σε μετοχές της ΔΕΗ. Είναι γνωστό ότι απελευθερώθηκε η αγορά ηλεκτρικής ενέργειας και ότι στα πλαίσια της απελευθέρωσης ήταν αναγκαίος ο διαχωρισμός της ασφάλισης του προσωπικού της ΔΕΗ από την ίδια την επιχείρηση. Η παραμονή του ίδιου ασφαλιστικού καθεστώτος θα δημιουργούσε προβλήματα στην ανταγωνιστικότητα της ΔΕΗ. 
      Έτσι με το νόμο της απελευθέρωσης ψηφίστηκε το άρθρο 34, με το οποίο κυρώθηκε μια συμφωνία που είχε υπογράψει η ΓΕΝΟΠ-ΔΕΗ με την Κυβέρνηση. Η συμφωνία αυτή προέβλεπε τη μετατροπή του ασφαλιστικού καθεστώτος σε αυτόνομο ασφαλιστικό φορέα τον ΟΑΠ-ΔΕΗ. Το άρθρο 34 προέβλεπε ότι για κάθε μετοχοποίηση της ΔΕΗ ένα ποσοστό προϊόντος θα πήγαινε στο ταμείο του ΟΑΠ-ΔΕΗ. Αυτός είναι επικουρικός πόρος πέρα από την υποχρέωση του δημοσίου να καλύπτει το σύνολο των δαπανών αυτού του ασφαλιστικού φορέα. Κατά την πορεία όμως διαπιστώθηκε ότι η κατάσταση που επικρατεί στο χρηματιστήριο δημιουργεί επιπρόσθετα προβλήματα. Γι’ αυτό θεωρήθηκε σκόπιμο αντί να δίδεται προϊόν μετοχοποίησης-ρευστό να παίρνουν μετοχές. 
      Με την ευκαιρία, αφού γίνεται συζήτηση για τον ΟΑΠ-ΔΕΗ, θα ήθελα αναφερθώ και σε άλλους πόρους που πρέπει να πάρει ο ΟΑΠ-ΔΕΗ, πόροι που, παρ΄όλο που είναι θεσμοθετημένοι, δεν λειτουργούν. Όταν ψηφίστηκε η συμφωνία προέβλεπε ότι θα υπάρξουν και πρόσθετοι πόροι, όπως τα διόδια. Είναι γνωστό ότι το ρεύμα που παράγεται είτε από τη ΔΕΗ είτε από τους ιδιώτες θα περνάει μέσα από το ενιαίο σύστημα μεταφοράς. Αυτό το ειδικό τέλος διέλευσης του ηλεκτρικού ρεύματος δεν τέθηκε σε εφαρμογή παρά το γεγονός ότι κουβεντιάζονται ειδικά τέλη που θα ενισχύσουν τους ιδιώτες που έχουν πάρει άδειες παραγωγής προκειμένου να τις αξιοποιήσουν και να προχωρήσουν σε επενδύσεις. Νομίζω ότι αυτό δείχνει μια μονομέρεια. Η Κυβέρνηση πρέπει να φροντίσει να υλοποιηθεί η συγκεκριμένη διάταξη για τους πρόσθετους πόρους, προκειμένου ο ΟΑΠ-ΔΕΗ να είναι οικονομικά ισχυρός και να ανταποκριθεί πλήρως στις υποχρεώσεις που του έχει θέσει ο ν. 2773 με το άρθρο 34. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελόπουλος έχει το λόγο. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, η ρύθμιση της παραγράφου 1 του άρθρου 6 αφήνει απέξω τους υπηρετούντες στο Πυροσβεστικό Σώμα και στο Λιμενικό Σώμα. Για λόγους ισότητας είχαμε ζητήσει στη συζήτηση επί της αρχής αυτές οι ρυθμίσεις να επεκταθούν και σ’ αυτούς. Πιο συγκεκριμένα προτείνουμε στο τέλος του άρθρου 3 του ν.δ. 142/74, στο προτελευταίο εδάφιο της περίπτωσης γ΄ παράγραφος 5 του άρθρου 40 του Κώδικα Πολιτικών και Στρατιωτικών Συντάξεων να προστεθεί περίπτωση κα΄ ως εξής: 
      «Σε ανακριτικά γραφεία των διοικήσεων πυροσβεστικών υπηρεσιών πόλεων, στα πυροσβεστικά συνεργεία, στο 199 Συντονιστικό-Επιχειρησιακό Κέντρο Υπηρεσιών Πυροσβεστικού Σώματος και στις Σχολές της Πυροσβεστικής Υπηρεσίας. Αντίστοιχη ρύθμιση να υπάρξει και για τις υπηρεσίες του Λιμενικού Σώματος».
      Με την παράγραφο 6 δίνεται η δυνατότητα αναγνώρισης μέχρι 3/35 ως συντάξιμης υπηρεσίας. Να γίνεται με την καταβολή των εισφορών του ασφαλισμένου, όπως στους δικαστικούς και στους εκπαιδευτικούς, και όχι με την καταβολή του συνόλου των εισφορών.   
      Μετά το τέλος της παραγράφου ζητούμε να προστεθεί διάταξη ως κάτωθι: «Όσον αφορά τους αξιωματικούς της Ελληνικής Αστυνομίας, Πυροσβεστικού και Λιμενικού Σώματος, να εφαρμόζονται και σ’ αυτούς οι διατάξεις της παραγράφου 3 του άρθρου 42 του π.δ. 166/2000 Α΄ 153, όπως εφαρμόζεται και στο υπόλοιπο προσωπικό των Σωμάτων Ασφαλείας». 
      Αυτό το προεδρικό διάταγμα λέει να παρέχεται η δυνατότητα αναγνώρισης πλασματικών χρόνων χωρίς την καταβολή εισφορών, όπως γίνεται για τους οπλίτες και τους υπαξιωματικούς των Σωμάτων Ασφαλείας. 
      Εάν επιμείνετε στη διάταξη όπως είναι, να υπάρξει αντίστοιχη ρύθμιση και η δυνατότητα αναγνώρισης των πλασματικών χρόνων διά της καταβολής των εισφορών μόνο του εργαζόμενου, του ασφαλισμένου, και όχι του συνόλου των εισφορών, όπως προηγούμενα ρυθμίσαμε για τους δικαστικούς και για τους εκπαιδευτικούς. Στην κοινωνική ασφάλιση δεν μπορεί να υπάρχουν δύο μέτρα και δύο σταθμά, γιατί τότε ανατρέπονται τα όσα κατά καιρούς έχει διακηρύξει η Κυβέρνηση περί ενιαίων κανόνων κοινωνικής ασφάλισης. 
	Επίσης, η παράγραφος 5 του άρθρου 7 να τροποποιηθεί ως εξής: «Το οριζόμενο από το άρθρο 33 του ν. 1876/1990 (ΦΕΚ 27Α΄) ανώτατο όριο αποζημίωσης για τους υπαλλήλους των ΟΤΑ Α’ βαθμού, νομικά πρόσωπα δημοσίου δικαίου, ιδρυμάτων και συνδέσμων αυτών…
	Βέβαια, κύριε Πρόεδρε, ούτε ο Υπουργός ούτε οι συνεργάτες του ούτε οι σύμβουλοί του με παρακολουθούν. 
	ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Αγγελόπουλε! 
	Εσείς τους απασχολείτε. 
	ΝΙΚΟΛΑΟΣ ΑΓΓΕΛΟΠΟΥΛΟΣ: Δεν τους απασχολώ εγώ, κύριε Πρόεδρε. 
	ΠΡΟΕΔΡΕΥΩΝ (Κωνσταντίνος Γείτονας): Συνάδελφοι Βουλευτές τους απασχολούν. 
	ΝΙΚΟΛΑΟΣ ΑΓΓΕΛΟΠΟΥΛΟΣ: Εγώ, κύριε Πρόεδρε, υποτίθεται ότι προτείνω αλλαγές στο νομοσχέδιο. 
	ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Αγγελόπουλε. 
	ΝΙΚΟΛΑΟΣ ΑΓΓΕΛΟΠΟΥΛΟΣ: Και οι αλλαγές αυτές, κύριε Πρόεδρε, είναι πολύ σημαντικές για χιλιάδες εργαζόμενους. 
	ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Συνάδελφοι Βουλευτές τους απασχολούν για διευκρινίσεις σε διάφορα θέματα, προκειμένου να τοποθετηθούν. Γι’ αυτό σας παρακαλώ να είστε λίγο ανεκτικός. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Είμαι ανεκτικός, κύριε Πρόεδρε, αλλά δεν ανέχομαι να μιλώ σε ώτα μη ακουόντων. 
      ΠΡΟΕΔΡΕΥΩΝ (Κωνσταντίνος Γείτονας): Όχι, ο κύριος Υπουργός, σας παρακολουθεί, αλλά τον απασχολούν συνάδελφοι. 
      ΙΩΑΝΝΗΣ ΒΑΡΒΙΤΣΙΩΤΗΣ: Πώς παρακολουθεί, κύριε Πρόεδρε, όταν μιλάει με συναδέλφους; 
      ΠΡΟΕΔΡΕΥΩΝ (Κωνσταντίνος Γείτονας): Τι να κάνω εγώ, κύριε Βαρβιτσιώτη; Το ίδιο κάνετε και εσείς –δεν αναφέρομαι προσωπικά σε εσάς- σε άλλες περιπτώσεις όταν μιλούν συνάδελφοί μας. 
      ΙΩΑΝΝΗΣ ΒΑΡΒΙΤΣΙΩΤΗΣ: Δεν το έχω κάνει ποτέ! 
      ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, δεν αναφέρομαι προσωπικά σε εσάς για να μη θιγείτε. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Σας παρακαλώ, κύριε Πρόεδρε, συμψηφίστε μου το χρόνο. Τουλάχιστον θέλω την ανοχή σας σ’ αυτό. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακολουθεί ο Προεδρεύων, κύριε Αγγελόπουλε. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Επαναλαμβάνω. 
      Η παράγραφος 5 του άρθρου 7 προτείνουμε να τροποποιηθεί ως κάτωθι: «Το οριζόμενο από το άρθρο 33 του ν. 1876/1990 (ΦΕΚ 27Α’) ανώτατο όριο αποζημίωσης για τους υπαλλήλους των ΟΤΑ Α΄ βαθμού, νομικών προσώπων δημοσίου δικαίου, ιδρυμάτων και συνδέσμων αυτών, καθώς και των αμιγών διαδημοτικών και κοινοτικών επιχειρήσεων των ΟΤΑ και των επιχειρήσεων του ν. 1069/1980 (ΦΕΚ 191Α΄) αυξάνεται από την ισχύ του παρόντος στο ποσό των 8805 ευρώ».
      Η πιο πάνω διάταξη, όπως προτείνουμε να ισχύει, κύριε Υπουργέ, ήταν ακριβώς η συμφωνία ανάμεσα στην ΠΟΕ ΟΤΑ και στο Υπουργείο Εσωτερικών, Δημόσιας Διοίκησης και Αποκέντρωσης, όπως αυτολεξεί είχε περιληφθεί στο νομοσχέδιο «Για την αναβάθμιση της πολιτικής προστασίας και λοιπές διατάξεις» και η οποία διάταξη απαλείφθηκε με παρέμβαση του Υπουργείου Οικονομικών.  
      Επίσης ζητάμε να προστεθεί διάταξη που να προβλέπει ότι αυτή η αποζημίωση καταβάλλεται στο πάσης φύσεως προσωπικό των ΟΤΑ και των επιχειρήσεων τους με σχέση εργασίας ιδιωτικού δικαίου αορίστου χρόνου, καθώς και στο μόνιμο προσωπικό αυτών με συνταξιοδοτικό φορέα το ΙΚΑ.
      Πρέπει επιτέλους να επέλθει ασφαλιστική εξομοίωση σε εργαζόμενους του ίδιου χώρου, των ίδιων υπηρεσιών, όσων δηλαδή εργάζονται στους Ο.Τ.Α. και στις επιχειρήσεις των Ο.Τ.Α..
      Με την παράγραφο 7 του άρθρου 7 καθορίζονται οι αποδοχές των πλοηγών διέλευσης της διώρυγας της Κορίνθου και καθορίζεται ότι οι απαιτήσεις τους για την καταβολή επιπλέον αποδοχών που απορρέουν από αξιώσεις για υπαγωγή τους στο καθεστώς μισθοδοσίας άλλων πλοηγικών σταθμών δεν εξοφλούνται χωρίς αμετάκλητη περί τούτου δικαστική απόφαση. 
      Πρώτα-πρώτα μπαίνει ένα θέμα –το συζητήσαμε και στη Διαρκή Επιτροπή- εξομοίωσης εργαζομένων που προσφέρουν στο ίδιο αντικείμενο εργασίας. Πλοηγοί είναι και αυτοί που είναι στη διώρυγα της Κορίνθου. Πλοηγοί είναι και αυτοί που είναι σε άλλα λιμάνια της χώρας. Την ίδια δουλειά κάνουν και οι μεν και οι δε. Είναι απορίας άξιο πώς είναι δυνατόν να αμείβονται διαφορετικά. 
      Ζητούμε: 
      Πρώτον, η Κυβέρνηση να προχωρήσει στην εξομοίωση των αποδοχών και των παροχών που λαμβάνουν όλοι οι εργαζόμενοι σαν πλοηγοί στα διάφορα λιμάνια της χώρας. 
      Δεύτερον –σας το είπαμε και στην επιτροπή- να σταματήσει αυτή η βιομηχανία των προσφυγών του δημοσίου κατά αποφάσεων των δικαστηρίων που δικαιώνουν τους εργαζόμενους. Έχουμε σε χώρους δουλειάς μια, δύο, πέντε, δέκα αποφάσεις υπέρ των εργαζομένων πάνω σε συγκεκριμένα θέματα. Πότε πλέον θα σταματήσει αυτή η βιομηχανία των προσφυγών σε ανώτερο βαθμό εκδίκασης, που και ταλαιπωρεί τους εργαζόμενους και σε έξοδα τους υποβάλλει και γραφειοκρατία προσθέτει και στο τέλος το αποτέλεσμα είναι το ίδιο;
      Τέλος, ζητάμε στη διάταξη αυτή να αντικατασταθεί ο όρος «αμετάκλητη» με τον όρο «τελεσίδικη» απόφαση. 
      Άρθρο 8. Η Κυβέρνηση έρχεται με καθυστέρηση να τακτοποιήσει τις οφειλές της προς τον Ο.Α.Π.-Δ.Ε.Η. μεταβιβάζοντας προς αυτόν μετοχές της Δ.Ε.Η.. Σας είπαμε ότι διαφωνούμε με τη ρύθμιση, γιατί έτσι συντηρείται το ύποπτο αλισβερίσι ανάμεσα στο δημόσιο, στους οργανισμούς του δημοσίου ή τα ασφαλιστικά τους ταμεία και το χρηματιστήριο. Η Κυβέρνηση έχει αναλάβει την υποχρέωση, μέσω του προϋπολογισμού, να επιχορηγεί το ταμείο της Δ.Ε.Η. Και εμείς ρωτάμε: Τι ποιο ξεκάθαρο από το να έρχεται η Κυβέρνηση, με το προϊόν από τη δραχμοποίηση των μετοχών της Δ.Ε.Η., να καλύπτει τις υποχρεώσεις της απέναντι στον Ο.Α.Π.-Δ.Ε.Η. καταβάλλοντας σε αυτό το αντίτιμο; 
      Εμείς ζητούμε η διάταξη αυτή να αποσυρθεί, για να σταματήσει, όπως είπαμε και πριν, αυτή η όχι τόσο ξεκάθαρη δοσοληψία ανάμεσα στο χρηματιστήριο και στους οργανισμούς του δημοσίου και ο διακανονισμός υποχρεώσεων του δημοσίου προς οργανισμούς του ή και το αντίστροφο με μετοχές. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Εκ μέρους του Κομμουνιστικού Κόμματος Ελλάδας το λόγο έχει ο κ. Τζέκης.
      Κύριε Αγγελόπουλε, δεν πιστεύω να κάνετε και εσείς το ίδιο με τον κ. Πιπεργιά, να πάτε δηλαδή στους συμβούλους για να δείτε την τύχη των προτάσεών σας, γιατί θα παραπονεθεί τώρα ο κ. Τζέκης. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Εγώ τις είπα δημόσια, κύριε Πρόεδρε. 
      ΑΓΓΕΛΟΣ ΤΖΕΚΗΣ: Δεν παραπονιέμαι, κύριε Πρόεδρε, γι’ αυτό. Εκείνο για το οποίο θα παραπονεθώ για μια ακόμη φορά είναι ότι και σε αυτά τα άρθρα συνεχίζεται η πανσπερμία συνταξιοδοτικών διατάξεων που πραγματικά βάζει σε προβληματισμό όχι μόνο τη Βουλή αλλά και τον ελληνικό λαό. Μέσα από αυτήν την πανσπερμία των διατάξεων επέρχεται –αν θέλετε- η άνιση μεταχείριση μεταξύ εργαζομένων σε ίδιες υπηρεσίες. Εργαζόμενοι σε ίδιους χώρους αντιμετωπίζονται με δύο μέτρα και δύο σταθμά. 
      Στο άρθρο 6 παράγραφος 1 πραγματικά θέλει να κάνει αποκατάσταση μιας αδικίας με μόνη διαφορά ότι εδώ αναφέρεται στην Αστυνομία, κάτι που πραγματικά μας παραξενεύει. Γιατί δεν μιλάμε για τα Σώματα Ασφαλείας, ενώ γνωρίζει πολύ καλά η Κυβέρνηση τι συμβαίνει με την υπηρεσία των πυροσβεστών; 
      Έχουμε εδώ –και θα το καταθέσω- το έγγραφο των πυροσβεστών. Η υπηρεσία αυτή ζητάει να τύχει της ανάλογης μεταχείρισης και συγκεκριμένα σας αναφέρει μέσα πώς θα πρέπει να την αντιμετωπίσετε και στο άρθρο 1 και στο άρθρο 6, εκεί που λέει γι’ αυτούς που βγαίνουν έξω από το στρατό, με τον τρόπο που γίνεται από την Κυβέρνηση και για τον οποίο θα πω παρακάτω.
      Άρα πιστεύουμε ότι πρέπει να απασχολήσει την Κυβέρνηση γιατί υπάρχει αυτή η διαφορετική μεταχείριση στα Σώματα Ασφαλείας. Πρέπει στο άρθρο 1 να υπολογίσετε και τους πυροσβέστες και τους λιμενικούς.
      Με το άρθρο 4 η Κυβέρνηση θέλει μετά από επτά χρόνια να αποκαταστήσει μία αδικία για τους εργαζόμενους που είχαν μεταταχθεί στην Εθνική Σχολή Δικαστών και να διατηρήσουν τώρα τα συνταξιοδοτικά δικαιώματα που είχαν τότε. Μετά από επτά χρόνια δηλαδή διαπιστώνει η Κυβέρνηση ότι υπήρξε ένα σοβαρό πρόβλημα.
      Εδώ έχουμε μία ουσιαστική διαφωνία στο εξής σημείο: Λέει ότι το παλιό προσωπικό θα ακολουθήσει τον παλιό συνταξιοδοτικό δρόμο που είχε, αλλά το προσλαμβανόμενο πλέον προσωπικό στην Εθνική Σχολή Δικαστών θα υπάγεται στο συνταξιοδοτικό καθεστώς του ΙΚΑ, όπως συμβαίνει με τους εργαζόμενους στα νομικά πρόσωπα δημοσίου δικαίου. Θα είναι δηλαδή στον ίδιο χώρο εργαζόμενοι που θα προσφέρουν τις ίδιες υπηρεσίες, με άλλο συνταξιοδοτικό και ασφαλιστικό δικαίωμα ο ένας και άλλο συνταξιοδοτικό και ασφαλιστικό δικαίωμα ο άλλος.
      Για το άρθρο 5 συμφωνούμε και πιστεύουμε ότι είναι τακτοποίηση μιας παλιάς εκκρεμότητας. Έτσι αποκαθίσταται μία παλιά αδικία για τη θεμελίωση δικαιώματος βουλευτικής σύνταξης, αν και εκεί η στέρηση διαβατηρίου είναι ένα ζήτημα. Πιστεύουμε, όμως, ότι τακτοποιείται μία παλιά εκκρεμότητα.
      Έρχομαι στο άρθρο 6 για τους αξιωματικούς των Ενόπλων Δυνάμεων και των Σωμάτων Ασφαλείας. Μετά την προαγωγή νεοτέρων τους αποστρατεύονται αυτεπάγγελτα και αποστερούνται έτσι, χωρίς τη θέλησή τους, τη δυνατότητα να εξαντλήσουν τα τριάντα πέντε χρόνια. Για το λόγο αυτό τους δίνετε η δυνατότητα να εξαγοράσουν 3/35 και να καταβάλουν όχι μόνο τις δικές τους ασφαλιστικές εισφορές αλλά και του εργοδότη, δηλαδή του κράτους.
      Εδώ πραγματικά δεν βλέπουμε για ποιο λόγο να πληρώσουν τα του κράτους. Δεν βγαίνουν εκτός στρατεύματος ή εκτός υπηρεσίας τα Σώματα Ασφαλείας με τη θέλησή τους. Αναγκάζονται από την επιλογή που κάνει η Κυβέρνηση να αποστρατευθούν. Επομένως θα πρέπει το κράτος να αναλάβει και τις ευθύνες του, να πληρώσει δηλαδή τις εισφορές αυτές τις οποίες θέλει να μετακυλίσει στις πλάτες των αξιωματικών. Πιστεύουμε ότι είναι μία αδικία. Αυτό το είχαμε τονίσει και στην επιτροπή όταν συζητήσαμε, αλλά δεν είδαμε από μέρους σας να το παίρνετε σοβαρά υπόψη. Πιστεύουμε ότι και την τελευταία ώρα πρέπει να το κάνετε και να διευκρινίσετε εάν στα Σώματα Ασφαλείας συμπεριλαμβάνονται και οι πυροσβέστες, για να λήξει και αυτό το ζήτημα.
      Έρχομαι, κύριε Πρόεδρε, στο άρθρο 7. Με την πρώτη παράγραφο αυξάνεται ο βασικός μισθός του ακολούθου πρεσβείας, που είναι και η βάση υπολογισμού των βασικών μισθών όλων των βαθμίδων. Πιστεύουμε ότι αυτή η αύξηση είναι πολύ μεγάλη, σε σχέση βέβαια με τις αυξήσεις τις οποίες έχει συνηθίσει η Κυβέρνηση να δίνει στους δημοσίους υπαλλήλους. Ο προϋπολογισμός που θα ψηφίσουμε τον άλλο μήνα προβλέπει 2,5% στις αυξήσεις, έρχεται όμως εδώ να δώσει στους ακολούθους πρεσβείας 26% αύξηση. Όχι ότι δεν το δικαιούνται οι άνθρωποι. Γνωρίζουμε πολύ καλά σε ποιο καθεστώς δουλεύουν, ποιες υπηρεσίες προσφέρουν στην πολιτεία. Και σε αυτό το σημείο, όμως, βλέπουμε από τη μία πλευρά να ευνοούνται κάποιοι, από την άλλη να καθηλώνονται μισθοί και συντάξεις του δημοσίου. Είναι ένα γεγονός αυτό.
      Με την παράγραφο 3 ρυθμίζεται το ζήτημα γι’ αυτούς οι οποίοι είναι στην Κρατική Ορχήστρα Θεσσαλονίκης, στην Ορχήστρα της Λυρικής Σκηνής και στην Κρατική Ορχήστρα Αθηνών. Τους δίνεται ένα αυξημένο επίδομα για να μπορούν να αντεπεξέλθουν στα αυξημένα έξοδα για τα όργανα τα οποία έχουν. 
      Εμείς πιστεύουμε ότι αυτό το ζήτημα μπορούσε να λυθεί και πιο ουσιαστικά. Δηλαδή, να ανήκουν αυτά στις κρατικές ορχήστρες ή στην ορχήστρα της Λυρικής Σκηνής και βέβαια μέσα από τον προϋπολογισμό αυτών των οργάνων να ήταν και το ζήτημα της επισκευής, αγοράς, όλων αυτών των οργάνων. Παρ’ όλα αυτά, πιστεύουμε ότι αυτή η αύξηση θα μπορούσε να είναι ακόμα μεγαλύτερη, για να μπορούν πραγματικά να έχουν τα απαιτούμενα για να αντεπεξέρχονται, γιατί γνωρίζουμε πόσο στοιχίζει ένα όργανο και η αξία του και η επισκευή του.
      Η παράγραφος 4 αφορά το εκπαιδευτικό προσωπικό των πανεπιστημίων και των ΤΕΙ, τα μέλη της ΔΕΠ. Πιστεύουμε ότι σπασμωδικά πάλι αντιμετωπίζεται το πρόβλημα του διδακτικού προσωπικού πανεπιστημίων και των ΤΕΙ. Εμείς σας έχουμε κάνει τη συγκεκριμένη πρόταση, επειδή υπήρξαν και μακρόχρονοι αγώνες της εκπαιδευτικής κοινότητας, πανεπιστημίου και ΤΕΙ, να δείτε συνολικά το ζήτημα και του μισθολογίου, αλλά και του συνταξιοδοτικού. Παρ’ όλα αυτά, βέβαια, εσείς σπασμωδικά πάλι φέρνετε τέτοιες επί μέρους διατάξεις.
      Έρχομαι στην παράγραφο 5 που αφορά την αύξηση που δίνουν στους υπαλλήλους με σύμβαση ιδιωτικού δικαίου αορίστου χρόνου του δημοσίου, στα ΝΠΔΔ και ΟΤΑ. Πρέπει να πούμε ότι ήταν τέσσερις χιλιάδες τετρακόσια δύο ευρώ και αυξάνεται στα επτάμισι χιλιάδες ευρώ. Βέβαια εδώ εισηγητικά λέτε ότι και αυτό το ποσό ακόμη των επτάμισι χιλιάδων ευρώ είναι μικρό μπροστά σ’ αυτά που παίρνουν οι υπάλληλοι των ΔΕΚΟ, που φθάνει τα δεκατέσσερις χιλιάδες ευρώ. Και εμείς πιστεύουμε ότι πρέπει να φθάσει σε αυτό το επίπεδο. Εξάλλου έχουμε το έγγραφο της Πανελλήνιας Ομοσπονδίας Εργαζομένων στην Τοπική Αυτοδιοίκηση –το έχετε και εσείς, το έχουμε και εμείς το οποίο θα καταθέσω στα Πρακτικά- που λέει ότι άλλα είχατε συμφωνήσει. Δηλαδή, το Υπουργείο Οικονομικών είχε συμφωνήσει ότι αυτή η αύξηση θα έφθανε στα οκτώ χιλιάδες οκτακόσια πέντε ευρώ. Δεν το κάνατε αυτό. Δώστε μας μια εξήγηση πώς γίνεται με τη μία να συμφωνείτε και την άλλη να κατεβάζετε πρόταση η οποία να είναι διαφορετική. Θα καταθέσω στα Πρακτικά τη συμφωνία που είχε γίνει με την Πανελλήνια Ομοσπονδία και όλες τις προτάσεις, γιατί θέλει να γίνει αυτό το συγκεκριμένο σε όλες τις κατηγορίες των εργαζομένων στους ΟΤΑ, κάτι που δεν γίνεται με τη συγκεκριμένη διάταξη.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έρχομαι τώρα στην παράγραφο 7 του άρθρου 7 που αφορά τους εργαζόμενους στη διώρυγα της Κορίνθου. Βλέπουμε μία τακτική εκδίκησης από την Κυβέρνηση. Δεν εξομοιώνει τους πλοηγούς της διώρυγας της Κορίνθου με τους πλοηγούς όλων των λιμανιών, να έχουν δηλαδή ενιαία σύμβαση. Το ίδιο αντικείμενο έχουν, την ίδια δουλειά κάνουν. Άρα, δηλαδή, δεν μπορούν να παρουσιάζονται ότι αυτοί είναι της διώρυγας και οι άλλοι του λιμανιού, διότι το αντικείμενο είναι το ίδιο. Εδώ υπάρχουν και δικαστικές αποφάσεις με τις οποίες δικαιώνονται. Εσείς τι τους λέτε τώρα; Θα εξαντλείτε όλα τα δικαστικά μέσα να έχουμε την τελική δικαστική απόφαση, για να σας δώσουμε αυτά τα οποία δικαιούσθε. Δηλαδή θα υποβάλουμε σε μεγάλα έξοδα έναν εργαζόμενο, προκειμένου να έχει τις αποδοχές που δικαιούται να έχει. Πιστεύουμε ότι πρέπει να αποσυρθεί αυτό ή αν θέλετε να το αλλάξετε εδώ άμεσα και να πείτε «ισχύει γι’ αυτούς ό,τι ισχύει και για του πλοηγούς των λιμανιών.» Πρέπει δηλαδή να μη δείχνει το πρόσωπο της εκδίκησης η Κυβέρνηση, αλλά να συνεργάζεται, να συνδιαλέγεται με τους εργαζόμενους και να έχουν την αντιμετώπιση που έχουν και οι υπόλοιποι εργαζόμενοι στα λιμάνια.
      Η παράγραφος 8 μιλάει για τις αποδοχές των υπηρετούντων στα πανεπιστήμια βοηθών κλπ. Εναρμονίζονται από 1/2/2002 με τις αποδοχές των μελών αναδρομικά.
      Για αυτό σας είπα προηγουμένως -γιατί είχαμε κάνει συζήτηση και στα προηγούμενα άρθρα- ότι έχουμε πανσπερμία διατάξεων για ένα συγκεκριμένο κλάδο. Όλα αυτά δεν θα έπρεπε να συμμαζευτούν και να μπουν μέσα από ένα διάλογο με τους φορείς των εκπαιδευτικών, των πανεπιστημίων και των ΤΕΙ, για να έρθει συνολικά μία πρόταση εδώ, ώστε να ξεφύγουμε από αυτήν την πανσπερμία διατάξεων, τις οποίες φέρνετε για να καλύψετε κάποιες λανθασμένες κινήσεις που κάνετε; 
      Έρχομαι στο άρθρο 8, που είναι πολύ σημαντικό. Εμείς το συνδέουμε βεβαίως –σας το είπα και επί της αρχής- με την προσπάθεια που κάνει η Κυβέρνηση, πλέον όλα τα αποθεματικά των ασφαλιστικών ταμείων να τα εισάγει στο Χρηματιστήριο Αξιών. Αυτό είναι ένα επικίνδυνο παιχνίδι, γιατί μέχρι τώρα –απ’ ότι λένε τα επίσημα στοιχεία- για το 2001 τουλάχιστον οι μετοχές που έπαιξαν τα ασφαλιστικά ταμεία στο χρηματιστήριο έχουν πολύ μεγάλες απώλειες. Έχουν, θα μου πείτε, απώλεια στη λογιστική τάξη, αλλά για το 2001 είναι στα 300 δισεκατομμύρια δραχμές. Στην τριετία υπολογίζεται στο 1 τρισεκατομμύριο δραχμές.
      Έρχεστε εδώ τώρα και κάνετε το επόμενο βήμα. Και αυτό αν θέλετε το κάνετε και ενόψει του προϋπολογισμού. Γιατί θα έπρεπε να δώσετε από τον προϋπολογισμό 100 δισεκατομμύρια δραχμές όσα οφείλετε στο Ταμείο Ασφάλισης των εργαζομένων της ΔΕΗ. Αυτό δεν το κάνετε. Λέτε «θα σας δώσουμε μετοχές της ΔΕΗ». 
      Βέβαια το ζήτημα του ασφαλιστικού των εργαζομένων στη ΔΕΗ ήταν και είναι σημαντικό, γιατί έχει σχέση με την απελευθέρωση της ηλεκτρικής ενέργειας. Είδαμε τον εισηγητή της Πλειοψηφίας να ρίχνει και ένα πικρό δάκρυ για τα προνόμια που έδωσε η Κυβέρνηση, δηλαδή το νομοσχέδιο που ψήφισε και ο εισηγητής της Πλειοψηφίας, που δίνει ιδιαίτερα προνόμια στους ιδιώτες προκειμένου να επενδύσουν στον τομέα της ενέργειας. Και απελευθέρωση βέβαια δεν είναι απελευθέρωση. Εδώ είναι όροι συγκεκριμένοι που ευνοούν…
      ΔΗΜΗΤΡΙΟΣ ΠΙΠΕΡΓΙΑΣ: Το κουβεντιάζουμε, δεν έχει ψηφιστεί ακόμα, κύριε Τζέκη. 
      ΑΓΓΕΛΟΣ ΤΖΕΚΗΣ: Αυτό το συγκεκριμένο άρθρο; 
      ΔΗΜΗΤΡΙΟΣ ΠΙΠΕΡΓΙΑΣ: Δεν έχει ψηφιστεί ακόμα. 
      ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, κύριε Πιπεργιά. 
      ΔΗΜΗΤΡΙΟΣ ΠΙΠΕΡΓΙΑΣ: Για να ζωντανέψει η συζήτηση. 
      ΠΡΟΕΔΡΕΥΩΝ (Κωνσταντίνος Γείτονας): Μα, δεν ζωντανεύει με άναρχες διακοπές η συζήτηση. Η συζήτηση ζωηρεύει με διάλογο με επιχειρήματα και με ουσία. 
     ΑΓΓΕΛΟΣ ΤΖΕΚΗΣ: Εγώ δέχομαι τη διακοπή, δεν έχω πρόβλημα. 
    ΠΡΟΕΔΡΕΥΩΝ (Κωνσταντίνος Γείτονας): Εσείς τη δέχεστε, αλλά το Προεδρείο και ο Κανονισμός δεν την δέχονται. 
    ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, οι διακοπές δεν είναι άναρχες. 
    ΠΡΟΕΔΡΕΥΩΝ (Κωνσταντίνος Γείτονας): Καλώς, καλώς. 
    ΑΓΓΕΛΟΣ ΤΖΕΚΗΣ: Γι΄ αυτό επαναλαμβάνω ότι είναι σημαντικός ο τρόπος της εκτίμησης του ασφαλιστικού της ΔΕΗ. Γιατί γνωρίζουμε όλοι ότι η περιουσία του ασφαλιστικού ταμείου της ΔΕΗ, ενσωματωμένη στην περιουσία της ΔΕΗ, ήταν κάποια τρισεκατομμύρια δραχμές. Αυτά βγαίνουν από τα επίσημα στοιχεία πλέον. Δεν μπορεί να τα αμφισβητήσει κανείς σε αυτήν την Αίθουσα. Αυτά, λοιπόν, τα τρισεκατομμύρια που πηγαίνουν; Κατά τη δική μας γνώμη πηγαίνουν στις τσέπες εκείνων που αγοράζουν τις μετοχές της ΔΕΗ. 
    ΔΗΜΗΤΡΙΟΣ ΠΙΠΕΡΓΙΑΣ: Άρα και του ΟΑΠ-ΔΕΗ που θα πάρει μετοχές.
    (Δεν ακούστηκε).
    ΑΓΓΕΛΟΣ ΤΖΕΚΗΣ: Στο σημείο αυτό πρέπει να πάρουμε υπόψη και τη διεθνή εμπειρία και από την άποψη της απελευθέρωσης της ενέργειας και για το κατά πόσο ωφελήθηκαν οι πολίτες εκείνων των χωρών, από την άποψη παροχής υπηρεσιών, αλλά και αύξησης της τιμής της κιλοβατώρας. Να πάμε στην Καλιφόρνια, να πάμε και στην Ευρώπη, οι οποίοι τώρα λένε για επανακρατικοποίηση των ιδιωτικοποιημένων αυτών επιχειρήσεων. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Και για το ασφαλιστικό, όσοι έπαιξαν με τα χρηματιστήρια, είδαμε ότι έχασαν όχι μόνο μισθούς, όχι μόνο θέσεις εργασίας, αλλά «σκάσανε» και τα ασφαλιστικά τους ταμεία. Μεγάλες επιχειρήσεις ενέργειας οδηγήθηκαν στην χρεοκοπία και μαζί τους βέβαια χρεοκόπησαν και οι ασφαλιστικοί οργανισμοί των εργαζομένων. Για αυτό είμαστε και αντίθετοι με αυτήν την ρύθμιση του άρθρου 8, κύριε Πρόεδρε. 
    ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ. 
    ΑΓΓΕΛΟΣ ΤΖΕΚΗΣ: Και βέβαια ευθύνες δεν έχουν μόνο τα κόμματα που ψήφισαν εκείνο τον νόμο, δεν έχουν μόνο τα κόμματα που είναι υπέρ της απελευθέρωσης των αγορών, αλλά έχουν και εκείνες οι συνδικαλιστικές παρατάξεις που ψήφισαν τη λύση του ασφαλιστικού μέσα στη ΔΕΗ.
    ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι παρακολουθούν τη συνεδρίασή μας από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα 180 χρόνια από την Ελληνική Επανάσταση, είκοσι πέντε μαθητές και επτά συνοδοί -καθηγητές του Γυμνασίου Δεύτερης Ευκαιρίας. 
    Η Βουλή τους καλωσορίζει. 
    (Χειροκροτήματα από όλες τις πτέρυγες)
    Το λόγο έχει ο κ. Λαφαζάνης, ειδικός αγορητής του Συνασπισμού της Αριστεράς και της Προόδου.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Όσον αφορά το άρθρο 6, θα ήθελα να πω ότι με την παράγραφο 1 του άρθρου 6 διευρύνεται ο κύκλος των υπηρεσιών του Υπουργείου  Δημόσιας Τάξης για τις οποίες ο χρόνος υπηρεσίας που έχει διανυθεί σ’ αυτές κατά τη χρονική περίοδο 1-11-1949 μέχρι 31-12-1984 υπολογίζεται στο διπλάσιο και αυτή η διάταξη αφορά τους αξιωματικούς που υπηρέτησαν στην Τουριστική Αστυνομία, στην Αγορανομία και στις Αστυνομικές Σχολές. Κύριε Υπουργέ, αφού φέρνετε μια τέτοια διάταξη, η οποία είναι δίκαια κατά τα άλλα κι εμείς την ψηφίζουμε και η οποία αφορά τους αξιωματικούς στην Τουριστική Αστυνομία, στην Αγορανομία και στις Αστυνομικές Σχολές, δεν είναι δυνατόν να εξαιρείτε τα άλλα σώματα. Ξέρετε ότι σας έχουν κάνει κι εσάς παραστάσεις, έχετε δεχθεί πιέσεις κι εννοώ το Πυροσβεστικό Σώμα και το Λιμενικό Σώμα. Μας έχουν καταθέσει και έγγραφα. Δεν είναι δυνατόν να κάνετε τέτοια αποσπασματική ρύθμιση. Αυτό δεν κολλάει πουθενά και δεν εξηγείται. Και να σας πω και κάτι; Το κάνετε συνέχεια. Βλέπουμε διάσπαρτες διατάξεις σ’ αυτό το νομοσχέδιο. Ιδιαίτερα για τα σώματα αυτά, αλλού είναι για την Αστυνομία, αλλού είναι για ένα μέρος της Αστυνομίας, αλλού είναι για ένα άλλο σώμα. Άρα δεν κάνετε γενικές διατάξεις οι οποίες να αφορούν όλους τους ενδιαφερόμενους και όσους υπάγονται στις ίδιες κατηγορίες, έτσι ώστε να αντιμετωπίζετε ενιαία τουλάχιστον σ’ αυτήν την κατεύθυνση το πρόβλημα. Παρακαλώ να το δείτε και να το συμπληρώσετε. Οι σχετικές συμπληρώσεις είναι έτοιμες, τουλάχιστον από νομοτεχνική άποψη. Το κόστος δεν είναι μεγάλο, αλλά θα είναι μεγάλη η αδικία, αν δεν γίνει. 
      Στην παράγραφο 2, το προσωπικό που υπηρετεί στην Κινητή Ομάδα Συντήρησης Υποβρυχίων και Θαλασσίων Εγκαταστάσεων της Πολεμικής Αεροπορίας με επιχειρησιακά καθήκοντα μέχρι βάθους σαράντα μέτρων απολαμβάνει τις ευεργετικές συνταξιοδοτικές διατάξεις που ισχύουν για το λοιπό προσωπικό των Ενόπλων Δυνάμεων και Σωμάτων Ασφαλείας, που εκτελεί όμοιας φύσης καθήκοντα. Είδατε λοιπόν; Συμφωνούμε φυσικά με αυτήν τη διάταξη και θα την ψηφίσουμε, αλλά είδατε κι εδώ τι συμβαίνει. Αν είχατε προνοήσει για ενιαίες ρυθμίσεις, όταν γίνονται αυτά τα πράγματα κι εξελίσσονται, προφανώς δεν θα είχαμε αυτήν την ανάγκη τώρα να έρχεστε εκ των υστέρων την Κινητή Ομάδα Υποβρυχίων και Θαλασσίων Εγκαταστάσεων να την εντάσσετε στις ίδιες ευεργετικές διατάξεις με άλλες μονάδες  του Στρατού και των Σωμάτων Ασφαλείας, τη στιγμή που είχε τους ίδιους κινδύνους. Δεν το κάνατε έγκαιρα, έρχεστε καθυστερημένα και ταλαιπωρούμε κόσμο.
      Στην παράγραφο 3 «όσα συνταξιοδοτικά μετά θάνατον των γονέων αφορούν τις άπορες, άγαμες αδερφές, έχουν εφαρμογή και για τους άπορους, άγαμους και ανίκανους με ποσοστό ανικανότητας 67% και άνω αδελφούς». Συμφωνούμε με αυτήν τη διάταξη. Είναι μια θετική διάταξη και νομίζω ότι έστω και καθυστερημένα λύνει ένα μικρό κοινωνικό θέμα.
      Με την παράγραφο 4 παρέχετε τη δυνατότητα στο προσωπικό που έχει μεταταχθεί στην Εθνική Σχολή Δικαστών να διατηρήσει το ασφαλιστικό-συνταξιοδοτικό καθεστώς κύριας, επικουρικής ασφάλισης, πρόνοιας και  υγειονομικής περίθαλψης που είχε πριν από τη μετάταξή του. Το νεοπροσλαμβανόμενο προσωπικό στην Εθνική Σχολή Δικαστών υπάγεται στο ειδικό συνταξιοδοτικό καθεστώς του ΙΚΑ, όπως τα περισσότερα –λέτε- νομικά πρόσωπα δημοσίου δικαίου. Συμφωνούμε με το πρώτο μέρος ασφαλώς της διάταξης, παρ’ όλο που θέλω να σας επισημάνω, κύριε Υπουργέ, ότι αυτοί οι άνθρωποι με αυτήν την καθυστερημένη ρύθμιση που κάνετε θα πληρώσουν το σύνολο των ασφαλιστικών εισφορών και των εργοδοτών και των ίδιων ως εργαζομένων, περίπου για 5, 6, 7 χρόνια, αν δεν κάνω λάθος. Το φορτίο είναι βαρύ. Τουλάχιστον να μεριμνήσετε να πληρώσουν τις δικές τους ασφαλιστικές εισφορές, να μην έχουν και τις ασφαλιστικές εισφορές του εργοδότη, όταν η παράλειψη προφανώς είναι δική σας κι έρχεστε να αντιμετωπίσετε αυτό το θέμα μετά από πολλά χρόνια. Τα ποσά είναι μεγάλα και πολύ φοβάμαι ότι αν αφήσετε έτσι τη διάταξη θα είναι δώρον άδωρον. Δεν θα εφαρμοστεί. 
      Βεβαίως υπάρχει εδώ και το θέμα του προσωπικού δύο ταχυτήτων στην ίδια Εθνική Σχολή Δικαστών, όπου άλλοι θα είναι στο ΙΚΑ και άλλοι θα είναι στο προηγούμενο καθεστώς που είχαν, πριν την Εθνική Σχολή Δικαστών.
      Με την παράγραφο 5 του άρθρου 6 ο χρόνος στέρησης διαβατηρίου ή στέρησης ιθαγένειας κατά τη διάρκεια της δικτατορίας συνυπολογίζεται μόνο για τη θεμελίωση βουλευτικής σύνταξης.
      Θα το ψηφίσουμε αυτό το άρθρο, αλλά θα σας ρωτήσω κάτι και αν θέλετε μπορείτε να μου απαντήσετε. Πώς διαπιστώνεται ο χρόνος στέρησης διαβατηρίου; 
      Παράγραφος 6. Οι αξιωματικοί Ενόπλων Δυνάμεων και Σωμάτων Ασφαλείας αποστρατεύονται μετά από την προαγωγή νεοτέρων τους. Δίνεται η δυνατότητα με αυτήν την παράγραφο να προσαυξάνεται η σύνταξη μέχρι και 3/35 και μέχρι συμπληρώσεως τριάντα πέντε χρόνων, εφόσον καταβάλουν το σύνολο των ασφαλιστικών εισφορών. Καταλαβαίνετε και εδώ ότι συμφωνούμε με αυτήν τη διάταξη, αλλά πάλι μιλάτε για το σύνολο των εισφορών. Το σύνολο των εισφορών πάλι θα το επωμιστεί ο ασφαλισμένος και θα είναι βαρύτατο. 
      Επίσης εξαιρείτε από την παράγραφο 6 τους πυροσβέστες, το Λιμενικό Σώμα, που μπορεί να έχουμε ανάλογες καταστάσεις. Δηλαδή μπορεί να αναγκάζονται αξιωματικοί να αποστρατεύονται αρχαιότεροι, όταν νεότεροί τους προάγονται, και να μην  έχουν συμπληρώσει την τριακονταπενταετία. Αυτό συμβαίνει και στην Αστυνομία και στο Λιμενικό Σώμα. Γιατί δεν τους δίνετε την ίδια δυνατότητα; Για να έρθετε μεθαύριο μετά από πιέσεις και να πείτε «άντε, ας κάνουμε άλλη μια ρύθμιση για το σύνολο των ασφαλιστικών εισφορών»; Δεν κολλάει αυτό. Δεν είναι τρόπος, για να νομοθετεί κανείς.
      Θα ήθελα να πω για το άρθρο 7 παράγραφο 1 ότι αυξάνετε το βασικό μισθό του ακολούθου πρεσβείας από 625 σε 800 ευρώ προς εναρμόνιση, όπως λέτε, με άλλους δημόσιους λειτουργούς. Συμφωνούμε με την αύξηση και είναι απαραίτητη.  Βεβαίως αυτή συμπαρασύρει σε ανάλογες αυξήσεις και τους υπόλοιπους βαθμούς μέχρι το βαθμό του πρέσβη. Δεν μπορεί να μη σημειώσει κανείς ότι δεν ακολουθείτε την ίδια μισθολογική πολιτική αυξήσεων και για τον απλό δημόσιο υπάλληλο. Δεν καταλαβαίνω το γιατί. Βεβαίως είμαστε σύμφωνοι να αυξηθεί ο μισθός του ακολούθου πρεσβείας με ένα σημαντικό ποσοστό, αλλά γιατί να μην έχουμε ένα γενικότερο κλίμα, αν όχι ανάλογο, αλλά πάντως κάποιων σοβαρών αυξήσεων στον ευρύτερο δημόσιο τομέα; 
      Με την παράγραφο 2 του άρθρου 7 παρέχεται εξουσιοδότηση στους συναρμόδιους Υπουργούς για αναπροσαρμογή του καταβαλλόμενου στους ανωτέρω, δηλαδή όλους αυτούς τους ακολούθους πρεσβείας και όλους τους βαθμούς μέχρι τον πρέσβη, μηνιαίου επιδόματος παράστασης και ξένων γλωσσών. Συμφωνούμε να δοθεί αυτό το επίδομα, αλλά δεν καταλαβαίνουμε την εξουσιοδότηση. Τι είναι αυτή η εξουσιοδότηση; Δηλαδή μπορεί οι συναρμόδιοι Υπουργοί να αποφασίζουν οτιδήποτε ως επίδομα; Μπορεί να το κάνουν 5 ευρώ, αλλά και 1.000. νομίζω ότι αυτή η εξουσιοδότηση είναι λαθεμένη. Αν θέλετε, βάλτε κάτι, δηλαδή από πού ακριβώς θα ξεκινάει αυτό το επίδομα και να νομοθετήσουμε συγκεκριμένα. Αυτή, όμως, η γενική εξουσιοδότηση στους Υπουργούς να αυξάνουν και να αναπροσαρμόζουν το επίδομα δεν είναι νομοθετικά σωστή. Θα σας πω ακόμα ότι δημιουργεί και άλλου είδους παρερμηνείες. Δηλαδή ανά πάσα στιγμή για όλα τα επιδόματα, αν το κάνετε αυτό, οι οποιοιδήποτε Υπουργοί θα έπαιρναν απόφαση, για να αυξάνουν τα επιδόματα. Αυτή είναι λογική; Δεν νομίζω.
      Για την παράγραφο 3 το ειδικό επίδομα για την αγορά, συντήρηση και επισκευή οργάνων στο μόνιμο καλλιτεχνικό προσωπικό της Κρατικής Ορχήστρας Αθηνών, Θεσσαλονίκης και στην Ορχήστρα Λυρικής Σκηνής αυξάνεται από 234 σε 345 ευρώ. Συμφωνούμε, αλλά δεν ξέρω αν αυτό το ποσοστό αύξησης καλύπτει τη συντήρηση και επισκευή τέτοιων οργάνων. Δεν το ξέρω. Δεν ξέρω αν η πληροφόρηση, που έχω, είναι ακριβής, αλλά νομίζω ότι δεν μπορεί να ανταποκριθεί σε τέτοιες επισκευές και συντηρήσεις οργάνων, όταν ξέρετε ότι έχουν γίνει πλέον πανάκριβα αυτά τα όργανα στην αγορά. Κινδυνεύουν αυτοί οι άνθρωποι με το μισθό τους να συντηρούν περισσότερο τα μουσικά όργανα, για να κάνουν τη δουλειά τους, παρά να μπορούν να ζήσουν την οικογένειά τους. Κύριε Υπουργέ, πρέπει να το λάβετε σοβαρά υπόψη σας αυτό, γιατί νομίζω ότι η αναπροσαρμογή, που κάνετε, είναι πάρα πολύ μικρή.
      Στην παράγραφο 4 καταβάλλεται το επίδομα διδακτικής προετοιμασίας και εξωδιδακτικής απασχόλησης στα μέλη ΔΕΠ Πανεπιστημίων και στο εκπαιδευτικό προσωπικό των ΤΕΙ και κατά το χρόνο απουσίας με εκπαιδευτική άδεια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Συμφωνούμε με αυτήν τη ρύθμιση .
     Στην παράγραφο 5 αυξάνεται η ανώτατη αποζημίωση λόγω απόλυσης ή καταγγελίας της σύμβασης στους υπαλλήλους με σύμβαση αορίστου χρόνου του δημοσίου, νομικών προσώπων δημοσίου δικαίου και ΟΤΑ από 4.402 ευρώ σε 7.500 ευρώ. Εδώ έχουμε να κάνουμε δύο παρατηρήσεις: Κατ’ αρχάς το ποσό της ανώτατης αποζημίωσης σε περίπτωση απόλυσης ή καταγγελίας σύμβασης στους εν λόγω υπαλλήλους, είναι πάρα πολύ μικρό. Δεν είναι δυνατόν να καταγγέλλεται η σύμβαση ή να απολύεται ένας άνθρωπος και να του δίνουμε αποζημίωση 7.500 ευρώ, όταν μάλιστα είναι στο δημόσιο, νομικά πρόσωπα δημοσίου δικαίου ή και ΟΤΑ.
     Η δεύτερη παρατήρηση που θέλω να κάνω, είναι ότι τουλάχιστον σε ό,τι αφορά τους ΟΤΑ, πρέπει να συμπεριλάβετε στην εν λόγω αποζημίωση και γενικότερα όσους εργαζόμενους δουλεύουν και στις επιχειρήσεις των ΟΤΑ. Δεν μπορεί να γίνεται αυτή η εξαίρεση. Αυτή τη διάκριση και τις δύο ταχύτητες σε αυτούς που δουλεύουν στους ΟΤΑ δεν νομίζω ότι πρέπει να την κάνετε και εδώ. Πρέπει να μεριμνήσετε ώστε να είναι γενικευμένη η αποζημίωση και γι’ αυτούς τους εργαζόμενους.
     Στην παράγραφο 6 με απόφαση του Υπουργού Ανάπτυξης, παρέχονται έξοδα κίνησης στους υπαλλήλους του Εθνικού Κέντρου Θαλασσίων Ερευνών, λόγω μεταφοράς από Ελληνικό σε Ανάβυσσο. Εν πάση περιπτώσει θέλετε να δώσετε αυτά τα έξοδα κίνησης, αλλά θα σας κάνω και πάλι εδώ την παρατήρηση για την απόφαση του Υπουργού Ανάπτυξης. Γιατί πάλι απόφαση του Υπουργού Ανάπτυξης; Καταλαβαίνω ότι είναι δίκαιο αυτό και να το ψηφίσουμε, αλλά αυτή η εξουσιοδότηση του Υπουργού Ανάπτυξης, να αποφασίζει τα έξοδα κίνησης κατά το δοκούν, δεν στέκει. Αυτές οι γενικές εξουσιοδοτήσεις που κάνετε σε σειρά άρθρων αυτού του νομοσχεδίου, είναι απαράδεκτες από κάθε άποψη και μη αντιληπτές. Μη αντιληπτές γιατί; Να το ξεκινήσετε μ’ ένα ποσό και από κει και πέρα, αν θέλετε να το μεταβάλλετε, ασφαλώς να το μεταβάλλετε αλλά δεν μπορούμε να ψηφίζουμε τι θα αποφασίσει ο Υπουργός Ανάπτυξης, όσον αφορά τα έξοδα κίνησης. 
     Με την παράγραφο 7 διευκρινίζεται ότι  οι αποδοχές των πλοηγών διέλευσης της διώρυγας Κορίνθου είναι μέχρι 3 ευρώ έναντι των αποδοχών των πλοηγών του λιμένα Πειραιά. Απαράδεκτη η διάκριση. Δεν ξέρω γιατί το κάνετε. Στην αιτιολογική έκθεση είδα κάποιες εξηγήσεις οι οποίες δεν ευσταθούν. Δεν είναι θέμα, κύριε Υπουργέ, ότι οι πλοηγοί στη διώρυγα της Κορίνθου, επειδή είναι μικρότερα τα πλοία που πλοηγούν από το λιμάνι του Πειραιά ή της Θεσσαλονίκης για παράδειγμα, θα παίρνουν και λιγότερο μισθό. Ο μισθός δεν είναι συνάρτηση του όγκου των πλοίων. Λέτε ότι περνάνε λιγότερα πλοία από τη διώρυγα της Κορίνθου απ’ ό,τι από το λιμάνι του Πειραιά. Φυσικά περνάνε λιγότερα, αλίμονο! Το λιμάνι του Πειραιά έχει μεγάλη κίνηση. Αυτό όμως δεν σημαίνει ότι απασχολείται και λιγότερο εκεί ο άλλος. Αυτό μετράει. Αν η απασχόληση είναι ίδια για ίδιες ώρες και στο ίδιο αντικείμενο, δεν μπορεί οι αποδοχές να είναι μικρότερες στη διώρυγα της Κορίνθου απ’ ό,τι σε όλα τα άλλα λιμάνια. Το λέω αυτό, διότι έχουμε και αρνητικές εξελίξεις στη διώρυγα της Κορίνθου, μετά την ιδιωτικοποίηση που κάνατε και δεν ξέρω μήπως και αυτό είναι ένα μέτρο το οποίο συντείνει, ώστε να αναλάβει αυτή η εταιρεία και άλλα πράγματα.
     Στην παράγραφο 8 οι αποδοχές των υπηρετούντων στα πανεπιστήμια, βοηθών επιστημονικών συνεργατών και επιμελητών, εναρμονίζονται από 1/2/2002 με αποδοχές μελών ειδικού εργαστηριακού και διδακτικού προσωπικού. Συμφωνούμε. Θα συμφωνήσω και στο από 1/2/2002, αλλά δεν καταλαβαίνω γιατί και τις άλλες αναπροσαρμογές που κάνατε σε άλλα άρθρα δεν ξεκινάνε από 1/2/2002 και σε άλλα πάτε από την 1/1/2003. 
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     Το αιτιολογικό αυτών των ιδιαίτερων ρυθμίσεων δεν το καταλαβαίνω. Συμφωνούμε, αλλά να έχετε και μια ενιαία αντίληψη σ’ αυτά τα πράγματα. 
     ΠΡΟΕΔΡΕΥΩΝ (Κωνσταντίνος Γείτονας): Συντομεύετε, κύριε συνάδελφε.
      ΠΑΝΑΓΙΩΤΗΣ ΛΑΦΑΖΑΝΗΣ: Συντομεύω, κύριε Πρόεδρε. 
      Το άρθρο 8 αφορά τον ΟΑΠ-ΔΕΗ, τον οργανισμό ασφάλισης προσωπικού της ΔΕΗ. Εδώ κάνετε μια μεγάλη λαθροχειρία, μια λαθροχειρία η οποία είναι επικίνδυνη για όλα τα ασφαλιστικά ταμεία. Αθετείτε τις δεσμεύσεις σας και προσπαθείτε να απαντήσετε σε εργαζόμενους που προσπαθούν να ασφαλιστούν και να συντηρήσουν τους ασφαλιστικούς τους οργανισμούς δίνοντάς τους αντί μετρητά, μετοχές. Τι είναι αυτό το πράγμα; Δεν κατάλαβα. Τώρα με μετοχές θα πληρωνόμαστε; Πού πάμε έτσι; Αυτή η διάταξη είναι τρελή. 
      Λοιπόν, έχετε αναλάβει μια δέσμευση κύριε Υπουργέ. Μπορείτε, όχι εσείς προσωπικά, η Κυβέρνηση να δώσει το 20% από τη μετοχοποίηση της ΔΕΗ στο ταμείο ασφάλισης προσωπικού της ΔΕΗ. Δώστε το. Δώστε αυτά τα λεφτά γιατί θα πάτε σύντομα σε μετοχοποίηση της ΔΕΗ. Είσαστε υποχρεωμένοι να τα δώσετε, έχετε δεσμευθεί. 
      Ερχόσαστε τώρα και τι τους λέτε; Αντί να σας δώσω τα λεφτά, θα σας δώσω μετοχές της ΔΕΗ. Δηλαδή, τους δίνετε χαρτιά τα οποία δεν ξέρει κανείς τι αξία θα έχουν αύριο. Αν πέσουν, κύριε Υπουργέ, οι μετοχές της ΔΕΗ, αν κατρακυλήσουν ακόμα παραπέρα, τι θα γίνουν τα χρήματα τα οποία υποτίθεται αυτοί θέλουν να συντηρήσουν το ταμείο τους και εσείς έχετε δεσμευθεί απέναντί τους; Χαρτιά θα γίνουν. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ. 
      ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω, γιατί είναι σοβαρό το θέμα. Είπαμε, κύριε Πρόεδρε, έχουμε ένα περιθώριο. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε σ’ ένα λεπτό.
      ΠΑΝΑΓΙΩΤΗΣ ΛΑΦΑΖΑΝΗΣ: Και όχι μόνο αυτό. ‘Ετσι που πάτε μ’ αυτή τη διάταξη εγκαινιάζετε μια τακτική, την επιχορήγηση στο ΙΚΑ να τη δίνετε σε μετοχές. Την επιχορήγηση στον ΟΤΕ να τη δίνετε σε μετοχές του ΟΤΕ κ.ο.κ. Μα, τι είναι οι ασφαλιστικοί οργανισμοί; Υποδοχές μετοχών; Όταν εσείς έχετε πρόβλημα με το χρηματιστήριο και δεν μπορείτε να δώσετε λεφτά, τους δίνετε μετοχές απαξιωμένες; Αυτό είναι και προσβολή προς τη ΔΕΗ,  προσβολή προς τους εργαζόμενους.
      ΠΡΟΕΔΡΕΥΩΝ (Κωνσταντίνος Γείτονας): Περισσότερα στη δευτερολογία σας, κύριε Λαφαζάνη. Κοιτάξτε το χρόνο, το καταλαβαίνετε. Παρακαλώ κλείστε με μια φράση. 
      ΠΑΝΑΓΙΩΤΗΣ ΛΑΦΑΖΑΝΗΣ: Κλείνω με μια φράση.
      Σας καλώ να αποσύρετε αυτό το άρθρο και να τηρήσετε τις δεσμεύσεις σας, όπως τις είχατε κάνει απέναντι στον οργανισμό ασφάλισης προσωπικού της ΔΕΗ. 
      ΑΝΑΣΤΑΣΙΟΣ ΝΕΡΑΝΤΖΗΣ: Επτά λεπτά, κύριε Πρόεδρε, μίλησε παραπάνω.
      ΠΡΟΕΔΡΕΥΩΝ (Κωνσταντίνος Γείτονας):  Είπαμε να διευκολύνουμε τους εισηγητές και αγορητές, αλλά νομίζω υπερέβημεν κάθε όριο.
      Κύριε Υπουργέ, θέλετε να τοποθετηθείτε στα άρθρα; Είναι τέσσερις συνάδελφοι Βουλευτές που θέλουν να μιλήσουν. Να προηγηθούν; 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν έχω πρόβλημα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας):  Πολύ ωραία.
      Ο κ. Βαρβιτσιώτης έχει την τιμή.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, έχει επισημανθεί απ’ όλες τις πτέρυγες της Βουλής, ότι το νομοσχέδιο αυτό βρίθει αδικιών και διευρύνει τις υφιστάμενες κοινωνικές ανισότητες. Και όλα αυτά, παρά τα βαρύγδουπα κατά καιρούς εξαγγελθέντα από την κυβέρνηση περί κοινωνικής δικαιοσύνης.
      Μου θυμίζει αυτό το νομοσχέδιο, κύριε Πρόεδρε, την παροιμία που λέει «το ένα καλό παιδί και το άλλο αποπαίδι». 
      Και το πρώτο το οποίο θα ήθελα να επισημάνω είναι για το Πυροσβεστικό Σώμα. Επεσημάνθη και από τον εισηγητή μας κ. Αγγελόπουλο ότι υπάρχουν δύο μέτρα και δύο σταθμά. ‘Αλλα είναι τα μέτρα τα οποία τηρούνται για την Αστυνομία Πόλεων, άλλα είναι τα μέτρα που τηρούνται για το Πυροσβεστικό και για το Λιμενικό Σώμα. Γιατί; Ίδια καθήκοντα δεν ασκούν; Αστυνομικά καθήκοντα δεν ασκούν και οι μεν και οι δε. Και αν θέλετε το Πυροσβεστικό Σώμα έχει τη μεγαλύτερη κοινωνική αποστολή, διότι διακινδυνεύει καθημερινά στις μεγάλες πυρκαγιές την ακεραιότητα των οπλιτών του και των αξιωματικών του. Και δεν είναι μόνο αυτό, κύριε Πρόεδρε. Είναι ότι στο υπόμνημα των αξιωματικών του Πυροσβεστικού Σώματος, το οποίο έχω μπροστά μου αναφέρεται ότι είχε τη διαβεβαίωση του κ. Φλωρίδη, ότι θα ελύοντο τα θέματα τα οποία θέτουν. Προσυπογράφω τα θέματα αυτά. 
      Δεν νομίζω ότι θα κάνει ο κύριος Υπουργός τίποτα, τον βλέπω που χαμογελάει. Νομίζω ότι σε ώτα μη ακουόντων μιλάμε, δεν έχει σημασία, εγώ έχω την υποχρέωση να το πω. 
      Η δεύτερη μεγάλη κοινωνική αδικία αφορά στις συντάξεις των στρατιωτικών.
      Εάν υποθέσουμε ότι υπάρχει μια αντιστοιχία μεταξύ του βαθμού του υποστρατήγου και του εφέτη ή του επικούρου καθηγητού, θα σημειώσουμε ότι ο μεν υποστράτηγος παίρνει αύξηση 17% περίπου, ο εφέτης 43% και ο επίκουρος καθηγητής  30%.
      Γιατί αυτή η διαφορά; Δεν υπάρχει κάποια αντιστοιχία μεταξύ βαθμών και αξιωμάτων; Γιατί, λοιπόν, αυτή η τεράστια διαφορά;
      Και όχι μόνο αυτό, κύριε Πρόεδρε, η αδικία προχωρεί ακόμη περισσότερο Όσον αφορά  τους καθηγητές των ΑΕΙ και των ΤΕΙ η προκύπτουσα διαφορά θα καταβληθεί σε τέσσερις ισόποσες εξαμηνιαίες δόσεις, των δικαστικών η διαφορά θα καταβληθεί στο σύνολό της και των στρατιωτικών, κύριε Πρόεδρε, θα καταβληθεί σε πέντε ισόποσες ετήσιες δόσεις. 
      Είναι κοινωνική δικαιοσύνη αυτή, κύριε Υπουργέ; Πού το βρήκατε γραμμένο το μεν να λαμβάνουν τόση μεγάλη αύξηση, το δε να καταβάλλεται η προκύπτουσα διαφορά σε τόση…
      ΠΡΟΕΔΡΕΥΩΝ (Κωνσταντίνος Γείτονας):  Σε ποιο άρθρο του νομοσχεδίου αναφέρεστε, κύριε Βαρβιτσιώτη;
      ΙΩΑΝΝΗΣ ΒΑΡΒΙΤΣΙΩΤΗΣ:  Στην τροπολογία η οποία….
      ΠΡΟΕΔΡΕΥΩΝ (Κωνσταντίνος Γείτονας): Δεν μπήκαμε ακόμη στη συζήτηση των τροπολογιών, κύριε Βαρβιτσιώτη. Γι’ αυτό λέω, μήπως έκανα εγώ λάθος διότι σας παρακολουθώ.
      ΙΩΑΝΝΗΣ ΒΑΡΒΙΤΣΙΩΤΗΣ:  Όχι, δεν κάνατε λάθος.
      ΠΡΟΕΔΡΕΥΩΝ (Κωνσταντίνος Γείτονας): Δεν μπήκαμε ακόμη στη συζήτηση των τροπολογιών.
      ΙΩΑΝΝΗΣ ΒΑΡΒΙΤΣΙΩΤΗΣ: Μη με διακόπτετε, κύριε Πρόεδρε, τελειώνω. 
      ΠΡΟΕΔΡΕΥΩΝ (Κωνσταντίνος Γείτονας): Ελάτε στα άρθρα.
      (Θόρυβος στην Αίθουσα)
      ΙΩΑΝΝΗΣ ΒΑΡΒΙΤΣΙΩΤΗΣ: Θα μπούμε σε λίγο στις τροπολογίες. 
      Κύριε Πρόεδρε, μη με διακόπτετε, θα είχα τελειώσει. 
      ΠΡΟΕΔΡΕΥΩΝ (Κωνσταντίνος Γείτονας): Προχωρήστε, κύριε Βαρβιτσιώτη. 
      ΙΩΑΝΝΗΣ ΒΑΡΒΙΤΣΙΩΤΗΣ: Γιατί αυτή η μεταχείριση εις βάρος των στρατιωτικών; Δεν αντιλαμβανόμαστε ότι ο τόπος μας, η πατρίδα μας, το έθνος στηρίζει πάρα πολλά σ’ αυτήν την προσφορά των στρατιωτικών; Γιατί, λοιπόν, όταν αποχωρούν από το στράτευμα τους θεωρούμε ότι είναι παρίες της πολιτείας;
      Κύριε Υπουργέ, οφείλετε να δώσετε μία εξήγηση γιατί αυτή η ανισότητα στην αύξηση των συντάξεων, γιατί αυτή η ανισότητα κατά την καταβολή της προκυπτούσης διαφοράς. 
      Σας επαναλαμβάνω, για να το τονίσω ακόμη μία φορά, ότι η προκύπτουσα διαφορά για τις συντάξεις μελών ΔΕΠ, των ΑΕΙ και των ΤΕΙ θα καταβληθεί σε τέσσερις ισόποσες εξαμηνιαίες δόσεις, των δικαστικών στο σύνολό τους την 1.1.2003 και η προκύπτουσα διαφορά για τις συντάξεις των στρατιωτικών θα καταβληθεί σε πέντε ισόποσες ετήσιες δόσεις. Αν αυτό δεν είναι αδικία πείτε μου τι άλλο μπορεί να είναι, ώστε να χαρακτηριστεί ως αδικία. 
      Δεύτερον, γιατί αυτή η τεράστια διαφορά, αν θέλετε, αντιστοιχίας μεταξύ των διαφόρων κλάδων; Σας επαναλαμβάνω: Ο επίκουρος καθηγητής των ΑΕΙ 30% αύξηση, ο Αρεοπαγίτης 37%, 38% και ο υποστράτηγος 17%. Γιατί; Οι μεν έχουν κάνει το χρυσό αυγό, οι άλλοι επειδή λόγω της ιδιότητός τους έχουν μάθει σε μία πειθαρχία και δεν διαμαρτύρονται ως θα όφειλαν να διαμαρτυρηθούν γι’ αυτές τις κοινωνικές αδικίες; 
      Μία άλλη παρατήρηση, κύριε Υπουργέ, και τελειώνω, αν δεν με διακόψει ο κύριος Πρόεδρος. 
      ΠΡΟΕΔΡΕΥΩΝ (Κωνσταντίνος Γείτονας):  Κύριε Βαρβιτσιώτη, τουλάχιστον μη με προκαλείτε. Το Προεδρείο δείχνει τη μεγαλύτερη δυνατή ανοχή. Για όνομα του Θεού! Συνεχίστε, λοιπόν, και ολοκληρώστε. 
      ΙΩΑΝΝΗΣ ΒΑΡΒΙΤΣΙΩΤΗΣ: Δεν σας προκαλώ….
      ΠΡΟΕΔΡΕΥΩΝ (Κωνσταντίνος Γείτονας):  Με την καλή έννοια. 
      ΙΩΑΝΝΗΣ ΒΑΡΒΙΤΣΙΩΤΗΣ:  Απλώς με προκαλείτε εσείς και προκαλέσατε και το γέλωτα το δικό μου, που δεν ήθελα. 
      Υπάρχει το υπόμνημα της Ομοσπονδίας Αναπήρων και Θυμάτων Πολέμου που είναι εμπεριστατωμένο και λέει: Γιατί η προκύπτουσα διαφορά θα καταβληθεί σε τρεις δόσεις, ενώ θα μπορεί να καταβληθεί σε δύο; Ξέρετε γιατί; Διότι όπως προκύπτει από τα στοιχεία του Γενικού Λογιστηρίου, του οποίου προΐστασθε, πεθαίνουν κάθε χρόνο περίπου δυόμισι χιλίαδες ανάπηροι και θύματα πολέμου. Άρα από τη διαφορά αυτή θα εξοικονομήσετε, το ποσό το οποίο θα χρειαστεί για να το καταβληθεί σε δύο δόσεις. Γιατί είστε τόσο αρνητικός σε όλα, κύριε Υφυπουργέ; Ειλικρινά διερωτώμαι, όλοι οι Υφυπουργοί που έχουν σχέση με τις συντάξεις και με το Γενικό Λογιστήριο έχουν τέτοιες παρωπίδες; Εγώ περίμενα ότι δεν θα έχετε τόσες πολλές παρωπίδες. Ξέρω ότι όλοι όσοι κάθονται πίσω σας είναι εναντίον κάθε τροποποιήσεως, είναι εναντίον κάθε ρυθμίσεως, είναι να ευλογήσουν τα γένια τους. Αυτά τα ξέρω, κύριε Υφυπουργέ. Δεν ήξερα, όμως, ότι εσείς είστε τόσο αγκυλωμένος στους υπηρεσιακούς παράγοντες.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσίπρας έχει το λόγο.
      ΒΑΣΙΛΗΣ ΤΣΙΠΡΑΣ: Κύριε Πρόεδρε, κυρίες και κύριοι συνάδελφοι, θα αναφερθώ στην παράγραφο 6 με την οποία προστίθεται παράγραφος στο άρθρο 42 και σύμφωνα με την οποία δίδεται πριμ στις συντάξεις των αξιωματικών των Ενόπλων Δυνάμεων και των Σωμάτων Ασφαλείας ίση προς τα 3/35, εφόσον αυτοί αποστρατεύτηκαν συνεπεία προαγωγής νεοτέρων. Συγκεκριμένα ζητήθηκε από τον εισηγητή της Πλειοψηφίας τον κ. Αγγελόπουλο να προστεθεί στην ίδια παράγραφο μία άλλη παράγραφος με το εξής περιεχόμενο: Όσον αφορά τους αξιωματικούς της Ελληνικής Αστυνομίας, του Πυροσβεστικού Σώματος και του Λιμενικού να εφαρμόζονται και σ’ αυτούς οι διατάξεις της παραγράφου 3 του άρθρου 42 του προεδρικού διατάγματος 36. 
      Εδώ θέλω να επισημάνω το εξής: Αυτή η προσθήκη, κύριε Υπουργέ, είναι δικαιότατη και αποκαθιστά πράγματι μία άνιση μεταχείριση των αξιωματικών έναντι των κατωτέρων βαθμίδων, των υπαξιωματικών. Δηλαδή δικαιούνται του πριμ αυτού της συντάξεως περίπου σαράντα χιλιάδες αστυνομικοί, ανθυπαστυνόμοι, ανθυπασπιστές και κατώτεροι αξιωματικοί και εξαιρούνται μόνο οι αξιωματικοί της παραγωγικής Σχολής Αξιωματικών της Αστυνομίας, οι οποίοι είναι περίπου δύο χιλιάδες. Δηλαδή δικαιώνονται σαράντα χιλιάδες αστυνομικοί και παραλείπεται η εφαρμογή αυτής της διατάξεως και αυτού του πριμ της συντάξεως μόνο σε δύο χιλιάδες αξιωματικούς. Αυτό το πράγμα προσλαμβάνει ακόμα μεγαλύτερη διάσταση, αν ληφθεί υπόψη ότι αυτοί που εισέρχονται και εξέρχονται της παραγωγικής Σχολής Αξιωματικών προέρχονται και έχουν υπηρετήσει πέντε, δέκα ή και περισσότερα χρόνια ως αστυφύλακες, ανθυπαστυνόμοι ή ανθυπασπιστές. Δηλαδή πέρασαν από το στάδιο αυτό. 
      Δεν γνωρίζω βέβαια ποια ήταν η βούληση του νομοθέτη το 1951, όταν πρωτοεφαρμόστηκε αυτή η διάταξη, και το 1957 που τροποποιήθηκε. Όμως με τα σημερινά δεδομένα δεν βρίσκω λόγο να διατηρείται αυτή η εξαίρεση προπαντός,  γιατί δεν υπολείπονται σε καθήκοντα και ταλαιπωρίες οι αξιωματικοί. Αντίθετα έχουν την κύρια ευθύνη και το κύριο έργο της αστυνομεύσεως. 
      Θεωρώ επιβεβλημένη την επέκταση της εφαρμογής της διατάξεως της παραγράφου 3 του άρθρου 42 και στις κατηγορίες των αξιωματικών, οι οποίοι έχουν εξέλθει από την παραγωγική σχολή, για να αποκατασταθεί η αδικία. Σε περίπτωση, κύριε Υπουργέ, όπου θεωρείτε ότι αυτό είναι αδύνατο να το περιλάβετε, θα μπορούσε να προστεθεί διάταξη για αξιωματικούς που υπηρέτησαν ως αστυφύλακες, αρχιφύλακες ή ανθυπαστυνόμοι, καθώς επίσης να δίδεται αυτό το πριμ στους αντίστοιχους βαθμούς της Χωροφυλακής. Δεν βρίσκω λόγο να γίνεται αυτή η διάκριση και παρακαλώ να τη δει με ιδιαίτερη προσοχή ο κύριος Υπουργός. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Παπακώστα.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρίες και κύριοι συνάδελφοι, το νομοσχέδιο που συζητούμε και σήμερα κατ’ άρθρον έχει τίτλο «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις». Όταν λέμε  βεβαίως «τροποποίηση» εννοούμε ότι αλλάζουμε κάτι το οποίο ήταν ή κακώς κείμενο ή δεν εξυπηρέτησε εκείνο το οποίο η φιλοσοφία του νομοθέτη επιθυμούσε και όταν βεβαίως λέμε «συμπλήρωση» εννοούμε ότι εκείνα τα οποία παραλείψαμε να έχουμε, για να μπορούν να ρυθμίσουν τα ζητήματα εκείνα τα οποία επιχειρούσε ο νομοθέτης να ρυθμίσει, τα συμπληρώνουμε σήμερα. Αντί γι’ αυτό, λοιπόν, τι παρατηρούμε; Παρατηρούμε και πάλι ελλείμματα που συναρτώνται απολύτως με κοινωνικές αδικίες, οι οποίες επιχειρούνται σε βάρος συγκεκριμένων κατηγοριών εργαζομένων.
       Επειδή επιφυλάσσομαι να μιλήσω για τις τροπολογίες αργότερα και για τα θέματα τα οποία έχω καταθέσει και γι’ αυτά στα οποία η Νέα Δημοκρατία έχει τοποθετηθεί, θα αναφερθώ μονάχα στο θέμα των ανδρών και των γυναικών στελεχών του Πυροσβεστικού Σώματος.
      Θέλω να πω το εξής, κύριε Πρόεδρε: Όταν η υπεύθυνη πολιτεία υπόσχεται, όταν η υπεύθυνη πολιτεία ακροάται, όταν η Κυβέρνηση και οι καθ’ ύλην αρμόδιοι Υπουργοί ακούν τους φορείς και στη συγκεκριμένη περίπτωση την Ένωση Αξιωματικών Πυροσβεστικού Σώματος και τους πυροσβέστες γενικά, για τους οποίους αποδεχόμεθα όποτε μας εξυπηρετεί επικοινωνιακά ότι επιτελούν κοινωνικό έργο, ότι προσφέρουν υπηρεσία υψηλής ποιότητος, ότι προστατεύουν και περιφρουρούν την πολιτική προστασία της χώρας, δεν είναι δυνατόν από την άλλη πλευρά να τους εξαπατούμε. Και εννοώ ακριβώς ό,τι λέω. Έχω μπροστά μου το κείμενο της Ένωσης Αξιωματικών Πυροσβεστικού Σώματος, όπου εκεί μέσα αναφέρεται η διαβεβαίωση…
      ΠΡΟΕΔΡΕΥΩΝ (Κωνσταντίνος Γείτονας): Η άποψή σας σεβαστή. Όχι όμως βαριές εκφράσεις.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ναι, είναι άποψή μου, η οποία είναι καταχωρημένη και scripta manet. Θα το καταθέσω στα Πρακτικά της Βουλής, κύριε Πρόεδρε, γιατί βλέπω ότι αντιδράτε, όπου λένε…
      ΠΡΟΕΔΡΕΥΩΝ (Κωνσταντίνος Γείτονας): Όχι, για την έκφραση «εξαπατούμε» ομιλώ. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: …ότι: «Σας εκφράσαμε, κύριε Υπουργέ, κατ’ επανάληψη τις ανησυχίες και τις προτάσεις μας και αρχικώς είχαμε τη διαβεβαίωση τόσο τη δική σας» -εννοούν τον κ. Χριστοδουλάκη και τον κ. Χρυσοχοΐδη- «όσο και του Υφυπουργού Οικονομικών κ. Φλωρίδη» -που παρίσταται σήμερα εδώ για την ικανοποίησή τους στο τελικό κείμενο του σχεδίου νόμου- «εντός των τειχών, εντός των πυλών του Υπουργείου και μέσα στα γραφεία διαβεβαιώνουμε για ψηφοθηρικούς λόγους». Έξω από εκεί, όταν έρχεται στη Βουλή, προσπαθούμε άλλα να ρυθμίσουμε.
      Και το ερώτημα είναι: Γιατί; Παραδείγματος χάρη δεν είναι λογικό, κύριε Πρόεδρε και κυρίες και κύριοι συνάδελφοι, να ζητούν συγκεκριμένη τροπολογία στο υπό συζήτηση και υπό ψήφιση νομοσχέδιο οι πυροσβέστες; Σας τα έχουν δώσει αυτά. Τα έχετε. Δεν θα επανέλθω σ’ αυτό που ζητούν. Εγώ όμως θέλω να πω ότι γίνεται διαχωρισμός αυτών, δηλαδή προβλέπεται επέκταση της μάχιμης πενταετίας για παράδειγμα σε υπηρεσίες της Ελληνικής Αστυνομίας, οι οποίες είχαν εξαιρεθεί, χωρίς να προβλέπεται το ίδιο και για τις αντίστοιχες υπηρεσίες του Πυροσβεστικού Σώματος. Το ερώτημα είναι: Γιατί υπάρχει αυτό; 
      Επίσης, η περιφρόνηση της Κυβέρνησης προς τους πυροσβεστικούς υπαλλήλους έχει εκφρασθεί και από το γεγονός ότι παρά τις διαμαρτυρίες τους, κύριε Πρόεδρε, στο αρχικό σχέδιο νόμου για την παράλειψη των αντίστοιχων πυροσβεστικών υπηρεσιών στην τελική μορφή του νόμου αγνοήθηκαν εντελώς οι προτάσεις τους, ενώ προστέθηκαν και άλλες αστυνομικές υπηρεσίες. Προβλέπεται για το προσωπικό των Σωμάτων Ασφαλείας, που εμπίπτει στο άρθρο 40 του ν. 2190/1994 και του άρθρου 8 του ν. 2366/1995, δηλαδή οι πυροσβέστες που προσλήφθηκαν το 1989 και κατατάχθηκαν το 1994, καταβολή του συνόλου των ασφαλιστικών εισφορών τους για την αναγνώριση του συντάξιμου χρόνου, ενώ στο ίδιο άρθρο του νομοσχεδίου δίνετε στους εκπαιδευτικούς πλασματική πενταετία με ελάχιστη υποχρέωση πληρωμής ασφαλιστικών εισφορών 6,67.
      Να εξηγηθώ: Δεν βάζουμε τις κοινωνικές ομάδες να αντιδικούν μεταξύ τους. Μακριά από εμένα τέτοια τοποθέτηση. Η σύγκριση γίνεται για να φανεί πώς η Κυβέρνηση αντιμετωπίζει τις διάφορες κοινωνικές ομάδες, πότε βλέπει ότι μπορούν, παραδείγματος χάρη, οι εκπαιδευτικοί, που έχουν τη δυνατότητα, να κλείσουν τα σχολεία, να αφήσουν τα παιδιά απέξω, να ταλαιπωρήσουν την κοινότητα των γονιών και να δημιουργήσουν ζήτημα στην Κυβέρνηση. Εκεί τότε έρχεται προστρέχοντας η Κυβέρνηση να στέρξει σε κάποια αιτήματα, τα οποία έπρεπε να έχει λύσει και είναι λίγα.
      Από την άλλη πλευρά όμως οι πυροσβέστες, οι αστυνομικοί, που θα δούμε μετά, οι στρατιωτικοί, που θα δούμε στη συνέχεια, αλλά και άλλες κατηγορίες δεν έχουν εκ του Συντάγματος και εκ του νόμου τη δυνατότητα απεργιακής κινητοποίησης, παρά το γεγονός ότι, κύριε Πρόεδρε, είδαμε πολλές φορές να κατεβαίνουν ένστολοι στους δρόμους, πολλές φορές είδαμε ένστολους να αλυσοδένονται στο προαύλιο της Βουλής. Και το θεωρώ κατάντημα πράγματι αυτή η συμπεριφορά τους να προέρχεται από πράξεις και παραλείψεις της Κυβέρνησης. Θεωρώ, λοιπόν, ότι τέτοιου είδους διαχωριστικές γραμμές που χωρίζουν τις κοινωνικές ομάδες κάποτε πρέπει να σταματήσουν από την Κυβέρνησή σας.
      Γιατί, παραδείγματος χάρη, στο σχέδιο νόμου προβλέπεται πλασματική τριετία συντάξιμου χρόνου για τις περιπτώσεις που αξιωματικοί αποστρατεύονται αυτεπάγγελτα λόγω προαγωγής νεοτέρων τους και δεν συμπληρώνουν πλήρη πραγματική συντάξιμη υπηρεσία; Η συγκεκριμένη ρύθμιση, όπως σας τόνισε η Ένωση και σε προηγούμενες γραπτές ανακοινώσεις που έχετε, ουδεμία απολύτως εφαρμογή έχει για τους αξιωματικούς του Πυροσβεστικού Σώματος, καθ’ ότι οι προϋποθέσεις που περιγράφονται στο νομοσχέδιο δεν προβλέπονται από τη νομοθεσία του Πυροσβεστικού Σώματος.
      Καλείστε, λοιπόν, εσείς τώρα να καταθέσετε τροπολογία. Καταθέσατε τρεις. Φέρνετε εκ του προχείρου σχέδιο νόμου στη Βουλή με τόσο σοβαρό ζήτημα και περιεχόμενο και φέρνετε τροπολογίες στη συνέχεια. Αυτό σημαίνει ότι δεν μεριμνήσατε αρχικά, ώστε και αυτό το νομοσχέδιο να είναι ολοκληρωμένο.
      Περιλάβετε, λοιπόν, τις εξής διατάξεις: 
      Στο τέλος του άρθρου 3 του νομοθετικού διατάγματος 142/74 περιπτώσεις ως εξής, με την ένδειξη ΚΑ: «Σε ανακριτικά γραφεία των διοικήσεων πυροσβεστικών υπηρεσιών πόλεων, στα πυροσβεστικά συνεργεία, στο «199» συντονιστικό επιχειρησιακό κέντρο υπηρεσιών Πυροσβεστικού Σώματος και στις σχολές της Πυροσβεστικής Ακαδημίας». 
      Στο τέλος του άρθρου 43 του Κώδικα Πολιτικών και Στρατιωτικών Συντάξεων, προστίθεται παράγραφος 8 ως εξής: «Η σύνταξη των αξιωματικών των Ενόπλων Δυνάμεων που αποστρατεύονται αυτεπάγγελτα λόγω προαγωγής νεοτέρων τους και δεν συμπληρώνουν πραγματική συντάξιμη υπηρεσία 35 ετών, προσαυξάνεται μέχρι 3/35 και μέχρι τη συμπλήρωση τριακονταετούς πραγματικής συντάξιμης υπηρεσίας, με την προϋπόθεση καταβολής από τους ίδιους του συνόλου των ασφαλιστικών εισφορών».
      Όσον αφορά τώρα στους αξιωματικούς της Ελληνικής Αστυνομίας, του Πυροσβεστικού Σώματος και του Λιμενικού να εφαρμόζονται και σε αυτούς οι διατάξεις της παραγράφου 3 του άρθρου 43 του προεδρικού διατάγματος 166/2000.
      Τα πρόσωπα των παραγράφων 1 και 2 του άρθρου 40 του ν.2190/94 και της παραγράφου 23 του άρθρου 8 του ν.2366/95 μπορούν να αναγνωρίσουν με αίτησή τους ως συντάξιμο από το δημόσιο το χρόνο που μεσολάβησε από τη κλήση τους προς κατάταξη ή την κύρωση των πινάκων επιτυχίας μέχρι την κατάταξη, το διορισμό τους αντίστοιχα, με καταβολή από τους ίδιους των ασφαλιστικών εισφορών που προβλέπονται από τις διατάξεις του άρθρου 59 του Κώδικα ΚΠΣΣ 6,67, όπως και στους εκπαιδευτικούς.
      Τελειώνοντας, κύριε Πρόεδρε και κυρίες και κύριοι συνάδελφοι, θέλω να πω ότι εάν πράγματι η Βουλή, ως κατ’ εξοχήν νομοθετικό όργανο, με πρόταση βεβαίως της Κυβέρνησης, συζητά το συγκεκριμένο σχέδιο νόμου, οφείλει να αρθεί στο ύψος των περιστάσεων, να άρει κοινωνικές αδικίες και ανισότητες και να νομοθετήσει προς την κατεύθυνση του να τροποποιήσει, να συμπληρώσει και να αποκαταστήσει όλα εκείνα τα οποία ο νομοθέτης δεν είχε προβλέψει μέχρι τώρα, διαφορετικά θεωρώ ότι οποιαδήποτε ρύθμιση είναι εκ του προχείρου και σηματοδοτεί απλώς τη διάθεση της Κυβέρνησης να νομοθετήσει χωρίς να λύνει το πρόβλημα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο Β΄ Αντιπρόεδρος της Βουλής κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριε Πρόεδρε, κυρίες και κύριοι συνάδελφοι, παίρνω το λόγο για να κάνω μια μικρή παρέμβαση στο άρθρο 6 του συζητούμενου νομοσχεδίου και μάλιστα στην παράγραφο 5.
      Πολύ σωστά η πολιτεία αποτίνοντας φόρο τιμής σε όλους τους αντιστασιακούς της περιόδους της χούντας ψηφίζει μία διάταξη, η οποία προσθέτει στο τέλος της παραγράφου 3 του άρθρου 8 του ψηφίσματος Ζ΄ του 1975 ένα εδάφιο που λέει: «Επίσης συνυπολογίζεται τόσο για τη θεμελίωση συνταξιοδοτικού δικαιώματος όσο και για την προσαύξηση της σύνταξης, ο χρόνος στέρησης διαβατηρίου ή στέρησης ιθαγένειας κατά τη διάρκεια του δικτατορικού καθεστώτος της 21ης Απριλίου του 1967». 
      Όμως, κυρίες και κύριοι συνάδελφοι, το 1981-82 η πολιτεία κάνοντας μια χειρονομία για να φύγουν οι φάκελοι που ακολουθούσαν τους πολίτες στη χώρα μας, προχώρησε στο κάψιμό τους. Έτσι υπάρχουν πάρα πολλοί από αυτούς που στερήθηκαν την ιθαγένειά τους, το διαβατήριο και πολλές φορές βρέθηκαν ακόμα και στη δύσκολη θέση να εξοριστούν προσωρινά, να μην έχουν την έγγραφη απόδειξη αρχής που χρειάζεται για να μπορέσουν να αποδείξουν ότι πράγματι υπέστησαν αυτά κατά τη διάρκεια της χούντας.
      Έχω εδώ μια επιστολή που υπογράφει και ένας παλαιός μας συνάδελφος, ο Δημήτρης Γαϊτανίδης, η οποία λέει τα εξής: «Σε παλαιότερη προσπάθεια για να αναγνωριστούν τα χρόνια στέρησης των πολιτικών μας δικαιωμάτων απευθυνθήκαμε στο Υπουργείο Εσωτερικών και στην Εθνική Ασφάλεια Αθηνών και ζητήσαμε να μας χορηγηθεί βεβαίωση με την οποία να βεβαιώνεται ότι κατά τη διάρκεια του δικτατορικού καθεστώτος είχαμε στερηθεί του διαβατηρίου μας. Οι δύο αυτοί κρατικοί φορείς μας απάντησαν ότι αυτό είναι αδύνατο, εφόσον έχουν καταστραφεί οι φάκελοι.»
      Έρχομαι, λοιπόν, κύριε Υπουργέ, να πω, παρ’ όλο που γνωρίζω, ότι δεν μπορούμε να ψηφίσουμε μια τέτοια διάταξη αυτήν τη στιγμή, επειδή ακριβώς δεν υπάρχει η απόφαση του Ελεγκτικού Συνεδρίου. Αν δεν υπάρχει απόφαση του Ελεγκτικού Συνεδρίου, εκ των προτέρων δεν μπορούμε να ψηφίσουμε μια διάταξη που να καθορίζει ότι είτε με μια συμβολαιογραφική πράξη είτε με μια δικαστική απόφαση να μπορεί να αποδειχθεί ότι αυτοί υπέστησαν αυτές τις στερήσεις κατά το χρονικό διάστημα της επταετίας.
      Κάνω έκκληση σε εσάς, κύριε Υπουργέ, σε περίπτωση άλλης νομοθετικής ρύθμισης να λάβετε υπόψη σας ότι εξαιτίας της πολιτείας, δεν μπορούν οι άνθρωποι αυτοί να αποδείξουν ότι στερήθηκαν την ιθαγένεια και το διαβατήριο τους.
      Λάβετέ το υπόψη σας. Νομίζω, κύριε Φλωρίδη, ότι θα το δείτε με συμπάθεια, γιατί πράγματι είναι ελάχιστοι αλλά όντως είναι άνθρωποι οι οποίοι υπέφεραν για να μπορέσουμε και εμείς σήμερα να έχουμε αυτήν τη δημοκρατία, την οποία απολαμβάνουμε όλοι μας.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υφυπουργός.
      Δεν θα μιλήσετε από το Βήμα;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Προτιμάτε από εκεί. Καλώς.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
      Αγαπητοί συνάδελφοι, δεν ζήτησα το λόγο μετά τον κ. Βαρβιτσιώτη γιατί ήθελα να εξελιχθεί κανονικά η κοινοβουλευτική διαδικασία με τις τοποθετήσεις των συναδέλφων. Θέλω όμως να πω ότι, όταν κάποιος συνάδελφος είναι απών από τη μέχρι τώρα διαδικασία συζήτησης και ψήφισης ενός νομοσχεδίου, το τελευταίο που δικαιούται να κάνει είναι να καταφεύγει σε προσωπικές επιθέσεις χωρίς να γνωρίζει ότι κατά τη μέχρι τώρα συζήτηση του νομοσχεδίου αυτού η Κυβέρνηση επέδειξε διάθεση συνεννόησης με όλες τις πτέρυγες της Βουλής και βελτίωσε σε πάρα πολλά σημεία το νομοσχέδιο, δεχόμενη τις δίκαιες κατά τα άλλα παρατηρήσεις των συναδέλφων Βουλευτών, όπως θα πράξουμε και κατά τη συζήτηση των τριών άρθρων που συζητούμε τώρα, όπως θα πράξουμε και κατά τη συζήτηση των τροπολογιών.
     ΣΠΥΡΙΔΩΝ ΣΠΥΡΟΥ: Προσβάλλετε τον κ. Βαρβιτσιώτη έτσι.
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κοιτάξτε να δείτε, ο κ. Βαρβιτσιώτης με προσέβαλε έντονα. Δεν ζήτησα το λόγο για να διαμαρτυρηθώ, αλλά εν πάση περιπτώσει όσοι παρακολούθησαν τη διαδικασία ξέρουν.
     ΠΡΟΕΔΡΕΥΩΝ (Κωνσταντίνος Γείτονας): Δεν είναι σωστό αυτό που κάνετε, κύριε συνάδελφε. Γιατί διακόπτετε εσείς τον Υπουργό; Εδέχθη προηγουμένως επίθεση και απαντάει.
     ΣΠΥΡΙΔΩΝ ΣΠΥΡΟΥ: Προσέβαλε προσωπικά όμως.
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ.
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ας έρθει να απαντήσει. Εκτός ότι παρέβη την κοινοβουλευτική τάξη και μίλησε επί τροπολογίας, την οποία δεν συζητούμε τώρα. Αλλά δεν είναι δυνατόν να έχει δεχθεί η Κυβέρνηση τόσες προσθήκες, τόσες τροποποιήσεις στο συζητούμενο νομοσχέδιο και να δεχόμαστε επίθεση ότι εδώ δεν κάνουμε συζήτηση, ότι κρυβόμαστε πίσω από τους γραφειοκράτες του Γενικού Λογιστηρίου του Κράτους.
     Οι υπάλληλοι του Γενικού Λογιστηρίου του Κράτους είναι ταγμένοι να υπηρετούν μια αποστολή. Το ξέρετε πάρα πολύ καλά αυτό, αλλά σας διαβεβαιώ και εγώ. Κάνουν πάρα πολύ καλά τη δουλειά τους, υπηρετούν ευόρκως. Το Γενικό Λογιστήριο είναι μία από τις καλύτερα οργανωμένες υπηρεσίες στο ελληνικό δημόσιο. Και βεβαίως δεν είναι δυνατόν να συζητούμε με αυτόν τον τρόπο μέσα στην Αίθουσα αυτή.
     Αγαπητοί συνάδελφοι, είπα και στις συζητήσεις που κάναμε τις προηγούμενες ημέρες ότι αυτό το νομοσχέδιο χαρακτηρίζεται όντως από μία πανσπερμία διατάξεων, γιατί ακριβώς ρυθμίζει πάρα πολλές περιπτώσεις που αφορούν λιγότερους ή περισσότερους συμπολίτες μας. 
     Όμως, όλοι συμφωνήσαμε σ΄ ένα πράγμα, ότι οι παραπάνω από εκατό ρυθμίσεις του νομοσχεδίου αυτού είναι όλες σε θετική κατεύθυνση. Όλες βελτιώνουν υφιστάμενες καταστάσεις ή δημιουργούν καινούριες προς μία θετική κατεύθυνση. Δεν υπάρχει κανείς Έλληνας πολίτης που να θίγεται από τις διατάξεις του νομοσχεδίου αυτού. Αντίθετα υπάρχουν πάρα πολλοί, θα έλεγα εκατοντάδες χιλιάδες συμπολίτες μας, οι οποίοι ευνοούνται από τις διατάξεις αυτές. 
     Βέβαια δεν ισχυριστήκαμε εμείς ότι εδώ λύνουμε όλα τα προβλήματα, τα οποία απασχολούν συνταξιοδοτικά θέματα ή απασχολούν για συνταξιοδοτικά θέματα τους Έλληνες πολίτες. Όχι βέβαια. Υπάρχουν ατέλειες γιατί υπάρχει μια ιστορία δεκαετιών πάνω στο ζήτημα της ρύθμισης συνταξιοδοτικών θεμάτων του δημοσίου τομέα και βεβαίως αυτές οι ρυθμίσεις που γίνονται κατά καιρούς δημιουργούν ελλείψεις, οι οποίες έρχονται εκ των υστέρων να καλυφθούν με νεότερες νομοθετικές πρωτοβουλίες. Έτσι γίνεται και εδώ.
     Βεβαίως θα χρειαστούν και άλλες νομοθετικές πρωτοβουλίες στο μέλλον προκειμένου να καλυφθούν αδυναμίες, οι οποίες υπάρχουν στο σύστημα. Αλλά δεν είναι δυνατόν να βάλλεται η Κυβέρνηση επειδή με εκατό και πλέον διατάξεις ρυθμίζει με θετικό τρόπο ζητήματα που αφορούν χιλιάδες συμπολίτες.
     Επίσης θέλω να πω το εξής. Είναι καλή πράγματι η επαφή μας με τους εκπροσώπους των συνδικαλιστικών οργανώσεων διαφόρων εργαζομένων και στο δημόσιο τομέα, αλλά από την όχι μεγάλη εμπειρία μου, από την εμπειρία ενός έτους που έχω στο Υπουργείου Οικονομικών και επειδή η θέση μου επέβαλε να έχω πολλές επαφές με συνδικαλιστικούς φορείς θα ήθελα να πω προς όλους τους συναδέλφους να είναι πολύ επιφυλακτικοί όταν παίρνουν ένα κείμενο συνδικαλιστών στα χέρια τους. 
     Μάλιστα ανενδοίαστα αναφέρουν σε αυτό το κείμενό τους ότι υπήρχαν δεσμεύσεις του Υπουργείου Οικονομικών και δικές μου δεσμεύσεις προσωπικά σε κάποια αιτήματα τα οποία ουδέποτε υποβλήθηκαν. Ουδέποτε έγινε αυτή η συνάντηση που επικαλούνται οι εκπρόσωποι του Πυροσβεστικού Σώματος. Ουδέποτε δεσμεύτηκα εγώ απέναντί τους για οποιαδήποτε ρύθμιση. 
      Όλες οι πρωτοβουλίες που πήραμε αφορούν πρωτοβουλίες της Κυβέρνησης χωρίς να μας έχουν τεθεί τα ζητήματα πλην μερικών. Και για εκείνα τα οποία συμφωνήσαμε μαζί τους, ήταν αυτοί που μας έδεσαν ότι επειδή πρόκειται για εξαιρετικού χαρακτήρα ρυθμίσεις, για εξαιρετικά ευνοϊκές γι αυτούς ρυθμίσεις, δέχονταν αυτοί να καταβάλουν το σύνολο των ασφαλιστικών εισφορών και όχι μόνο τις ασφαλιστικές εισφορές των εργαζομένων. Αυτοί το πρότειναν και εμείς βεβαίως το δεχθήκαμε γιατί ήξεραν και αυτοί πάρα πολύ καλά ότι οι ρυθμίσεις αυτές είναι εξαιρετικού χαρακτήρα, δηλαδή ρυθμίσεις απολύτως ευνοϊκές αλλά δικαιολογημένες γιατί πραγματικά θέλαμε να θεραπεύσουμε κάποιες αδικίες οι οποίες υπήρχαν. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
      Έρχομαι τώρα στις συγκεκριμένες αναφορές που κάνατε εδώ για το περίφημο Πυροσβεστικό Σώμα ή για τους συνδικαλιστές του Πυροσβεστικού Σώματος.
      Κυρίες και κύριοι συνάδελφοι δεν προσέξατε και μας διαβάσατε εδώ στη Βουλή ως προτάσεις δικές σας τις προτάσεις που είναι εγγεγραμμένες στο υπόμνημα του Συλλόγου των Πυροσβεστών.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Όχι δικές μας, τις προτάσεις του Πυροσβεστικού Σώματος.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Μπράβο. 
      Οφείλατε όμως προηγουμένως να ενημερωθείτε για τι νομοσχέδιο συζητούμε και οφείλατε να γνωρίζετε τις βασικές έννοιες του νομοσχεδίου. Οφείλατε να γνωρίζετε ότι τροποποιούμε διατάξεις του Κώδικα Πολιτικών και Στρατιωτικών Συνταξιούχων. Οφείλατε να γνωρίζετε επίσης τις βασικές έννοιες του Κώδικα Πολιτικών και Στρατιωτικών Συνταξιούχων.
      Σας διαβάζω, λοιπόν, το άρθρο 25 του κώδικα, γιατί αυτό καθορίζει τις γενικές έννοιες και ποιοι υπάγονται στον Κώδικα. 
      Στρατιωτικός νοείται εκείνος που υπηρετεί στις Ένοπλες Δυνάμεις, τη Χωροφυλακή και το Λιμενικό Σώμα και σε κάθε όπλο, σώμα, κλάδο ή ειδικότητά του ως αξιωματικός, ανθυπασπιστής ή οπλίτης, καθώς και εκείνος που αντιστοιχεί ή εξομοιώνεται με αυτούς από το νόμο. Θεωρείται επίσης ως στρατιωτικός για την εφαρμογή του παρόντος και αυτός που υπηρετεί στην Αστυνομία Πόλεων ως  αξιωματικός ή κατώτερος αστυνομικός υπάλληλος. Θεωρούνται στρατιωτικοί επίσης και οι αξιωματικοί, οι πυρονόμοι και τα κατώτερα όργανα του Πυροσβεστικού Σώματος για το δικαίωμα της σύνταξης.
      Σε όλες, λοιπόν, τις διατάξεις αναφέρουμε μέσα για αξιωματικούς και υπαλλήλους των Ενόπλων Δυνάμεων και των Σωμάτων Ασφαλείας. Κατά συνέπεια με βάση τη γενική διάταξη του Κώδικα συμπεριλαμβάνονται και οι λιμενικοί και οι πυροσβέστες. Από πού λοιπόν έως πού κατηγορείται η Κυβέρνηση τροποποιώντας τον Κώδικα και χωρίς να τροποποιεί τη γενική διάταξη, ότι δεν συμπεριλαμβάνει και αυτούς πού μας λέτε; 
      Δεχθήκαμε μία τόσο μεγάλη επίθεση ότι εμείς είμαστε ανάλγητοι, ότι δεν έχουμε λάβει υπόψη μας τους πυροσβέστες και τους λιμενικούς, όταν δεν καθίσατε να διαβάσετε τις βασικές διατάξεις του Κώδικα και ακούσαμε τα όσα ακούσαμε εδώ πέρα. 
      Σας ανέφερα επίσης για το άρθρο 5 το οποίο ήδη ψηφίσαμε ότι στην εισηγητική έκθεση και με βάση τις γενικές διατάξεις συμπεριλαμβάνονται σαφώς και οι λιμενικοί. Γιατί δεν μπορεί νομίζω να μείνει καμία αμφιβολία, όταν έχουμε γενική διάταξη που λέει ποιοι υπάγονται στις διατάξεις του Κώδικα ότι είναι και οι πυροσβέστες και οι στρατιωτικοί και οι λοιποί. 
      Όσον αφορά τώρα την ειδική παρατήρησή σας για την επέκταση της μάχιμης πενταετίας σε κάποιες κατηγορίες της Ελληνικής Αστυνομίας πρέπει να σας πω ότι η δικαιολογητική βάση αυτής της ρύθμισης ήταν ότι στην Ελληνική Αστυνομία υπήρξαν προγενέστερες ρυθμίσεις οι οποίες έδωσαν σε κάποιες κατηγορίες των υπηρετούντων στην Ελληνική Αστυνομία, την περίφημη μάχιμη πενταετία και δεν υπήρξε μέχρι τούδε αίτημα από το Πυροσβεστικό Σώμα, όπου θα έπρεπε να κάνουμε μια ξεχωριστή ρύθμιση.
      Παρ΄όλα αυτά, επειδή νομίζω ότι πρέπει να νομοθετούμε εδώ επί της ουσίας και όχι στους τύπους, αφού προηγουμένως αναφερθώ ότι και στην περίπτωση της παραγράφου 6 που αναφέρεται στη σύνταξη των αξιωματικών των Ενόπλων Δυνάμεων και των Σωμάτων Ασφαλείας που αποστρατεύονται, εδώ είναι προφανές ότι περιλαμβάνονται οι πυροσβέστες και οι λιμενικοί, όπως επίσης και στο άρθρο 5 το οποίο σας είπα. Αλλά επειδή πράγματι θα πρέπει να δεχθούμε την επέκταση, -παρ’ ότι δεν ετέθη επαναλαμβάνω στις διαπραγματεύσεις από κανέναν- της μάχιμης πενταετίας σε όσα ζητά και το Πυροσβεστικό Σώμα, η παράγραφος η οποία αναφέρεται στην περίπτωση 1 του υπομνήματός σας θα γίνει δεκτή αυτούσια. 
      ΠΡΟΚΟΠΗΣ ΠΑΥΛΟΠΟΥΛΟΣ: Αυτή που αφορά τα ανακριτικά γραφεία κλπ.;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Βεβαίως. Αυτή θα γίνει δεκτή αυτούσια. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Αυτό βάλαμε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Αγγελόπουλε, με συγχωρείτε πάρα πολύ, βάλατε τρία πράγματα μετ’ επιτάσεως. Το ένα είναι αυτό το οποίο δέχομαι τώρα. Είναι το μόνο δικαιολογημένο γιατί όντως από τη διάθεση δεν καταλαμβάνεται. Στο άρθρο 5, όμως, για τους πίνακες και στην παράγραφο 6 του άρθρου 6 είναι ξεκάθαρο ότι περιλαμβάνονται και οι πυροσβέστες και οι λιμενικοί. Είναι σαφές. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Θα μου επιτρέψετε  μία διακοπή, για να συνεχίσουμε τον καλόπιστο διάλογο που είχαμε μέχρι τώρα.
	Θα συμφωνήσω πράγματι, ότι και στην επιτροπή και στην Ολομέλεια έγινε ουσιαστικός διάλογος που βοήθησε στο να βελτιωθούν οι διατάξεις του νομοσχεδίου. Θέσαμε τρία θέματα. Και γι’ αυτό χρησιμοποιώ κείμενο για να μπορώ να τα επαναλάβω όπως ακριβώς τα είπα.
	Το ένα αφορούσε την παράγραφο 2 του άρθρου 5. Και εκεί βάλαμε «να γίνεται η αναγνώριση του πλασματικού χρόνου….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών):  Αυτό ισχύει.
      ΝΙΚΟΛΑΟΣ ΑΓΓΕΛΟΠΟΥΛΟΣ:….. διά της καταβολής των εισφορών του ασφαλισμένου.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αυτό ισχύει όπως είναι διατυπωμένο. Τους καταλαμβάνει απολύτως.
      ΝΙΚΟΛΑΟΣ ΑΓΓΕΛΟΠΟΥΛΟΣ: Δεύτερον, λέτε «του συνόλου των ασφαλιστικών εισφορών από τους ίδιους».
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών):  Σας είπα ότι αυτό ήταν μία απόλυτα ξεκάθαρη συμφωνία μαζί τους, γιατί αναγνώρισαν ότι πρόκειται για εξαιρετικού χαρακτήρα διάταξη και δέχθηκαν να καταβάλουν όλες τις εισφορές. Αυτοί το πρότειναν! 
      ΝΙΚΟΛΑΟΣ ΑΓΓΕΛΟΠΟΥΛΟΣ: Δηλαδή, επειδή το πρότειναν αυτοί, να τους κρεμάσουμε όλους μαζί;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Σας λέω ότι είναι δίκαιο, επειδή ακριβώς η διάταξη είναι εξαιρετικά ευεργετική. Και όταν πρόκειται για μία εξαιρετικά ευεργετική διάταξη, τότε αναλαμβάνουν και ένα παραπανίσιο κόστος.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Υπουργέ, για τους δικαστικούς δεν είναι εξαιρετικά ευεργετική η διάταξη που τους δίνει τη δυνατότητα να αναγνωρίσουν τέσσερα χρόνια ως τη συμπλήρωση του τριακοστού πέμπτου έτους της ηλικίας; Γιατί εκεί λέμε «μόνο με τις εισφορές των ασφαλισμένων;» Και υπάρχει όπως ξέρετε και διάταξη που στους κατώτερους αξιωματικούς των Σωμάτων Ασφαλείας γίνεται αναγνώριση πλασματικών χρόνων χωρίς την καταβολή εισφορών. Το ένα ήταν αυτό. Το άλλο ήταν αυτό που δέχεσθε τώρα, για τις μάχιμες υπηρεσίες. Το επεκτείνατε και στο Πυροσβεστικό Σώμα κι εγώ το χαιρετίζω. Και είναι προς τιμήν σας που το δέχεσθε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν είναι εδώ, όμως, ο κ. Βαρβιτσιώτης για να με ξανακατηγορήσετε.
      ΝΙΚΟΛΑΟΣ ΑΓΓΕΛΟΠΟΥΛΟΣ: Και το τρίτο ποιο ήταν; Η δυνατότητα αναγνώρισης των 3/35 με την καταβολή όχι του συνόλου των εισφορών, αλλά των εισφορών του ασφαλισμένου, κάτι που ισχύει για όλους τους εργαζόμενους σε όλα τα ασφαλιστικά ταμεία. Και πρέπει να γίνει έτσι, για να υπάρξουν ενιαίοι κανόνες ασφάλισης για όλους τους Έλληνες. Γιατί οι στρατιωτικοί θα πρέπει να πληρώσουν το σύνολο των εισφορών. 
    ΠΡΟΕΔΡΕΥΩΝ (Παναγιώτης Σγουρίδης):  Καλώς, έγινε κατανοητό.
    ΝΙΚΟΛΑΟΣ ΑΓΓΕΛΟΠΟΥΛΟΣ:  Είπα μάλιστα να ισχύσουν οι διατάξεις της παραγράφου 3 του άρθρου 42 του π.δ. 166/2000. Κι εσείς ξέρετε τι γράφει η παράγραφος 3 του άρθρου 42 του π.δ. 166/2000. Αυτά ήταν τα τρία σημεία και απορώ γιατί εκρήγνυσθε. 
	ΠΡΟΕΔΡΕΥΩΝ (Παναγιώτης Σγουρίδης):  Ο κύριος Υφυπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δέχθηκα μία απίστευτη επίθεση ότι η Κυβέρνηση είναι ανάλγητη, δεν ακούει τίποτε, έφερε άλλα αντ’ άλλων και τελικά έρχεσθε και μου λέτε ότι συμφωνείτε.
      ΝΙΚΟΛΑΟΣ ΑΓΓΕΛΟΠΟΥΛΟΣ:  Δεχθείτε τα και εμείς θα λέμε ότι ο Υπουργός….
    ΠΡΟΕΔΡΕΥΩΝ (Παναγιώτης Σγουρίδης):  Δέχθηκε τα δύο, μένει το ένα.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα δώσω τις τροποποιήσεις στη συνέχεια. Έχουμε ξεκαθαρίσει τι ψηφίζουμε τώρα.
      ΠΡΟΕΔΡΕΥΩΝ (Παναγιώτης Σγουρίδης): Τι ψηφίζουμε, θα το δώσετε εγγράφως για να περαστεί και στα Πρακτικά.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα κάνω μία αναφορά στο άρθρο 8  για να κλείσω την παρέμβασή μου, γιατί δεν έχουν τεθεί και άλλα ζητήματα.
       Κύριε Προεδρε, υπάρχει το θέμα ότι το ελληνικό δημόσιο μπορεί να μεταβιβάζει έναντι των υποχρεώσεων που έχει απέναντι στον Οργανισμό Ασφάλισης Προσωπικού της ΔΕΗ και μετοχές αυτής της εταιρείας, της ΔΕΗ. Έγινε ολόκληρη συζήτηση ότι το δημόσιο προφανώς προσπαθεί να αποφύγει την καταβολή μετρητών στον ΟΑΠ-ΔΕΗ  και θέλει να δώσει μετοχές οι οποίες προφανώς θα χάσουν την αξία τους σε κάποιο χρονικό διάστημα.
      Θέλω  να υπενθυμίσω ότι μία σωστή λογική λειτουργίας και καλής διαχείρισης των ασφαλιστικών ταμείων είναι να επενδύουν και σε μετοχής υψηλής απόδοσης. Αυτό είναι νομοθετημένο και πολλά ασφαλιστικά ταμεία, όχι μόνο στην Ελλάδα αλλά και στο εξωτερικό, κάνουν επενδύσεις σε μετοχές, σε ποσοστό βέβαια που τους επιτρέπει ο νόμος. Ενώ υπάρχει αυτό το θεσμικό πλαίσιο, ενώ θα θέλαμε τα ταμεία να χρησιμοποιούν τα αποθεματικά τους  με τον καλύτερο δυνατό τρόπο, κάνοντας μακροχρόνιες επενδύσεις πάνω σε τίτλους που αναμένεται να έχουν καλύτερες αποδόσεις λόγω της ευρωστίας των επιχειρήσεων που εκδίδουν αυτές τις μετοχές, είχαμε, κυρίως από την πλευρά της Νέας Δημοκρατίας, μία παρατήρηση ότι θα είναι εξαιρετικά καταστροφικό για τον ΟΑΠ-ΔΕΗ να πάρει κάποια στιγμή αντί για μετρητά, μετοχές της ΔΕΗ. Θα το καταλάβαινα αυτό να το έλεγε το Κομμουνιστικό Κόμμα Ελλάδος –όπως και το είπε- ή ο Συνασπισμός. Αλλά η Νέα Δημοκρατία, η οποία ευαγγελίζεται τις αποκρατικοποιήσεις; Λέει οι επιχειρήσεις του δημόσιου τομέα να περάσουν στον ιδιωτικό τομέα και να υπάρξουν μεγάλες τομές στην απελευθέρωση των αγορών. Να μας λέει ότι όταν μία κρατική επιχείρηση μπαίνει σιγά-σιγά στη διαδικασία της αποκρατικοποίησης, αυτή στην πραγματικότητα θα οδηγηθεί πιθανόν στη χρεοκοπία.
      Και ενδεχομένως, αφού οδηγηθεί σε χρεοκοπία οι μετοχές της θα χάσουν κάθε αξία. Και άρα τα χαρτιά που θα πάρει ο ασφαλιστικός οργανισμός θα είναι μηδαμινής αξίας στο μέλλον. Αυτή είναι πράγματι μια καταπληκτική συλλογιστική. 
      Από τη μία πλευρά μας κατηγορείτε ότι δεν προχωράμε τις αποκρατικοποιήσεις με το ρυθμό που πρέπει και από την άλλη όταν μεθοδικά και οργανωμένα τις κάνουμε, τότε η Νέα Δημοκρατία μας λέει ότι αυτές οι επιχειρήσεις μάλλον πάνε για χρεοκοπία. Και εδώ μιλάμε για τη ΔΕΗ, η μερική αποκρατικοποίηση της οποίας έχει στεφθεί με απόλυτη επιτυχία. Η ΔΕΗ εμφάνισε καταπληκτικά κέρδη αυτά τα χρόνια και αναμένεται να εξελιχθεί σε μια εξαιρετικά επιτυχημένη επιχείρηση του δημόσιου τομέα που θα έχει και ιδιώτες μετόχους. Θα έχει στρατηγικές συμμαχίες σε ένα τομέα που αναπτύσσεται ραγδαία, δηλαδή στον τομέα της ενέργειας. 
      Μας λέτε, λοιπόν, ότι οι μετοχές που θα δώσει το κράτος στον ΟΑΠ-ΔΕΗ είναι μια απόπειρα να εξανεμιστούν τα αποθεματικά αυτού του οργανισμού. Έρχονται οι εργαζόμενοι της ΔΕΗ που είναι θεματοφύλακες αυτού του ταμείου και μας δηλώνουν γραπτά ότι επιθυμούν αυτήν τη μεταβίβαση. Η ΓΕΝΟΠ-ΔΕΗ μας ζήτησε να παίρνει μετοχές ο ασφαλιστικός τους οργανισμός, γιατί οι εργαζόμενοι εμπιστεύονται την επιχείρησή τους. Γιατί, λοιπόν δημιουργείτε πρόβλημα όταν ένας ασφαλιστικός οργανισμός θα πάρει σίγουρα χαρτιά στα χέρια του; Από πού και ως πού η επενδυτική πολιτική των ασφαλιστικών ταμείων σε ισχυρές μετοχές θεωρείται μεμπτό γεγονός; Τα ισχυρότερα ασφαλιστικά ταμεία της Ευρώπης κάνουν τέτοιες επενδύσεις. Γιατί δεν μπορεί να το κάνει ένας ασφαλιστικός οργανισμός που βρίσκεται στην Ελλάδα; Η διάταξη είναι απολύτως σωστή. Πιστεύω ότι τα αποθεματικά του ΟΑΠ-ΔΕΗ θα ενισχυθούν με την παραχώρηση των μετοχών της ΔΕΗ όταν αυτό χρειάζεται να γίνει σε κάποιες εξαιρετικές περιπτώσεις. 
      Μπορούμε, λοιπόν, να συμφωνήσουμε ότι οι διατάξεις των άρθρων 6, 7 και 8 είναι προς τη σωστή κατεύθυνση, λύνουν προβλήματα, ευεργετούν πολλούς συμπολίτες μας και θα πρέπει να γίνουν ομόφωνα δεκτές μετά τις τροποποιήσεις που έχω κάνει. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, τις τροποποιήσεις που κάνατε επί αυτών των άρθρων να τις δώσετε εγγράφως για να κατατεθούν στα Πρακτικά. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα τις έχετε γραπτώς. 
      (Στο σημείο αυτό ο κ. Υφυπουργός Οικονομικών κ. Γ. Φλωρίδης καταθέτει για τα Πρακτικά την προαναφερθείσα τροποποίηση του άρθρου 6 η οποία έχει ως εξής:
      «Στο τέλος της παραγράφου 1 του άρθρου 6 τίθεται κόμμα και προστίθεται το εξής:
      «Καθώς και στα ανακριτικά γραφεία των διοικήσεων Πυροσβεστικού Υπηρεσιών Πόλεων, στα Πυροσβεστικά Συνεργεία, στο 199 Συντονιστικό Επιχειρησιακό Κέντρο Υπηρεσιών Πυροσβεστικού Σώματος και στις Σχολές της Πυροσβεστικής Ακαδημίας».                                        »)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρουμπλής έχει το λόγο για προτασσόμενη δευτερολογία. 
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Θέλω να χαιρετίσω τις εξηγήσεις που έδωσε ο κύριος Υπουργός, διότι απαντούν σε ερωτήματα που τέθηκαν από πολλούς συναδέλφους. Αυτήν τη στιγμή οι διατάξεις καλύπτουν και το Πυροσβεστικό Σώμα και το Λιμενικό. Έτσι, καλύπτονται τα Σώματα Ασφαλείας υπό την ευρεία τους έννοια. 
      Ακόμη, θέλω να χαιρετίσω τη διάταξη που συμπεριελήφθη στο νομοσχέδιο που αφορά μία κατηγορία ατόμων με ειδικές ανάγκες, τους νεφροπαθείς υπό αιμοκάθαρση. Η διάταξη αυτή δίπλα στο ήδη υπάρχον θεσμικό πλαίσιο που  ρυθμίζει θέματα ατόμων με ειδικές ανάγκες, δηλαδή τυφλούς, άτομα με μεσογειακή αναιμία, παραπληγικούς, συμπληρώνει το νομικό μας πολιτισμό σε κοινωνικά ζητήματα και επιβεβαιώνει την ευαισθησία της Κυβέρνησης απέναντι σ’ αυτές τις κοινωνικές ομάδες. Και δεν είναι προς ψόγο να πούμε ότι όλες αυτές οι διατάξεις ψηφίστηκαν από τις κυβερνήσεις του ΠΑΣΟΚ. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κουρουμπλή. 
      Κύριοι συνάδελφοι, έχω την τιμή να ανακοινώσω στο Σώμα ότι η συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την Ελληνική Επανάσταση, είκοσι τέσσερις μαθητές και τρεις καθηγητές συνοδοί από το Γυμνάσιο της Δευτέρας Ευκαιρίας. 
      Η Βουλή τους καλωσορίζει. 
      (Χειροκροτήματα στην Αίθουσα)
      Το λόγο έχει ο κ. Προκόπης Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 
      Κύριε Υπουργέ, στην αρχή και εσείς ο ίδιος ομολογήσατε -και λυπούμαι που αναγκάζομαι να επανέλθω επί ενός θέματος το οποίο συζητήσαμε- ότι πρόκειται για ένα νομοσχέδιο που περιέχει μια πανσπερμία διατάξεων.  
      Είπατε ότι πρόκειται, περίπου, για ένα νομοσχέδιο «σκούπα», ότι δεν είναι ένα νομοσχέδιο το οποίο αντιμετωπίζει συνολικά το συνταξιοδοτικό, αλλά έρχεται απλώς να ρυθμίσει αποσπασματικά κάποια θέματα. 
      Το ερώτημα που σας θέτουμε είναι το εξής: Αφού ξέρετε ότι υπάρχει ένα μείζον πρόβλημα με όλο το ζήτημα των συντάξεων το οποίο πρέπει να αντιμετωπισθεί συνολικά, για ποιο λόγο επιλέγετε τούτη τη λύση και δεν επιλέγατε τη συνολική του αντιμετώπιση; 
      Από την αρχή σας κατηγορήσαμε –και είναι δίκαιη η κατηγορία και δεν πρόκειται για απλό κοινοβουλευτικό έλεγχο, αλλά για μια αποτύπωση της πραγματικότητας- ότι έτσι ενεργείτε σε όλα τα θέματα που έχετε να αντιμετωπίσετε. Είτε λέγεται ασφαλιστικό είτε λέγεται συνταξιοδοτικό. Μήπως και όσον αφορά το ασφαλιστικό, δεν ξεκινήσατε, ήδη από την εποχή Σπράου, να μας φέρνετε διάφορες ρυθμίσεις που, υποτίθεται, θα αντιμετώπιζαν το ασφαλιστικό στο σύνολό του και αντί γι’ αυτό μας φέρνετε «ολίγη από ασφαλιστικό», το οποίο όχι μόνο δεν το αντιμετωπίζει, αλλά το μεταθέτει για το μέλλον; 
      Το ίδιο κάνετε και εδώ. Φέρνετε αποσπασματικές διατάξεις, και όταν σας λέμε ότι αυτές οι διατάξεις όχι μόνο δεν λύνουν το πρόβλημα, αλλά εισάγουν περαιτέρω διακρίσεις, μας ρωτάτε τι να κάνετε.
      Δηλαδή, επειδή ομολογείτε την αμαρτία σας και επειδή αποδέχεστε την κριτική μας, δεν πρέπει να συνεχίσουμε την κριτική μας και να σας πούμε ότι οι διατάξεις αυτές είναι ατελέστατες; 
      Σας το έχω πει πολλές φορές, το επαναλαμβάνω για μία ακόμη φορά. Έχετε την αίσθηση και νομίζετε ότι με το να ομολογείτε τις αμαρτίες παίρνετε άφεση αμαρτιών. Το μυστήριο της μετανοίας, κύριοι συνάδελφοι του ΠΑ.ΣΟ.Κ. -το έχω πει και άλλη φορά, το επαναλαμβάνω- ίσως είναι χρήσιμο για τη σωτηρία της ψυχής. Αλλά με το μυστήριο της μετανοίας, που συνίσταται στο να μπορώ να εξομολογούμαι τις αμαρτίες για να κάνω άλλες στο μέλλον, δεν γίνεται πολιτική! 
      Επομένως, με το να ομολογείτε την αποσπασματικότητα αυτού του νομοσχεδίου, κύριε Υπουργέ, σε καμία περίπτωση δεν μπορούμε να πούμε και εμείς ότι θα πρέπει να περιοριστούμε μόνο σ’ αυτές τις ρυθμίσεις. 
      Το γεγονός ότι πρόκειται για μία πανσπερμία διατάξεων οδηγεί και στο εξής συμπέρασμα και το βλέπετε! Όχι μόνο δεν ρυθμίζετε θέματα τα οποία πρέπει να ρυθμίσετε, αλλά εισάγετε διακρίσεις. Πάτε να αποφύγετε τις διακρίσεις για να δώσετε κάτι από εδώ και κάτι από εκεί -όσο σας παίρνει να δώσετε με βάση τη δημοσιονομική πολιτική την οποία ακολουθείτε- αλλά αντί να έχετε κάποια απτά αποτελέσματα, στην ουσία αυξάνετε τις διακρίσεις ή δημιουργείτε και πολλαπλασιάζετε τα προβλήματα. 
      Αν, κύριε Υπουργέ, δεν υπάρξει συνολική αντιμετώπιση του συνταξιοδοτικού, δεν πρόκειται να κλείσετε αυτές τις τρύπες που υπάρχουν τώρα. 
      Να πω και κάτι άλλο. Εκραγήκατε γιατί ο κ. Βαρβιτσιώτης και κάποιοι άλλοι συνάδελφοι σας έκαναν κριτική, για το ότι πρόκειται για ασαφείς διατάξεις. Εμείς χαιρόμαστε, γιατί αναγκαστήκατε να κάνετε αυτό που κάνατε. Δεν προέκυπτε από τις διατάξεις. 
      Αναγκαστήκατε να μας πείτε πως ό,τι ισχύει για τους συνταξιούχους γενικότερα των Ενόπλων Δυνάμεων και των Σωμάτων Ασφαλείας, καταλαμβάνει και εκείνους που υπηρετούν στο Πυροσβεστικό Σώμα και εκείνους που υπηρετούν στο Λιμενικό Σώμα. 
      Χαιρόμαστε γιατί αυτό μένει ως ερμηνευτική δήλωση. Και αν ακόμη στην αρχή το είχατε φανταστεί έτσι, σας διαβεβαιώ ότι δεν προέκυπτε από τις ρυθμίσεις. Τώρα το είπατε και χαιρόμαστε, γιατί μέσα από αυτήν την ερμηνευτική διάταξη, ελπίζουμε ότι και τα αρμόδια διοικητικά, αλλά και δικαστικά όργανα όταν θα έρθει η ώρα της εφαρμογής, θα λάβουν σοβαρά υπόψη αυτήν την εξομοίωση που κάνατε, έστω και ως ερμηνευτική δήλωση. 
      Αλλά παρ’ όλα αυτά, είμαι υποχρεωμένος να σας πω ότι πλειάδα ρυθμίσεων και θεμάτων  παραμένουν ακόμα σε εκκρεμότητα. Και να έρθουμε να τα δούμε αυτά τα πράγματα. Εγώ παίρνω αφορμή από το άρθρο 6 –μην με ρωτήσει ο κ. Πρόεδρος, δεν είναι εδώ ο κ. Γείτονας, αλλά μην με ρωτάει και ο νυν Προεδρεύων, ο κ. Σγουρίδης, σε ποια διάταξη αναφέρομαι- και με βάση αυτό αναγκάζομαι να κάνω μία συνολική αποτίμηση. Γιατί όταν θα έρθει η ώρα των τροπολογιών, πάλι θα αναγκαζόμαστε να περιοριζόμαστε στα θέματα αυτά. 
      Ξεκινάω από το μείζον ζήτημα που αφορά τις συντάξεις των στρατιωτικών, άρα και τις συντάξεις των αξιωματικών των Σωμάτων Ασφαλείας, δηλαδή και της Αστυνομίας, του Λιμενικού και του Πυροσβεστικού Σώματος, με την εξομοίωση που κάνατε. 
      Το ξαναλέμε για πολλοστή φορά. Με τις ρυθμίσεις που φέρνετε, κάνετε τίποτα; Είστε ικανοποιημένος με το καθεστώς των συντάξεων που παραχωρείτε σε όλους τους αποστράτους, είτε πρόκειται για τις Ένοπλες Δυνάμεις είτε πρόκειται για όλα τα Σώματα Ασφαλείας; Είστε ικανοποιημένος από αυτό; 
      Εσείς ομολογείτε ότι αύριο θα έρθετε να τις αυξήσετε. Αλλά αυτή η αύξηση που κάνετε είναι λίγη και πολύ πίσω από την αύξηση που δίνετε γενικότερα σε άλλους κλάδους. Και καλά κάνετε και τη δίνετε σε άλλους κλάδους. Είστε περήφανος όμως για τις συντάξεις που δίνετε σ’ αυτούς τους ανθρώπους οι οποίοι υπηρετούν στις Ένοπλες Δυνάμεις, βγαίνουν μετά από ειδική εκπαίδευση και μάλιστα πολλές φορές βγαίνουν –και την άλλη φορά σας τόνισα κάμποσα παραδείγματα- πολύ νωρίτερα από άλλους; Γιατί ξέρετε ότι είναι αναξιοκρατικές οι κρίσεις που κάνετε στις Ένοπλες Δυνάμεις και τα Σώματα Ασφαλείας.  
      Υπάρχει ένας κομματικός νεποτισμός που οδηγεί αυτούς τους ανθρώπους στο να βγουν γρήγορα σε σύνταξη. Αυτοί οι άνθρωποι έχουν ασήμαντες συντάξεις και αναγκάζονται να κάνουν τόσα άλλα επαγγέλματα. 
      Ερωτώ, λοιπόν, την Κυβέρνηση: Είναι υπερήφανη για τις συντάξεις που δίνει; Ναι ή όχι; Αφού δεν είναι υπερήφανη, γιατί δεν καταλήγει στο να ρυθμίσει μια και καλή το θέμα; Και αφού δεν μπορείτε να ρυθμίσετε το σύνολο, γιατί δεν κοιτάτε μερικότερα θέματα; Σας τα είπαμε αυτά τα μερικότερα  θέματα. Τα είπε ο κ. Αγγελόπουλος, τα ξαναλέω και εγώ. 
      Το ερώτημά μου είναι το εξής: Για ποιο λόγο, κύριε Υπουργέ, και λιγότερη αύξηση στη σύνταξη των αποστράτων δίνετε και ταυτοχρόνως χρειάζεται μία ολόκληρη πενταετία για να πάρουν εκείνα που δικαιούνται, ενώ άλλοι κλάδοι τα παίρνουν πολύ γρηγορότερα; Αυτό δεν σας κάνει εντύπωση; 
      Και την άλλη φορά έθεσα ένα άλλο ζήτημα, το οποίο το θεωρούμε σημαντικό. Είναι το ζήτημα που σχετίζεται με το θέμα που αφορά την Ομοσπονδία Αναπήρων Πολέμου στην οποία αναφερθήκαμε προηγουμένως. Οι ανάπηροι πολέμου, όπως είναι γνωστό, θα πάρουν την αύξηση σε τρεις δόσεις. Γιατί να μην την πάρουν σε δύο δόσεις;
      Τέλος, γιατί υπάρχει αυτή η απαράδεκτη διάκριση, που δεν έχει πλέον νόημα, μεταξύ πολεμικών συντάξεων και συντάξεων αναπήρων και θυμάτων πολέμου ειρηνικής περιόδου; 
      Σας θέσαμε, λοιπόν, αυτά τα θέματα και απάντηση δεν πήραμε. Τι θα γίνει με τη συνολική αύξηση των συντάξεων; Τι θα γίνει με τα θέματα της Ομοσπονδίας των Αναπήρων Πολέμου; Τι θα γίνει με την πενταετία; Τι θα γίνει με το ζήτημα που αφορά την εξομοίωση των πολεμικών συντάξεων και των συντάξεων των αναπήρων και θυμάτων πολέμου ειρηνικής περιόδου; Αυτά δεν είναι θέματα; Είναι δηλαδή μία άδικη κριτική; Εσείς ομολογείτε ότι αυτά τα πράγματα υπάρχουν. 
      Έρχομαι επίσης, στο άλλο θέμα το οποίο θέσαμε. Χαιρόμαστε –το επαναλαμβάνω για πολλοστή φορά- για την ερμηνευτική εξομοίωση των Αξιωματικών των Ενόπλων Δυνάμεων και των Σωμάτων Ασφαλείας, στους οποίους περιλαμβάνονται και εκείνοι που υπηρετούν στο Πυροσβεστικό και στο Λιμενικό Σώμα. Το ερώτημα είναι το εξής: Ξέρετε ότι υπάρχει ένα ζήτημα στο θέμα των πλασματικών χρόνων. Το θέμα των πλασματικών χρόνων υπάρχει σε ό,τι αφορά τους συνταξιοδοτούμενους μόνο για ορισμένες κατηγορίες εκείνων που υπηρετούν στις Ένοπλες Δυνάμεις και στα Σώματα Ασφαλείας. Δεν καταλαμβάνει σημαντικότατες κατηγορίες και της Ελληνικής Αστυνομίας και του Πυροσβεστικού και του Λιμενικού Σώματος. 
      Ο κ. Αγγελόπουλος σας έκανε την πρόταση. Είναι διπλή. Κανονικά, όπως ισχύει και για τους υπόλοιπους, θα πρέπει αυτήν τη στιγμή να υπάρξει η δωρεάν παραχώρηση της πλασματικής τριετίας. Δεν μπορείτε ούτε αυτό; Τουλάχιστον να καταβάλουν το ποσό εκείνο που αντιστοιχεί στη δική τους εισφορά και όχι στη συνολική εισφορά. Γιατί δεν δέχεστε αυτό το πράγμα; Τόσο δύσκολο είναι να το δεχθείτε; Είναι μία παραχώρηση προς την πλευρά τους η οποία –νομίζω- θα μπορούσε να λύσει κάποια προβλήματα. Δεχθήκατε δύο σημαντικότατα θέματα. Δώστε και αυτό το τρίτο. Είναι η τελευταία εκκρεμότητα η οποία αφορά τα Σώματα Ασφαλείας, το Λιμενικό, το Πυροσβεστικό και την Ελληνική Αστυνομία, εκτός βέβαια από το γενικότερο ζήτημα της αύξησης των συντάξεων.
      Έρχομαι, τέλος, στο θέμα που αφορά τον ΟΑΠ-ΔΕΗ. Εδώ, κύριε Υπουργέ, υπάρχει τεράστια ευθύνη της Κυβέρνησης. Το λέω και για τον Εισηγητή του ΠΑ.ΣΟ.Κ., ο οποίος υπηρέτησε στη ΔΕΗ και νομίζω ότι αντιλαμβάνεται τι λέω. Η ρύθμιση αυτή επιτρέπει να καταβάλει το δημόσιο, αντί των οφειλών που έχει έναντι του ΟΑΠ-ΔΕΗ, μετοχές. 
      Πρώτα-πρώτα –το ξανατονίζω- η ρύθμιση αυτή επήλθε, επειδή συνήνεσε, ύστερα από κυβερνητική πρόταση, μόνον η πλειοψηφία της ΓΕΝΟΠ-ΔΕΗ. Ουδεμία άλλη κατηγορία εργαζομένων ή συνταξιούχων της ΔΕΗ συμφώνησε σε αυτήν τη ρύθμιση. Έρχεται δηλαδή ο κύριος Υπουργός και, επειδή συμφωνεί η προσκείμενη -σε γενικές γραμμές- στην Κυβέρνηση πλειοψηφία της ΓΕΝΟΠ-ΔΕΗ, επικαλείται αυτή τη ρύθμιση. Ε, όχι! 
      Δεν είναι, όμως, μόνο αυτό. Δεν είναι μόνο η διαδικασία. Δεν είναι μόνο το απαράδεκτο ότι ο κύριος Υπουργός επιχειρεί να νομιμοποιήσει το σύνολο της διαδικασίας μέσα από την άποψη μιας πλειοψηφίας ενός μεγάλου, βεβαίως, αλλά ενός μόνο σωματείου. Είναι η ουσία του πράγματος. 
    Κύριε Υπουργέ, ως πότε θα εμπαίζετε τους συνταξιούχους της ΔΕΗ με το θέμα του ΟΑΠ-ΔΕΗ; Υπήρξε η συμφωνία -και ήταν συμφωνία κυρίων αλλά και νομική συμφωνία- μεταξύ του δημοσίου και των εργαζομένων στη ΔΕΗ. Τη συμφωνία, όμως, αυτή όχι μόνο δεν τη σεβάστηκε από την αρχή η Κυβέρνηση, αλλά με κάθε τρόπο -αρχής γενομένης από το ασφαλιστικό νομοσχέδιο- επιχειρεί να την τορπιλίσει. Έχω επανέλθει για το θέμα αυτό με δεκάδες ερωτήσεων και η Κυβέρνηση ουδέποτε θέλησε να ξεκαθαρίσει το ζήτημα της πλήρους και χωρίς καμία προϋπόθεση εφαρμογής της συμφωνίας σε ό,τι αφορά τον ΟΑΠ-ΔΕΗ. Εποφθαλμιά το ασφαλιστικό κεφάλαιο του ΟΑΠ-ΔΕΗ η  Κυβέρνηση. Αυτό το αποδεικνύει και εδώ. 
    Τι έρχεται να κάνει; Κύριοι συνάδελφοι του ΠΑ.ΣΟ.Κ., το βλέπετε. Δεν μπορεί να καταβάλει το δημόσιο -που κατά τον κ. Χριστοδουλάκη και τον κ. Σημίτη έχει τόσα πλεονάσματα και έναν προϋπολογισμό που του εξασφαλίζει τόσα έσοδα, το δημόσιο που δεν λέει όμως την αλήθεια στον ελληνικό λαό, γιατί έχει έναν πλασματικό προϋπολογισμό- χρήματα έναντι οφειλών του στον ΟΑΠ-ΔΕΗ και λέει: «Δίνω μετοχές».
      Ποιες μετοχές, κύριοι συνάδελφοι; Λέει ο κύριος Υπουργός «μα, δεν εμπιστεύεστε τη ΔΕΗ;». Δεν εμπιστευόμαστε την πολιτική της Κυβέρνησης για το Χρηματιστήριο. Και όταν το Χρηματιστήριο πάει έτσι όπως πάει, για ποιες μετοχές μιλάμε και για ποια αξία μετοχών; Τους δίνετε μια μετοχή που ποια είναι η αυριανή της αξία; Δεν υποβαθμίζει κανείς έτσι, με την πορεία του Χρηματιστηρίου, το ασφαλιστικό κεφάλαιο του ΟΑΠ-ΔΕΗ; Αφού δεν εγγυάται κανείς! Γιατί, εάν εγγυάτο η Κυβέρνηση την πορεία της μετοχής μ΄ έναν άλλον ασφαλιστικό ή διασφαλιστικό τρόπο, να το καταλάβω. Αλλά λέει, «σου δίνω μετοχές, ό,τι και αν γίνει με τις μετοχές αυτές».
      Επιπλέον, το ερώτημα είναι το εξής, κύριε Υπουργέ: Πώς θα εκπροσωπούνται αυτοί οι οποίοι παίρνουν τις μετοχές; Παίρνει ο Οργανισμός μετοχές της ΔΕΗ. Πώς θα εκπροσωπείται ο ΟΑΠ-ΔΕΗ, αφού πλέον έχει πάρει μετοχές, στη γενική συνέλευση, παραδείγματος χάρη, της ΔΕΗ; Το αντιμετωπίσατε; Δεν το αντιμετωπίσατε! Γιατί είναι μία ρύθμιση η οποία είναι της τελευταίας στιγμής. Και το λέω αυτό για τον εισηγητή του ΠΑΣΟΚ, ο οποίος έχει ζήσει τη ΔΕΗ. Πήρε τις μετοχές ο ΟΑΠ-ΔΕΗ. Πώς θα εκπροσωπηθούν όλοι αυτοί, με ποια διαδικασία; Ποιος θα ορίσει πώς θα εκπροσωπούνται στη γενική συνέλευση;
      ΔΗΜΗΤΡΙΟΣ ΠΙΠΕΡΓΙΑΣ: Το διοικητικό συμβούλιο του ΟΑΠ. Αυτοτελής οργανισμός είναι και υπάρχει πλειοψηφία.
      ΠΡΟΚΟΠΗΣ ΠΑΥΛΟΠΟΥΛΟΣ: Πώς είπατε; Με συγχωρείτε πάρα πολύ. Αυτό το λέτε σε ό,τι αφορά την εκπροσώπηση; Ελάτε τώρα, κύριε Πιπεργιά!
      Αυτό αποδεικνύει ότι η ρύθμιση αυτή είναι ρύθμιση εσχάτης ανάγκης. Η Κυβέρνηση δεν έχει χρήματα ή δεν θέλει να δώσει χρήματα στον ΟΑΠ-ΔΕΗ και τον υποβαθμίζει εσκεμμένα με το να του παραχωρεί μετοχές, των οποίων δεν ξέρουμε την πορεία. Δεν εγγυάται την πορεία τους. Δεν εγγυάται τι θα συμβεί στην περίπτωση κατά την οποία ο ΟΠΑ-ΔΕΗ χάσει πολλά εξαιτίας της πορείας της μετοχής. Και με τον τρόπο αυτό έρχεται να δώσει τι; Αέρα –στην ουσία- στον ΟΑΠ-ΔΕΗ. Ταυτοχρόνως δε μένουν αρρύθμιστα δεκάδες θέματα που αφορούν την εκπροσώπηση γενικότερα. Όχι μόνο, λοιπόν, καταψηφίζουμε αλλά και καταγγέλλουμε τη ρύθμιση αυτή.
      Και αναφέρω και ένα τελευταίο θέμα, το οποίο σας έχει τεθεί και δεν θα μας δοθεί άλλη φορά η δυνατότητα να το αναφέρουμε. Ανάμεσα στις άλλες διακρίσεις τις οποίες κάνετε, υπάρχει και το μεγάλο θέμα το οποίο αφορά μία κατηγορία την οποία ούτε καν αντιμετωπίσατε. Και μιλάω για τους συνταξιούχους του Διπλωματικού Σώματος. Σας το είχαν δει, κύριε Υπουργέ, και είχατε δεσμευθεί ότι το θέμα θα το αντιμετωπίσετε, ενδεχομένως όχι σε αυτό το νομοσχέδιο, ίσως σε άλλο. Είναι η μόνη κατηγορία η οποία δεν βλέπει καμία αύξηση σε ό,τι αφορά τις συντάξεις. Η θερμή παράκληση νομίζω όλων των πλευρών –γιατί πιστεύω ότι υπάρχει συμφωνία και από την πλευρά του κυβερνώντος κόμματος, αλλά και από την πλευρά των υπολοίπων κομμάτων της Βουλής- είναι η δέσμευση της Κυβέρνησης ότι στο επόμενο συνταξιοδοτικό είτε αυτό αφορά το σύνολο του συνταξιοδοτικού είτε αφορά το ζήτημα το οποίο σχετίζεται ειδικά με το Διπλωματικό Σώμα, θα υπάρξει δηλαδή ρύθμιση σχετικά με την αύξηση των συντάξεων του Διπλωματικού Σώματος.
      Αυτό που ρυθμίζεται με αυτό το νομοσχέδιο είναι μόνο ένα ζήτημα μισθολογικό του Διπλωματικού Σώματος, αλλά όχι το συνταξιοδοτικό. Το συνταξιοδοτικό είναι εντελώς έξω και είναι ανάγκη και στο σημείο αυτό να υπάρξει μια δέσμευση της Κυβέρνησης, για το άμεσο μέλλον..
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τζέκη, έχετε το λόγο για επτά λεπτά, να δευτερολογήσετε ως Κοινοβουλευτικός Εκπρόσωπος του Κομμουνιστικού Κόμματος Ελλάδας.
      ΑΓΓΕΛΟΣ ΤΖΕΚΗΣ: Κύριε Πρόεδρε, πιστεύουμε ότι η Κυβέρνηση, με τα όσα είπε ο κύριος Υπουργός, κάνει ένα λάθος. Διότι, όταν και οι προηγούμενες κυβερνήσεις έφερναν τις διατάξεις, τις οποίες τώρα συζητάμε, τροποποιούμε και προσθέτουμε, τις είχαν χαρακτηρίσει και εκείνες προς τη θετική κατεύθυνση. Είδαμε όμως με το πέρασμα του χρόνου ότι δεν ήταν σε θετική κατεύθυνση. Απεναντίας συσσώρευε αδικίες ανάμεσα στους εργαζομένους. Γι’ αυτό αναγκάστηκε και η Κυβέρνηση να φέρει τώρα τις νέες διατάξεις. Και δεν μας εγγυάται κανείς εάν, μετά από ένα ορισμένο χρονικό διάστημα, δεν θα φέρει νέες, για διευθετήσει τις νέες αδικίες που υπάρχουν μεταξύ των εργαζομένων και με τις παρούσες διατάξεις.
      Και αυτό το λέω γιατί όσο δεν θα λύνει η Κυβέρνηση συνολικά το συνταξιοδοτικό, είτε του ιδιωτικού τομέα, αλλά και του δημόσιου τομέα και των στρατιωτικών, είναι επόμενο και φυσικό να υπάρχουν οι αδικίες, να υπάρχουν οι αρνητικές διατάξεις για πολλές ομάδες εργαζομένων. Και βέβαια, δεν είναι μόνο το να λύσεις το συνταξιοδοτικό, αλλά και το προς ποια κατεύθυνση θα το λύσεις. Και οι μέχρι τώρα κυβερνήσεις απέδειξαν σε ποιες κατευθύνσεις λύνουν το συνταξιοδοτικό.
      Θεωρούμε θετική την προσθήκη που έκανε ο κύριος Υπουργός και αποδέχθηκε να συμπεριληφθεί και το Πυροσβεστικό Σώμα στην παράγραφο 1 του άρθρου 6, κάτι που το προτείναμε και εμείς. Ζητήσαμε διευκρινίσεις για την παράγραφο 6 του άρθρου 6 αλλά και για την παράγραφο 2 του άρθρου 5. Στην προηγούμενη συζήτηση δεν μας είχε δοθεί η εξήγηση. Σήμερα είναι θετικό που με την ερμηνευτική δήλωση ο κύριος Υπουργός λέει ότι μέσα εκεί συμπεριλαμβάνονται και το Πυροσβεστικό και το Λιμενικό Σώμα.
      Έρχομαι στο άρθρο 7 και στην παράγραφο 5 -για το οποίο δεν ακούσαμε τίποτα από την Κυβέρνηση- που αφορά την αποζημίωση που δίνετε και στον ΟΤΑ. Είχατε κάνει συγκεκριμένη συμφωνία –το έχω καταθέσει στα Πρακτικά και μπορείτε να πάρετε το έγγραφο- ότι θα πάτε στα οκτώ χιλιάδες οκτακόσια πέντε ευρώ την αποζημίωση και θα συμπεριλαμβάνει μέσα όλες τις ειδικότητες των εργαζομένων στον ΟΤΑ, κάτι το οποίο δεν κάνετε σήμερα. Αυτό δεν είναι αθέτηση υπόσχεσης που δώσατε μέσα από το διάλογο πού κάνατε; Εμείς πιστεύουμε ότι είναι. Άρα, λοιπόν, η Κυβέρνηση πρέπει να το εξετάσει και πάλι, τώρα, έχετε όλο το χρόνο να κάνετε αποδεκτό το αίτημά τους. Εμείς λέμε ως Κ.Κ.Ε., εφόσον αποδέχεσθε ότι υπάρχουν άλλοι εργαζόμενοι των ΔΕΚΟ που έχουν δεκατέσσερις χιλιλάδες ευρώ αποζημίωση, ότι θα πρέπει να γίνει εξομοίωση με τα δεκατέσσερις χιλιάδες ευρώ. Είναι και αυτό ένα σημείο της άνισης μεταχείρισης εργαζομένων στους ίδιους κλάδους.
      Έρχομαι στην παράγραφο 7 του ιδίου άρθρου 7 που αφορά το ζήτημα των πλοηγών της  διώρυγας της Κορίνθου. Σας είπα ότι υπάρχει μία εκδικητική στάση της Κυβέρνησης. Μήπως εκδικείσθε τώρα τους εργαζόμενους γιατί αγωνίστηκαν με όλους τους άλλους εκεί στην περιοχή να μην ιδιωτικοποιηθεί η διώρυγα της Κορίνθου, να μην παραδοθεί δηλαδή στους ιδιώτες; Μήπως γι’αυτό έρχεσθε και λέτε ότι «εσείς δεν δικαιούσθε ό,τι δικαιούνται οι πλοηγοί του λιμανιού Πειραιά, αλλά και των άλλων λιμανιών»; Δεν είναι ίδιο το αντικείμενο; Εμείς δεν δεχόμαστε τη διαφορά του πλοίου. Είναι ακριβώς το περιεχόμενο της δουλειάς που παρέχει ο κάθε εργαζόμενος και είναι η ίδια. Άρα, λοιπόν, πρέπει να τύχουν της ίδιας μεταχείρισης που έχουν και οι άλλοι πλοηγοί, για να μη ζητάμε από αυτούς ότι θα πρέπει να υπάρχει αμετάκλητη δικαστική απόφαση για να πάρουν τις αποδοχές. Και μέχρι τώρα –σας το είπαμε και σας το τονίσαμε- υπάρχουν οι δικαστικές αποφάσεις που τους δικαιώνουν. Άρα, λοιπόν, η Κυβέρνηση και σ’αυτό το σημείο πρέπει να κάνει  το βήμα πίσω για να αποδείξει πραγματικά ότι δεν κρίνει τους εργαζόμενους με ίδια μέτρα και με ίδια σταθμά.
      Το άρθρο 8. Βέβαια, η Νέα Δημοκρατία έρχεται προς τις θέσεις του Κ.Κ.Ε. Όχι ότι είναι κακό, είναι καλό. Έχετε αντιληφθεί και εσείς την ευθύνη σας για το μεγάλο κακό που έγινε στο Χρηματιστήριο, όταν συναγωνιζόσασταν με την Κυβέρνηση, όταν μετά τις ευρωεκλογές που υπήρξε εκείνη η άνοδος του Χρηματιστηρίου ότι αυτό έγινε χάριν της δυναμικής που είχε αποκτήσει η Κυβέρνηση ως εν δυνάμει Κυβέρνηση. Και έτσι βέβαια και το ΠΑΣΟΚ από την άλλη μεριά «εμείς είμαστε η Κυβέρνηση», άρα ωθήσαμε, αν θέλετε, και τα ασφαλιστικά ταμεία να παίζουν βάσει του ορίου που είχε ορίσει η Κυβέρνηση τα αποθεματικά στο Χρηματιστήριο. Τώρα, όμως, αναγνωρίζετε ότι μέσα από το Χρηματιστήριο Αξιών έχουν χάσει τα ασφαλιστικά ταμεία δισεκατομμύρια δραχμές και όλη αυτήν την τετραετία, τριετία πλησιάζει το τρισεκατομμύριο. 
      Να υπενθυμίσω, κύριε Πρόεδρε, ότι υπάρχει και η διεθνής εμπειρία. Κολοσσοί ενεργειακοί, που μπροστά τους η ΔΕΗ είναι μία μικρή κουκίδα -και αναφέρομαι στη μεγάλη πολυεθνική εταιρεία «ENRON» η οποία είναι αμερικάνικη-  έχουν χρεοκοπήσει. Είχε το ασφαλιστικό σύστημα στα χέρια της, δηλαδή τις ασφαλιστικές εισφορές των εργαζομένων και τις εργοδοτικές τις έπαιζε στο Χρηματιστήριο. Και όχι μόνο έχασαν τις δουλειές οι εργαζόμενοι, όχι έχασαν το μισθό τους, αλλά έχασαν και τα συνταξιοδοτικά τους δικαιώματα, γιατί δεν υπάρχουν χρήματα να πληρώσουν. Και βέβαια εκεί το δημόσιο δεν αναλαμβάνει καμία υποχρέωση. Εκεί θέλουμε, κύριε Υπουργέ, να πάμε τα πράγματα;
      Σας φέρνω ένα παράδειγμα από τη χώρα μας. Ο ΟΤΕ.
      Ξέρετε πολύ καλά ότι οι εργαζόμενοι πήραν πολλές μετοχές του ΟΤΕ όταν μετοχοποιήθηκε, με τη σύμφωνη γνώμη όλων των πτερύγων, εκτός από το Κομμουνιστικό Κόμμα Ελλάδας, γιατί πιστεύουμε ότι και η μετοχοποίηση είναι ιδιωτικοποίηση. Αυτήν την ώρα, όμως, σε αυτά τα χρόνια, η μετοχή του ΟΤΕ έχει χάσει πάνω από 30-40%. 
      Άρα, λοιπόν, ήταν μία δυναμική επιχείρηση. Ένας κλάδος που είχε ανάπτυξη. Η μετοχή, όμως, είδαμε πού κατρακύλησε. Γιατί αποκλείουμε να γίνει το αντίστοιχο και στη ΔΕΗ; Τελικά, αν θέλετε να εξασφαλίσετε αυτό το ποσό που το δίνετε σε μετοχές, εμείς σας προτείνουμε το εξής: Να βάλετε εδώ μέσα μία ρήτρα που να λέει ότι «αν η μετοχή, αυτό το ποσό, πέσει κάτω από την τιμή μετοχής που θα δώσουμε εμείς, τη διαφορά θα την καλύψει ο προϋπολογισμός του κράτους». 
      Το δέχεστε αυτό για να είναι κατοχυρωμένοι οι εργαζόμενοι; Υπάρχει μία ασφαλιστική δικλείδα. Γιατί δεν το κάνετε αποδεκτό αυτό για να είναι τα 100 δισεκατομμύρια, 100 δισεκατομμύρια και βέβαια μέσα από την αξιοποίηση να γίνουν και 105 ή 110 δισεκατομμύρια. Γιατί να γίνουν ογδόντα, γιατί να γίνουν πενήντα ή και μηδέν; 
      Πιστεύουμε, κύριε Πρόεδρε, ότι το ζήτημα των μετοχών -όπως το αντιμετωπίζει η Κυβέρνηση- είναι στη φιλοσοφία που έχει και η Ευρωπαϊκή Ένωση και πιέζει, δηλαδή τα ασφαλιστικά ταμεία να παίξουν στο τζόγο των χρηματιστηρίων όλα τα αποθεματικά τους. Αυτό είναι κατεύθυνση της Ευρωπαϊκής Ένωσης, δήθεν για να λύσει τα ουσιαστικά συνταξιοδοτικά προβλήματα που απασχολούν τους εργαζομένους στο σύνολό τους και μέσα στην Ευρωπαϊκή Ένωση. 
      Και κάπου εδώ, δεν πρέπει τώρα να χύνουμε κροκοδείλια δάκρυα. Αν είμαστε υπέρ του νεοφιλελεύθερου συντηρητικού πλαισίου, δεν μπορεί να λέμε 
–και απευθύνομαι προς της πλευρά της Αξιωματικής Αντιπολίτευσης- ότι οι εργαζόμενοι θα χάσουν τα χρήματά τους. Άρα, συνολικά πρέπει να δούμε την πολιτική. Σε αυτό το σημείο λέω ότι είναι θετική η σημερινή στάση της Νέας Δημοκρατίας, αλλά και ολίγον δημαγωγική. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κωνσταντίνου, Κοινοβουλευτικός Εκπρόσωπος του ΠΑΣΟΚ. 
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, δεν θα πω πολλά, γιατί νομίζω ότι η παρέμβαση του αρμόδιου Υπουργού, του κ. Φλωρίδη, ήταν καταλυτική. Νομίζω όμως ότι πρέπει να πάρω το λόγο έστω και για λίγα λεπτά, για να θυμίσω το πλαίσιο μέσα στο οποίο κινούμαστε και μέσα στο οποίο συζητούμε. 
      Είχαμε πει στη συζήτηση επί της αρχής ότι αυτό το νομοσχέδιο -και πρώτος το ομολόγησε ο αρμόδιος Υπουργός- είναι ένα νομοσχέδιο που συγκεντρώνει πάρα πολλές περιπτώσεις προβλημάτων που δεν έχουν αντιμετωπιστεί, προσπαθεί να τα θέσει σε μία σειρά –αν είναι δυνατόν- και να τα αντιμετωπίσει. Αντί να το αντιληφθούν αυτό ορισμένοι συνάδελφοι και να το κατανοήσουν και μόνο η σωρεία των τροπολογιών που έχουν κατατεθεί, δείχνουν ότι ορισμένοι –και αυτήν τη στιγμή αναφέρομαι ιδίως στην Νέα Δημοκρατία- προσπαθούν να ανοίξουν το θέμα, να θέσουν τόσα μεγάλα προβλήματα –που πράγματι μερικά από αυτά μπορεί να είναι ακριβή, μπορεί να είναι υπαρκτά, μπορεί να είναι σε φάση οξύτητας- αλλά ξεχνούν τη δήλωση του αρμόδιου Υπουργού ότι αυτά θα αντιμετωπιστούν και μάλιστα με ξεχωριστή νομοθετική πρωτοβουλία της Κυβέρνησης. 
      Θέλω, επίσης, να θυμίσω ότι στη συζήτηση επί της αρχής το αντιπολιτευτικό μένος –θα έλεγα- της Νέας Δημοκρατίας εξαντλήθηκε σχεδόν όλο στο άρθρο 1 και οι παρατηρήσεις που έγιναν στο σύνολο του νομοσχεδίου ήταν ελάχιστες σε σχέση με τις περιπτώσεις που αντιμετωπίζει αυτό το νομοσχέδιο. Αυτό για να θυμηθούμε ότι όλη η κριτική εξαντλήθηκε εκεί που ήδη είπα, χωρίς να αναφερθούν άλλες περιπτώσεις, παρά τέσσερις-πέντε, για τις οποίες θα πω στη συνέχεια δύο λόγια. 
      Και αυτό που θέλω να πω, κύριε Πρόεδρε, αναφέρεται στην παρέμβαση του κυρίου Υφυπουργού. Και το θέμα του Πυροσβεστικού Σώματος –για όσους δεν μπορούν να αναγνώσουν καλά το νομοσχέδιο- και το θέμα του Λιμενικού Σώματος αντιμετωπίζεται με αυτά τα άρθρα, την ενότητα των οποίων συζητούμε αυτήν τη στιγμή. Είναι απορίας άξιο πώς ορισμένοι συνάδελφοι, ιδίως της Νέας 
Δημοκρατίας, θέλουν να επιμένουν απλώς και μόνο για να λένε, ότι διαφωνούν. 
      Το μέγιστο, όμως, που αποδεικνύει την επιμονή στη διαφωνία για τη διαφωνία είναι στο άρθρο 8, στην ενότητα που συζητούμε τώρα, κύριε Πρόεδρε.  Όταν έγινε η αυτοτελής ρύθμιση της συνταξιοδοτικής κατάστασης των εργαζομένων στη ΔΕΗ, θέλω να θυμηθώ, και να μου συμπληρώσουν οι συνάδελφοι, μήπως συμφώνησε κανένα κόμμα με την πρωτοβουλία που είχε πάρει τότε η Κυβέρνηση; Ή μήπως δεν έλεγαν ότι αυτός ο ασφαλιστικός νόμος, η αντιμετώπιση του προβλήματος των εργαζομένων της ΔΕΗ ήταν παντελώς ατυχής, ανεπιτυχής και όλα τα σχετικά; Σήμερα, τα ίδια κόμματα που τότε μας κατηγορούσαν μας λένε ότι εκείνη η ρύθμιση σωστή ήταν, αλλά αυτή που γίνεται τώρα με το άρθρο 8 σε ό,τι αφορά τη συμμετοχή με μετοχές αυτό είναι το ατυχές, αυτή είναι η λάθος ρύθμιση. Τι από τα δύο να πρωτοπιστέψουμε ότι ισχύει; Η αλήθεια είναι ότι δεν ισχύει τίποτα από τα δυο. Όπως και στην προηγούμενη ρύθμισή μας αντιπολιτευόσασταν και είχατε άδικο, έτσι και τώρα πάλι αντιπολιτεύεστε για να αντιπολιτεύεστε.
      Γι’ αυτό, κύριε Πρόεδρε, θα σταματήσω. Νομίζω ότι ο κύριος Υπουργός ήταν θα έλεγα αν όχι γενναιόδωρος, σωστός σε αυτά που είπε και σε αυτά που αποδέχθηκε και νομίζω ότι πρέπει να τελειώσουμε και αυτήν την ενότητα για όλα αυτά τα άρθρα που λειτουργούν υπέρ μεγάλης μερίδας και μεγάλων κατηγοριών εργαζομένων. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κωνσταντίνου.
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, βέβαια εισαγωγή πολλών διατάξεων, που ρύθμιζαν παρόμοια ζητήματα, έχει γίνει και στο παρελθόν και βέβαια υπάρχει και μια προϊστορία, υπάρχουν και οι διατάξεις του Κώδικα που, όπως ανέφερε και ο κύριος Υπουργός, επεκτείνουν αυτόματα τις ρυθμίσεις που γίνονται και στα Σώματα Ασφαλείας και στην Πυροσβεστική και στο Λιμενικό. Θα μπορούσε να είναι, παραδείγματος χάρη, και διαφορετική η παράγραφος 6 του άρθρου 6, κύριε Υπουργέ. Προϋπάρχει η διάταξη στο π.δ 166/2000. Σ’ αυτό το προεδρικό διάταγμα δίνεται η δυνατότητα στους μόνιμους ανθυπασπιστές και τους οπλίτες των Ενόπλων Δυνάμεων, της Χωροφυλακής, του Λιμενικού Σώματος κ.λ.π. να υπάρχει αντίστοιχη προσαύξηση κατά 3/35 του μηνιαίου συντάξιμου μισθού, εφόσον έχουν συμπληρώσει τουλάχιστον εικοσιπενταετή πραγματική συντάξιμη υπηρεσία. Θα μπορούσε αυτή η συγκεκριμένη διάταξη, δηλαδή η διάταξη της παραγράφου 3 του άρθρου 42 του ν.1666/2000 να επεκταθεί και στους αξιωματικούς των Ενόπλων Δυνάμεων, του Λιμενικού και της Αστυνομίας και να τελειώσει αυτομάτως αυτή η ιστορία, αντί να υπάρχει καινούρια διάταξη. Πιστεύω ότι με αυτόν τον τρόπο θα λυθεί πιο καθαρά και πιο καινοτομικά αυτό το ζήτημα.
      ΝΙΚΟΛΑΟΣ ΑΓΓΕΛΟΠΟΥΛΟΣ: Συμφωνούμε.
      ΔΗΜΗΤΡΙΟΣ ΠΙΠΕΡΓΙΑΣ: Πιστεύω, όμως, ότι και με τις αναφορές που έκανε ο κύριος Υπουργός διασκεδάζονται οι ανησυχίες που είχαν διατυπωθεί και αποδεικνύεται ότι η πρόθεση της Κυβέρνησης είναι να αντιμετωπιστούν προβλήματα που υπήρχαν στην εφαρμογή της νομοθεσίας και να λυθούν κάποια ζητήματα που απασχολούσαν και το Γενικό Λογιστήριο, αλλά και τους εργαζόμενους και τους συνταξιούχους. Ήταν επόμενο να υπάρχει μια αντιμετώπιση εκ των ενόντων και αποσπασματική. Αυτή ήταν εξάλλου η αρχή του νομοσχεδίου, ότι οι ρυθμίσεις που έρχονταν εδώ ήταν αποσπασματικές και αφορούσαν δεκάδες ή εκατοντάδες περιπτώσεις.
      Δεν υπήρχε πράγματι συνολική αντιμετώπιση, κύριε Παυλόπουλε, και δεν υπήρχε συνολική αντιμετώπιση διότι η συνολική αντιμετώπιση του συνταξιοδοτικού προβλήματος έγινε τον περασμένο Ιούνιο με το συνταξιοδοτικό νομοσχέδιο. Και βέβαια είναι κατανοητό ότι με το μυστήριο της μετάνοιας δεν γίνεται πολιτική. Εσείς όμως, μυστήριο μετάνοιας κάνετε σήμερα εδώ. Δηλαδή με την παρουσία σας στις αποσπασματικές ρυθμίσεις θέλετε να υπογραμμίσετε ότι λάθος κάνατε που αποφύγατε τη συζήτηση εκείνου του νομοσχεδίου. Αποφύγατε τη συζήτηση! Την αποφύγατε και αποσυρθήκατε, αποχωρήσατε από αυτήν την Αίθουσα.
      ΠΡΟΚΟΠΗΣ ΠΑΥΛΟΠΟΥΛΟΣ:  Μας κοροϊδεύατε.
      ΔΗΜΗΤΡΙΟΣ ΠΙΠΕΡΓΙΑΣ: Και αποχωρήσατε από αυτήν την Αίθουσα γιατί προφανώς δεν θέλατε να έρθετε σε αντίφαση με τις βασικές σας αρχές και με το νομοθέτημα 2084, βασικές διατάξεις του οποίου τροποποιήθηκαν με την ασφαλιστική μεταρρύθμιση που κάναμε.
      ΠΡΟΚΟΠΗΣ ΠΑΥΛΟΠΟΥΛΟΣ:  Θα σας απαντήσω.
      ΑΔΑΜ ΡΕΓΚΟΥΖΑΣ: Αυτή είναι δική σας ερμηνεία.
      ΔΗΜΗΤΡΙΟΣ ΠΙΠΕΡΓΙΑΣ:  Έτσι ακριβώς είναι. Και ο λόγος είναι ότι θα ερχόσασταν σε μια βαθιά αντίθεση. 
Είναι λογικό με τη μετάνοια, που επιδεικνύετε σήμερα, να κάνετε και πολιτική. Κατά τον ίδιο τρόπο, όμως, κάνετε πολιτική και με το άρθρο 8. 
      Κύριε Παυλόπουλε, σας θυμίζω ότι στη ΓΕΝΟΠ-ΔΕΗ ο γενικός γραμματέας είναι ΔΑΚΕ. Για να συμπληρωθεί η πλειοψηφία στη ΓΕΝΟΠ-ΔΕΗ, συνέπραξε και η ΔΑΚΕ στο σύνολό της. 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν συμφώνησε ο γενικός γραμματέας, κύριε Πιπεργιά. Λέτε ανακρίβειες.
      ΔΗΜΗΤΡΙΟΣ ΠΙΠΕΡΓΙΑΣ: Εσείς, λοιπόν, έρχεσθε τώρα και αποκηρύσσετε την παράταξή σας. Δικαίωμά σας είναι να το κάνετε, αλλά θα πρέπει να σημειώσω και τα εξής: Με το άρθρο 34 του ν.2773 η Κυβέρνηση εγγυάται το σύνολο των παροχών, που προβλέπεται από την ασφαλιστική νομοθεσία και το ν. 4491/66. Διάδοχος αυτής της ασφαλιστικής νομοθεσίας είναι ο ΟΑΠ-ΔΕΗ. Εγγυάται το σύνολο των παροχών και πιο συγκεκριμένα καλύπτει το σύνολο των ελλειμμάτων, γιατί ο ΟΑΠ-ΔΕΗ δημιουργήθηκε από ελλειμματική βάση. 
      Επιπρόσθετα όμως έχουν καθοριστεί και ειδικοί πόροι, με σκοπό να δημιουργηθεί αποθεματικό. Το αποθεματικό μπορεί να δημιουργηθεί, εάν λειτουργήσουν οι ειδικοί πόροι. Στους ειδικούς πόρους συμπεριλαμβάνεται και το προϊόν  της μετοχοποίησης. Πράγματι  οι εργαζόμενοι της ΔΕΗ και η Κυβέρνηση συμφώνησαν, αντί να καταβληθεί προϊόν της μετοχοποίησης σε ρευστό, να δοθούν μετοχές. Οι μετοχές της ΔΕΗ πράγματι εξασφαλίζουν την προοπτική και του ΟΑΠ-ΔΕΗ και τη δημιουργία αποθεμάτων. Αυτό είναι ολοκάθαρο, αλλά εσείς δεν το βλέπετε.
      Το ΚΚΕ αντίστοιχα το είδε, διότι είπε προηγούμενα ότι οι τιμές των μετοχών της ΔΕΗ είναι εξευτελιστικές ή χαμηλές και ότι η ενσωματωμένη περιουσία του ταμείου, η οποία ήταν μέσα στη ΔΕΗ, μεταφέρεται διαμέσου της μετοχοποίησης στους ιδιώτες, που θα πάρουν τις μετοχές της ΔΕΗ. Άρα, εφόσον και το ασφαλιστικό ταμείο των εργαζομένων και των συνταξιούχων της ΔΕΗ θα πάρει μετοχές, θα εισπράξουν και αυτοί ένα μέρος της υπεραξίας. Λογικά συμπεράσματα είναι αυτά.
      ΑΓΓΕΛΟΣ ΤΖΕΚΗΣ: Ποια υπεραξία; Έχει υπάρξει υπεραξία;
      ΔΗΜΗΤΡΙΟΣ ΠΙΠΕΡΓΙΑΣ: Αν υπάρξει υπεραξία για τους ιδιώτες, που παίρνουν μετοχές, θα υπάρξει υπεραξία και για το ταμείο των εργαζομένων, που θα πάρει μετοχές.
      Όσον αφορά αυτό, που είπε ο κ. Παυλόπουλος, για το ποιος θα εκφράζει τον ΟΑΠ-ΔΕΗ σαν μέτοχο στη γενική συνέλευση των μετόχων της ΔΕΗ, θα ήθελα να πω ότι υπάρχει διοικητικό συμβούλιο που μπορεί να αποφασίζει το ποιος θα εκφράζει το μέτοχο ΟΑΠ-ΔΕΗ στη γενική συνέλευση των μετόχων της ΔΕΗ. Εξάλλου, ας μην ξεχνάμε ότι στο διοικητικό συμβούλιο μετέχουν ήδη δύο εκπρόσωποι των εργαζομένων και ένας εκπρόσωπος των συνταξιούχων. Θα μπορέσουν οι ίδιοι οι εκπρόσωποι να εκφράσουν κατ’ αναλογίαν και το ποσοστό των μετοχών, που θα έχει στο χαρτοφυλάκιό του ο ΟΑΠ-ΔΕΗ.
      Κύριε Πρόεδρε, κλείνοντας θα ήθελα να πω ότι πιστεύω πως γίνεται εδώ μία πολύ μεγάλη κουβέντα, με πολύ θόρυβο, αλλά και πολύ μεγάλη υποκρισία. Όλες οι ρυθμίσεις, που ήρθαν από την Κυβέρνηση, λειτουργούν σε θετική κατεύθυνση. Πιστεύω ότι αυτό πρέπει να αναγνωριστεί απ’ όλες τις πλευρές και να μην υπάρχει η υποκρισία από τη μία μεριά να αναγνωρίζουμε τη θετικότητα των διατάξεων και από την άλλη μεριά να διαφωνούμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αγγελόπουλε, έχετε το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, έχω ξαναπεί στο συνάδελφο πρώτα από το συνδικαλισμό και μετά στη Βουλή, τον κ. Πιπεργιά, ότι «στο σπίτι του κρεμασμένου δεν μιλάνε για σκοινί». Θα σας θυμίσω, για να καταλάβετε, γιατί το λέω αυτό ότι, όταν εσυζητείτο στη Βουλή ο ν. 2084, σύσσωμο το ΠΑΣΟΚ απεχώρησε από τη Βουλή, παρ’ όλο που ο ομιλών έχοντας δημόσια τοποθετηθεί και διαφωνήσει με εκείνο το νόμο, παρακαλούσε τους συναδέλφους μέσω του τότε Κοινοβουλευτικού σας Εκπροσώπου να παραμείνουν στην Αίθουσα. Διαφορετικά θα θυμίσω ότι δεν θα περνούσε το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Κύριε Αγγελόπουλε, η συζήτηση διεξάγεται διά του Προεδρείου.
      ΝΙΚΟΛΑΟΣ ΑΓΓΕΛΟΠΟΥΛΟΣ: Απλώς θυμίζω κάποια πράγματα, για να τα φρεσκάρουμε.
      ΠΡΟΕΔΡΕΥΩΝ (Παναγιώτης Σγουρίδης): Δεν είναι σωστό, όμως, να γυρίζουμε ο ένας απέναντι στον άλλο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Με συγχωρείτε, έχει πάει εκ δεξιών μου τον τελευταίο καιρό ο κ. Πιπεργιάς γι’ αυτό στράφηκα προς τα εκεί. 
      ΠΡΟΕΔΡΕΥΩΝ (Παναγιώτης Σγουρίδης): Σε μένα όμως είναι εξ’ αριστερών! Είναι ανάλογα πώς το βλέπεις!
      Συνεχίστε, κύριε Αγγελόπουλε. 
      ΝΙΚΟΛΑΟΣ ΑΓΓΕΛΟΠΟΥΛΟΣ:  Η νομοθετική πρωτοβουλία πράγματι ανήκει στην Κυβέρνηση. Και απορώ γιατί εξέφρασε απορία και έκπληξη ο συνάδελφος Κοινοβουλευτικός Εκπρόσωπος του ΠΑΣΟΚ για τις πάρα πολλές τροπολογίες που κατέθεσαν οι Βουλευτές της Νέας Δημοκρατίας στην προσπάθειά τους να μεταφέρουν στο Κοινοβούλιο προβλήματα, τα οποία αντιμετωπίζουν οι χιλιάδες εργαζόμενοι και συνταξιούχοι του δημοσίου και να προτείνουν λύσεις γι’ αυτά τα προβλήματα. Και απορώ που είδε ότι η αντιπολιτευτική μας τακτική και κριτική και μένος εξαντλήθηκε στο άρθρο 1.
     Θα τον παρακαλέσω να διαβάσει τα Πρακτικά και της συζήτησης επί της αρχής, αλλά και τα πρακτικά της συζήτησης στη διαρκή Κοινοβουλευτική Επιτροπή.
     Επίσης θα ήθελα να πω ότι πράγματι από την πλευρά του Υπουργού επεδείχθη κατά τη διάρκεια της συζήτησης και κατανόηση και διάθεση για ουσιαστικό διάλογο και αντιμετώπιση μιας σειράς από προβλήματα τα οποία ενδεχόμενα είχαν διαφύγει της προσοχής του ή δεν είχαν περιληφθεί στην αρχική διατύπωση του νομοσχεδίου. Γιατί πρέπει να θυμίσω, ακριβώς για να επισημάνω και τη διαφορά σ’ αυτά που είπε ο κ. Κωνσταντίνου, ότι το αρχικό νομοσχέδιο απετελείτο από πέντε άρθρα ολίγων σελίδων και σ’ αυτά προστέθηκαν περίπου εκατό άλλες ρυθμίσεις που ήρθαν με τροπολογίες του Υπουργού και καλά έκαναν και ήρθαν, μιας και ήρθαν έγκαιρα και μέσα στις προβλεπόμενες από τον Κανονισμό της Βουλής και το Σύνταγμα, προθεσμίες. 
     Κύριε Υπουργέ, να έρθουμε επί της ουσίας. Για το άρθρο 5 παράγραφος 2 αν κατάλαβα καλά αποδέχεσθε τη ρύθμιση, η αναγνώριση του χρόνου να γίνει διά της καταβολής των εισφορών του ασφαλισμένου και μόνο, για να το διευκρινίσω.
     Άρα, επιμένετε στην αρχική διάταξη. Άρα, και εμείς καλά κάνουμε και επιμένουμε στην επισήμανση της διαφοράς που έχουμε ανάμεσα στη ρύθμιση που προτείνετε και στη ρύθμιση που προτείνουμε εμείς. Γιατί εδώ πιστεύω ότι οι συνάδελφοι κατανόησαν στην πλειοψηφία τους ότι αποδέχεσθε τη ρύθμιση αυτή. 
     Δεύτερον, χαιρετίζω το ότι δεχθήκατε να περιληφθούν στις μάχιμες μονάδες και οι μονάδες του Πυροσβεστικού Σώματος και του Λιμενικού Σώματος. Είναι πράγματι μια θετική εξέλιξη αυτό.
     Και τρίτον, στη διάταξη της παραγράφου 6 του άρθρου 6, θα παρακαλούσα να μας διευκρινίσετε εάν η αναγνώριση του πλασματικού χρόνου θα γίνει με την καταβολή του συνόλου των εισφορών ή των εισφορών του ασφαλισμένου. Θα ήθελα τη διευκρίνιση, για να μην υπάρχει σύγχυση. Γιατί ακόμα πιστεύω ότι και εκεί οι συνάδελφοι όλων των πτερύγων κατανόησαν ότι θα γίνει διά της καταβολής των εισφορών του ασφαλισμένου και όχι του συνόλου των εισφορών.
     Βέβαια εγώ θα αποδεχθώ την πρόταση που κατέθεσε προηγούμενα για την επέκταση της εφαρμογής της διάταξης ο κ. Πιπεργιάς. Αλλά έχει μια μεγάλη διαφορά. Είναι αυτό που τόνισα στην πρωτολογία μου. Γιατί η επέκταση της διάταξης δεν προβλέπει καμιά εισφορά, ενώ ο Υπουργός θέλει το σύνολο των εισφορών.
     Τέλος, θα ήθελα να αναφερθώ στο θέμα της ΔΕΗ. Εάν πράγματι η Κυβέρνηση θέλει τα ασφαλιστικά ταμεία να επενδύουν σε μετοχές, ας αναλάβει σχετική νομοθετική πρωτοβουλία. Υπάρχει η σχετική νομοθετική πρωτοβουλία, έχει όρους και προϋποθέσεις όμως, κάτω από τις οποίες επενδύουν τα ασφαλιστικά ταμεία σε μετοχές. Προβλέπει διασπορά της επένδυσης ακριβώς για να υπάρχει και διασπορά του κινδύνου από την επένδυση, του ρίσκου του επενδυτικού, κύριε Υπουργέ. 
      Δυστυχώς, όμως, εδώ εσείς δίνετε μόνο μετοχές της ΔΕΗ. Αφού είστε τόσο βέβαιος ότι θα ενισχυθεί ο ΟΑΠ-ΔΕΗ από την παραχώρηση των μετοχών της ΔΕΗ, γιατί δεν τις κρατάτε εσείς τις μετοχές για να κλείσετε τις τρύπες του προϋπολογισμού και να δώσετε στους ανθρώπους αυτούς μετρητά; Και ας επενδύσουν αυτοί εν συνεχεία με τις τιμές που υπάρχουν στο χρηματιστήριο τη χρονική στιγμή που θα επιλέξουν αυτοί και όχι τη χρονική στιγμή που θα επιλέξετε εσείς, σε μετοχές του χρηματιστηρίου ή σε άλλους τίτλους.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Για το περίφημο πλέον άρθρο 8, για το οποίο τόσα μας είπε ο κύριος Υπουργός, αλλά και ο αξιότιμος κύριος εισηγητής του ΠΑΣΟΚ, πράγματα βεβαίως που δεν ευσταθούν και δεν έχουν καμία λογική βάση, θέλω να πω τα εξής:
      Είχατε μια δέσμευση, κύριε Υπουργέ. Να δώσετε χρήματα στον ΟΑΠ-ΔΕΗ έναντι της μετοχοποίησης. Αυτήν τη δέσμευση οφείλατε να τηρήσετε. Και μιλάμε για δεκάδες δισεκατομμύρια δραχμές ενόψει και της επικείμενης μετοχοποίησης της ΔΕΗ. 
      Έχετε, όμως, δύο μεγάλα προβλήματα. Το πρώτο πρόβλημα είναι να κλείσετε τις μαύρες τρύπες του προϋπολογισμού σας. Και θέλετε απ’ όλα τα χρήματα που  θα εισπράξετε από τη μετοχοποίηση –απαράδεκτη τακτική, αλλά εν πάση περιπτώσει την προχωράτε- να μη δώσετε ούτε μια δραχμή στους εργαζόμενους, να μη δώσετε ούτε μια δραχμή στον ασφαλιστικό τους φορέα, αλλά να τα βάλετε στη μαύρη τρύπα για να μειώσουν τα ελλείμματα και τα χρέη. 
      Σας έχει κάνει ελέγχους η ΕUROSTAT, έχετε αναπροσαρμόσει πλήρως τον προϋπολογισμό, έχετε ανάγκη από τα λεφτά της μετοχοποίησης της ΔΕΗ, θέλετε να τα ρίξετε σ’ αυτές τις μαύρες τρύπες και λέτε τώρα: «Δεν έχουμε λεφτά να δώσουμε στον ΟΑΠ-ΔΕΗ. Τι να του δώσουμε, τι να του δώσουμε; Ας του δώσουμε μετοχές». Αυτό κάνετε. Και οι μετοχές αυτές που τους δίνετε αν μπορούσαν να αντισταθμίσουν ισόποσα τα χρήματα τα οποία έχετε δεσμευθεί να δώσετε στον ασφαλιστικό φορέα της ΔΕΗ, πάει καλά. Προφανώς, όμως, κάνετε και την εξής πονηρά σκέψη: Ξέρετε ότι το χρηματιστήριο βαδίζει από το κακό στο χειρότερο, ξέρετε ότι τα πράγματα δυστυχώς δεν πάνε καθόλου καλά με τη διαχείριση την οποία έχετε στη ΔΕΗ και λέτε ότι αυτές οι μετοχές θα απαξιωθούν προφανώς. Θα απαξιωθούν όπως έχετε απαξιώσει συνολικά τη ΔΕΗ. Η ΔΕΗ, μια επιχείρηση αμύθητης αξίας, εκποιείται τεμάχιο προς τεμάχιο για ένα κομμάτι ψωμί. Αυτό γίνεται.
      Δίνετε, λοιπόν, τις μετοχές για να καλύψετε τις τρύπες και να πείτε ότι τηρείτε δεσμεύσεις. Δεν τηρείτε καμία δέσμευση, απλώς πηγαίνετε αυτά τα χρήματα να  μην τα δώσετε για να τα βάλετε στον προϋπολογισμό και ταυτόχρονα οι εργαζόμενοι να χάσουν από τις δεσμεύσεις και από τις απαιτήσεις που είχαν, ικανά ποσά χρήματος. Μακάρι να μη γίνει αυτό. Μακάρι η μετοχή της ΔΕΗ να πάει σε ουράνια ύψη. Ξέρετε, όμως, ότι δεν γίνονται θαύματα σ’ αυτήν τη χώρα. 
      Ξέρετε πού έχει πάει το χρηματιστήριο, ξέρετε ότι οι προοπτικές δεν είναι καθόλου καλές, ξέρετε ότι τη ΔΕΗ τη βάζετε σ’ έναν τρομερό ανταγωνισμό ο οποίος λειτουργεί σε όφελος των ανταγωνιστών της. Γιατί κάνετε και το εξής περίεργο: Έχετε βάλει τη ΔΕΗ και το δίκτυό της, όλο τον εξοπλισμό και τις υποδομές της να λειτουργήσουν σε όφελος των ανταγωνιστών της προκειμένου να την απομειώσουν, να την απαξιώσουν ως επιχείρηση. Αυτό πράττετε. Και πάτε να μας το δικαιολογήσετε τώρα;
      Στο άρθρο 7, παράγραφος 5 θα ήθελα να επιμείνω, κύριε Υπουργέ, στο ότι πρέπει να συμπληρώσετε αυτήν τη διάταξη και με τους εργαζόμενους που δουλεύουν στις επιχειρήσεις των ΟΤΑ, να μην εξαιρέσετε αυτούς τους εργαζόμενους. Επίσης, να αυξήσετε την ανώτατη αποζημίωση από 7.500 ευρώ, που είναι σήμερα, να την προσεγγίσετε τουλάχιστον στα 14.000 ευρώ που είναι και στις άλλες δημόσιες επιχειρήσεις.
      Επίσης, όσον αφορά το άρθρο 7 θα ήθελα να σας παρακαλέσω να μη μεταχειριστείτε κατ’ αυτόν τον τρόπο τους πλοηγούς της διώρυγας της Κορίνθου και να τους πείτε ότι κάνουν υποδεέστερη δουλειά από τους πλοηγούς των άλλων λιμένων της χώρας και ιδιαίτερα του λιμανιού του  Πειραιά. Είναι εντελώς αστήρικτη η υποβάθμιση που κάνετε στους πλοηγούς της διώρυγας της Κορίνθου και δεν έχει κανένα απολύτως επιχείρημα, διότι είναι εργαζόμενοι που δουλεύουν τις ίδιες ώρες και έχουν το αυτό αντικείμενο δουλειάς. Επομένως, δεν υπάρχει κανένας λόγος και δεν μπορείτε να τους μεταχειρίζεστε με δυο μέτρα και δύο σταθμά. Θα παρακαλούσα, λοιπόν, να αφαιρέσετε αυτήν τη διάταξη και να τους εξομοιώσετε ή τουλάχιστον να τους αφήσετε δικαστικά να διεκδικήσουν το δίκιο τους και όχι να έρχεστε νομοθετικά και να τους κόβετε το δρόμο των δικαστηρίων που έχουν ακολουθήσει. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών  Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Οργανισμός Νομικού Συμβουλίου του Κράτους και κατάσταση των Λειτουργών και των Υπαλλήλων του».
      Το λόγο έχει ο κ. Βαρβιτσιώτης.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, κάποιος θα είπε στον κύριο Υφυπουργό ότι η επίθεση είναι η καλύτερη άμυνα. Έτσι, μόλις βγήκα από την Αίθουσα επεδόθη εναντίον σε μια επίθεση, διότι δεν είχε να απαντήσει τίποτα επί της ουσίας και κατά συνέπεια θεώρησε σκόπιμο να μεταβάλει την απάντησή του σε μια προσωπική εναντίον μου επίθεση. Τι είπε; Είπε ότι το Προεδρείο της Βουλής δεν έκανε καλά τη δουλειά του, διότι με άφησε να μιλήσω επί τροπολογίας και όχι επί του άρθρου -αιτίαση εναντίον του Προεδρείου σας και όχι εναντίον μου- και είπε ότι δεν παρακολούθησα το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Εμείς την αντιμετωπίσαμε με χαμόγελο.
      ΙΩΑΝΝΗΣ ΒΑΡΒΙΤΣΙΩΤΗΣ: Εγώ δεν την αντιμετωπίζω με χαμόγελο, διότι προέρχεται από έναν Υφυπουργό ο οποίος έχει βεβαρημένο παρελθόν σε άλλα Υπουργεία που πέρασε. Δεν μπορώ να την αντιμετωπίσω με χαμόγελο, όταν κάνει προσωπική επίθεση. Θα έλεγα ότι θα επιθυμούσα να έχει περισσότερη ευπρέπεια ο κύριος Υφυπουργός. Δεν έχει δικαίωμα πρώτον να υποκαθιστά το Προεδρείο και δεύτερον να αναφέρει για εμένα ότι δεν παρακολούθησα το νομοσχέδιο. Αυτά είναι θέματα του Προεδρείου και όχι του κυρίου Υφυπουργού. 
      Χαίρομαι όμως, γιατί με τη δική μου παρέμβαση ο κύριος Υφυπουργός αναγκάστηκε να κάνει τη δήλωση της εξομοιώσεως των αξιωματικών του Πυροσβεστικού Σώματος και του Λιμενικού με τους άλλους στρατιωτικούς. Ως τώρα παρότι το έλεγαν οι συνάδελφοι, ο κύριος Υφυπουργός εκώφευε. Δεν παρακολουθούσε τη συζήτηση ο κύριος Υφυπουργός; Πού ήταν; Στον Άρη; Στην Αίθουσα αυτή ήταν. Κι όμως δεν έκανε καμία απολύτως δήλωση και αναγκάστηκε λόγω της δικής μου οξύτητος να κάνει αυτήν τη διευκρινιστική δήλωση η οποία είναι πράγματι ικανοποιητική.
      Ένα άλλο θέμα. «Απορία ψάλτου βηξ», κύριε Πρόεδρε. Το ξέρετε. Το λένε στο χωριό σας και στο χωριό μου. Αυτός είναι ο κύριος Υφυπουργός. Του έθεσα θεμελιωμένα ερωτήματα επί των οποίων δεν απάντησε. Εγώ είπα συγκεκριμένα ότι ορθώς δίνεται το σύνολο της προκυπτούσης διαφοράς στις συντάξεις των δικαστικών. Γιατί όμως στους στρατιωτικούς δίνεται σε πέντε ετήσιες δόσεις; Δεν χρειάζεται μια εξήγηση, για να πειστούμε και εμείς ότι έχουμε άδικο υποστηρίζοντας αυτήν την άποψη; Ο κύριος όμως Υφυπουργός εθεώρησε σκόπιμο να κάνει προσωπική επίθεση και όχι να απαντήσει επί της ουσίας.
      Ευχαριστώ.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Θα σας δώσω το λόγο, αλλά θεωρώ ότι δεν είναι προσωπικό το θέμα. Εξάλλου εσείς έχετε αποδείξει ότι ξέρετε τα κοινοβουλευτικά ήθη. Δεν υπάρχει θέμα επιθέσεως.
      Ορίστε, κύριε Υπουργέ. Θα σας δώσω το λόγο για δύο λεπτά.
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, οφείλω να ομολογήσω ή να διαπιστώσω ότι στα έξι χρόνια που μετέχω στην Αίθουσα του Κοινοβουλίου και στα τέσσερα χρόνια που μετέχω ως Υπουργός στην Κυβέρνηση, πρώτη φορά αντιμετωπίζω τέτοια συμπεριφορά από συνάδελφο Βουλευτή.
     Ο κ. Βαρβιτσιώτης οφείλει να εξηγήσει ποιο είναι το βεβαρημένο παρελθόν από τα δύο άλλα Υπουργεία που πέρασα. Εγώ τουλάχιστον δεν γνωρίζω ποιο είναι το βεβαρημένο παρελθόν. Καλό θα είναι λοιπόν να πει ποιο είναι το βεβαρημένο παρελθόν από το Υπουργείο Εσωτερικών και από το Υπουργείο Πολιτισμού, γιατί εγώ γνωρίζω τι κατά τον κ. Βαρβιτσιώτη είναι βεβαρημένο παρελθόν. Kαι υπάρχει μια ιστορία εδώ, σ’ αυτήν την Αίθουσα.
     ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, μπορώ να εξηγήσω; Δεν θέλετε να εξηγήσω;
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βαρβιτσιώτη, εξηγήστε τι εννοείτε με το «βεβαρημένο παρελθόν».
     ΙΩΑΝΝΗΣ ΒΑΡΒΙΤΣΙΩΤΗΣ: Όσοι παροικούν εν Ιερουσαλήμ γνωρίζουν γιατί απεπέμφθη από το Υπουργείο Αθλητισμού ο κ. Φλωρίδης. Δεν το γνωρίζουν;
     ΠΡΟΕΔΡΕΥΩΝ (Παναγιώτης Σγουρίδης): Νομίζω ότι είναι θέματα, τα οποία δεν έχουν να κάνουν με την κρίση. Το Σώμα το ξέρει. Σας παρακαλώ, κύριε Βαρβιτσιώτη.
     ΙΩΑΝΝΗΣ ΒΑΡΒΙΤΣΙΩΤΗΣ: Μπορεί, κύριε Πρόεδρε, η έκφραση «βεβαρημένο παρελθόν» να ήταν βαριά. Πράγματι. Αλλά όλοι μας γνωρίζουμε την πολιτεία ενός εκάστου σ’ αυτήν την Αίθουσα.
     ΒΑΣΙΛΗΣ ΚΕΔΙΚΟΓΛΟΥ: Είναι προσωπική επίθεση, κύριε Βαρβιτσιώτη.
     ΠΥΘΑΓΟΡΑΣ ΒΑΡΔΙΚΟΣ: Εμείς δεν το γνωρίζουμε αυτό.
     ΙΩΑΝΝΗΣ ΒΑΡΒΙΤΣΙΩΤΗΣ: Δεν το γνωρίζετε;
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
     ΙΩΑΝΝΗΣ ΒΑΡΒΙΤΣΙΩΤΗΣ: Εγώ είπα ό,τι είχα να πω. Ανατρέξτε στις εφημερίδες της Συμπολιτεύσεως και της Αντιπολιτεύσεως της εποχής εκείνης για να πληροφορηθείτε τα καθέκαστα.
     Εγώ, κύριε Πρόεδρε, δέχομαι ότι η έκφραση «βεβαρημένο παρελθόν» ήταν βαριά και την ανακαλώ.
     ΠΡΟΕΔΡΕΥΩΝ (Παναγιώτης Σγουρίδης): Θα ήθελα να σας πω, κύριε Βαρβιτσιώτη, ότι όταν φεύγεις από ένα Υπουργείο και αναβαθμίζεσαι σε κάποιο άλλο, δεν σημαίνει ότι υποβαθμίζεσαι. Αναβαθμίζεσαι.
     Η κ. Παπακώστα έχει το λόγο.
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Παναγιώτης Σγουρίδης): Επιμένετε; 
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Επιμένω.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Επιμένω για το εξής: Γιατί όταν αναφέρθηκα προηγουμένως … 
     ΙΩΑΝΝΗΣ ΒΑΡΒΙΤΣΙΩΤΗΣ: Κύριε Υφυπουργέ…
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ακούστε, κύριε συνάδελφε, έχει σημασία αυτό.
     Όταν είπα προηγουμένως ότι εγώ γνωρίζω τι ο κ. Βαρβιτσιώτης εννοεί ως βεβαρημένο παρελθόν, εννοούσα επακριβώς τι κατ’ αυτόν είναι βεβαρημένο παρελθόν. Βεβαρημένο παρελθόν κατά τον κ. Βαρβιτσιώτη είναι η σύγκρουση με τα άνομα συμφέροντα στο χώρο του ποδοσφαίρου. Και όταν έφερα την τροπολογία ο κ. Βαρβιτσιώτης ήρθε να υπερασπίσει την απόσυρσή της. Αυτό είναι το βεβαρημένο παρελθόν!
     (Χειροκροτήματα από την πτέρυγα του ΠΑΣΟΚ)
      Ήταν η τροπολογία που έφερα εναντίον αυτού του σάπιου κυκλώματος του ποδοσφαίρου, εναντίον της οποίας αγωνίστηκε μέσα στη Βουλή ο κ. Βαρβιτσιώτης! Αυτό είναι το  βεβαρημένο παρελθόν!
     ΙΩΑΝΝΗΣ ΒΑΡΒΙΤΣΙΩΤΗΣ: Ο κύριος Υφυπουργός ψεύδεται!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Υπάρχουν τα Πρακτικά κι εκείνη την ημέρα σας έπαιξαν όλες οι τηλεοράσεις, κύριε Βαρβιτσιώτη! Σας έπαιξαν όλες οι τηλεοράσεις που αγωνιζόσασταν εδώ μέσα στη Βουλή για να αποσυρθεί η τροπολογία εναντίον του κυκλώματος! Και το πετύχατε εκείνη την ημέρα πρόσκαιρα!
     ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ο κύριος Υφυπουργός ψεύδεται ασύστολα! Εάν θέλετε, να το προχωρήσουμε το θέμα.
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Καλώς!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αλλά έφερα νομοσχέδιο και αναγκαστήκατε να το ψηφίσετε κι εσείς! Αυτό είναι το βεβαρημένο παρελθόν! Γι’ αυτό σας είπα ότι κατάλαβα τι εννοούσατε!
     ΙΩΑΝΝΗΣ ΒΑΡΒΙΤΣΙΩΤΗΣ: Αφήστε τα αυτά, κύριε Υφυπουργέ.
     ΠΡΟΕΔΡΕΥΩΝ (Παναγιώτης Σγουρίδης): Κύριε Βαρβιτσιώτη, δεν έχετε το λόγο.
     ΙΩΑΝΝΗΣ ΒΑΡΒΙΤΣΙΩΤΗΣ: Οφείλει να δώσει εξήγηση γιατί εισήγαγε τροπολογία για τη συνταξιοδότηση των χουντικών δημάρχων! Να δώσει αυτήν την εξήγηση! Γιατί δεν τη δίνει; Εάν αυτό δεν είναι βεβαρημένο παρελθόν, τότε τι είναι;
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Βαρβιτσιώτη! Μην ανοίγετε θέμα. Να μη γράφεται καμία διακοπή στα Πρακτικά. Η εξήγηση για το θέμα αυτό έχει δοθεί από τον κύριο Υπουργό στην αρχή του νομοσχεδίου.
     ΙΩΑΝΝΗΣ ΒΑΡΒΙΤΣΙΩΤΗΣ:…
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Να μη γράφεται καμία διακοπή στα Πρακτικά.
     Έχω δώσει το λόγο στην κ. Παπακώστα. Μετά θα πάρετε το λόγο εσείς.
     Ορίστε, κυρία Παπακώστα, έχετε το λόγο.
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι…
     (Θόρυβος στην Αίθουσα)
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ, κάντε λίγο ησυχία. Όσοι θέλουν να συζητήσουν, ας βγουν στο περιστύλιο.
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Παρακαλώ να μου δοθεί και ο χρόνος που ήδη έχει χαθεί, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Πέντε δευτερόλεπτα.
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Πέντε δευτερόλεπτα. Είναι σημαντικά.
     Κύριε Πρόεδρε, παρακολουθώντας όλη την αψιμαχία που προηγήθηκε, θέλω να σας πω ότι αν στη συγκεκριμένη περίπτωση ο κύριος Υπουργός θεώρησε ότι εθίγη προσωπικά, τότε εγώ θέλω να επισημάνω ότι στη συγκεκριμένη περίπτωση που επεσήμανα με επιχειρήματα, με έγγραφο, με συγκεκριμένες προτάσεις της Ένωσης Πυροσβεστικού Σώματος επετέθη με υβριστικούς όρους, με προσωπικούς χαρακτηρισμούς. Κατά συνέπεια θεωρώ ότι αποτελεί συνήθεια η αδυναμία ή έλλειψη επιχειρημάτων να μεταφέρεται στη Βουλή εκ μέρους των Υπουργών εκείνων, οι οποίοι αδυνατούν να απαντήσουν επί της ουσίας, με τον τρόπο με τον οποίον εκφέρει δημοσίως και κοινοβουλευτικά το λόγο του ο κύριος Υπουργός.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      Θέλω να πω το εξής: Είπε ότι ασκήθηκε κριτική εκ μέρους μας για το θέμα των δικαίων –το υπογραμμίζω- αιτημάτων της Ένωσης Αξιωματικών Πυροσβεστικού Σώματος. Και έρχεται στη συνέχεια ο κύριος Υφυπουργός και λέει: «Αποδέχομαι αυτά τα οποία εθίγησαν και μάλιστα τα εισηγούμαι κιόλας στο Σώμα». 
      Έρχεται ο εισηγητής της Νέας Δημοκρατίας και διευκρινίζει αυτά τα οποία υποτίθεται πως απεδέχθη ενώπιον και ακροατηρίου ο κύριος Υφυπουργός και στην ουσία υπαναχωρεί ο κύριος Υφυπουργός στη διευκρίνιση την οποία έδωσε –να μας το διευκρινίσει τώρα- για τα θέματα που θίξαμε και τον ενόχλησαν. 
      Η Κυβέρνηση, δηλαδή, θεωρεί ότι όταν φέρνει νομοσχέδιο στη Βουλή θα πρέπει σ’ αυτό να μην ασκείται κριτική όταν έχει παραλείψεις; Θεωρεί ο κύριος Υφυπουργός ότι δεν θα πρέπει να ασκείται κριτική και  να ασκείται το συνταγματικό καθήκον της Αξιωματικής Αντιπολίτευσης σε ένα σχέδιο νόμου το οποίο -είναι πεποίθησή μου- είναι πρόχειρο, αποσπασματικό και υπηρετεί μικροκομματικές σκοπιμότητες για τον πολύ απλό λόγο: Δεν εξηγείται αλλιώς πώς το γεγονός ότι δήθεν δίκην υπερασπιστικού επιχειρήματος ο Κοινοβουλευτικός Εκπρόσωπος του ΠΑΣΟΚ επεσήμανε τη σωρεία των τροπολογιών και από την άλλη πλευρά να λέμε ότι δεν έχουμε ένα διαχωριστικό, ένα διακριτικό νομοσχέδιο σε βάρος πολλών κοινωνικών κατηγοριών. 
      Η σωρεία των τροπολογιών τι δείχνει, κύριε Πρόεδρε; Δείχνει πληρότητα ή δείχνει έλλειμμα;
      ΠΡΟΕΔΡΟΣ (Απόστολος Κακλαμάνης): Κυρία συνάδελφε, με συγχωρείτε. Ζητήσατε το λόγο για τα άρθρα 6, 7 και 8. Σας παρακαλώ πείτε μας για τα άρθρα αυτά και μη μιλάτε επί της αρχής του νομοσχεδίου, γιατί δεν έχει νόημα πλέον.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, εγώ μίλησα στην πρωτολογία μου για τα άρθρα. Ο κύριος Υφυπουργός άσκησε κριτική και οφείλω να του απαντήσω για να μας πει…
      ΠΡΟΕΔΡΟΣ (Απόστολος Κακλαμάνης): Όχι, ακούστε με. Εάν θέλετε, πείτε κάτι χρήσιμο για τα άρθρα αυτά και όχι γενικότητες.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Χρήσιμα είναι, κύριε Πρόεδρε, αυτά τα οποία λέμε και προσπαθούμε να συνεισφέρουμε για να μην είναι άδικο, αποσπασματικό και πρόχειρο το σχέδιο νόμου του κυρίου Υφυπουργού. 
      Θέλω, λοιπόν, να του επισημάνω ότι θέλουμε απάντηση στα θέματα τα οποία θίξαμε για την Ένωση Αξιωματικών Πυροσβεστικού Σώματος. Για τα τρία αιτήματα τα οποία θέσαμε, θεωρούμε ότι τη διευκρίνιση την οποία μας έδωσε, ουσιαστικά με τη δευτερολογία του την πήρε πίσω και περιμένουμε εδώ και τώρα να μας απαντήσει εάν τελικά αποδέχεται ή δεν αποδέχεται τα αιτήματα τα οποία τέθηκαν και στην πρωτολογία τη δική μου και στην εισήγηση του εισηγητή της Νέας Δημοκρατίας.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.
      Είναι η δευτερολογία σας, κύριε Παυλόπουλε;
      ΠΡΟΚΟΠΗΣ ΠΑΥΛΟΠΟΥΛΟΣ: Είναι δευτερολογία, κύριε Πρόεδρε, την οποία κάνω μάλιστα πριν από τον κύριο Υπουργό εν όψει και της παρέμβασης την οποία έκανε.
      Σε ό,τι αφορά στο ζήτημα που έθεσε ο κ. Πιπεργιάς για το θέμα του ΟΑΠ-ΔΕΗ, θα ήθελα να θυμίσω στους κυρίους συναδέλφους ότι όταν η Νέα Δημοκρατία ως Κυβέρνηση συζητούσε το δικό της ασφαλιστικό νομοσχέδιο –μιλάω για το νόμο Σιούφα- το ΠΑΣΟΚ αποχώρησε από τη Βουλή. 
      Μην αιτιάσθε, λοιπόν, τη Νέα Δημοκρατία γιατί αποχώρησε. Όταν μάλιστα ξέρετε γιατί αποχώρησε η Νέα Δημοκρατία, κύριοι συνάδελφοι. Αποχώρησε για τον απλό λόγο ότι άλλη ήταν η πρόθεση της Κυβέρνησης για την επίλυση του ασφαλιστικού συνολικά και άλλο σχέδιο μας έφερε. «Ολίγη από ασφαλιστικό», ένα άλλοθι στο οποίο δεν θέλαμε να συμπράξουμε. Γιατί εμείς θέλουμε να νομοθετήσουμε, όχι να μεταθέσουμε το πρόβλημα στο μέλλον, και μάλιστα υπό όρους οι οποίοι είναι επαχθέστατοι και για το ασφαλιστικό…
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, να απευθύνεστε προς το Προεδρείο για να μην προκαλούνται και αντιδράσεις.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ για την υπενθύμιση, κύριε Πρόεδρε.
      Θα επαναλάβω για τη ρύθμιση που έχουμε προ οφθαλμών ότι είναι ρύθμιση η οποία αποτελεί θρυαλλίδα στα θεμέλια του ασφαλιστικού κεφαλαίου του ΟΑΠ-ΔΕΗ. Ξαναθυμίζω ότι ο ΟΑΠ-ΔΕΗ έχει μια ιδιομορφία. Η διαχείρισή του υπόκειται στις διατάξεις μιας συμφωνίας μεταξύ της Κυβέρνησης και των εργαζομένων. Αυτήν τη συμφωνία ποτέ η Κυβέρνηση δεν τη σεβάστηκε. Αυτήν τη συμφωνία η Κυβέρνηση την τορπιλίζει. Χαρακτηριστικό παράδειγμα αυτό για το οποίο μιλάμε. 
      Λυπούμαι γιατί ο εισηγητής τους ΠΑΣΟΚ, άνθρωπος προερχόμενος από τη ΔΕΗ, δεν αντιλαμβάνεται το αυτονόητο. Δηλαδή ότι όταν αντί των ποσών που οφείλεις –τα οφείλει το δημόσιο- του δίνεις μετοχές εταιρείας εισηγμένης στο χρηματιστήριο και το χρηματιστήριο ακολουθεί αυτήν την πορεία, τότε βάζεις τον ΟΑΠ-ΔΕΗ σε τεράστιες περιπέτειες. Όταν δίνεις μετοχές πού δεν ξέρεις που θα πάνε από εκεί και πέρα τορπιλίζεις το ασφαλιστικό κεφάλαιο.
     Και πέραν τούτου υπάρχει κάτι, το οποίο είναι σημαντικότατο. Δεν έχει ρυθμισθεί διαδικαστικά τι θα γίνει με το θέμα της εκπροσώπησης αυτών, οι οποίοι πλέον έχουν τις μετοχές του ΟΑΠ ΔΕΗ στη γενική συνέλευση της ΔΕΗ. Γιατί, εάν έχει πολλές μετοχές, από εκεί και πέρα το θέμα της εκπροσώπησης αποκτά τεράστια σημασία.
     Αυτά δεν τα αντιλαμβάνεται κανείς αυτήν τη στιγμή εδώ; Και έρχεται η Κυβέρνηση και μας λέει ότι συμφωνήθηκαν με την πλειοψηφία της ΓΕΝΟΠ-ΔΕΗ; Το τονίζω, η πλειοψηφία που είναι προσκείμενη στην Κυβέρνηση συμφώνησε. Είναι μία διαδικασία, η οποία δεν απηχεί τη γνώμη του συνόλου των εργαζομένων. Δεν αποδέχθηκε το σύνολο των εργαζομένων αυτές τις ρυθμίσεις.
     Θα ήθελα να πω και κάτι άλλο. Είπε ο κύριος Υπουργός: «Μα, είναι η Νέα Δημοκρατία ακόμα υπέρ των ιδιωτικοποιήσεων και δεν δέχεται αυτές τις ρυθμίσεις;» Εμείς είμαστε κόμμα υπέρ των ιδιωτικοποιήσεων και υπέρ της ομαλής λειτουργίας του Χρηματιστηρίου. Ποτέ δεν ήμασταν και ποτέ δεν θα γίνουμε ένα κόμμα, όπως το ΠΑΣΟΚ, που έκανε το σκάνδαλο του χρηματιστηρίου, το οποίο πλήρωσαν πάνω από ενάμισι εκατομμύριο μικροεπενδυτές. Τώρα πάει με διάφορες ρυθμίσεις να κάνει το ίδιο ακόμα και με τους εργαζομένους της ΔΕΗ η Κυβέρνηση. 
     Τέλος, κύριε Υπουργέ, μιας και αναφερθήκατε σε ένα θέμα, ως μη οφείλατε, δηλαδή στην περίφημη τροπολογία, για την ΕΠΑΕ, θα πρέπει να σας θυμίσω κάτι.
     Πρώτον, αυτήν την τροπολογία την περάσαμε εδώ χάρη στη Νέα Δημοκρατία. Η Νέα Δημοκρατία τη δέχθηκε και το ξέρετε πολύ καλά.
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Όχι την τροπολογία.
     ΠΡΟΚΟΠΗΣ ΠΑΥΛΟΠΟΥΛΟΣ: Δεύτερον, και το γνωρίζετε, όταν αποσύρθηκε η τροπολογία, οι περισσότερες αντιρρήσεις –και γι’ αυτό την αποσύρατε- ήταν από την πλευρά του κυβερνώντος κόμματος. Χάρη στη δική μας συμμετοχή ψηφίστηκε αυτή η τροπολογία. 
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Καμία.
     ΠΡΟΚΟΠΗΣ ΠΑΥΛΟΠΟΥΛΟΣ: Σας είχαμε πει τότε κάτι. Σας είχαμε πει εκτός απ’ αυτή να μας φέρετε και τις υπόλοιπες ρυθμίσεις εξυγίανσης του ποδοσφαίρου. Εμείς το κάναμε για να σας δείξουμε τις καλές μας προθέσεις. Πού είναι, κύριε Υπουργέ, όλες οι άλλες ρυθμίσεις; Είστε ευχαριστημένος από το τι συμβαίνει σήμερα στο ελληνικό ποδόσφαιρο; Η διαφάνεια έχει επέλθει; Η ηρεμία έχει επέλθει; Είστε υπερήφανος για όλη αυτήν την κατάσταση; 
     Εσείς είστε υπόλογος, διότι οι ρυθμίσεις που κάνατε την εποχή εκείνη έμειναν μετέωρες. Το μετέωρο βήμα του κ. Φλωρίδη και της Κυβέρνησης Σημίτη γενικότερα πάνω στην εξυγίανση του ποδοσφαίρου. Σας το ξαναλέω για πολλοστή φορά: Ένα θετικό μέτρο που φέρατε τότε, αν δεν υπήρχε η δική μας Παράταξη, δεν θα το είχατε περάσει. Μην αιτιάσθε, λοιπόν, ούτε ένα Βουλευτή αυτής της Παράταξης. Να αιτιάσθε περισσότερο Βουλευτές του κυβερνώντος κόμματος, που όπως ξέρετε είχαν πολύ περισσότερες αντιρρήσεις από κάποιες μεμονωμένες, ασήμαντες και καθαρά θεωρητικού και συνταγματικού περιεχομένου αντιρρήσεις από την πλευρά της Νέας Δημοκρατίας. 
     Καλύτερα, όμως, να μείνουμε στο νομοσχέδιο που μας απασχολεί. Έχουμε σημαντικά θέματα να λύσουμε. Τελειώνω με την τελευταία παρατήρηση. Δεν θα μας πείτε τι θα κάνετε, σας παρακαλώ πολύ, με το ζήτημα το οποίο αφορά τα πλασματικά χρόνια, για τα Σώματα Ασφαλείας, το Λιμενικό και το Πυροσβεστικό; Αυτήν την πλασματική τριετία, την οποία έχετε αναγνωρίσει σε μεγάλο κομμάτι των κατώτερων αξιωματικών αλλά όχι των υπολοίπων, θα τη δεχθείτε, χωρίς να καταβάλουν ποσό; Θα  δεχθείτε τουλάχιστον ότι θα καταβάλουν το ποσό της εισφοράς που τους αναλογεί; Είναι μια διπλή δυνατότητα που σας δίνουμε. Είναι μία χειρονομία που μπορείτε να κάνετε και που θα ήταν ιδιαιτέρως χρήσιμη.
     ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Τζέκης.
     ΑΓΓΕΛΟΣ ΤΖΕΚΗΣ: Κύριε Πρόεδρε, ήθελα να κάνω μία διευκρίνιση στο άρθρο 8. Άκουσα τον Κοινοβουλευτικό Εκπρόσωπο του ΠΑΣΟΚ. Είπε ότι για τη νομοθετική ρύθμιση για το ασφαλιστικό της ΔΕΗ είχαν συμφωνήσει όλα τα κόμματα. Αυτό δεν είναι αληθές. Κατά την ψήφιση του σχετικού νόμου το Κομμουνιστικό Κόμμα Ελλάδας είχε διαφωνήσει και είχε καταψηφίσει για δύο συγκεκριμένους λόγους. 
     Πρώτον, γιατί θεωρούσε ότι εκείνη η νομοθετική ρύθμιση άνοιγε το δρόμο της ιδιωτικοποίησης της ΔΕΗ και κατά δεύτερον θεωρούσε ότι η ενσωματωμένη περιουσία της ΓΕΝΟΠ-ΔΕΗ, του ασφαλιστικού ταμείου, ήταν ενσωματωμένη στην υπηρεσία γιατί υπήρχε η ασφάλιση στον εργοδότη, η οποία πιστεύαμε ότι έπαιξε έναν ουσιαστικό ρόλο στην ανάπτυξη της ΔΕΗ. Επομένως με τον τρόπο και τη ρύθμιση όπως έγινε δεν εξασφαλίζονταν οι εργαζόμενοι.
     Πιστεύουμε ότι η πορεία των πραγμάτων δικαιολογεί και τη σημερινή στάση μας να είμαστε αντίθετοι στο άρθρο 8, για τη ρύθμιση δηλαδή ώστε τα οφειλόμενα ποσά των 100 δισεκατομμυρίων δραχμών του δημοσίου προς το ταμείο της ΔΕΗ να δοθούν υπό τη μορφή μετοχών. 
     Πιστεύουμε ότι είναι συνεπής η στάση μας και τότε και τώρα, αλλά δεν καταλαβαίνω για ποιο λόγο ο Κοινοβουλευτικός Εκπρόσωπος του ΠΑΣΟΚ θέλει να εμπλέξει και το Κομμουνιστικό Κόμμα Ελλάδας σε μια συμφωνία που υπήρξε τότε μέσα στη Βουλή και με τη Νέα Δημοκρατία. 
     Διευκρινίζω ότι με τον τρόπο αυτό, όπως πάμε να λύσουμε και σήμερα το συνταξιοδοτικό ζήτημα της ΓΕΝΟΠ-ΔΕΗ, δηλαδή με το να τους δώσουμε αυτό το χρηματικό ποσό, δεν θα προσφέρουμε καλές υπηρεσίες. Αν θέλετε, επαναφέρω μία πρόταση προς τον κύριο Υπουργό, να εξασφαλίσει τον τύπο ακόμα των μετοχών. Είναι 13,70 η τιμή της μετοχής.
      Ας εξασφαλίσει, λοιπόν, αυτήν την τιμή της μετοχής και αν πέφτει προς τα κάτω η τιμή να καλύπτει από τον κρατικό προϋπολογισμό η Κυβέρνηση το υπόλοιπο ποσό. Έτσι πιστεύουμε ότι εξασφαλίζει την ομαλή πορεία του συνταξιοδοτικού ζητήματος των εργαζομένων στη ΔΕΗ.
      Γνωρίζουμε ότι η πλειοψηφία των διοικήσεων των ασφαλιστικών ταμείων διορίζεται από την Κυβέρνηση. Επομένως, οι εντολές των Υπουργών κλπ. γίνονται πραγματικότητα από τις διορισμένες διοικήσεις. Αυτό προς το φίλο εισηγητή της Πλειοψηφίας. Γιατί αν το αφήσουμε στη διοίκηση είναι σαν να λέμε ότι θα κάνει ό,τι πει το Υπουργείο. 
      ΠΡΟΕΔΡΟΣ (Απόστολος Κακλαμάνης): Μάλιστα. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε παρακαλώ το λόγο.
      ΠΡΟΕΔΡΟΣ (Απόστολος Κακλαμάνης): Δεν μπορείτε να πάρετε το λόγο κύριε συνάδελφε.
      Ο κύριος Υπουργός έχει το λόγο και θα κλείσουμε τη συζήτηση.
      Ορίστε, κύριε Υπουργέ.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, ετέθησαν διάφορα πολιτικά ζητήματα με αφορμή τη συζήτηση. Γίνεται αυτό και νομίζω ότι όλα αυτά χρήζουν μιας πολύ σύντομης απάντησης. 
      Με αφορμή τη συζήτηση για το άρθρο 8 αναφέρθηκε ότι η Κυβέρνηση αθετεί μια συμφωνία που έχει με τους εργαζόμενους της ΔΕΗ προκειμένου να ενισχύει το ασφαλιστικό τους ταμείο με ένα συγκεκριμένο ποσό κάθε χρόνο και αντ’ αυτού επιλέγει σε κάποιες περιπτώσεις να δίδει έναντι μέρους αυτού του ποσού, μετοχές ίσης αξίας της ΔΕΗ. 
      Πρέπει πρώτον να πω ότι δεν υπάρχει καμία παράβαση καμίας συμφωνίας. Θέλω να γνωστοποιήσω στους συναδέλφους, γιατί πολλά πράγματα λέγονται εύκολα εδώ πέρα ότι το ελληνικό δημόσιο καταβάλλει κάθε χρόνο στον ΟΑΠ-ΔΕΗ 120 δισεκατομμύρια δραχμές. Αυτή είναι η συμμετοχή του ελληνικού δημοσίου στον ΟΑΠ-ΔΕΗ κάθε χρόνο, 120 δισεκατομμύρια δραχμές. 
      Κατά συνέπεια πρόκειται για ένα τεράστιο βάρος που ανέλαβε ο κρατικός προϋπολογισμός, προκειμένου να μην αντιμετωπίσει ποτέ πρόβλημα αυτό το ταμείο. 
      Δεύτερον, είπα και προηγουμένως ότι τα ασφαλιστικά ταμεία έχουν τη δυνατότητα αλλά και την υποχρέωση εφόσον ασκούν μια σωστή διαχείριση των αποθεματικών τους για το μέλλον, να επενδύουν και σε ισχυρές μετοχές. Αυτό γίνεται από τα ασφαλιστικά ταμεία όλου του κόσμου. Υπάρχει, λοιπόν, ένα αντίστοιχο πλαίσιο και για την Ελλάδα. 
      Το ερώτημα που θα θέσω είναι το εξής: Εάν αύριο το διοικητικό συμβούλιο του Οργανισμού Ασφάλισης Εργαζομένων στη ΔΕΗ αποφασίσει να επενδύσει σε μετοχές της ΔΕΗ από μόνο του, θα είναι αυτό επιλήψιμο; Θα είναι αυτό μια επικίνδυνη επένδυση; Εάν αποφασίσει αύριο να επενδύσει σε μετοχές της Εθνικής Τράπεζας, σε μετοχές της Εμπορικής Τράπεζας, σε ομόλογα του ελληνικού δημοσίου…
      ΠΡΟΚΟΠΗΣ ΠΑΥΛΟΠΟΥΛΟΣ: Αν δεν θέλει;
      ΠΡΟΕΔΡΟΣ (Απόστολος Κακλαμάνης): Παρακαλώ μη διακόπτετε. Δεν είναι σωστό να διακόπτουμε χωρίς τη συγκατάθεση του ομιλητού.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Η σύγχρονη χρηματοοικονομική διαχείριση των ασφαλιστικών ταμείων επιβάλλει να επενδύουν τα αποθεματικά τους σε ισχυρούς τίτλους, έτσι ώστε για το μέλλον να έχουν ισχυρές διασφαλίσεις. Αυτό κάνουν τα ασφαλιστικά ταμεία όλου του κόσμου. Αυτό, λοιπόν, μπορεί να κάνει και ο ΟΑΠ-ΔΕΗ.
      Ενώ, λοιπόν, μπορεί ο ΟΑΠ-ΔΕΗ να το κάνει αυτοτελώς, πρωτογενώς με δική του απόφαση και δεν υπάρχει κανένα απολύτως πρόβλημα, είναι πρόβλημα όταν το δημόσιο έρχεται και δίνει μετοχές ίσης αξίας με ένα μέρος του ποσού το οποίο ετησίως οφείλει. Και σας είπα βεβαίως ότι πόσες μετοχές θα μπορούσε να δώσει το ελληνικό δημόσιο της ΔΕΗ απ’ αυτές που κατέχει, όταν το ποσό το οποίο καταβάλλει ετησίως είναι 120 δισεκατομμύρια δραχμές; Κάθε χρόνο δίνει 120 δισεκατομμύρια δραχμές. Θα δώσει, λοιπόν, μετοχές 10, 20 δισεκατομμυρίων δραχμών και αυτό θα θεωρηθεί επισφαλής επένδυση του ΟΑΠ-ΔΕΗ στις μετοχές της ίδιας της επιχείρησης, για την οποία οι εργαζόμενοι έχουν δώσει τη γραπτή τους συγκατάθεση; Για ποια αθέτηση συμφωνίας μεταξύ Κυβέρνησης και εργαζομένων μιλάτε, όταν οι ίδιοι οι εργαζόμενοι με έγγραφό τους δηλώνουν την συγκατάθεσή τους γι’ αυτήν τη ρύθμιση; Για ποια αθέτηση συμφωνίας μιλάτε; Πρώτοι οι εργαζόμενοι θα είχαν ξεσηκωθεί εάν εδώ υπήρχε ο παραμικρός κίνδυνος για το μέλλον του ασφαλιστικού τους ταμείου. 
      Κατά συνέπεια εδώ δεν υπάρχει κανένα πρόβλημα. Και βεβαίως δεν υπάρχει κανένα πρόβλημα να καλυφθούν οι οποιεσδήποτε μαύρες τρύπες του προϋπολογισμού. Το ακούσαμε και αυτό. Ο προϋπολογισμός, κυρίες και κύριοι συνάδελφοι, εκτελείται με έναν τρόπο απολύτως ακριβή. 
      Αναφερθήκατε και στους ελέγχους της EUROSTAT πάνω στους οποίους φροντίσατε να παίξετε τις προηγούμενες μέρες. Αλλά ατυχώς για σας –και θα σας το εξηγήσω αυτό- η EUROSTAT την περασμένη άνοιξη άλλαξε τους κανόνες με βάση τους οποίους μετράει το δημόσιο χρέος. Από την ώρα που άλλαξε τους κανόνες έγινε και η προσαρμογή η δική μας, διότι η EUROSTAT το NISA 95 που είναι ο κανονισμός με βάση τον οποίον μετράει το χρέος, τον άλλαξε την άνοιξη και τον άλλαξε μονομερώς. Τότε λοιπόν η Κυβέρνηση δεν υπέστη κανέναν έλεγχο από πλευράς EUROSTAT. Προσάρμοσε αυτομάτως τα στοιχεία του δημόσιου χρέους πάνω στους νέους κανόνες.
      AΔΑΜ ΡΕΓΚΟΥΖΑΣ: Μα, τι λέτε τώρα;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Μπορείτε να διαφωνείτε, πείτε ό,τι θέλετε.
      AΔΑΜ ΡΕΓΚΟΥΖΑΣ: Δεν είναι έτσι.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Μα το φετινό καλοκαίρι άλλαξε τους κανόνες με τους οποίους υπολογίζει το έλλειμμα.
      AΔΑΜ ΡΕΓΚΟΥΖΑΣ: Τι είναι αυτά που λέτε;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών):  Όταν θα γίνει μία ανάλογη συζήτηση, πείτε τα δικά σας.
      AΔΑΜ ΡΕΓΚΟΥΖΑΣ: Θα τα πούμε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Έτσι, όλες οι χώρες της Ευρωπαϊκής Ένωσης έκαναν προσαρμογές και στο έλλειμμα. Έκανε και η Ελλάδα προσαρμογές. Και αυτές επικροτήθηκαν από την Ευρωπαϊκή Επιτροπή. Ο κ. Σώλντερς έκανε χθες δηλώσεις ευμενείς για την Ελλάδα, λέγοντας ότι αυτή η προσαρμογή δείχνει την πραγματική δύναμη της σύγχρονης ελληνικής οικονομίας, δείχνει ότι η δημοσιονομική της δυνατότητα είναι μεγάλη. Και ενώ προστρέξατε να πείτε ότι η EUROSTAT έκανε ελέγχους και τώρα πάμε στην περιοχή των ελλειμμάτων, ήρθε χθες δυστυχώς για σας η Moody’s -o μεγαλύτερος οργανισμός  του κόσμου που κατατάσσει τις οικονομίες- και αναβάθμισε την Ελλάδα κατά μία ολόκληρη κατηγορία, με αποτέλεσμα να ωφεληθεί αμέσως η Ελλάδα μερικές δεκάδες εκατομμυρίων ευρώ, επειδή ακριβώς πέφτουν τα επιτόκια δανεισμού. Εσείς που προβλέπετε διαρκώς καταστροφές, τα τελευταία πέντε χρόνια και κάθε χρόνο οι διεθνείς οργανισμοί αναβαθμίζουν την πορεία της ελληνικής οικονομίας, με αποτέλεσμα να κερδίζουμε δισεκατομμύρια δραχμές. Και αυτές οι καταστροφές δεν έρχονται. Ευτυχώς για τη χώρα, δεν λαμβάνουν οι διεθνείς αγορές υπόψη τους τις επιπόλαιες προσεγγίσεις σας στην οικονομία, αλλά λαμβάνουν υπόψη μόνο τις αναλύσεις και τις εκθέσεις των διεθνών οικονομικών οργανισμών, από τις οποίες και εξαρτάται η συμπεριφορά των αγορών έναντι της ελληνικής οικονομίας. Eκεί που φοβηθήκατε ότι μπαίνουμε σε μία περίοδο που θα αμφισβητηθεί η πιστοληπτική ικανότητα της χώρας, την επομένη μέρα ήρθε η Moody’s και την αναβάθμισε κατά μία ολόκληρη κατηγορία, και κερδίσαμε από σήμερα μερικές εκατοντάδες εκατομμύρια ευρώ, επειδή τα επιτόκια των δεκαετών ομολόγων του ελληνικού δημοσίου έχουν πέσει και πλησιάζουν τα γερμανικά ομόλογα. Αυτή είναι  η εξέλιξη της οικονομίας μας, που εσείς λέτε ότι πάμε τώρα δήθεν να καλύψουμε με κάποια «ψευτοδισεκατομμύρια» από τους εργαζόμενους του ΟΑΠ-ΔΕΗ.
      ΠΡΟΕΔΡΟΣ (Απόστολος Κακλαμάνης): Επί των άρθρων έχετε κάτι να προσθέσετε, κύριε Υπουργέ, για να κλείσουμε;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών):  Θα ήθελα να υπενθυμίσω στον κ. Παυλόπουλο ότι δεν θυμάται καλά την περίπτωση…
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, όλοι είμεθα στην Αίθουσα και δεν χρειάζεται νέα ανακύκλωση της συζητήσεως. Και την τροπολογία θυμόμαστε πως ήρθε, πως δεν απεσύρθη, πως αναγκαστήκατε να φέρετε νομοσχέδιο. Τα ζήσαμε. Μην λέμε ξανά τα ίδια.
      Πέστε αν έχετε να προσθέσετε κάτι για τα άρθρα και να κλείσουμε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Για λόγους τάξεως, θα ήθελα να προσθέσω στην παράγραφο 5 ότι για τη θεμελίωση ή την προσαύξηση του συνταξιοδοτικού δικαιώματος, συνυπολογίζεται και ο χρόνος στέρησης του διαβατηρίου της ιθαγένειας. Θα πρέπει και με βάση τη σχετική γνωμοδότηση του Ελεγκτικού Συνεδρίου να υπάρξει τουλάχιστον τριετής βουλευτική θητεία και πάνω εκεί να προστίθεται. Όχι με εξάμηνη θητεία ή με ετήσια θητεία να προστίθεται.
      ΠΑΝΑΓΙΩΤΗΣ ΛΑΦΑΖΑΝΗΣ: Αυτό δεν το λέει.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών):  Είναι η παράγραφος 5 του άρθρου 6.
      ΠΡΟΕΔΡΟΣ (Απόστολος Κακλαμάνης): Πώς το διατυπώνετε;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Διατυπώνεται: Επίσης συνυπολογίζεται τόσο για τη θεμελίωση συνταξιοδοτικού δικαιώματος -και εδώ προσθέτουμε- «εφόσον υπάρχει βουλευτική θητεία τριών ετών» όσο και για την προσαύξηση της σύνταξης, ο χρόνος στέρησης διαβατηρίου κλπ. 
      Αυτό γίνεται γιατί πρέπει να υπάρχει μία πρώτη βασική βουλευτική θητεία πάνω στην οποία να προστίθεται και να θεμελιώνεται δικαίωμα συντάξεως.
      ΠΑΝΑΓΙΩΤΗΣ ΛΑΦΑΖΑΝΗΣ:  Κάνετε και μία προσαύξηση της σύνταξης;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Είναι ψηφισμένη η διάταξη. Είναι όπως ψηφίστηκε. Είναι όπως την ψηφίσαμε στην επιτροπή, δεν την αλλάξαμε εδώ.
      Θέλω να πω επίσης –γιατί εδώ δημιουργήθηκαν εντυπώσεις- όσον αφορά τις πολεμικές συντάξεις σε τρεις δόσεις. Η διάταξη είναι πολύ συγκεκριμένη. Τι προβλέπει; Το νομοσχέδιο το ψηφίζουμε τώρα. Θα δημοσιευτεί στην Εφημερίδα της Κυβερνήσεως περίπου μετά από ένα μήνα. Και στην πραγματικότητα η εφαρμογή του θα αρχίσει από το Δεκέμβριο. 
      Τι λέει η διάταξη αυτή; Λέει ότι αναδρομικά από 1.1. 2002 και στη συνέχεια από 1.7.2002 και 1.1.2003 δίδεται όλο το ποσό. Άρα, σε ένα χρόνο είναι όλη η αναπροσαρμογή. Από 1.1.2003 που θα εφαρμοστεί αυτή, θα τα πάρουν όλα. Είναι τρεις δόσεις αλλά σε ένα χρόνο. Στην πραγματικότητα μία δόση είναι.
      ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση …
      ΠΡΟΚΟΠΗΣ ΠΑΥΛΟΠΟΥΛΟΣ:  Κύριε Πρόεδρε, σας είχα παρακαλέσει πριν να μου δώσετε το λόγο για ένα λεπτό.
      ΠΡΟΕΔΡΟΣ (Απόστολος Κακλαμάνης): Είπα ότι κηρύσσεται περαιωμένη η συζήτηση.
      ΠΡΟΚΟΠΗΣ ΠΑΥΛΟΠΟΥΛΟΣ: Μα, για ένα λεπτό θέλω να απαντήσω.
      ΠΡΟΕΔΡΟΣ (Απόστολος Κακλαμάνης): Μα, η απάντηση θέλει ανταπάντηση.
      ΠΡΟΚΟΠΗΣ ΠΑΥΛΟΠΟΥΛΟΣ: Μα, για ένα λεπτό με το ρολόι.
      ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, οφείλω μία απάντηση στον κύριο Υπουργό διότι έφυγε από το θέμα.
      Κύριε Υπουργέ, αφού ανοίξατε τη συζήτηση πρέπει να σας πω ότι ο έλεγχος της EUROSTAT συνεχίζεται. Από τα δώδεκα σημεία μόνο τα δύο έχουν ελεγχθεί. Και όσον αφορά το δημόσιο χρέος είστε υπόλογοι γιατί είστε εκείνοι που αυξήσατε από το 99% στο 105%, αφού αναγκαστήκατε, λόγω Ευρωπαϊκής Ένωσης, να αποδεχθείτε τις αλχημείες. Τη δημιουργική λογιστική την είχατε αποδεχθεί ως μέθοδο για να μπορέσουμε να συγκλίνουμε και να μπούμε στην ευρωζώνη. Την ακολουθήσατε μετά ως πολιτική και να πού οδηγούμεθα. 
      Είστε υπερήφανος γιατί η Moody’s  αναβάθμισε την Ελλάδα ως προς την πιστοληπτική της ικανότητα. Είναι καλό να μάθει ο κύριος Υπουργός κύριοι συνάδελφοι….
ΠΡΟΕΔΡΟΣ (Απόστολος Κακλαμάνης): Κύριε συνάδελφε, να απευθύνεστε στο Προεδρείο. Εγώ δε θα σας χαμογελώ ώστε να προσελκύω περισσότερο την προσοχή σας όσο θα μιλάτε.
ΠΡΟΚΟΠΗΣ ΠΑΥΛΟΠΟΥΛΟΣ: Δεν μας είπε ο κύριος Υπουργός ότι η πιστοληπτική ικανότητα αναβαθμίζεται για όλες τις χώρες που μπαίνουν στην ευρωζώνη. Ενώ όλες οι άλλες χώρες αναβαθμίστηκαν όταν μπήκαν στην ευρωζώνη, η μόνη που δεν είχε αναβαθμιστεί ήταν η Ελλάδα. Και επειδή αναβαθμίστηκε αναγκαστικά, επειδή μπήκαμε στην ευρωζώνη, τελευταία και με τους χειρότερους όρους, αυτό η Κυβέρνηση το θεωρεί νίκη. Είναι μια Κυβέρνηση μειωμένων προσδοκιών. Είναι η Κυβέρνηση που κάνει το ελάχιστο και διεκδικεί το μέγιστο. 
Κύριε Υπουργέ, η Μoody’s μας αναβάθμισε αναγκαστικά αλλά με τους χειρότερους όρους. Είμαστε, ναι ή όχι, ουραγοί όσον αφορά την πιστοληπτική ικανότητα μέσα στην Ευρωπαϊκή Ένωση; Είμαστε, ναι ή όχι, δέκατοι πέμπτοι; Εάν ξεπεράσουμε έστω και έναν, να είστε υπερήφανοι. Όσο όμως είμαστε τελευταίοι να ξέρετε ότι είστε εκείνοι που το 1981 πήρατε στην Ελλάδα να είναι στον σκληρό πυρήνα της Ευρώπης και κορυφαία χώρα και την οδηγήσατε να σέρνεται, στην κυριολεξία, μέσα στην Ευρώπη. Αυτή είναι η πολιτική σας.
(Θόρυβος, διαμαρτυρίες από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Απλώς, θέλω να υπενθυμίσω στον κ. Παυλόπουλο ότι είναι η πέμπτη συνεχής χρονιά που η Moody’s αναβαθμίζει την πιστοληπτική ικανότητα της χώρας ενώ επί πέντε χρόνια εσείς προβλέπετε καταστροφές. Και αυτό το έκανε τη στιγμή που υποβάθμισε την πιστοληπτική ικανότητα της Ιαπωνίας. Σκεφθείτε το αυτό. 
ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση επί των άρθρων 6, 7 και 8 και εισερχόμεθα στην ψήφισή τους κεχωρισμένως. 
Ερωτάται το Σώμα:  Γίνεται δεκτό το άρθρο 6 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης):  Συνεπώς το άρθρο 6 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 7;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 7 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 8;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 8 έγινε δεκτό κατά πλειοψηφία.
Το άρθρο 9 έχει ψηφιστεί. 
Θα διακόψουμε εδώ τη συζήτηση. Αύριο θα συζητήσουμε την πράξη νομοθετικού περιεχομένου. Την Πέμπτη θα ολοκληρώσουμε τη συζήτηση του νομοσχεδίου με τη συζήτηση των τροπολογιών που εκκρεμούν.
Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 22 Οκτωβρίου 2002, της Τετάρτης 23 Οκτωβρίου 2002 και της Πέμπτης 24 Οκτωβρίου 2002 και παρακαλώ το Σώμα για την επικύρωσή τους.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά των συνεδριάσεων της Τρίτης 22 Οκτωβρίου 2002, της Τετάρτης 23 Οκτωβρίου 2002 και της Πέμπτης 24 Οκτωβρίου 2002 επικυρώθηκαν.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.30’ λύεται η συνεδρίαση για αύριο ημέρα Τετάρτη 6 Νοεμβρίου 2002 και ώρα 10.30’ με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 5-11-2002	ΣΕΛ. 1

