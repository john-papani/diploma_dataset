ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΜΣΤ’

Πέμπτη 6 Δεκεμβρίου 2007


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο της Λεοντείου Σχολής, το 10ο Δημοτικό Σχολείο Κορίνθου, το 2ο ΤΕΕ Περιστερίου, το 2ο Γενικό Λύκειο Καρδίτσας και το Πειραματικό Γυμνάσιο Καλαμάτας, σελ.
3. Ανακοινώνονται θερμά συλλυπητήρια προς την οικογένεια του σμηναγού  της Πολεμικής Αεροπορίας Α. Μπατσαρά, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 7 Δεκεμβρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής ‘Αμυνας:
i. σχετικά με το πεδίο ασκήσεων της περιοχής Ψηλού Στάλου στο Νομό ‘Εβρου, σελ.
ii. σχετικά με δημοσιεύματα του Τύπου αναφερόμενα στην αύξηση του αριθμού των Ελλήνων στρατιωτικών στο Αφγανιστάν κ.λπ., σελ.
iii. σχετικά με τα οδοιπορικά έξοδα για εκτέλεση υπηρεσίας εκτός έδρας των στελεχών του Πολεμικού Ναυτικού, σελ.
β) Προς τον Υπουργό Οικονομίας και Οικονομικών:
i. σχετικά με το σταδιακό έλεγχο του Ο.Τ.Ε. από τη «MARFIN INVESTMENT GROUP» κ.λπ., σελ.
ii. σχετικά με τις αμοιβές υψηλόβαθμων στελεχών σε Δ.Ε.Κ.Ο., Οργανισμούς, Υπουργεία κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την εκπαίδευση και μετεκπαίδευση  των ιατρών κ.λπ., σελ.
δ) Προς τον Υπουργό Απασχόλησης και Κοινωνικής Προστασίας, σχετικά με την υποχρεωτικότητα της Συλλογικής Σύμβασης Εργασίας των Ιδιωτικών Κλινικών και Μονάδων Φροντίδας Ηλικιωμένων-Γηροκομείων όλης της χώρας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων-Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις», σελ.
2. Κατάθεση σχεδίων νόμων:
α) Οι Υπουργοί Εσωτερικών, Εξωτερικών, Οικονομίας και Οικονομικών και Εθνικής Παιδείας και Θρησκευμάτων, κατέθεσαν σχέδιο νόμου: «Διοίκηση και Διαχείριση των Βακουφίων της Μουσουλμανικής Μειονότητας στη Δυτική Θράκη και των περιουσιών τους», σελ.
β) Οι Υπουργοί Δικαιοσύνης, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Αποχώρηση από την υπηρεσία δικαστικών λειτουργών», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
 ΑΛΟΓΟΣΚΟΥΦΗΣ Γ., σελ.
ΒΕΛΟΠΟΥΛΟΣ Κ., σελ.
ΒΟΡΙΔΗΣ Μ., σελ.
ΚΑΛΑΝΤΖΑΚΟΥ Σ., σελ.
ΛΑΜΠΙΡΗΣ Η., σελ.
ΛΑΦΑΖΑΝΗΣ Π., σελ.
ΜΕΛΑ Π., σελ.
ΜΠΑΝΙΑΣ Ι., σελ.
ΝΤΟΛΙΟΣ Γ., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΤΑΣΟΥΛΑΣ Κ., σελ.

Β. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΠΟΣΤΟΛΑΤΟΣ Β., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΟΣΜΙΔΗΣ Ι., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΜΠΟΥΓΑΣ Ι., σελ.
ΝΑΣΙΩΚΑΣ Ε., σελ.
ΟΙΚΟΝΟΜΟΥ Β., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΡΟΝΤΟΥΛΗΣ Α., σελ.
ΣΚΟΥΛΑΚΗΣ Ε., σελ.
ΣΚΟΥΛΑΣ Ι., σελ.
ΧΑΙΔΟΣ Χ., σελ.
ΧΑΡΑΛΑΜΠΟΥΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.

ΠΡΑΚΤΙΚΑ ΒΟΥΛΗΣ
Η΄ ΑΝΑΘΕΩΡΗΤΙΚΗ ΒΟΥΛΗ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ  ΜΣΤ΄
Πέμπτη 6 Δεκεμβρίου 2007
      Αθήνα, σήμερα στις 6 Δεκεμβρίου 2007, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κυριάκο Βελόπουλο, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία το Σωματείο Εργαζομένων Λειτουργίας ΜΕΤΡΟ Αθηνών ζητεί να ενταχθούν οι εργαζόμενοι του ΑΤΤΙΚΟ ΜΕΤΡΟ, στα βαρέα και ανθυγιεινά επαγγέλματα.
      2) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία ο Πανελλήνιος Σύλλογος Γεωλόγων Δημοσίου ζητεί να χορηγηθεί το ειδικό επίδομα – αντισταθμίσματος σε όλους τους γεωλόγους του Δημόσιου Τομέα.
      3) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία οι Γεωτεχνικοί των Ο.Τ.Α. Α΄ Βαθμού, ζητούν την επέκταση της καταβολής του ειδικού επιδόματος στους πτυχιούχους Α.Ε.Ι. γεωτεχνικούς υπαλλήλους  και στους πτυχιούχους Τ.Ε.Ι. τεχνολόγους γεωπονίας και δασοπονίας υπαλλήλους των Ο.Τ.Α..
      4) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία ο Σύλλογος Μονίμων Υπαλλήλων Ενιαίου Φορέα Ελέγχου Τροφίμων ζητεί τη λήψη μέτρων αναβάθμισης του Ε.Φ.Ε.Τ..
      5) Ο Βουλευτής Λαρίσης κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά, με την οποία η Ομοσπονδία Μελισσοκομικών Συλλόγων Ελλάδος ζητεί τη λήψη μέτρων οικονομικής στήριξης των μελισσοπαραγωγών.
      6) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία ο κ. Ιωάννης Καρτσιδήμας, καθηγητής μέσης εκπαίδευσης, ζητεί να του εγκριθεί και χορηγηθεί γονική άδεια ανατροφής τέκνου του.
      7) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας, στο οποίο ζητείται η απόδοση εργασιακών και ασφαλιστικών δικαιωμάτων στους σχολικούς τροχονόμους.
      8) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Δήμαρχος Πελασγίας ζητεί την καταβολή αποζημίωσης στους ελαιοπαραγωγούς της περιοχής του που καλλιέργειές τους καταστράφηκαν από τον καύσωνα της 26ης και 27ης Ιουνίου 2007.
      9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Πρύτανης του Πανεπιστημίου Κρήτης ζητεί την προκήρυξη θέσεων φυλάκων για την προστασία του Πανεπιστημίου.
      10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η κυρία Γεωργία Μακριδάκη ζητεί διακομματικό έλεγχο και διακομματικό προεδρείο για την Α.Σ.ΠΑΙ.Τ.Ε..
      11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία το Ινστιτούτο Θαλάσσιας και Περιβαλλοντικής ΄Ερευνας Αιγαίου «Αρχιπέλαγος» ζητεί την άμεση ανέλκυση του ναυαγίου του «Sea Diamond» από το λιμάνι της Σαντορίνης.
      12) Ο Βουλευτής ΄Αρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά, με την οποία ο Πανελλήνιος Σύλλογος Διοικητικού Προσωπικού Λεωφορείων ζητεί να μην επιτρέπεται η είσπραξη του αντιτίμου των εισιτηρίων από εξουσιοδοτημένους πράκτορες.
      13) Ο Βουλευτής ΄Αρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά, με την οποία ο κ. Ιωάννης Γεωργούλας, καθηγητής καταγγέλλει την κλοπή τριών λειψανοθηκών από την Ιερά Μονή της Αγίας Αικατερίνης ΄Αρτας και ζητεί τον εντοπισμό και την τιμωρία των κλεπτών.
      14) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά, με την οποία ο Δήμος Μόβρης Αχαΐας  ζητεί τη δημιουργία τμήματος Τροχαίας στην εθνική οδό Πατρών – Πύργου.
      15) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά, με την οποία ο Εμποροβιομηχανικός Σύλλογος Ι.Π. Μεσολογγίου ζητεί την ίδρυση και μετονομασία νέων τμημάτων στο Τ.Ε.Ι. Μεσολογγίου.
      16) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά, με την οποία ο Νομάρχης Αιτωλοακαρνανίας ζητεί την παράταση της προθεσμίας προσκόμισης άδειας ίδρυσης και λειτουργίας κτηνοτροφικής εκμετάλλευσης για τους κτηνοτρόφους του Νομού Αιτωλοακαρνανίας, που είναι ενταγμένοι στο πρόγραμμα βιολογικής κτηνοτροφίας, έτους 2005.
      17) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά, με την οποία ο Νομάρχης Αιτωλοακαρνανίας ζητεί την αναβάθμιση του αστυνομικού σταθμού Αλυζίας Αιτωλοακαρνανίας, σε Αστυνομικό Τμήμα.
      18) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία η Ιερά και Ιστορική Μονή Αγίας Λαύρας Καλαβρύτων  ζητεί να της καταβληθεί το υπόλοιπο ποσόν εγκεκριμένης πίστωσης από το Ε.Τ.Ε.Ρ.Π.Σ..
      19) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δήμος Ακράτας Αχαΐας ζητεί τη συνέχιση της λειτουργίας του Αγρονομείου Ακράτας Αχαΐας.
      20) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την επίλυση συνταξιοδοτικού προβλήματος μερίδας των μελών του.
      21) Οι Βουλευτές Κέρκυρας Β’ Πειραιώς, Α’ Αθηνών και Β’ Αθηνών κυρίους ΧΑΡΑΛΑΜΠΟΣ ΧΑΡΑΛΑΜΠΟΥΣ  ΒΕΡΑ ΝΙΚΟΛΑΪΔΟΥ, ΕΥΘΑΛΙΑ ΚΑΦΑΝΤΑΡΗ και ΕΥΑ ΜΕΛΑ αντίστοιχα, κατέθεσαν αναφορά, με την οποία η Συντονιστική Επιτροπή Αγώνα Αναπήρων ζητεί τη λήψη μέτρων οικονομικής, ασφαλιστικής και εργασιακής στήριξης των αναπήρων ατόμων και των οικογενειών τους.
      22) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία η κ. Ειρήνη Τσίρκα καταγγέλλει τις κακές συνθήκες περίθαλψης της μητέρας της σε δημόσιο νοσοκομείο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 382/8-10-2007 ερώτηση του Βουλευτή κ. Αναστασίου Κουράκη δόθηκε με το υπ’ αριθμ. 128501/15-11-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
	«Απαντώντας στην με αριθμό .382/8-10-2007 ερώτηση και στην με αριθμό 232/19-10-2007 αναφορά που κατατέθηκαν στη Βουλή από τους Βουλευτές κυρίους Α. Κουράκη, Β. Νικολαΐδου και Λ. Κανέλλη σχετικά με τη χρηματοδότηση των Κέντρων Πρόληψης του ΟΚΑΝΑ, σας γνωρίζουμε τα εξής:
      Η Προγραμματική Σύμβαση για τη λειτουργία των Κέντρων Πρόληψης Εξαρτησιογόνων Ουσιών υπεγράφη την 19-2-2004 από τα εξής συμβαλλόμενα μέρη:
      1. Υπουργείο Εξωτερικών
      2. Υπουργείο Υγείας και Κοινωνικής Αλληλεγγύης
      3. Οργανισμός κατά των Ναρκωτικών (ΟΚΑΝΑ)
      4. Κεντρική Ένωση Δήμων και Κοινοτήτων (ΚΕΔΚΕ)
		5. Ελληνική Εταιρία Τοπικής Ανάπτυξης και Αυτοδιοίκησης (ΕΕΤΑΑ)
      Η ανωτέρω Σύμβαση λήγει την 31-12-2007.
      Ο ΟΚΑΝΑ εγκαίρως από την 11-1-2007 απέστειλε προς όλα τα συμβαλλόμενα μέρη και με κοινοποίηση στην Επιτροπή Παρακολούθησης επιστολή, με την οποία επισημαίνεται ότι πρόθεση και επιδίωξη του Οργανισμού είναι η περαιτέρω συνέχιση της ανωτέρω συνεργασίας για την επόμενη πενταετία, με την υπογραφή νέας 5ετούς προγραμματικής σύμβασης, με στόχο την υποστήριξη του θεσμού της λειτουργίας των Κέντρων Πρόληψης Εξαρτησιογόνων Ουσιών ανά την Ελλάδα.
	Για τη ρύθμιση της οφειλής προς τα Κέντρα Πρόληψης Εξαρτησιογόνων Ουσιών θα καταβληθεί εντός του μηνός Δεκεμβρίου τμήμα της οφειλής του ΟΚΑΝΑ. Με την τακτική επιχορήγηση του Υπουργείου Υγείας και Κοινωνικής Αλληλεγγύης προς τον ΟΚΑΝΑ για το έτος 2008 θα προγραμματιστεί περαιτέρω μείωση της οφειλής.
Ο Υφυπουργός
Γ. ΚΩΝΣΤΑΝΤΟΠΟΥΛΟΣ»
	2. Στην με αριθμό 896/18-10-2007 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ90022/27741/1787/12-11-2007 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Β. Κεγκέρογλου , και σχετικά με το ανωτέρω θέμα αρμοδιότητάς μας, σας γνωρίζουμε τα ακόλουθα:
      1. Βασική επιδίωξη και στόχος του ΙΚΑ-ΕΤΑΜ είναι η ασφάλιση των απασχολούμενων, η μείωση της εισφοροδιαφυγής και η είσπραξη των καθυστερούμενων ασφαλιστικών εισφορών. Για την επίτευξη των στόχων αυτών έχουν ληφθεί τόσο νομοθετικά όσο και λειτουργικά μέτρα, ενώ ουσιαστική είναι η συνδρομή του Ολοκληρωμένου Πληροφοριακού Συστήματος, η ανάπτυξη του οποίου έχει ξεκινήσει και αναμένεται να ολοκληρωθεί σύντομα με την σύνδεση των υπηρεσιών Εσόδων και των αρμόδιων για την είσπραξη των απαιτήσεων του ΙΚΑ-ΕΤΑΜ Ταμειακών Υπηρεσιών.
      Ειδικότερα : Για την καταπολέμηση της εισφοροδιαφυγής οι αρμόδιοι υπάλληλοι εξωτερικού ελέγχου των κατά τόπους Υποκ/των- Παρ/των του ΙΚΑ-ΕΤΑΜ, καθώς και οι υπάλληλοι της Ειδικής Υπηρεσίας Ελέγχου Ασφ/σης (Ε.ΥΠ.Ε.Α.), διενεργούν ελέγχους στους τόπους εργασίας (σε ορισμένες περιπτώσεις με τη συνεργασία του Σώματος Επιθεώρησης Εργασίας), σύμφωνα με τις οδηγίες της Διοίκησης για εντατικοποίηση των ελέγχων.
      Επιπλέον, η υλοποίηση του Ολοκληρωμένου Πληροφοριακού Συστήματος θα επιτρέψει:
      α. τη δημιουργία και συντήρηση πλήρους και αξιόπιστου Μητρώου Εργοδοτών, έτσι ώστε να υπάρχουν ανά πάσα στιγμή τα ακριβή και ενημερωμένα στοιχεία του εργοδότη.
      β. τη δημιουργία και συντήρηση αναλυτικού «προφίλ» εργοδοτών με στοιχεία οικονομικά και μη, τα οποία συνθέτουν τη γενική εικόνα του εργοδότη και δίνουν πληροφορίες σχετικά με την αξιοπιστία του.
      γ. την εφαρμογή σύγχρονων μεθόδων διασταύρωσης των στοιχείων και στατιστικής ανάλυσης των αποτελεσμάτων, σχετικά με τον «χάρτη» των εργοδοτών και των εργαζομένων, ώστε να εντοπισθούν τομείς της οικονομίας, στους οποίους υπάρχει η εισφοροδιαφυγή.
      δ. την εφαρμογή εξειδικευμένων κριτηρίων, με βάση τα συμπεράσματα που εξήχθησαν από τις διασταυρώσεις, με τον κατευθυνόμενο επιτόπιο έλεγχο των εργοδοτών.
      ε. την εξοικονόμηση εργατοωρών και προσωπικού, ώστε να στελεχωθούν πλήρως οι ελεγκτικοί μηχανισμοί (ΕΥΠΕΑ, συνεργεία ελέγχου κλπ).
      Παράλληλα με το ΟΠΣ, δρομολογούνται επιμέρους δράσεις οργάνωσης των διαδικασιών ελέγχου εργοδοτών στα Υποκαταστήματα. Επίσης δίδονται κατευθύνσεις ελέγχου προς τα αρμόδια ελεγκτικά όργανα (ΕΥΠΕΑ κλπ) για τον κατά προτεραιότητα έλεγχο εργοδοτών σε ευαίσθητους τομείς απασχόλησης (όπως σε εποχικές επιχειρήσεις που βρίσκονται σε τουριστικές περιοχές).
      Στόχος των ανωτέρω δράσεων είναι ο ανασχεδιασμός του υφιστάμενου τρόπου εργασίας, η αναβάθμιση και ανακατανομή του υπάρχοντος ανθρώπινου δυναμικού και η εφαρμογή νέων διαδικασιών που να επιτρέπουν τη συστηματική παρακολούθηση των εργοδοτών άμεσα σε συνεχή βάση και όχι ευκαιριακά. Πέραν των μέτρων που έχει λάβει η Πολιτεία, σημειώνουμε τη δυνατότητα, αλλά και υποχρέωση των εργαζομένων να καταγγέλλουν στα αρμόδια όργανα περιπτώσεις που οι εργοδότες απασχολούν ανασφάλιστο προσωπικό, προκειμένου να καταπολεμηθεί η εισφοροδιαφυγή.
      2. Εκτός των ανωτέρω, στους εργοδότες, οι οποίοι οφείλουν στο ΙΚΑ-ΕΤΑΜ και δεν είναι ενήμεροι για τις οφειλές τους λαμβάνονται όλα τα προβλεπόμενα αναγκαστικά και άλλα μέτρα για τη διασφάλιση της καταβολής των καθυστερούμενων ασφαλιστικών εισφορών, όπως:
      α) η επιβολή κατάσχεσης κινητής και ακίνητης περιουσίας τόσο κατά των περιουσιακών στοιχείων των νομικών προσώπων όσο και κατά των ατομικών περιουσιακών στοιχείων των υπευθύνων αυτών,
      β) η επιβολή κατάσχεσης εις χείρας τρίτου,
      γ) η εγγραφή υποθήκης εις χείρας τρίτου,
      δ) ο πλειστηριασμός (έκδοση και προσδιορισμός προγράμματος) επί των ήδη κατασχεθέντων περιουσιακών στοιχείων.
      Επίσης, υποβάλλονται μηνυτήριες αναφορές κατά των υπευθύνων εργοδοτών (για την μη καταβολή των ασφαλιστικών εισφορών) προς την Εισαγγελία (ν.86/67, όπως ισχύει σήμερα), η οποία αυτεπαγγέλτως κινεί τη διαδικασία της ποινικής δίωξης των υπευθύνων εργοδοτών.
      3. Το Υπουργείο Απασχόλησης και Κοινωνικής Προστασίας αντιμετωπίζει το θέμα της εισφοροδιαφυγής ως θέμα πρώτης προτεραιότητας και, στο πλαίσιο του διαλόγου για το ασφαλιστικό σύστημα, μελετάει περαιτέρω δράσεις και πολιτικές , καθώς και προτάσεις που μπορεί να προέρχονται τόσο από τις υπηρεσίες του Υπουργείου και των ασφαλιστικών οργανισμών όσο και από τους κοινωνικούς εταίρους, προκειμένου να επιτευχθεί η περιστολή της εισφοροδιαφυγής και, επομένως, να εξασφαλιστούν σημαντικοί πόροι για τη βελτίωση των παροχών στους ασφαλισμένους και τους συνταξιούχους της χώρας μας.
      Ο Υπουργός
      ΒΑΣ. ΜΑΓΓΙΝΑΣ»
      3. Στην με αριθμό 545/11-10-2007 ερώτηση του Βουλευτή κ. Θεοδώρου Καράογλου δόθηκε με το υπ’ αριθμ. 1104727/6799/Α0010/1-11-2007 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής, που κατέθεσε στη Βουλή ο Βουλευτής κ. Θεόδωρος Καράογλου με θέμα «Ανεκμετάλλευτο παραμένει το πρώην στρατόπεδο Κόδρα στη Θεσσαλονίκη» σας γνωρίζουμε ότι η περιφερειακή μας Υπηρεσία (Κτηματική Υπηρεσία Θεσσαλονίκης ), με το υπ.αρ.6291/22.10.07 έγγραφό της μας ανέφερε τα εξής:
      Στο πρώην Στρατόπεδο Κόδρα εμπίπτουν εκτάσεις που διαχειρίζεται η κατά τόπον αποκεντρωμένη Κτηματική Υπηρεσία του Υπουργείου μας, το Υπουργείο Πολιτισμού, αλλά και εκτάσεις που ανήκουν σε ιδιώτες. Οι εκτάσεις που διαχειρίζεται η Κτηματική Υπηρεσία προκύπτουν από τις συνημμένες τεχνικές εκθέσεις από 19.10.2007 και 22.10.2007. (ανταλλάξιμο κτήμα Α.Κ.18461, δημόσια ακίνητα ΒΚ 2665-2667, ΒΚ2875, ΒΚ2876, ΒΚ 2885, ΒΚ2886)
      Η Κτηματική Υπηρεσία δεν είναι αρμόδια για τον χαρακτηρισμό ή τον αποχαρακτηρισμό-αποδέσμευση εκτάσεων, ούτε και αυτή ανήκει στους εμπλεκόμενους φορείς για τις διαδικασίες αυτές.
      Όσον αφορά την αποζημίωση των ιδιωτικών εκτάσεων, αρμόδιος είναι ο Δήμος Καλαμαριάς.
      Η Κτηματική Υπηρεσία έχει παραχωρήσει εκτάσεις στο Υπουργείο Πολιτισμού, έπειτα από αίτησή του. Επίσης έχει γίνει παραχώρηση της χρήσης του με αρ.19 κτιρίου στο Α.Π.Θ. το οποίο εμπίπτει στην έκταση που διαχειρίζεται η Υπηρεσία μας αυτή ,τα δε κτίρια έχουν χαρακτηρισθεί ως μνημεία και αρμόδιο για τη συντήρησή τους είναι το Υπουργείο Πολιτισμού.
      Πέραν αυτών η Κτηματική Εταιρεία του Δημοσίου (ΚΕΔ) η οποία είναι αρμόδια για την διοίκηση και την διαχείριση των ακινήτων του Δημοσίου (Ν.973/79) με το υπ.αρ.12212/2063/29.10.07 έγγραφό της μας ανέφερε τα εξής:
      Το πρώην Στρατόπεδο Κόδρα ,αποτελεί άμεσο και βασικό στόχο αξιοποίησης, τόσο για την ΚΕΔ όσο και τον τοπικό Δήμο Καλαμαριάς, οι οποίοι επιδιώκουν την αξιοποίηση και ανάπτυξη των Δημοσίων Ακινήτων που βρίσκονται εντός των ορίων του Δήμου αυτού.
      Προτεραιότητα δίδεται στην ανάπλαση του παραλιακού μετώπου Καλαμαριάς, ιδιαίτερα μέσω της αξιοποίησης του σημαντικού αυτού δημοσίου ακινήτου το οποίο, λόγω του είδους, του μεγέθους και των υπερτοπικής σημασίας επιδιωκομένων παρεμβάσεων πρέπει να αξιοποιηθεί στο πλαίσιο που τίθεται από το Ρυθμιστικό Σχέδιο Θεσσαλονίκης, από τα αποτελέσματα και κατευθύνσεις του Πανελλήνιου Αρχιτεκτονικού Διαγωνισμού που διεξήχθη και αποτέλεσε την προκαταρκτική φάση της Μελέτης χωροθέτησης χρήσεων γης στο Ακίνητο, από τον χαρακτηρισμό του Αρχαιολογικού χώρου και από το Γενικό Πολεοδομικό Σχέδιο της περιοχής.
      Στο ακίνητο μελετώνται και θα προωθηθούν χρήσεις που θα συμβάλουν στην ανάπτυξη και στην κάλυψη κοινωνικών αναγκών του Δήμου Καλαμαριάς αλλά και ευρύτερα του Νομού Θεσσαλονίκης με λειτουργίες (πρασίνου, πολιτισμού, αναψυχής, Αθλητισμού κ.ά.) όπως αυτές θα προσδιοριστούν στο υπό αναδιαμόρφωση Γ.Π.Σ. προκειμένου να προωθηθεί η δημιουργία Πάρκου δραστηριοτήτων κυρίως πολιτιστικού-αρχαιολογικού χαρακτήρα.
      Προς τον σκοπό αυτόν, προετοιμάζεται από την ΚΕΔ η σύναψη προγραμματικών συμφωνιών μεταξύ ΚΕΔ, Δήμου Καλαμαριάς και Υπουργείου Πολιτισμού.
      Στο πλαίσιο του γενικού και ολοκληρωμένου σχεδιασμού, θα αντιμετωπισθεί και θα επιλυθεί και το σημαντικό πρόβλημα που παρουσιάζεται από τις διάσπαρτες ιδιοκτησίες ιδιωτών, είτε μέσω απαλλοτριώσεων είτε μέσω ανταλλαγής με άλλα ακίνητα.
      Ο συντονισμός των απαιτουμένων ενεργειών προωθείται με την επικείμενη υπογραφή Μνημονίου Συνεργασίας μεταξύ ΚΕΔ και ΥΠΠΟ, για την παραχώρηση τμημάτων του Δημοσίου Ακινήτου ,την επισκευή ορισμένων διατηρητέων κτηρίων και την αξιοποίηση τους για στέγαση και έκθεση αρχαιολογικού υλικού, καθώς και την δημιουργία μουσειακών χώρων. Οι διαδικασίες αυτές εκτιμάται ότι θα απαιτήσουν χρόνο περίπου δύο ετών από την υπογραφή του Μνημονίου, για την ολοκλήρωση των εργασιών και την λειτουργία των συγκεκριμένων κτιρίων. Παράλληλα προωθείται το έργο της γενικότερης ανάπλασης.
      Ο Υφυπουργός
      ΑΝΤΩΝΗΣ ΜΠΕΖΑΣ»
      4. Στην με αριθμό 542/11-10-2007 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Α.Π.Φ.21/118/ΑΣ/29403 δις/5-11-2007 έγγραφο από την Υπουργό Εξωτερικών η ακόλουθη απάντηση:
      «Ο Οργανισμός Ηνωμένων Εθνών δεν έχει καταρτίσει δικές του καταστάσεις με διγράμματη ή τριγράμματη συντομογραφική αναφορά στα κράτη-μέλη του.
      Ο ΟΗΕ, σε χρόνο πολύ προγενέστερο της διασπάσεως της πρώην Γιουγκοσλαβίας (1991), αποφάσισε να χρησιμοποιεί για τις ανάγκες του τις καταστάσεις που είχε, εν τω μεταξύ, καταρτίσει ο Διεθνής Οργανισμός Προτύπων (ISO - International Standards Organization). Στις καταστάσεις αυτές τα κράτη καταχωρούνται με διγράμματη μορφή (π.χ. GR) ή τριγράμματη (π.χ. GRE)
      Μετά τη διάσπαση της πρώην Γιουγκοσλαβίας και την δημιουργία των νέων διαδόχων κρατών, η εκκρεμότητα για την συντομογραφική αναφορά στην πΓΔΜ συνεχίσθηκε επί κάποιο διάστημα, με την παροχή δυνατότητος, από πλευράς ISO, στους εκπροσώπους Ελλάδος και πΓΔΜ να συμφωνήσουν σε μία αμοιβαία αποδεκτή συντομογραφία, δεδομένης της αντιθέσεως της ελληνικής αντιπροσωπείας στην υιοθέτηση του ΜΚ, όπως ζητούσε η σκοπιανή πλευρά. Τοιαύτη συμφωνία ουδέποτε επετεύχθη, με αποτέλεσμα, παραταθείσης της εκκρεμότητος, ο ISO άρχισε να εισάγει από το 1994 προς χρήση τα αναγνωριστικά ΜΚ και MΚD για τα οποία, μέχρι και σήμερα, η Ελλάδα εκφράζει την εναντίωσή της.
      Χαρακτηριστικό παράδειγμα καταγραφής της ελληνικής εναντίωσης στη χρήση των συντομογραφιών αυτών αποτελούν τα πρακτικά των Διασκέψεων του ΟΗΕ για την Τυποποίηση των Γεωγραφικών Ονομάτων, που λαμβάνουν χώρα ανά πενταετία. Χαρακτηριστικώς αναφέρεται ότι κατά την 8η Διάσκεψη (Βερολίνο 2002) η ελληνική αντιπροσωπεία έθεσε σαν επιφύλαξη τα εξής:
      "... the representative of Greece also made a statement οη the ISO 3166 country code (MΚ) employed for the former Yugoslav Republic of Macedonia, mentioning that this code did not cοrrespοnd to the full title of this country and suggested code ΧΜ with the Χ meaning "former" (απόσπασμα εργασίας E/CIBF.94/3)",
      Ενώ στην εφετινή 9η Διάσκεψη (Νέα Υόρκη 2007) η ελληνική αντιπροσωπεία εξέφρασε εκ νέου τις αντιρρήσεις της, ως εξής:
      ".. .concerns were raised by the representative of Greece about the specific country and language label concerning the entry of the Former Yugoslav Republic of Macedonia (απόσπασμα του εντύπου εργασίας E/CONF. 98/136)".
      Το θέμα παρακολουθείται και πάγια θέση της Ελλάδος είναι ότι δεν συγκατατίθεται στην υιοθέτηση των συντομογραφιών MΚ και MΚD, με βασικό επιχείρημα την ασυμβατότητα και ανακολουθία των σε σχέση με τις εν ισχύ αποφάσεις του Συμβουλίου Ασφαλείας 817/93 και 845/93 των Ηνωμένων Εθνών που ρητώς προσδιορίζουν την προσωρινή ονομασία της βορείου γείτονος, ως «πρώην Γιουγκοσλαβικής Δημοκρατίας της Μακεδονίας», μέχρις επιτεύξεως αμοιβαίας λύσεως.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
    5. Στην με αριθμό 916/19.10.2007 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. 159/8.11.2007 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Χ. Αράπογλου, για τα θέματα της αρμοδιότητάς μας, σας πληροφορούμε τα εξής:
      Μετά την ισχύ των διατάξεων του Ν. 2503/1997 (ΦΕΚ Ι07/Α') για τη «Διοίκηση, οργάνωση και στελέχωση της Περιφέρειας», η ευθύνη της προστασίας, διαχείρισης και ανάπτυξης των δασών και δασικών εκτάσεων της χώρας, καθώς επίσης και ο προγραμματισμός προσλήψεων δασικού κλπ προσωπικού, ανάγεται στις αρμοδιότητες της οικείας Περιφέρειας.
      Η χρηματοδότηση των Περιφερειακών Δασικών Υπηρεσιών για την εκτέλεση δασοτεχνικών έργων γίνεται από το έτος 2001, μέσω της ένταξης των σχετικών δασοτεχνικών έργων, στα οικεία Περιφερειακά Προγράμματα που χρηματοδοτούνται στο πλαίσιο του Γ΄ Κ.Π.Σ..
      Με βάση τη ρύθμιση αυτή, ο προγραμματισμός των δασοτεχνικών έργων και η υλοποίησή τους, είτε αφορούν δασικές πυρκαγιές με την εκτέλεση προληπτικών καθαρισμών, δημιουργία ζωνών αντιπυρικής προστασίας, κατασκευή υδατοδεξαμενών και παρατηρητηρίων, διάνοιξη δασικών οδών και κ.λ.π., είτε αφορούν έργα για την ανάπτυξη των δασών και την ανόρθωση υποβαθμισμένων δασικών οικοσυστημάτων, αναδασώσεις κ.λ.π. γίνεται από τις Περιφερειακές Δασικές Υπηρεσίες στο πλαίσιο του κατά τα ανωτέρω εγκρινόμενου προγραμματισμού τους.
      Το Υπουργείο Αγροτικής Ανάπτυξης και Τροφίμων δεν διαχειρίζεται στο πλαίσιο του Γ΄ Κ.Π.Σ. δράσεις αναλόγου περιεχομένου για να έχει και τη δυνατότητα χρηματοδότησής τους.
      Επιπροσθέτως οι Περιφερειακές Δασικές Υπηρεσίες χρηματοδοτούνται για την εκτέλεση μόνο ειδικών δράσεων από το Υπουργείο Αγροτικής Ανάπτυξης και Τροφίμων, που αφορούν κυρίως έργα που δεν είναι επιλέξιμα στο πλαίσιο του Γ΄ Κ.Π.Σ, όπως είναι η συντήρηση του δασικού οδικού δικτύου, η λειτουργία δημοσίων δασικών φυτωρίων για την παραγωγή δασικού πολλαπλασιαστικού υλικού, οι φυτεύσεις ταχυαυξών ειδών και η δημιουργία χώρων αναψυχής.
      Για την υλοποίηση των ανωτέρω ειδικών δράσεων κατανέμονται πιστώσεις από το Πρόγραμμα Δημοσίων Επενδύσεων του Υπουργείου Αγροτικής Ανάπτυξης και Τροφίμων, ΣΑΕ 084, οι οποίες είναι καθορισμένες από τον προϋπολογισμό (Π.Δ.Ε.) του Κράτους και επιβαρύνουν Εθνικούς Πόρους και όχι Κοινοτικά Προγράμματα. Ήδη για τους ανωτέρω σκοπούς κατανεμήθηκαν με την 92963/2474/10-5-07 απόφαση του Υπουργού Αγροτικής Ανάπτυξης και Τροφίμων - «Κατανομή του ορίου πληρωμών της ΣΑΕ 084 του Π.Δ.Ε 2007» πιστώσεις 7.894.910,00 ευρώ από τα 8.000.000,00 ευρώ που έχουν διατεθεί για τον «Τομέα Δάση», εκ των οποίων 3.889.000,00 ευρώ στο ενάριθμο έργο 2001 ΣΕ0840000 «Διάνοιξη - Συντήρηση - Βελτίωση Ασφαλτόστρωση Δασικών Δρόμων» και 2.310.110,00 ευρώ στο αντίστοιχο ενάριθμο έργο 2001 ΣΕ0840001 «Καλλιέργεια Δημοσίων Δασικών Φυτωρίων».
      Ειδικότερα στην Περιφέρεια Κεντρικής Μακεδονίας κατανεμήθηκαν 567.000,00 ευρώ στο ενάριθμο έργο ΣΕ0840000 και 530.000,00 ευρώ στο έργο ΣΕ0840001, με σκοπό να προβεί στις απαραίτητες εργασίες συντήρησης του αντιπυρικού δασικού δικτύου και τη λειτουργία δημοσίων δασικών φυτωρίων εκ των οποίων κατανεμήθηκαν συνολικά 120.500,00 ευρώ στη Δ/νση Δασών Ν. Θεσσαλονίκης, και από αυτά 87.000,00 ευρώ στο Έργο 2001ΣΕ08400000 «Διάνοιξη - Συντήρηση - Βελτίωση - Ασφαλτόστρωση Δασικών Δρόμων». Επίσης κατανεμήθηκαν συνολικά 524.700,00 € στη Δνση Αναδασώσεων Θεσσαλονίκης και από αυτά 395.000,00 € στο Έργο 2000ΣΕ08400001 «Καλλιέργεια Δημοσίων Δασικών Φυτωρίων».
      Κατά την τρέχουσα περίοδο προβλέφθηκε η κάλυψη εποχιακών ή πρόσκαιρων αναγκών και κατανεμήθηκαν στις Περιφερειακές Δασικές Υπηρεσίες εποχιακοί υπάλληλοι διαφόρων ειδικοτήτων με σχέση εργασίας ιδιωτικού δικαίου ορισμένου χρόνου ( διάρκειας έως 8 μήνες) για την αντιμετώπιση των εποχιακών αναγκών τους.
      Ειδικότερα με την 311934/17-7-2007 απόφαση του Γενικού Γραμματέα του Υπουργείου Αγροτικής Ανάπτυξης και Τροφίμων κατανεμήθηκαν και στις Δασικές Υπηρεσίες του Ν. Θεσσαλονίκης για την κάλυψη των εποχιακών αναγκών τους συνολικά 7 άτομα (2 Δασολόγοι, 3 Δασοπόνοι και 2 ΥΕ Εργάτες - Δασεργάτες).
      Επίσης από τον Τακτικό Προϋπολογισμό καλύφθηκαν και φέτος οι δαπάνες για τη συγκρότηση συνεργείων εργατών, που απασχολήθηκαν κατά την αντιπυρική περίοδο με τον καθαρισμό της παρεδάφιας βλάστησης σε κάθε Δασαρχείο (προσωπικό τρίμηνης απασχόλησης) και προβλέφθηκε και η λειτουργία των Περιφερειακών Δασικών Υπηρεσιών τις απογευματινές ώρες και τις εξαιρέσιμες ημέρες, προκειμένου αυτές να λειτουργήσουν προληπτικά για την αντιμετώπιση θεμάτων αντιπυρικής προστασίας, σύμφωνα με την ετήσια σχετική εγκύκλιο.
      Και για την τρέχουσα περίοδο για την δασοπροστασία αλλά και την αποτελεσματική πρόληψη από τις δασικές πυρκαγιές προβλέφθηκαν :
      -Σύσταση συνεργείων για τον καθαρισμό της παρεδάφιας βλάστησης σε κάθε Δασαρχείο (προσωπικό τρίμηνης απασχόλησης). Με την 302839/20-6-2007 απόφαση κατανεμήθηκαν στη Δ/νση Δασών Ν. Θεσσαλονίκης συνολικά 33 άτομα (1 Δασολόγος, 1 Δασοπόνος, 1 Ειδικός Δασικής Προστασίας και 30 εργάτες), εκ των οποίων οι 11 για το Δασαρχείο Θεσσαλονίκης.
      -Λειτούργησαν οι Περιφερειακές Δασικές Υπηρεσίες τις απογευματινές ώρες και τις εξαιρέσιμες ημέρες.
      -Συμμετείχαν οι Περιφερειακές Δασικές Υπηρεσίες στα Συντονιστικά Νομαρχιακά όργανα (ΣΝΟ), καθώς και σε περιστατικά πυρκαγιών όπου κρίθηκε αναγκαίο.
      Συμπληρωματικά των ανωτέρω διαβιβάζεται συνημμένα το με αριθμ. πρωτ. 4232/29-10-2007 έγγραφο του Γεν. Γραμματέα της Περιφέρειας Κεντρικής Μακεδονίας.
         Ο Υφυπουργός
Κ. ΚΙΛΤΙΔΗΣ»
    6. Στην με αριθμό 721/15.10.2007 ερώτηση των Βουλευτών κυρίων Σταύρου Σκοπελίτη και  Νικολάου Γκατζή δόθηκε με το υπ’ αριθμ. 122/9.11.2007 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ.. Σ. Σκοπελίτης, Ν. Γκατζής, σας πληροφορούμε τα εξής:
      Τον Οκτώβριο του 2006, προσκομίσθηκαν στο Εργαστήριο Δασικής Παθολογίας του Ινστιτούτου Δασικών Ερευνών δείγματα καστανιάς από τον καστανεώνα της Αγιάσου Λέσβου.
      Από την εξέταση των δειγμάτων αυτών διαπιστώθηκε η ασθένεια του έλκους της καστανιάς, το δε εργαστήριο προέβη άμεσα και στην αναγνώριση του τύπου της βλαστικής συμβατότητας του μύκητα Gryphonectria parasitico, ο οποίος προκαλεί την ασθένεια.
      Το Υπουργείο Αγροτικής Ανάπτυξης και Τροφίμων υλοποιεί Έργο Βιολογικής καταπολέμησης του έλκους της καστανιάς που είναι ενταγμένο στο Μέτρο 6.3 - Δράση Α' - ενέργεια Α' του Επιχειρησιακού Προγράμματος «Αγροτική Ανάπτυξη Ανασυγκρότηση της υπαίθρου 2000 - 2006» του Γ΄ Κ.Π.Σ. στο οποίο περιλαμβάνονται 17 Νομοί της Χώρας, τριετούς διάρκειας.
      Στο ανωτέρω έργο δεν εντάχθηκε η νήσος Λέσβος επειδή η προσβολή του καστανεώνα στην Αγιάσο έγινε μετά τη σύνταξη της σχετικής μελέτης, το 2006.
      Ο Νομός Λέσβου μαζί με άλλους επτά Νομούς της Χώρας εντάχθηκε ήδη στο Δ΄ ΚΠΣ, με σκοπό τη Βιολογική καταπολέμηση του μύκητα αυτού ο οποίος ευθύνεται για την ασθένεια του έλκους της καστανιάς.
      Οι Νομοί αυτοί έχουν καστανιά σε περιορισμένη έκταση, η δε προσβολή από το έλκος της καστανιάς δεν είχε πάρει διαστάσεις, όταν το Έργο που τώρα υλοποιείται εντάχθηκε στο Γ΄ ΚΠΣ το έτος 2000.
      Σημειώνεται ότι για να καταστεί δυνατή η βιολογική καταπολέμηση της ασθένειας, η προσβολή πρέπει να ξεπεράσει το 10% των δένδρων.
      Συμπληρωματικά των ανωτέρω διαβιβάζονται συνημμένα τα με αριθμ. Πρωτ. 10388/25-10-07 και 21606/18-10-07 έγγραφα των Προέδρων του Εθνικού Ιδρύματος Αγροτικής Έρευνας (ΕΘΙΑΓΕ) και του Οργανισμού Ελληνικών Γεωργικών Ασφαλίσεων αντίστοιχα (ΕΛΓ Α).
      Ο Υφυπουργός
      Κ. ΚΙΛΤΙΔΗΣ»
     7. Στην με αριθμό 971/22.10.2007 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. Φ.900.1/3/3130/2.11.2007 έγγραφο από τον Υφυπουργό Εθνικής Άμυνας η ακόλουθη απάντηση:
      «Σας γνωρίζουμε σε απάντηση της υπ’ αριθμ. 971/22-10-07 ερώτησης, των Βουλευτών κ. Νίκου Γκατζή και κ. Τάκη Τσιόγκα με θέμα τις απαιτήσεις του Μετοχικού Ταμείου Αεροπορίας (ΜΤΑ) προς την Ένωση Αγροτικών Συνεταιρισμών Αλμυρού τα ακόλουθα:
      Με την υπ' αριθμ. 20/2-11-1983 σύμβαση, κατόπιν πλειοδοτικού διαγωνισμού εκμισθώθηκαν στην Ένωση Αγροτικών Συνεταιρισμών Αλμυρού, 3.320 στρέμματα ελευθέρων χώρων του Αεροδρομίου Αγχιάλου για γεωργική εκμετάλλευση από 1-9-1992, έως 31-8-1987.
      Η διάρκεια της ανωτέρω μίσθωσης παρατάθηκε για πέντε (5) ακόμη έτη, δηλαδή μέχρι την 31-8-1992, με την από 1-4-1985 συμπληρωματική σύμβαση.
      Ακολούθως, με την από 18-2-1986 νέα συμπληρωματική σύμβαση εκμισθώθηκε στην ανωτέρω Ένωση επιπλέον έκταση 236 στρεμμάτων από 1-91984 ανερχομένης της συνολικής εκμισθωμένης έκτασης σε 3.556 στρέμματα.
      Κατά τη διάρκεια της μισθώσεως η Μονάδα, με τριμελή επιτροπή και παρουσία εκπροσώπου της Ένωσης Αγροτικών Συνεταιρισμών Αλμυρού, προέβη στην καταμέτρηση της καλλιεργούμενης έκτασης και διαπιστώθηκε ότι είχαν καλλιεργηθεί 220 επιπλέον στρέμματα από την έκταση που είχε παραχωρηθεί με την αρχική και συμπληρωματική σύμβαση μίσθωσης των 3.556 στρεμμάτων συνταχθέντος προς τούτο του από 4-6-1990 σχετικού πρωτοκόλλου. Η Ένωση αποδέχτηκε να καταβάλει μίσθωμα και για την επιπλέον καλλιεργούμενη έκταση των 220 στρεμμάτων. Τελικά όμως αρνήθηκε να υπογράψει τη συμπληρωματική σύμβαση.
      Το ΓΕΑ/Γ5 από το οποίο ζητήθηκε η καταμέτρηση των καλλιεργουμένων χώρων, γνωστοποίησε στο ΜΤΑ με το Φ.550/000/725488/24-9-91 έγγραφό του, ότι μετά την αναλυτική καταγραφή των καλλιεργουμένων χώρων σε συνδυασμό με αεροφωτογραφίες του αεροδρομίου προέκυψε ότι η καλλιεργούμενη έκταση ανέρχεται σε 4.780 στρέμματα, από την καλλιεργητική περίοδο 1988-1989 (δηλαδή από 1-9-1988).Η Ένωση δηλαδή καλλιεργούσε έκταση, μεγαλύτερη αυτής που είχε μισθώσει.
      Κατόπιν αυτού γνωστοποιήθηκε στην Ένωση, μετά την από 30-10-1991 απόφαση του ΔΣ/ΜΤΑ η αύξηση της μισθουμένης έκτασης σε 4.780 στρέμματα (από 3.556) και κλήθηκε η μισθώτρια, με την από 20-11-1991 Εξώδικη Γνωστοποίηση - Πρόσκληση και Δήλωση να καταβάλει τα αναλογούντα μισθώματα επί της ανωτέρω συνολικά καλλιεργούμενης έκτασης.
      Μέχρι το έτος 1988 τα μισθώματα των 3556 στρεμμάτων καταβάλλοντο κανονικά. Από το γεωργικό έτος 1988-1989 η Ένωση κατέβαλε μέρος των μισθωμάτων, ενώ από το β' εξάμηνο 1990-1991 και μέχρι τη λήξη της σύμβασης 31-8-1992 δεν κατέβαλε τα οφειλόμενα μισθώματα για τη συνολική καλλιεργούμενη έκταση των 4.780 στεμμάτων.
      Για το λόγο αυτό το ΜΤΑ άσκησε κατά της Ένωσης την από 31-5-93 υπ'αριθμ 4599/93 αγωγή με την οποία διεκδικούσε για μισθώματα και τόκους υπερημερίας το συνολικό ποσό των δρχ 146.544.078 (ευρώ 430.063,33).
      Επί της αγωγής αυτής, εκδόθηκε η υπ'αριθμ 1881/1994 προδικαστική απόφαση του Μονομελούς Πρωτοδικείου Αθηνών, η οποία ανέβαλε την έκδοση οριστικής απόφασης και διέταξε τη διενέργεια πραγματογνωμοσύνης για τη συνολική καλλιεργούμενη έκταση.
      Μετά τη διενέργεια της διαταχθείσης από το Δικαστήριο πραγματογνωμοσύνης, διαπιστώθηκε ότι η μισθωμένη έκταση ανήρχετο σε 4.765 στρέμματα, και όχι 4.780, σύμφωνα με την από 12-3-1999 κατατεθείσα στο Δικαστήριο έκθεση του διορισθέντα πραγματογνώμονα.
      Μετά από αναβολές η από 31-5-93 αγωγή του ΜΤΑ εκδικάστηκε την 21-42005 και εκδόθηκε η υπ'αριθμ 3140/8-8-2005 αναγνωριστική απόφαση του Μονομελούς Πρωτοδικείου Αθηνών. Με την απόφαση αυτή, η οποία αφού έλαβε υπόψη της την έκθεση της διενεργηθείσας πραγματογνωμοσύνης όσον αφορά την καλλιεργουμένη έκταση των 4.765 στρεμμάτων από το έτος 1988-1992, το Δικαστήριο αναγνώρισε ότι η Ένωση Αγροτικών Συνεταιρισμών Αλμυρού οφείλει να καταβάλει στο ΜΤΑ το ποσό των ευρώ 350.119,11 με το νόμιμο τόκο από την επίδοση της αγωγής μέχρι την εξόφλησή του και επιπλέον επέβαλε σε βάρος της Ένωσης μέρος της δικαστικής δαπάνης, η οποία ορίστηκε σε ευρώ 17.000,00.
      Κατόπιν της ανωτέρω απόφασης οι συνολικές οφειλές της Ένωσης από 1-6-1993 (ημερομηνία επίδοσης της αγωγής) μέχρι και 31-10-2007, ανέρχονται με τους νόμιμους τόκους στο ποσό των ευρώ 1.354.780,15
      Από τα παραπάνω προκύπτει ότι η διεκδίκηση του ΜΤΑ για την καταβολή μισθώματος για τα 1.000 επιπλέον στρέμματα, είναι καθ' όλα νόμιμη και στηρίζεται σε δικαστική απόφαση, η οποία αναγνώρισε το σύνολο της καλλιεργουμένης έκτασης στην οποία συμπεριελαμβάνοντο και τα 1.000 στρέμματα και βάσει αυτού προσδιόρισε το ύψος της οφειλής η οποία επομένως δεν έγινε αυθαίρετα από το ΜΤΑ.
      Το θέμα απασχολεί την πολιτική ηγεσία του ΥΠΕΘΑ εν όψει της κοινωνικής του διάστασης και ήδη έχουν δοθεί οδηγίες στο ΜΤΑ, για εξεύρεση λύσης που ενώ δεν θα θίγει τα συμφέροντα του Ταμείου, θα καθιστά ευχερέστερη για τον συνεταιρισμό την εκπλήρωση των υποχρεώσεών του.
      Ο Υφυπουργός
      ΚΩΝ/ΝΟΣ ΑΝ. ΤΑΣΟΥΛΑΣ»
      8. Στην με αριθμό 723/15.10.2007 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 72/6.11.2007 έγγραφο από τον Yφυπουργό ΠΕ.ΧΩ.Δ.Ε.  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Οι Κόμβοι Αγίου Κωνσταντίνου (Λογγού και Λατομείου), ο Ανατολικός Κόμβος Καμένων Βούρλων (που εξυπηρετεί τις κινήσεις από και προς Αθήνα), ο κόμβος Αγίας Τριάδας (Μώλου), ο Δυτικός Κόμβος Καμένων Βούρλων στην κίνηση προς Λαμία, η κίνηση από Λαμία προς Καμένα Βούρλα και ο κόμβος Ρεγγινίου (ημικόμβος Σκάρφειας) θα δοθούν πολύ σύντομα στην κυκλοφορία από τον Υπουργό ΠΕΧΩΔΕ. Επισημαίνεται ότι ήδη με προσωρινές ρυθμίσεις εξασφαλίζονται πλήρως οι συνδέσεις των περιοχών με τον αυτοκινητόδρομο.
      2. Πέραν των αντιπλημμυρικών έργων που κατασκευάζονται στα πλαίσια των εργολαβιών κατασκευής του αυτοκινητοδρόμου στα τμήματα των παρακάμψεων Αγίου Κωνσταντίνου και Καμένων Βούρλων, πρόκειται άμεσα να δημοπρατηθεί η κατασκευή πρόσθετων έργων που θα επεκτείνονται και πέραν της ζώνης των έργων του αυτοκινητοδρόμου και εντός των αστικών ιστών μέχρι τον τελικό αποδέκτη ( υφιστάμενα ρέματα και θάλασσα). Ήδη έχουν ολοκληρωθεί οι σχετικές μελέτες, συντάσσονται τα σχετικά Τεύχη Δημοπράτησης κατασκευής του έργου και η προκήρυξη θα γίνει εντός του τρέχοντος μηνός Νοεμβρίου.
      3. Για το τμήμα «Παράκαμψη Αγίου Κωνσταντίνου και Καμένων Βούρλων», το οποίο εντάσσεται στη Σύμβαση Παράκαμψης του έργου «Μελέτη, Κατασκευή, Χρηματοδότηση, Λειτουργία, Συντήρηση και Εκμετάλλευση του αυτοκινητοδρόμου Ιόνια Οδός από Αντίρριο μέχρι Ιωάννινα και του τμήματος ΠΑΘΕ Αθήνα (Ανισόπεδο Κόμβο Μεταμόρφωσης)-Μαλιακός (Σκάρφεια) και του συνδετήριου κλάδου του ΠΑΘΕ Σχηματάρι Χαλκίδα», προβλέπεται η εγκατάσταση νέου μετωπικού σταθμού διοδίων μεταξύ Ανισόπεδου Κόμβου Αρκίτσας και Ανισόπεδου Κόμβου Λόγγου που θα λειτουργήσει σε είκοσι (20) μήνες μετά την έναρξη παραχώρησης, η οποία (έναρξη) εκτιμάται να γίνει μέχρι το τέλος του 2007.
      4. Η κατασκευή του παράπλευρου δικτύου υλοποιείται στα πλαίσια των υφισταμένων εργολαβιών και θα δοθεί στην κυκλοφορία στους συμβατικούς χρόνους περαίωσης των υπόψη εργολαβιών.
      Ο Υφυπουργός
      Θ. ΞΑΝΘΟΠΟΥΛΟΣ»
      9. Στην με αριθμό 1295/30-10-2007 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 123594/ΙΗ/19-11-2007 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1295/30-10-07, την οποία κατέθεσε ο Βουλευτής κ. Απ. Κατσιφάρας, σχετικά με την ανέγερση κτηρίου για τη στέγαση του Γυμνασίου και Λυκείου Αιγείρας Ν. Aχαΐας, σας γνωρίζουμε τα ακόλουθα:
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτηρίων στα αντίστοιχα Π.Ε.Π. (Γ΄ Κ.Π.Σ.) 
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Το ΥΠ.Ε.Π.Θ έχει αποδείξει την ευαισθησία του για τα ζητήματα σχολικής στέγης του Νομού Αχαΐας. Ανάμεσα στα άλλα, αυτό αποδεικνύεται από τη σταθερή αύξηση της χρηματοδότησης της Ν.Α. Αχαΐας από τον ΟΣΚ (από 900.000,00 ευρώ το 2004 σε 2.400.000,00 ευρώ το 2007).
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτηρίων προβαίνει το Υπουργείο Εσωτερικών.
      Όσον αφορά στην ανέγερση κτηρίου για τη στέγαση του Γυμνασίου και του Λυκείου Αιγείρας, η Νομ/κή Αυτ/ση Αχαΐας, με σχετικό έγγραφό της, μας πληροφόρησε ότι έχει προβεί στην αγορά της απαιτούμενης οικοπεδικής έκτασης για την ανέγερση του εν λόγω σχολείου.
      Σας πληροφορούμε επίσης ότι ο ΟΣΚ, στο πλαίσιο της τρέχουσας προμήθειας λυόμενων αιθουσών, θα τοποθετήσει, στο αμέσως προσεχές διάστημα, τις δύο (2) αίθουσες που απαιτούνται για τις ανάγκες του Γυμνασίου - Λυκείου Αιγείρας.
      Το ΥΠ.Ε.Π.Θ., έχοντας συνείδηση της ευθύνης του, θα φροντίσει, στο πλαίσιο των χρηματοοικονομικών δυνατοτήτων του, για τη χρηματοδότηση της Νομ/κής Αυτ/σης Αχαΐας, προκειμένου να εξελιχθεί ομαλά η πορεία εκτέλεσης όλων των απαραίτητων έργων σχολικής στέγης.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      10. Στην με αριθμό 907/18-10-2007 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. 20/9-11-2007 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της από 18-10-2007 ερώτησης του Βουλευτή κ. Μιχάλη Κατρίνη σχετικά με την κατασκευή Θεματικού Αθλητικού Πολιτιστικού Κέντρου στην Αρχαία Ολυμπία σας γνωρίζουμε ότι, είχε προκηρυχθεί μελέτη για το έργο αυτό η οποία και είχε ανατεθεί το 2004 σε σύμπραξη μελετητικών γραφείων, περιελάμβανε δε στο αντικείμενό της, όσα αναγράφονται στη 2η παράγραφο του εγγράφου.
      Η σχετική σύμβαση υπεγράφη στις 18/11/05.
      Η ως άνω μελέτη έχει ολοκληρωθεί σε επίπεδο προμελέτης με προϋπολογισμό 28.000.000,00 ευρώ και εκτιμώμενο τελικό περίπου 44.000.000,00 ευρώ, εκκρεμεί δε η θεώρησή της από την αρμόδια Υπηρεσία του Υπουργείου Εσωτερικών (άρθρο 268 του Π.Δ. 410/95, παρ.3).
      Για τους λόγους που αναφέρονται στο έγγραφό του, ο Δήμος δεν επιθυμεί την ολοκλήρωση της ως άνω μελέτης και την υλοποίηση του έργου του θέματος (λόγω του μεγάλου κόστους κατασκευής αλλά κυρίως διότι κρίνει μη βιώσιμη ενός τέτοιου μεγέθους εγκατάσταση).
      Αντιθέτως επιθυμεί την κατασκευή ενός σταδίου με γήπεδο ποδοσφαίρου με χλοοτάπητα, στίβο 8 διαδρομών και 400 μ. με συνθετικό τάπητα, κερκίδες περίπου 2.000 θέσεων με τους απαραίτητους χώρους ώστε να μπορούν να διεξάγονται και διεθνείς αγώνες και ηλεκτροφωτισμό.
      Δεδομένου ότι η Γ.Γ.Α. έχει στο Π.Δ.Ε. εγκεκριμένο έργο με τίτλο: «Κατασκευή υποδομών στίβου στο Δήμο Αρχαίας Ολυμπίας» προϋπολογισμού 2.000.000,00 ευρώ, έχει εκπονήσει το σχέδιο γενικής διάταξης για το παραπάνω έργο για το οποίο έχει συμφωνήσει και ο Δήμος με το από 19/10/07 έγγραφό του (που επισυνάπτεται) και η Γ.Γ.Α. προχωρεί στη σύνταξη και ολοκλήρωση της εν λόγω μελέτης για την οποία εκτιμάται ότι θα απαιτηθεί αύξηση προϋπολογισμού κατά 3.500.000,00 ευρώ περίπου.
      Ο Υπουργός
      ΜΙΧΑΛΗΣ ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 1283/30-10-2007 ερώτηση της Βουλευτού κ. Δήμητρας Αράπογλου δόθηκε με το υπ’ αριθμ. Φ90022/28700/1867/12-11-2007 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της σχετικής ερώτησης, η οποία κατατέθηκε στη Βουλή από την βουλευτή κ. Δήμητρα Αράπογλου, αναφορικά με το παραπάνω θέμα, σας γνωρίζουμε τα εξής:
      Με τους νόμους 3232/2004 και 3518/2006 λήφθηκε δέσμη μέτρων για τα άτομα με αναπηρίες, μεταξύ των οποίων:
      α. η χορήγηση του εξωιδρυματικού επιδόματος στους ασφαλισμένους και συνταξιούχους των οργανισμών κοινωνικής ασφάλισης αρμοδιότητας του Υπουργείου μας, καθώς και στα μέλη των οικογενειών τους, που έχουν υποστεί ακρωτηριασμό των άκρων, ανεξάρτητα από το σημείο του ακρωτηριασμού και τον αριθμό των ακρωτηριασμένων μελών, εφόσον έχουν ποσοστό αναπηρίας τουλάχιστον 67% και
      β. η δυνατότητα συνταξιοδότησης των ακρωτηριασμένων, τουλάχιστον κατά τα δύο άκρα, μετά από 15ετή συντάξιμη υπηρεσία, ανεξαρτήτως ορίου ηλικίας, με ποσό σύνταξης που αναλογεί σε 35 χρόνια ασφάλισης.
      Επισημαίνεται ότι η εν λόγω ευχέρεια συνταξιοδότησης παρασχέθηκε στους ως άνω αναφερόμενους, επειδή η αναπηρία τους είναι ισοδύναμη ή και βαρύτερη της παραπληγίας, στοιχείο που εκτιμάται ότι δεν συντρέχει, στον ίδιο βαθμό, στις περιπτώσεις των προσώπων που έχουν μονό ακρωτηριασμό.
      Αίτημα για συνταξιοδότηση των εχόντων μονό ακρωτηριασμό με 20 χρόνια ασφάλισης, όπως αυτό καταγράφεται στην σχετική ερώτηση, δεν έχει μέχρι σήμερα υποβληθεί από κάποια Ομοσπονδία ή Ένωση που εκπροσωπεί άτομα με αναπηρίες ή από μεμονωμένους πάσχοντες. Στην παρούσα όμως φάση, δεν είναι δυνατή η ανάληψη νομοθετικής πρωτοβουλίας για την αποσπασματική αντιμετώπιση θεμάτων, δεδομένου του διαλόγου που βρίσκεται σε εξέλιξη για την αναμόρφωση του συστήματος κοινωνικής ασφάλισης.
      Το Υπουργείο μας, πάντως, μέσα στο πλαίσιο της εκάστοτε ασκούμενης κοινωνικής πολιτικής, λαμβάνει τα αναγκαία μέτρα που προκρίνει ως κοινωνικά δίκαια για την κατηγορία των ασφαλισμένων, αλλά και των μελών οικογένειάς τους που παρουσιάζουν σωματικές ή πνευματικές αναπηρίες, υπό το πρίσμα των πραγματικών αναγκών των εν λόγω προσώπων, σε συνάρτηση βέβαια με τις γενικότερες κοινωνικοοικονομικές συνθήκες που επικρατούν, αλλά και με το κόστος που αυτά επιφέρουν στους ασφαλιστικούς οργανισμούς.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      12. Στην με αριθμό 1352/31-10-2007 ερώτηση του Βουλευτή κ. Μιχαήλ Μπεκίρη δόθηκε με το υπ’ αριθμ. 124068/ΙΗ/19-11-2007 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1352/31-10-2007, την οποία κατέθεσε ο Βουλευτής κ. Μιχ. Μπεκίρης και αφορά στη διάθεση φορητών Η/Υ στους μαθητές Πρωτοβάθμιας και Δευτεροβάθμιας Εκπ/σης και στα θέματα της αρμοδιότητάς μας, σας γνωρίζουμε τα ακόλουθα:
      Η εξοικείωση των Ελλήνων και ειδικά των νέων με τις νέες τεχνολογίες αποτελεί απαίτηση των καιρών και στρατηγικό στόχο αυτής της Κυβέρνησης, όπως άλλωστε το έχει και εμπράκτως αποδείξει με βάση τα στοιχεία που και η ερώτηση επικαλείται.
      Σύμφωνα με τα παραπάνω, το ΥπΕΠΘ και το ΥπΟIΟ έχουν συγκροτήσει Επιτροπή, με στόχο την κατάρτιση σχεδίου ενσωμάτωσης «φορητού μαθητικού υπολογιστή» στην Πρωτοβάθμια και Δευτεροβάθμια Εκπαίδευση. Υπό την εποπτεία της συγκεκριμένης Επιτροπής, έχουν συσταθεί επτά (7) Ομάδες Εργασίας, οι οποίες μελετούν όλες τις λεπτομέρειες που σχετίζονται με τη διάθεση φορητών Η/Υ στους μαθητές. Κύριος στόχος του εγχειρήματος είναι η παιδαγωγική αξιοποίηση του φορητού Η/Υ στην εκπαιδευτική διαδικασία. Οι τάξεις στις οποίες θα εφαρμοσθεί η πιλοτική δράση αποτελούν αντικείμενο μελέτης μιας των Ομάδων Εργασίας που έχουν συσταθεί. Στην πρόσκληση εκδήλωσης ενδιαφέροντος που δημοσιεύθηκε πρόσφατα (http:/ www.ypepth.gr/docs/prosklisi ma8itikos hy.doc, http://www.infosoc.qr/) προβλέπεται ότι η τιμή του μαθητικού Η/Y δεν θα πρέπει να υπερβαίνει τα 250 ευρώ.
      Η επέκταση της δράσης στην Εκπαίδευση θα εξαρτηθεί εν πολλοίς από τα αποτελέσματα της πιλοτικής δράσης.
      Τα κριτήρια και ο τρόπος επιλογής των σχολείων που θα συμμετάσχουν στην πιλοτική δράση αποτελούν επίσης αντικείμενο μελέτης μιας των Ομάδων Εργασίας. Ενδεικτικά, αναφέρονται τα απομακρυσμένα και δυσπρόσιτα σχολεία, η γεωγραφική κατανομή των σχολικών μονάδων και η εμπειρία των εκπαιδευτικών σε σχετικές/καινοτόμες δράσεις...
      Τέλος, σας γνωρίζουμε ότι οι Ομάδες Εργασίας εργάζονται με εντατικούς ρυθμούς και εκτιμάται ότι θα παραδώσουν τις εκθέσεις τους μέχρι το τέλος του 2007. Η πιλοτική δράση εκτιμάται ότι θα ξεκινήσει το έτος 2008.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      13. Στην με αριθμό 1205/29-10-2007 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 46984/ΕΥΔ&ΠΤΣ2389/19-11-2007 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού σας πληροφορούμε τα ακόλουθα:
      1. Για τη χρηματοδότηση έργων από το Ταμείο Συνοχής περιόδου 2000-2006 η Ε.Ε. εξέδωσε, σύμφωνα με τον Κανονισμό 1164/94, για το σύνολο των 93 εγκεκριμένων έργων Περιβάλλοντος εγκριτικές αποφάσεις ανά έργο. Οι εγκριτικές αποφάσεις εκδόθηκαν σταδιακά από την Ε.Ε. από το Δεκέμβριο του 2000 έως και τον Δεκέμβριο του 2006, στο πλαίσιο της ετήσιας αναλογούσας για τη χώρα ποσόστωσης.
      Συνεπώς, κάθε έργο του Ταμείου Συνοχής έχει, σύμφωνα με την εγκριτική του απόφαση, τη δική του ημερομηνία έναρξης και ολοκλήρωσης εργασιών και δαπανών, η οποία συναρτάται με το χρόνο υποβολής της αίτησης συνδρομής στην Ε.Ε. και το χρονοδιάγραμμα υλοποίησης του έργου. Σύμφωνα με τις εγκριτικές αποφάσεις τα χρονοδιαγράμματα υλοποίησης για ορισμένα έργα εκτείνονται πέραν του 2008 μέχρι και το 2010.
      Αυτή είναι και η ειδοποιός διαφορά μεταξύ των έργων που συγχρηματοδοτούνται από το Ταμείο Συνοχής σε σχέση με τα έργα που συγχρηματοδοτούνται από το Κ.Π.Σ.
      Ειδικότερα για τα έργα Ταμείου Συνοχής από την ημερομηνία έκδοσης της εγκριτικής απόφασης για τη χρηματοδότηση ενός έργου από την Ε.Ε. λαμβάνουν χώρα προπαρασκευαστικές ενέργειες (απόκτηση γης, πρόσληψη συμβούλων τεχνικής υποστήριξης, διαδικασίες δημοπράτησης, κ.λπ.), ώστε μετά τη συμβασιοποίηση των έργων να καταστεί δυνατή η υποβολή αιτημάτων πληρωμών στην Ε.Ε.
      Θα πρέπει να αναφερθεί ότι για τα έργα του Ταμείου Συνοχής υπάρχει συμφωνημένο με τις υπηρεσίες της Ε.Ε. σύστημα διαχείρισης και ελέγχου σύμφωνα με το οποίο υλοποιούνται τα έργα του Ταμείου Συνοχής το οποίο ελέγχεται περιοδικά από ελεγκτές της Ε.Ε. καθώς και σχέδιο δράσης για την επιτάχυνση υλοποίησης των έργων αυτών.
      Τα αποτελέσματα από την υλοποίηση του σχεδίου δράσης είναι ήδη ορατά και η θετική αυτή πρόοδος που έχει σημειωθεί στα έργα του Ταμείου Συνοχής τα τελευταία έτη αποτυπώνεται και στις σχετικές απαντήσεις (Ε-2333/07/ΕΝ/19-6-2007 & Ε-5084/06/19-1-2007) της Επιτρόπου της Ε.Ε., όπου μεταξύ άλλων, σημειώνεται ότι:
      «Σε ότι αφορά το Ταμείο Συνοχής κατά την περίοδο 2000-2006, το ποσό της κοινοτικής συνδρομής που καταβλήθηκε στην Ελλάδα κατά τα έτη 2001-2003 ήταν 380 εκατ. ευρώ. Το ποσό που καταβλήθηκε κατά τα έτη 2004-2006 ήταν 1.040 εκατ. ευρώ. Κατά συνέπεια, ο ετήσιος ρυθμός απορρόφησης της συνδρομής του Ταμείου Συνοχής στην Ελλάδα αυξήθηκε περίπου στο τριπλάσιο σε σύγκριση με την προηγούμενη περίοδο. Η αύξηση ήταν ιδιαίτερα σημαντική κατά το 2006».
      Πιο συγκεκριμένα, για τη χρονική περίοδο μέχρι και τον Ιούνιο 2007 για τα 93 έργα Περιβάλλοντος που συγχρηματοδοτούνται με πόρους του Ταμείου Συνοχής προγραμματικής περιόδου 2000-2006, το συνολικό ποσοστό δαπανών ανέρχεται σε 46% και το συνολικό ποσοστό εισροών από την Ε.Ε. σε 47%.
      Τα στοιχεία που αναφέρετε στην ερώτησή σας αφορούν μόνο 13 ειδικά έργα Περιβάλλοντος. Πρόκειται για μεγάλα έργα, τα οποία παρουσιάζουν μεγάλες δυσκολίες στην υλοποίησή τους, τόσο λόγω της φύσης τους όσο και λόγω δικαστικών εμπλοκών και προσφυγών στην Ε.Ε. κατά τη διαγωνιστική διαδικασία. Τα 7 από τα έργα αυτά, ο προϋπολογισμός των οποίων αντιστοιχεί στο 55% περίπου του συνολικού προϋπολογισμού της κατηγορίας αυτής, εγκρίθηκαν από τον Δεκέμβριο του 2004 έως το τέλος του 2006. Στην πλειοψηφία δε των έργων αυτών η προθεσμία ολοκλήρωσης τους εκτείνεται μέχρι το τέλος του 2009 ή το τέλος του 2010. Επίσης, θα πρέπει να επισημανθεί ότι κατά την υλοποίηση ενός έργου Ταμείου Συνοχής, υπάρχει χρονική υστέρηση μεταξύ υλοποίησης φυσικού αντικειμένου, της δήλωσης και ελέγχου της σχετικής δαπάνης και της υποβολής αιτήματος πληρωμής στην Ε.Ε., συνεπώς η μηδενική απορρόφηση, όπου συναντάται στους πίνακες που διέθεσε η Επίτροπος, είναι λογιστική και όχι πραγματική αποτύπωση της κατάστασης.
      2. Ειδικότερα το έργο «Εξοπλισμός αντιμετώπισης δασικών πυρκαγιών» εγκρίθηκε από την Ε.Ε. το Δεκέμβριο του 2003, έχει συνολικό προϋπολογισμό 32.000.000 ευρώ, κοινοτική συνδρομή 24.000.000 ευρώ και αφορά στην προμήθεια 175 υδροφόρων πυροσβεστικών οχημάτων 4Χ4 διαφόρων χωρητικοτήτων, 25 οχημάτων μεταφοράς ειδικών μονάδων δασοπυρόσβεσης μετά του εξοπλισμού τους, 50 οχημάτων τύπου Jeep, 50 φορητών αντλητικών μηχανημάτων και 40 πλαστικών αερομεταφερόμενων δεξαμενών. Η υλοποίηση του έργου παρουσίασε μεγάλη καθυστέρηση κυρίως λόγω των ενστάσεων και προσφυγών στο ΣτΕ κατά τη διαγωνιστική διαδικασία. Το τελευταίο διάστημα, μετά την δικαστική απεμπλοκή κατέστη δυνατή η υπογραφή σχετικών συμβάσεων, με αποτέλεσμα η συμβασιοποίηση του έργου να ανέρχεται στο 75% περίπου του εγκεκριμένου προϋπολογισμού. Έχει ήδη υποβληθεί αίτημα τροποποίησης στην Ε.Ε. για παράταση της προθεσμίας ολοκλήρωσης του έργου μέχρι τις 31-12-2009 με δέσμευση των ελληνικών αρχών ότι οι επιπλέον πόροι που θα απαιτηθούν για την προμήθεια του εξοπλισμού θα διατεθούν από εθνικούς πόρους. Άμεσα θα υποβληθεί στην Ε.Ε. αίτημα για την πληρωμή έναντι, ύψους 4,8 εκατ. ευρώ.
      Το έργο «Προστασία και αναβάθμιση περιαστικού δάσους Θεσσαλονίκης (Σέιχ -Σου)», εγκρίθηκε από την Ε.Ε. το Δεκέμβριο 2003, έχει συνολικό προϋπολογισμό 12.104.066 ευρώ και κοινοτική συνδρομή 9.078.042 ευρώ. Το φυσικό αντικείμενο περιλαμβάνει έργα ορεινής υδρονομίας, έργα αντιπλημμυρικής προστασίας στο Ελαιόρεμα, σχεδιασμό και ανάπτυξη συστήματος πυροπροστασίας με χρήση GIS, τεχνικά έργα δασικού αντιπυρικού οδικού δικτύου, αναβάθμιση και συμπλήρωση του συστήματος υδροδότησης, έργα δασοκομικών χειρισμών αντιπυρικής προστασίας, δράσεις περιβαλλοντικής διαχείρισης, συμπλήρωση και βελτίωση της βλάστησης, έργα ερμηνείας περιβάλλοντος, ενέργειες ευαισθητοποίησης, ενημέρωσης και ενίσχυσης εθελοντισμού.
      Μέχρι σήμερα έχουν ολοκληρωθεί τρεις μελέτες, έχουν υπογραφεί συμβάσεις για επτά υποέργα και το ποσοστό συμβασιοποίησης ανέρχεται σε 42% περίπου του εγκεκριμένου προϋπολογισμού. Το πλήθος των ενστάσεων και προσφυγών στο Συμβούλιο της Επικρατείας και στην Ευρωπαϊκή Επιτροπή οδήγησαν στην ακύρωση διαγωνισμών και επαναδημοπράτηση κάποιων υποέργων.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»).
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Βελόπουλε. 
      ΠΡΟΕΔΡΕΥΟΥΣΑ (Ελισάβετ Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Πρώτη είναι η με αριθμό 304/3-12-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Ντόλιου προς τον Υπουργό Εθνικής Άμυνας, σχετικά με το πεδίο ασκήσεων της περιοχής Ψηλού Στάλου στο Νομό Έβρου κ.λπ..
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Το συγκεκριμένο πεδίο ασκήσεων λειτουργεί εδώ και αρκετά χρόνια. Υπήρξαν θετικές και αρνητικές γνωμοδοτήσεις για την παραχώρηση εκτάσεων, εκ μέρους φορέων, από δεκαετίας. Η παραχώρηση εκτάσεων αναφερόταν σε μία έκταση τριάντα χιλιάδων  περίπου στρεμμάτων.
      Σήμερα η έκταση του πεδίου βολής έχει σχεδόν υπερδιπλασιαστεί, χωρίς να ζητηθεί νέα γνωμοδότηση από τους συγκεκριμένους φορείς. Επιπλέον, οι ασκήσεις-βολές του στρατού επί του συγκεκριμένου πεδίου βολής έχουν πολλαπλασιαστεί και συγχρόνως έχει αυξηθεί η έντασή τους.
       Εδώ και αρκετό καιρό οι κάτοικοι τουλάχιστον δέκα χωριών έχουν αναστατωθεί. Ζητούν την απομάκρυνση του πεδίου βολής. Έχουν υπάρξει και αποφάσεις επί του θέματος των Δημοτικών Συμβουλίων των δύο όμορων Δήμων Διδυμοτείχου και Ορφέα.
      Το  Υπουργείο δεν έχει απαντήσει για το αν προτίθεται να εγκαταλείψει το συγκεκριμένο πεδίο βολής. Ήδη, υπάρχουν κινητοποιήσεις, ιδιαίτερα μετά την εξέλιξη περί υποχρεωτικής απαλλοτρίωσης είκοσι μία χιλιάδων επτακοσίων είκοσι ενός στρεμμάτων ιδιωτικών εκτάσεων.
      Από την πλευρά μας εκείνο που επιθυμούμε να σημειώσουμε είναι ότι οι κάτοικοι των χωριών όλου του νομού παραμένουν στα χωριά τους –όσοι παραμένουν- γιατί έχουν ένα σπίτι και κάποια κτήματα. Εάν απαλλοτριωθούν τα κτήματά τους, θα επισπεύσουν την εγκατάλειψη των χωριών τους.
      Ερωτάται ο κύριος Υπουργός ποια είναι η πρόθεση του Υπουργείου για το συγκεκριμένο πεδίο βολής».
      Κύριε Υπουργέ, έχετε το λόγο για τρία λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, θα ήθελα να προηγηθεί της απαντήσεως η έκφραση των συλλυπητηρίων εκ μέρους μας και εκ μέρους του Υπουργείου Εθνικής Αμύνης προς τους οικείους του Ιπτάμενου Σμηναγού Αθανασίου Μπατσαρά, ο οποίος, ως γνωστόν, δυστυχώς, χθες το βράδυ, στις 19.40΄, είκοσι μίλια νοτίως του Άθω κατέπεσε με το μαχητικό αεροσκάφος, στο οποίο επέβαινε της Πολεμικής Αεροπορίας, στο πλαίσιο μιας νυχτερινής ασκήσεως της μονάδος του και έχασε τη ζωή του, μία ακόμα δραματική συνεισφορά της Πολεμικής μας Αεροπορίας, των Ενόπλων μας Δυνάμεων στην προσπάθειά τους να στηριχθεί η άμυνα της χώρας. Εκφράζω, συνεπώς, τα θερμότατα συλλυπητήριά μου προς την οικογένεια και προς τους οικείους του Σμηναγού.
      Κύριε συνάδελφε, πληροφορήθηκα το κείμενο της επικαίρου ερωτήσεώς σας. Είχαμε λίγες μέρες πριν από την επίκαιρη ερώτηση τη δυνατότητα να συναντηθούμε στο Υπουργείο, στο γραφείο μου –έμαθα ότι ήταν να έρθετε και εσείς- με τους συναδέλφους Βουλευτές Έβρου τον κ. Δερμεντζόπουλο, τον κ. Γεροντόπουλο, τον κ. Κελέτση και τους Δημάρχους Ορφέα και Διδυμοτείχου και με ενημέρωσαν διεξοδικά για το θέμα του πεδίου ασκήσεως στην περιοχή τους και ασχοληθήκαμε πολύ σοβαρά με αυτό το θέμα. 
      Και ως πρώτη αντίδραση, ο νομικός σύμβουλος που εκπροσωπούσε το δημόσιο στη δικάσιμο καθορισμού της τιμής μονάδας, δέχθηκε αναβολή της υποθέσεως, για να το δούμε όχι υπό την πίεση αυτής της σύντομης χρονικής πραγματικότητας. Το πεδίο ασκήσεως εκεί, στην περιοχή αυτή, είναι ιδιαίτερα χρήσιμο για τις Ένοπλες Δυνάμεις, οι οποίες, όμως, δεν αγνοούν ποτέ τις τοπικές κοινωνίες.
      Θα ήθελα να πω ότι ενστάσεις, φόβοι, αγωνίες, κατηγόριες ότι εκεί πραγματοποιούνται τέτοιου είδους ασκήσεις και τέτοιου είδους βολές, οι οποίες επηρεάζουν την υγεία των κατοίκων με χρήση ακόμη και ενδεχομένως, πυρηνικών όπλων -όπως ελέχθη και εγράφη- είναι παντελώς ανυπόστατες. Ο στρατός και προληπτικά και κατασταλτικά, με τη συνεργασία πανεπιστημιακών ιδρυμάτων, έχει καταδείξει ότι δεν υπάρχει κανένας τέτοιος κίνδυνος σε αυτό το σημείο, σε αυτό το πεδίο ασκήσεων, το οποίο υπάρχει και έχει αποφασισθεί να υπάρχει στην περιοχή με απόφαση του τότε Υφυπουργού Αμύνης, του κ. Αποστολάκη, το 1997.
      Πάντως, επί του ερωτήματός σας, θα ήθελα να σας πω ότι τα πεδία ασκήσεων είναι ευθεία συνάρτηση της υπάρξεως Ενόπλων Δυνάμεων και της ετοιμότητας των Ενόπλων Δυνάμεων. Δεν παραλείπουμε να εξετάζουμε αυτές τις αιτιάσεις και αυτά τα προβλήματα, που οι κάτοικοι επικαλούνται ότι δημιουργούνται, ώστε να επιλυθούν και να εξηγηθεί ότι αυτού του είδους τα προβλήματα δεν είναι αυτά που θέλει και προτίθεται, αλλά και μπορεί να δημιουργήσει ο στρατός.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κύριε Ντόλιο, έχετε το λόγο για δύο λεπτά.
      ΓΕΩΡΓΙΟΣ ΝΤΟΛΙΟΣ: Κύριε Υπουργέ, δεν μπορεί να συνεχιστεί η λειτουργία του πεδίου βολής. Τα πράγματα είναι πολύ άσχημα. Πρόκειται για ένα πεδίο βολής που λειτουργεί μέσα σε κατοικημένη περιοχή, ανάμεσα σε δέκα χωριά.
      Πράγματι, παραχωρήθηκε μία έκταση τριάντα χιλιάδων στρεμμάτων το 1997. Έκτοτε, το πεδίο βολής υπερδιπλασιάστηκε αυθαίρετα, χωρίς να ζητηθεί νέα γνωμοδότηση από τους καινούργιους φορείς. Το ένα ζήτημα είναι αυτό.
      Το δεύτερο ζήτημα -και θέλω να το σημειώσετε αυτό, κύριε Υπουργέ- είναι ότι η συχνότητα των βολών των ασκήσεων δεν αυξήθηκε απλώς. Ενώ ήταν δύο-τρεις φορές το χρόνο, έχουμε πλέον δύο-τρεις φορές την εβδομάδα. Σε μία έκταση εβδομήντα χιλιάδων στρεμμάτων, ανάμεσα σε δέκα χωριά κυριολεκτικά, ο στρατός ασκείται σε καθημερινή βάση. Επομένως, δεν μπορεί να τηρηθεί στην πράξη αυτό το οποίο γράφτηκε στην απόφαση του Υπουργικού Συμβουλίου για την παραχώρηση της έκτασης ότι θα συνεχίσουν να λειτουργούν οι βοσκότοποι κ.λπ..
      Δεν μπορεί να συνεχίσουν να υπάρχουν αγροτικές δραστηριότητες. Σχετικά με αυτό που λέτε να απαλλοτριωθούν, αναβλήθηκε το δικαστήριο, αλλά κάποια στιγμή θα γίνει. Υπάρχει μία συγκεκριμένη νομοθεσία. Το να λέμε είκοσι μία χιλιάδες στρέμματα, σημαίνει ουσιαστικά ότι λέμε στους κατοίκους των χωριών «φύγετε από τα χωριά σας». Όχι, όμως, μόνο αυτό. Τα είκοσι μία χιλιάδες στρέμματα ενεργοποιούν δικαιώματα της Κ.Α.Π.. Αν απαλλοτριωθούν, θα χάσουν αυτά τα δικαιώματα μέχρι το 2013.
      Όσον αφορά την όχληση, είναι πραγματικά δραματική. Υπάρχουν θραύσματα βλημάτων μέσα σε αυλές σπιτιών. Υπάρχουν θόρυβοι, οι οποίοι είναι πλέον σε καθημερινή βάση. Η κτηνοτροφία δεν μπορεί να ασκηθεί. Δεν μπορούν να βγουν από τον περίβολο των χωριών τους οι κτηνοτρόφοι.
      Δεν μπορεί να συνεχιστεί αυτή η κατάσταση, κύριε Υπουργέ. Προπάντων, αυτό στο οποίο θέλω να σταθώ -και να το σημειώσετε και εσείς με ευλάβεια- είναι ότι θα πρέπει να διαφυλάξουμε ως κόρη οφθαλμού την άριστη πραγματικά σχέση που έχουν οι πολίτες και οι φορείς του νομού με το στρατό.
      Αυτή τη σχέση τη σφυρηλατήσαμε επί πολλές δεκαετίες. Να μη γίνει αφορμή αυτό το πεδίο βολής να υπάρξει αυτή η ένταση. Έκκληση σας κάνουμε εκ μέρους όλων των κατοίκων να προχωρήσουμε στην κατάργηση του πεδίου βολής, γιατί υπάρχουν άλλες λύσεις. Φαντάζομαι ότι αντιλαμβάνεσθε πως δεν είναι δυνατόν να συνεχίσει, ανάμεσα σε δέκα χωριά, να λειτουργεί σε καθημερινή βάση ένα τέτοιο πεδίο βολής.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υφυπουργός έχει το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Αντιλαμβάνομαι τη μεταβίβαση που κάνει ο συνάδελφος, ο κ. Βουλευτής, της έγνοιας των κατοίκων για ορισμένα γεγονότα που φαίνονται ότι είναι αντιφατικά με την ύπαρξη πεδίου ασκήσεως στην περιοχή. 
      Ξέρετε καλύτερα από εμένα ότι έχει και μια ιστορία αυτό το πεδίο ασκήσεως. Πριν από το 1997 ήταν στην περιοχή του Βορείου Έβρου κοντά στο χωριό Χανδράς και νομίζω ότι επί της περιόδου που ήσασταν εσείς νομάρχης μετακινήθηκε στην περιοχή που είναι σήμερα. 
      Θέλω να πω ότι το να μετακινείται ένα πεδίο ασκήσεως, το οποίο εξυπηρετεί δυο αξιόμαχους επιχειρησιακούς σχηματισμούς, οι οποίοι έχουν σημαντική συμβολή στην άμυνα της χώρας, δεν είναι από αυτά τα οποία μπορεί να γίνονται με τόσο μεγάλη ευκολία.
      Είπατε, όμως –και επαναλαμβάνω και εγώ με μεγαλύτερη έμφαση- ότι στο Νομό Έβρου η συνύπαρξη του στρατού με τους κατοίκους είναι κάτι το οποίο είναι δοκιμασμένο και είναι κάτι το οποίο έχει κριθεί ότι γίνεται με όρους πραγματικής αλληλοκατανοήσεως. Και να είστε βέβαιος, όπως διαβεβαίωσα και τους συναδέλφους που είχαν έρθει στο γραφείο μου στις 13 Νοεμβρίου και τους Δημάρχους Διδυμοτείχου και Ορφέα, ότι ο στρατός, χωρίς να μειώνει τις επιχειρησιακές του ανάγκες και απαιτήσεις, οι οποίες τελικώς, βοηθούν το λαό της περιοχής και το λαό της Ελλάδος, θα λάβει πολύ σοβαρά υπόψη του όλες αυτές τις παρατηρήσεις και όλες αυτές τις ανησυχίες και θα εξακολουθήσει ο στρατός στο Νομό Έβρου και στη συγκεκριμένη περιοχή να βρίσκεται σε καθεστώς αλληλοκατανοήσεως και συνεργασίας με τους κατοίκους, ώστε να βρεθεί μια λύση η οποία θα είναι η καλύτερη δυνατή, χωρίς να θίγονται τα πραγματικά συμφέροντα των κατοίκων και χωρίς να θίγεται η επιχειρησιακή ικανότης των Ενόπλων Δυνάμεών μας, ιδιαίτερα στην ευαίσθητη περιοχή του Έβρου. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.    
      Κυρίες και κύριοι συνάδελφοι, επιτρέψτε μου, στα συλλυπητήρια που έδωσε ο κ. Τασούλας για λογαριασμό της Κυβέρνησης να προσθέσω τα θερμά συλλυπητήρια του Προέδρου της Βουλής, όλου του Προεδρείου και θεωρώ ολόκληρου του Σώματος, προς την οικογένεια του άτυχου πιλότου. 
      Η με αριθμό 314/3-12-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εσωτερικών, σχετικά με την παρακολούθηση συγκεντρώσεων από την αστυνομία κ.λπ. δεν θα συζητηθεί, μετά από συνεννόηση του κυρίου Υπουργού με το Βουλευτή. 
      Τρίτη είναι η με αριθμό 310/3-12-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τον Υπουργό Οικονομίας και Οικονομικών, σχετικά με το σταδιακό έλεγχο του Ο.Τ.Ε. από τη «MARFIN INVESTMENT GROUP» κ.λπ..
      Αναλυτικότερα η επίκαιρη ερώτηση του κυρίου συναδέλφου έχει ως εξής: 
      Η «MARFIN INVESTMENT GROUP» (MIG), την οποία πρόσφατα αποφάσισε να θέσει υπό τον έλεγχό της η «DUBAI FINANCE GROUP», έχει καταφέρει, κάτω από τα απαθή βλέμματα του Υπουργείου Οικονομίας και Οικονομικών, το οποίο εκπροσωπεί το ελληνικό δημόσιο ως βασικό μέτοχο του Ο.Τ.Ε., να κατέχει αυτήν την ώρα, πάνω από το 17%, τουλάχιστον, του μετοχικού κεφαλαίου του Τηλεπικοινωνιακού μας Οργανισμού.
      Να υπογραμμίσουμε, επίσης, ότι πολύ μεγάλα ξένα «funds», τα οποία συμμετείχαν με σημαντικά ποσά στην αύξηση κατά 5,2 δις ευρώ του μετοχικού κεφαλαίου της MIG και συμμετέχουν, επίσης, στην Επενδυτική της Επιτροπή, είναι ταυτόχρονα μέτοχοι του Ο.Τ.Ε. με σημαντικό συνολικό ποσοστό. 
      Αυτό σημαίνει ότι η «MARFIN INVESTMENT GROUP» που αυξάνει ανεμπόδιστα και συνεχώς τα ποσοστά της στον Ο.Τ.Ε., διαθέτει, ταυτόχρονα, ευρεία συμμαχία από μετόχους του Τηλεπικοινωνιακού οργανισμού, ενώ είναι το πιθανότερο στη λήψη κρίσιμων αποφάσεων για τη διαχείριση και το μέλλον του Ο.Τ.Ε., να ταχθούν στο πλευρό της και οι υπόλοιποι ιδιώτες «θεσμικοί» επενδυτές του Ο.Τ.Ε..  
      Επειδή η MIG έχει αναδειχθεί «αθόρυβα» σε στρατηγικό εταίρο του Ο.Τ.Ε., με την Κυβέρνηση σε ρόλο, τουλάχιστον, απλού παθητικού θεατή των εξελίξεων, επειδή κινδυνεύει να χαθεί, αν δεν έχει χαθεί κιόλας, ο έλεγχος του Ο.Τ.Ε. από το δημόσιο, κυρίως σε όφελος των κρατικών κεφαλαίων του Εμίρη του Τουμπάι, επειδή η ιδιωτικοποίηση του Ο.Τ.Ε. αυτή καθ’ αυτή και μάλιστα μ’ αυτό τον τρόπο και από κεφάλαια αυτού του είδους που έχουν προκαλέσει σοβαρές ανησυχίες για τις επιδιώξεις τους, ακόμα και σε σειρά από ανεπτυγμένες καπιταλιστικές χώρες (βλέπε Η.Π.Α., Γερμανία, Γαλλία, κλπ), υποθηκεύει την ασφάλεια, τα συμφέροντα και το μέλλον της χώρας και του ελληνικού λαού, ερωτάται ο κύριος Υπουργός τα εξής:
      1. Γιατί η Κυβέρνηση επέτρεψε αυτή την επικίνδυνη εξέλιξη στον Ο.Τ.Ε. και πώς τηρείται η δέσμευση της Κυβέρνησης ότι δεν πρόκειται να επιτραπεί η επιθετική εξαγορά του Ο.Τ.Ε.; 
      2. Τι πρόκειται να πράξει ως εκπρόσωπος του δημοσίου, βασικού μετόχου του Ο.Τ.Ε., ώστε το ελληνικό δημόσιο να διατηρήσει ή να ανακτήσει τον έλεγχο του Ο.Τ.Ε. και κατ’ επέκταση του ομίλου του Ο.Τ.Ε.;»
      Το λόγο έχει ο κύριος Υπουργός για τρία λεπτά.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ πολύ, κυρία Πρόεδρε. 
      Όπως είναι γνωστό, ήδη από το 1996 με την εισαγωγή του 5,7% του κεφαλαίου του Ο.Τ.Ε., ο Ο.Τ.Ε. είναι μία πολυμετοχική επιχείρηση, της οποίας οι μετοχές διαπραγματεύονται στο Χρηματιστήριο Αξιών Αθηνών. 
      Μετά το 1996, ακολούθησαν μια σειρά από πρωτοβουλίες διάθεσης μετοχών. Το 1997 διατέθηκε ένα επιπλέον 12,7% του μετοχικού κεφαλαίου του Οργανισμού. Το 1998, και σε πρώτη φάση, διατέθηκε ένα επιπλέον 4% και αργότερα ένα 10%. Το 1999 διατέθηκε το 14% των μετοχών του Οργανισμού, το 2002 το 8% των μετοχών, το 2005 το 10% και τελευταία, το 2007 ένα επιπλέον 10,7% του Οργανισμού.
      Αυτή τη στιγμή, το Ελληνικό Δημόσιο διατηρεί ένα ποσοστό 28% του μετοχικού κεφαλαίου του Οργανισμού και έχει σαφώς δηλώσει ότι σε περίπτωση που βρεθεί ένας αξιόπιστος ευρωπαϊκός τηλεπικοινωνιακός οργανισμός, ο οποίος να μπορεί να λειτουργήσει μαζί με τον Οργανισμό, μαζί με τον Ο.Τ.Ε., προκειμένου να επεκτείνει τις δραστηριότητες του Οργανισμού και να αξιοποιήσει τις δυνατότητές του και όχι μόνο στην Ελλάδα, αλλά και στην ευρύτερη περιοχή -στην Ευρώπη και στη Νοτιοανατολική Ευρώπη, ειδικότερα- θα εξέταζε την περαιτέρω αποκρατικοποίηση του Ο.Τ.Ε. στο πλαίσιο αυτό και με τις συγκεκριμένες προϋποθέσεις. 
      Επιπλέον, από το 2004, επειδή ο Ο.Τ.Ε. είχε τα πολύ μεγάλα διοικητικά και οικονομικά προβλήματα, άρχισε να εφαρμόζεται από τη νέα Διοίκηση ένα πρόγραμμα αναδιάρθρωσης του Οργανισμού με διαδικασίες διοικητικής αναδιάρθρωσης και εθελουσίας εξόδου που ολοκληρώθηκαν με επιτυχία. Με το νέο Γενικό Κανονισμό Προσωπικού, δόθηκε η δυνατότητα στην εταιρεία να λειτουργήσει στα πλαίσια του ιδιωτικού τομέα. Ως αποτέλεσμα, επιβραδύνθηκε η απώλεια μεριδίων από τους εναλλακτικούς παρόχους –ήδη από το 2006 και το 2007 έχουμε θετικά οικονομικά αποτελέσματα- και για πρώτη φορά μετά από δύο έτη αποφασίστηκε η διανομή μερίσματος συνολικού ύψους 269.000.000 ευρώ, δηλαδή 0,55 λεπτά ανά μετοχή. 
      Το δε business plan που εφαρμόζει η Διοίκηση του Οργανισμού έχει γίνει δεκτό με θετικό τρόπο από την αγορά, όπως αποδεικνύεται και από την εξέλιξη της τιμής του Οργανισμού στο Χρηματιστήριο. 
      Από το περασμένο καλοκαίρι, μια συγκεκριμένη εταιρεία συμμετοχών άρχισε να αποκτά σταδιακά όλο και μεγαλύτερο ποσοστό στον Οργανισμό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Αυτό στην αρχή ερμηνεύτηκε ως μία επενδυτική πράξη, η οποία ήταν συνήθης, αλλά έχει εξελιχθεί, όπως πολύ σωστά αναφέρει στην ερώτησή του ο συνάδελφος, σε μία πολύ μεγαλύτερη συμμετοχή σήμερα. 
      Αυτό που θα ήθελα να ξεκαθαρίσω είναι ότι η Κυβέρνηση πρώτα απ’ όλα έχει σαφή στρατηγική όσον αφορά την περαιτέρω αποκρατικοποίηση του Οργανισμού. Η αποκρατικοποίηση αυτή δεν μπορεί και δεν θα γίνει με πρωτοβουλία κάποιου επενδυτικού Οργανισμού -είτε είναι εταιρεία συμμετοχών, είτε είναι αμοιβαίο κεφάλαιο είτε είναι οποιοσδήποτε άλλος επενδυτικός φορέας ο οποίος δεν πληροί τα κριτήρια, που έχει θέσει η Κυβέρνηση- και η Κυβέρνηση δεν συζητά με κανέναν θέμα συνδιοίκησης του Οργανισμού.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λαφαζάνη, έχετε το λόγο για δύο λεπτά.
     ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
     Λυπάμαι πάρα πολύ για την απάντηση του κυρίου Υπουργού. «Άλλα λόγια να αγαπιόμαστε», μας είπε. Μας περιέγραψε θαυμάσια, βεβαίως, την πολιτική εκποίησης και λεηλασίας του Ο.Τ.Ε.. Δεν μας είπε, όμως, τι θα γίνει από εδώ και μπρος. 
     Διότι, κύριε Υπουργέ, αν η «MARFIN INVESTMENT GROUP» κατόρθωσε να πάρει μέχρι σήμερα το 17% και δεν το επιτρέψατε εσείς, υποτίθεται να γίνει ως εξέλιξη, πώς θα εμποδίσετε την περαιτέρω αγορά μετοχών από τη «MARFIN INVESTMENT GROUP», ώστε να αποκτήσει πλήρως τον έλεγχο του Ο.Τ.Ε.; Ήδη είναι συνδιοίκηση και πολύ φοβάμαι ότι ο έλεγχος έχει χαθεί από το δημόσιο. Διότι όπως σας ρώτησα και δεν απαντήσατε, η «MARFIN INVESTMENT GROUP» αυτή τη στιγμή έχει μια πλατιά συμμαχία κεφαλαίων, που μετέχουν στον Ο.Τ.Ε. και τα οποία είναι στην επενδυτική της επιτροπή και έχουν συμμετάσχει στην αύξηση του μετοχικού της κεφαλαίου. 
     Πέραν αυτού, υπάρχουν και οι ιδιώτες, οι οποίοι σε μια κρίσιμη στιγμή, όπως στην επίδειξη ισχύος που έκανε χθες η «MARFIN INVESTMENT GROUP», θα ταχθούν υπέρ της και όχι υπέρ του ελληνικού δημοσίου.
     Πουλάτε την Ελλάδα, τη βγάζετε στο σφυρί. Έχετε παραδώσει τη χώρα στα κερδοσκοπικά funs που ελέγχουν ήδη το 55% του ελληνικού Χρηματιστηρίου. Δείχνετε ιδιαίτερη προτίμηση, την οποία δεν μπορώ να καταλάβω, στα αραβικά κεφάλαια. Δείχνετε ιδιαίτερη προτίμηση στον Εμίρη του Ντουμπάι, στον Εμίρη του Κατάρ, που διαβάζω ότι θέλει να αγοράσει την Ολυμπιακή, στον Σαουίρι, στον οποίο έχετε παραδώσει την «WIND» μετά την εκποίηση που έκανε η Δ.Ε.Η.. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Πού το πάτε, κύριοι; Θέλετε να πουλήσετε τη χώρα αυτή; Θέλετε να την παραδώσετε στη διεθνή κερδοσκοπία, σε κεφάλαια μάλιστα που ακόμη και οι ανεπτυγμένες καπιταλιστικές χώρες δείχνουν επιφυλάξεις στη συμμετοχή τους; Ακόμη και η Μέρκελ της Γερμανίας, που δεν είναι καθόλου σοσιαλίστρια, προσπαθεί να βάλει ποσοστό έτσι ώστε να μην επιτρέπεται πάνω απ’ αυτό η συμμετοχή ξένων κεφαλαίων σε στρατηγικής σημασίας επιχειρήσεις της Γερμανίας. Εσείς αυτή τη στιγμή αθόρυβα δίνετε καθησυχαστικές διαβεβαιώσεις, που δεν έχουν καμμία αξία, διότι δεν μας λέτε τι μέτρα θα πάρετε. Αφήνετε τα πράγματα να εξελιχθούν στην τύχη τους. 
     Και αξιοποιεί βεβαίως η «MARFIN INVESTMENT GROUP», κύριε Υπουργέ, την κακοδιοίκηση και κακοδιαχείριση του εκλεκτού σας στον Ο.Τ.Ε., του κ. Βουρλούμη, ώστε να φαίνεται και προς τα έξω με τις παρεμβάσεις της ότι δήθεν κόπτεται για τη διαφάνεια. 
     ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κυρία Πρόεδρε.
     Και το πρόβλημα, βεβαίως, για μας δεν είναι να φύγουμε από τη «MARFIN INVESTMENT GROUP» και να πάμε στον ευρωπαϊκό πολυεθνικό κολοσσό που μας λέτε, για να πάρει τον Ο.Τ.Ε.. Το θέμα είναι να μην πουληθεί ο Ο.Τ.Ε., διότι ο Ο.Τ.Ε. παίζει τεράστιο στρατηγικό ρόλο κοινωνικό ρόλο, εθνικό ρόλο και ρόλο εθνικής ασφάλειας. Δεν μπορεί να πάμε στις κάθε είδους «VODAFON» να κατασκοπεύουν και τον Πρωθυπουργό ακόμη, χωρίς να παίρνετε μέτρα. Κάπου πρέπει να βάλουμε ένα φραγμό σ’ αυτήν την υπόθεση, η οποία υποθηκεύει το μέλλον της χώρας και το μέλλον του ελληνικού λαού.
     Σας ευχαριστώ.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ πολύ, κυρία Πρόεδρε.
     Όπως νομίζω ξεκαθάρισα από την πρωτολογία μου, η Κυβέρνηση δεν έχει κανένα σκοπό να αφήσει μέσα από διαδικασίες απόκτησης μετοχών της αγοράς να χαθεί ο έλεγχος του Ο.Τ.Ε.. Δεν θα πω κάτι παραπάνω σήμερα. Υπάρχει ένα συγκεκριμένο σχέδιο και αυτό το σχέδιο έχει διαμηνυθεί σε όλους τους ενδιαφερομένους. Όπως έχει διαμηνυθεί και η σταθερή βούληση της Κυβέρνησης για τον Ο.Τ.Ε.. 
     Ο Ο.Τ.Ε. θεωρούμε και εμείς ότι είναι ένας οργανισμός -που δεν είναι απλώς μια εισηγμένη εταιρεία στο Χρηματιστήριο- που έχει στρατηγικό χαρακτήρα για την ανάπτυξη των τηλεπικοινωνιών στην Ελλάδα. Γι’ αυτό και εφαρμόζουμε από το 2004 με την πολύ επιτυχημένη διοίκηση Βουρλούμη, ένα συγκεκριμένο σχέδιο αναδιάρθρωσης προκειμένου να προλάβουμε –και έχουμε προλάβει ευτυχώς- δυσμενείς εξελίξεις στον Ο.Τ.Ε., όπως είχαμε σε άλλες εταιρείες, οι οποίες κατέρρευσαν όταν άνοιξε η αγορά τους στον ανταγωνισμό. Δεν θα γίνει στον Ο.Τ.Ε. αυτό που έγινε σε άλλες εταιρείες του τομέα των μεταφορών, για παράδειγμα, στο παρελθόν. 
     Είναι βέβαιο ότι θεωρούμε τον Ο.Τ.Ε. στρατηγικής σημασίας επιχείρηση. Είμαστε σε συνεργασία με όλους τους Ευρωπαίους εταίρους μας, σε σχέση με τις αλλαγές που θα επέλθουν στο ευρωπαϊκό θεσμικό πλαίσιο, προκειμένου να μπορούν, πραγματικά, οι κυβερνήσεις να αντιμετωπίσουν τυχόν –δεν λέω ότι γίνεται αυτή τη στιγμή μια κίνηση επιθετικής εξαγοράς- επιθετικές εξαγορές σε οργανισμούς στρατηγικής σημασίας, όπως είναι ο Ο.Τ.Ε..
      Και δεν υπάρχει καμμία περίπτωση να προχωρήσει περαιτέρω η αποκρατικοποίηση του Ο.Τ.Ε., χωρίς συγκεκριμένη απόφαση των αρμοδίων οργάνων της Ελληνικής Κυβέρνησης, και το αρμόδιο όργανο είναι η Διυπουργική Επιτροπή Αποκρατικοποιήσεων, η οποία εφαρμόζει στο ακέραιο την πολιτική της Κυβέρνησης όσον αφορά στην αποκρατικοποίηση. Δεν θα γίνει η «εική και ως έτυχε» αποκρατικοποίηση του ΟΤΕ. Αυτό είναι ξεκάθαρο. Ούτε συζητά αυτήν τη στιγμή με οποιονδήποτε θεσμικό επενδυτή η με οποιαδήποτε εταιρεία επενδύσεων η Κυβέρνηση θέμα συνδιοίκησης του Ο.Τ.Ε.. 
      ΠΡΟΕΔΡΕΥΟΥΣΑ (‘Ελσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  με θέμα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», σαράντα δύο μαθήτριες και μαθητές και δύο  συνοδοί-καθηγητές από το Γυμνάσιο της Λεοντείου Σχολής. 
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Τέταρτη επίκαιρη ερώτηση είναι η με αριθμό 298/3-12-2007 του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με τις αμοιβές υψηλόβαθμων στελεχών σε Δ.Ε.Κ.Ο., Οργανισμούς, Υπουργεία κ.λπ..
      Η επίκαιρη ερώτηση του κ. Βελόπουλου σε περίληψη έχει ως εξής:
      «Αν και ο κ. Καραμανλής είχε εξαγγείλει τη μείωσή τους, οι αποδοχές των επικεφαλής των οργανισμών και άλλων φορέων του ευρύτερου δημόσιου τομέα έχουν ως και διπλασιαστεί. Σε δεκάδες οργανισμούς, Δ.Ε.Κ.Ο. κ.λπ., πρόεδροι και διευθύνοντες σύμβουλοι έχουν σύμφωνα με δημοσιεύματα ως και διπλασιάσει τις αποδοχές τους ή στην καλύτερη περίπτωση τις άφησαν ανέπαφες.
      Για παράδειγμα ο  Πρόεδρος και Διευθύνων Σύμβουλος της Ε.ΥΔ.Α.Π. κ. Σ. Γλυνιαδάκης, απόστρατος αξιωματικός, αμείβεται όπως έγινε γνωστό με 16.944 ευρώ το μήνα, ήτοι 214.316,63 ευρώ το χρόνο μαζί με τις εργοδοτικές εισφορές και έχει στη διάθεσή του δύο πιστωτικές κάρτες με όριο 10.000 ευρώ η κάθε μία. Παράλληλα αναβάθμισε περίπου είκοσι προϊσταμένους σε βοηθούς και αναπληρωτές διευθυντές φτιάχνοντας νέο και πολύ διευρυμένο οργανόγραμμα στο οποίο έχει αντιδράσει σφόδρα η Ομοσπονδία Εργαζομένων επειδή αυξάνει τα λειτουργικά έξοδα της εταιρείας κατά 45%.
      Άλλο παράδειγμα: Ο Διευθύνων Σύμβουλος των Η.Λ.Π.Α.Π., κ. Α. Γούναρης, έχει καθαρές μηνιαίες αποδοχές 5.600 ευρώ, συν πάγια μηνιαία αποζημίωση 160 ευρώ και καθαρή αποζημίωση για κάθε συνεδρίαση -ως τέσσερις το μήνα- 70 ευρώ, στο σύνολο τουλάχιστον 5.830 ευρώ. Ο κ. Γούναρης έχει προσλάβει τρεις συμβούλους, τον κ. Δ. Αναγνωστάκη με μισθό 3.000 ευρώ το μήνα, τον κ. Ι. Αλχανάτη (70 ετών) με τον ίδιο μισθό και την κ. Ολυμπία Αποστολοπούλου, άρτι αποφοιτήσασα από το Πανεπιστήμιο, με μισθό 1.500 ευρώ το μήνα. Να σημειωθεί ότι ο προκάτοχός του είχε δύο συμβούλους με μηνιαία αμοιβή 1.500 ευρώ έκαστος. Ο Όμιλος Ο.Α.Σ.Α. είχε το 2002 έλλειμμα λίγο παραπάνω από 200.000.000 ευρώ, το 2003 ήταν περίπου 220.000.000 ευρώ, ενώ το 2004 εκτοξεύθηκε στα 300.000.000 ευρώ. Σε αυτό το ποσό αντιστοιχεί έλλειμμα 56.000.000 ευρώ των Η.Λ.Π.Α.Π., πάνω από 4.000.000 του Ο.Α.Σ.Α., πάνω από 160.000.000 της Ε.Θ.Ε.Λ. και περισσότερα από 170.000.000 ευρώ του Η.Σ.Α.Π.. Επιπλέον «βροχή» καταφθάνουν οι καταγγελίες στον έντυπο και ηλεκτρονικό Τύπο, που αφορούν σε αμοιβές εκατοντάδων ευρώ για κάθε συμμετοχή συνδικαλιστικού στελέχους σε Δ.Σ. δημοσίου οργανισμού.
      Ερωτάται ο κύριος Υπουργός:
      1. Ποιες είναι οι μικτές αποδοχές που λαμβάνουν μονοπρόσωπα ή συλλογικά όργανα διοίκησης οργανισμών, τραπεζών, νομικών προσώπων δημοσίου δικαίου και άλλων φορέων του ευρύτερου δημόσιου τομέα, όπου τη μόνη μετοχή ή την πλειοψηφία των μετοχών έχει το κράτος (αναλυτικά ανά φορέα);
      2. Ποιες είναι οι μικτές αποδοχές που λαμβάνουν ειδικοί σύμβουλοι και συνεργάτες Υπουργείων και άλλων φορέων του ευρύτερου δημόσιου τομέα (αναλυτικά ανά Υπουργείο και φορέα);
	3. Πόσοι και ποιοι συνδικαλιστές συμμετέχουν σε διοικητικά συμβούλια φορέων του ευρύτερου δημόσιου τομέα και σε ποιο ύψος κυμαίνονται οι μικτές αποδοχές τους;».
	Ο Υπουργός Οικονομίας και Οικονομικών κ. Αλογοσκούφης έχει το λόγο.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ πολύ, κυρία Πρόεδρε.
	Με την εφαρμογή του ν. 3429/2005 έχει επέλθει μία σειρά από καινοτομίες στα διοικητικά συμβούλια των δημοσίων επιχειρήσεων και οργανισμών. Κατ’ αρχάς έχει μειωθεί ο ανώτατος αριθμός των μελών τους από δεκατρία σε εννέα. Έχει θεσπιστεί κεντρικός έλεγχος στο ύψος των αποζημιώσεων των μελών των διοικητικών συμβουλίων, αφού αυτές καθορίζονται πλέον με αποφάσεις της Διυπουργικής Επιτροπής Δημοσίων Επιχειρήσεων και Οργανισμών. Έχει καθιερωθεί η διαφάνεια ως προς τις καταβαλλόμενες αποζημιώσεις, καθώς όλες οι αποφάσεις πια δημοσιεύονται στην Εφημερίδα της Κυβερνήσεως. Έχει καθοριστεί πλαφόν στις αμοιβές όσον αφορά τις καταβαλλόμενες αποζημιώσεις, οι οποίες δεν μπορούν να υπερβαίνουν το σύνολο των εκάστοτε αποδοχών του Προέδρου του Αρείου Πάγου, και κατ’ εξαίρεση μόνο καταβάλλεται επιπλέον αποζημίωση στους διευθύνοντες συμβούλους για τη συμμετοχή τους στις συνεδριάσεις των διοικητικών συμβουλίων. Έχουν καταργηθεί κάθε άλλου είδους απολαβές και προνόμια.
	Ως αποτέλεσμα της εφαρμογής του  νόμου, οι ετήσιες αμοιβές για μέλη του Δ.Σ. των δημοσίων επιχειρήσεων και οργανισμών που ανέρχονταν πριν από τις 7 Μαρτίου του 2004 στο συνολικό ποσό των 5.853.000 ευρώ, έχουν μειωθεί πια στα 5.224.000 ευρώ. Αυτό έγινε λίγο πριν την εφαρμογή του νόμου, μετά την εξαγγελία του Πρωθυπουργού για μείωση των αμοιβών. Μετά την εφαρμογή του ν. 3429/2005 η ετήσια δαπάνη έχει πέσει στα 4.827.000 ευρώ. Έχουμε δηλαδή μία συνολική εξοικονόμηση 1.000.000 ευρώ για αμοιβές μελών διοικητικών συμβουλίων. Υπάρχει, αν θέλετε, και αναλυτικός κατάλογος που θα μπορούσα να σας αποστείλω.
	Τι σημαίνει αυτό; Ότι η ποσοστιαία μείωση των αμοιβών των μελών των διοικητικών συμβουλίων των Δ.Ε.Κ.Ο. από το 2004 έως σήμερα είναι σχεδόν 17%, για την ακρίβεια 16,8%, επομένως όχι μόνο δεν έχουν διπλασιαστεί οι αμοιβές, αλλά έχουν μειωθεί σε σημαντικό βαθμό.
	Θέλω να σημειώσω ότι πριν από την εφαρμογή του ν. 3429/2005 σε πολλές Δ.Ε.Κ.Ο. οι αμοιβές των μελών των διοικητικών συμβουλίων περιελάμβαναν οδοιπορικά και έξοδα παράστασης πλέον των προβλεπομένων από τις συλλογικές συμβάσεις εργασίας, ενώ με την εφαρμογή του νέου νόμου δεν προβλέπονται τέτοιου είδους παροχές. 
	Υπάρχει βεβαίως μία κατηγορία εταιρειών, αυτές που είναι εισηγμένες στο Χρηματιστήριο ή που οδεύουν προς εισαγωγή στο Χρηματιστήριο για τις οποίες δεν ισχύουν αυτά που ισχύουν για τις δημόσιες επιχειρήσεις και τους οργανισμούς, γιατί σύμφωνα με το νόμο οι εταιρείες αυτές βρίσκονται εκτός του ευρύτερου δημόσιου τομέα, όπως ορίζεται με τις ισχύουσες διατάξεις. Σ’ αυτές, οι αμοιβές καθορίζονται με αποφάσεις των διοικητικών συμβουλίων οι οποίες επικυρώνονται από τη γενική συνέλευση των μετόχων.
	Είμαι στη διάθεσή σας για περισσότερες πληροφορίες στη δευτερολογία μου.
	ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Βελόπουλος έχει το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, η πολιτική αμνησία είναι κακός πολιτικός οδηγός, γιατί οδηγεί σε αδιέξοδα. Το λέω αυτό, γιατί πριν από λίγα λεπτά είπατε στον κ. Λαφαζάνη κάτι πολύ απλό. Είπατε ότι θα επιχειρήσετε να εμποδίσετε με κάθε τρόπο τη «MARFIN» ή τη «MIG» να εισέλθει στον Ο.Τ.Ε.. Τώρα μας λέτε ότι ελεύθερα μπορούν οι κύριοι αυτοί να αμείβονται με απόφαση των μετόχων και αναφέρομαι στον κ. Βουρλούμη. Άρα, λοιπόν, ή είστε με τους καλούς ή είστε με τους κακούς. Αποφασίστε. Μπορείτε να τους εμποδίσετε; Μπορείτε να τους ελέγξετε για τους μισθούς τους; Εσείς ο ίδιος επί ΠΑ.ΣΟ.Κ. είχατε κάνει μια ειδική ερώτηση, εάν ενθυμείστε, παρεμφερή με τη δική μου. 
      Η ουσία είναι ότι δεν μου απαντήσατε για τα νούμερα. Δεν σας είπα μόνο για τα 5.000.000 ευρώ ή για τα 4.000.000 ευρώ που δίνονται. Υπάρχουν οι Γενικοί Γραμματείς Υπουργείων. Ακούστε για τους φορείς τώρα, για να ξέρουμε και τι λέμε. Έχω μπροστά μου μια λίστα δική σας, η οποία αναφέρει τους εποπτευόμενους φορείς του Υπουργείου Οικονομίας και Οικονομικών και έχει μια σειρά από φορείς. Αυτοί δεν αμείβονται; Δηλαδή, θέλετε να μου πείτε ότι μόνο 4.000.000 ευρώ παίρνουν όλοι αυτοί μαζί με τους υπόλοιπους και τις Δ.Ε.Κ.Ο.; 
      Κάποια στιγμή πρέπει να μάθει ο ελληνικός λαός που παίρνει μισθούς της τάξης των 700 ευρώ, κύριε Αλογοσκούφη, ότι καλή είναι η περιστολή δαπανών, καλή είναι η διάθεση της Κυβερνήσεως να μειώσει μισθούς, να μην αυξήσει τις συντάξεις για να μπορέσουμε να κλείσουμε τις «τρύπες» του προϋπολογισμού ή των όποιων ελλειμμάτων –έχετε δίκιο σ’ αυτό- αλλά να τους πείτε «Οι δικοί μας «γαλάζιοι»,  που τοποθετήσαμε σωρηδόν από Βουλευτές σε περιφέρειες, σε Δ.Ε.Κ.Ο., σε οργανισμούς παίρνουν 5.000.000 ευρώ ή 10.000.000 ευρώ ή 15.000.000 ευρώ ή 20.000.000 ευρώ». Αυτό πρέπει να τους πούμε για να καταλάβουν. 
      Δεν θέλω να απαριθμήσω ονόματα αποτυχόντων Βουλευτών που τους ορίσατε περιφερειάρχες σε διάφορες περιοχές  ή ως προέδρους και διευθύνοντες συμβούλους, αλλά κάποια στιγμή η μισή αλήθεια δεν μπορεί να είναι αλήθεια. Ας πούμε την αλήθεια. Ας πείτε ότι είναι «οι γαλάζιοι», «οι δικοί μας άνθρωποι» που επειδή δεν μπόρεσαν να εκλεγούν Βουλευτές ή επειδή δεν μπορέσαμε να τους βολέψουμε, τους βάλαμε διευθυντές σε οργανισμούς. Αλλά να μας πουν και πόσα χρήματα παίρνουν, γιατί αν αυτούς τους βάλουμε σ’ έναν ιδιωτικό οργανισμό δεν θα παίρνουν πάνω από 1000 ευρώ, πιστέψτε με. Αυτή είναι η πραγματικότητα. Το κρατικοδίαιτο κράτος, λοιπόν, το οποίο καταγγέλλατε εσείς ως Αντιπολίτευση, σήμερα το επιβάλλετε.
      Να πω και κάτι άλλο. Λέγατε για «τρωκτικά», για «κρατικοδίαιτους», για «πράσινες ακρίδες». Σήμερα όλοι αυτοί, κύριε Υπουργέ, τι είναι; Σεμνά και ταπεινά, λοιπόν, κύριε Υπουργέ, απομυζείτε κρατικά λεφτά -αυτή είναι η πραγματικότητα, αυτή είναι η αλήθεια- για να βολεύετε τους «ημετέρους» σας, λες και δεν υπάρχουν άλλα παιδιά ή άλλοι επιτυχόντες, άλλοι διευθυντές που θα μπορούσαν να οριστούν και να διοικήσουν. Λυπάμαι, διότι υπηρέτες του κομματικού και όχι του λαϊκού συμφέροντος γίνεσθε, κύριε Υπουργέ, με χρήματα δυστυχώς του δημοσίου.
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κύριος Υπουργός.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε συνάδελφε, ειλικρινά δεν αντιλαμβάνομαι αυτά που λέτε, διότι σας είπα ότι οι συνολικές δαπάνες για αμοιβές έχουν μειωθεί από σχεδόν 6.000.000 ευρώ που ήταν πριν το 2004, σε κάτι λιγότερο από 5.000.000 ευρώ σήμερα. Έχει υπάρξει μια εξοικονόμηση 1.000.000 ευρώ. Θα μου πείτε «Με αυτό θα σωθούν οι Δ.Ε.Κ.Ο.;». Όχι, διότι και το  συνολικό ποσό των αμοιβών σε σχέση με τα συνολικά έξοδα των Δ.Ε.Κ.Ο. είναι μικρό και η εξοικονόμηση του 1.000.000 ευρώ δεν πρόκειται να λύσει τα προβλήματα των Δ.Ε.Κ.Ο. Αλλού είναι οι σπατάλες των Δ.Ε.Κ.Ο. και όχι τόσο στις αμοιβές.
      Η Κυβέρνηση, όμως, την πολιτική την οποία έχει εξαγγείλει, την εφαρμόζει. Και την εφαρμόζει με συνέπεια. Την πολιτική αυτή θα  τη συνεχίσουμε. Ειδικά μετά την αναμόρφωση του μισθολογίου των δικαστικών, στην οποία σκοπεύουμε να προχωρήσουμε από τον επόμενο χρόνο θα προσαρμοστούν οι αμοιβές όλων, χωρίς καμμιά εξαίρεση πια…
      ΚΥΡΙΑΚΟΣ ΒΕΛΟΠΟΥΛΟΣ: Και των γενικών γραμματέων, κύριε Υπουργέ;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σας παρακαλώ, μη με διακόπτετε. 
      Θα προσαρμοστούν οι αμοιβές και των Διοικητών των Δ.Ε.Κ.Ο., αλλά και των Προέδρων των Ανεξάρτητων Αρχών στις εκάστοτε αμοιβές του Προέδρου του Αρείου Πάγου.
      Επειδή αναφερθήκατε και σε ερωτήσεις που τυχόν έκανα εγώ στο παρελθόν, θα ήθελα να σας πω ότι εγώ ήμουν πάρα πολύ προσεκτικός στις ερωτήσεις που έκανα. Για παράδειγμα, αναφέρετε στην ερώτησή σας ότι Πρόεδρος και Διευθύνων Σύμβουλος της Ε.ΥΔ.ΑΠ. είναι ο κ. Γλυνιαδάκης. Ο κ. Γλυνιαδάκης έχει πάψει να είναι Πρόεδρος και Διευθύνων Σύμβουλος στην Ε.ΥΔ.ΑΠ. από το 2005.
      ΚΥΡΙΑΚΟΣ ΒΕΛΟΠΟΥΛΟΣ: Σε δημοσίευμα αναφέρομαι, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Από το 2005 έχει πάψει να είναι Πρόεδρος. Κάνετε, δηλαδή, μια ετεροχρονισμένη ερώτηση από το 2005 για να κακίσετε την Κυβέρνηση σήμερα; 
      ΚΥΡΙΑΚΟΣ ΒΕΛΟΠΟΥΛΟΣ: Εσείς το λέτε αυτό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ο δε Διευθύνων Σύμβουλος του Η.Λ.Π.Α.Π., στον οποίο αναφερθήκατε, δεν έχει αυτές τις αμοιβές τις οποίες λέτε. Μπορώ να σας πω το σύνολο των αμοιβών και για την Ε.ΥΔ.ΑΠ. και για τον Η.Λ.Π.Α.Π., αν θέλετε. Στην μεν Ε.ΥΔ.Α.Π. το σύνολο των ετήσιων αμοιβών του Προέδρου του Διοικητικού Συμβουλίου είναι 102.547 ευρώ, του δε Διευθύνοντος Συμβούλου το σύνολο των αμοιβών είναι 104.542 ευρώ ετησίως, όχι μηνιαίως.
      ΚΥΡΙΑΚΟΣ ΒΕΛΟΠΟΥΛΟΣ: Δεν είπα αυτό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για τον δε Η.Λ.Π.Α.Π. πριν από τις 7-3-2004 το σύνολο των αμοιβών των μελών του Διοικητικού Συμβουλίου ήταν 310.884 ευρώ. Σήμερα είναι 216.792 ευρώ, έχουμε δηλαδή μία μείωση σχεδόν 100.000 ευρώ. Αυτή είναι η πραγματικότητα. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Εισερχόμαστε στις επίκαιρες ερωτήσεις δευτέρου κύκλου.
      Πρώτη είναι η με αριθμό 313/3-12-2007 επίκαιρη ερώτηση του Βουλευτή του Πανελληνίιου Σοσιαλιστικού Κινήματος κ. Ηλία Λαμπίρη προς τον Υπουργό Υγείας και Κοινωνικής Αλληλεγγύης, σχετικά με την εκπαίδευση και μετεκπαίδευση των ιατρών κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Κύριε Υπουργέ, η σωστή περίθαλψη είναι στενά συνδεδεμένη με τη σωστή εκπαίδευση των ιατρών.
      Τον Ιανουάριο του 2004 ψηφίστηκε από την Επιτροπή Κοινωνικών Υποθέσεων σχέδιο νόμου, που αφορά αυτό το θέμα. Τέσσερα χρόνια αργότερα τίποτε δεν έχει γίνει στο χώρο της εκπαίδευσης.
      Η ποιοτική αναβάθμιση της εκπαίδευσης των ιατρών αποτελούσε και αποτελεί μια από τις πιο σημαντικές προκλήσεις. Η εξέλιξη της ιατρικής επιστήμης, τα άλματα της τεχνολογίας, τα οποία η ιατρική επιστήμη εφαρμόζει, επιβάλλουν την αναβάθμιση του σημερινού συστήματος εκπαίδευσης των ιατρών.
      Σύστημα εκπαίδευσης και μετεκπαίδευσης των ιατρών στη χώρα μας δεν υπάρχει. Οι εκπαιδευτές διδάσκουν χωρίς κατευθυντήριες γραμμές, αλλά και αν δεν διδάσκουν, ελεγκτικός μηχανισμός δεν υπάρχει.
      Το αντικείμενο εκπαίδευσης, αλλά και το περιεχόμενο, δεν είναι ενιαίο. Εντελώς ανεξέλεγκτα χορηγούνται πιστοποιητικά από  Διευθυντές Κλινικών, ακόμη και για πλήρη ειδικότητα. Το σύστημα υγείας παράγει ιατρούς που ποιοτικά διαφέρουν μεταξύ τους περισσότερο απ’ ό,τι αντίστοιχα συμβαίνει σε χώρες της Ευρωπαϊκής Ένωσης.
      Ερωτάται ο κύριος Υπουργός:
      1. Προτίθεται και πότε να ψηφίσει νόμο που αφορά το θέμα της εκπαίδευσης και μετεκπαίδευσης των ιατρών; 
      2. Ποιο είναι το πρόγραμμά σας γι’ αυτό το θέμα;».
      Στην ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης, κύριος Γεώργιος Παπαγεωργίου.
      Ορίστε, κύριε Υπουργέ, έχετε τρία λεπτά για να απαντήσετε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Αγαπητοί συνάδελφοι, θα συμφωνήσω πως είναι πολύ σοβαρό το θέμα της ιατρικής εκπαίδευσης, όπως επίσης θα συμφωνήσω ότι στη χώρα μας η ιατρική εκπαίδευση είναι το λιγότερο, θα έλεγα, ατελής, ελλειμματική, η δε απαραίτητη, συνεχόμενη και δια βίου εκπαίδευση είναι σχεδόν ανύπαρκτη. 
      Γνωρίζετε πάρα πολύ καλά το θέμα, κύριε συνάδελφε, διότι θεωρώ ότι παίξατε και καθοριστικό ρόλο στη σύνταξη ενός νομοσχεδίου που τον Ιανουάριο του 2004 είχε έρθει για συζήτηση στην αρμόδια Κοινοβουλευτική Επιτροπή, δεν είχε όμως την τύχη να γίνει νόμος για τις γνωστές διαδικασίες που ακολούθησαν. Θεωρούμε, όπως και τότε θεωρούσαμε, ότι δεν θα έδινε λύση στο πρόβλημα, αυτή τουλάχιστον που αναμένουμε όλοι μας, διότι όλοι αντιλαμβανόμαστε το πρόβλημα και όλοι θέλουμε να συμβάλουμε προς αυτήν την κατεύθυνση. Μέσα από μια ευρύτερη συνεργασία θα μπορέσουμε να αντιμετωπίσουμε αυτό το μεγάλο ζήτημα, διότι πιστεύω ότι δεν ξεκινούσε από σωστή βάση, δεν αντιμετώπιζε την παθογένεια, ένα βασικό στοιχείο της όλης κατάστασης. 
      Άφηνε τα πράγματα να εξελιχθούν σε μια γραφειοκρατική διαδικασία, αναθέτοντας ένα σημαντικό έργο σε πολλές Επιτροπές, οι οποίες -και αν ακόμα συγκροτούντο- δεν νομίζω πως θα μπορούσαν να έχουν το θετικό αποτέλεσμα και επιπλέον δεν ήταν απόλυτα εναρμονισμένη και με αυτά που συνέβαιναν στην Ευρωπαϊκή Ένωση τότε, πολύ περισσότερο σήμερα και ως προς το χρόνο και ως προς το αντικείμενο αλλά και ως προς την αντιστοιχία. Πολλές σημαντικές ειδικότητες, οι οποίες υπάρχουν σήμερα στην Ευρωπαϊκή Ένωση και σε άλλες προηγμένες χώρες, δεν περιλαμβάνονταν σ’ αυτό το σχέδιο νόμου. 
      Επειδή σαν γιατροί, πιστεύω ότι αντιλαμβανόμαστε καλύτερα από οποιονδήποτε άλλο ότι για να δώσουμε την κατάλληλη θεραπευτική αγωγή που θα έχει αποτελέσματα θα πρέπει να έχει προηγηθεί μία διάγνωση, εγώ θα σας καλούσα όλους μαζί να συζητήσουμε και να αναζητήσουμε αυτούς τους τρόπους που θα μας οδηγήσουν πρώτα στη σωστή διάγνωση και μετά όλοι μαζί να αντιμετωπίσουμε θεραπευτικά το πρόβλημα. 
            Ξέρετε σε μια χώρα, όπου τα τελευταία δεκαπέντε, είκοσι χρόνια διπλασιάστηκε ο αριθμός των γιατρών, χωρίς να υπάρχει και η αντίστοιχη ανάγκη από πλευράς του κοινωνικού συνόλου, χωρίς να υπάρχει ένας προγραμματισμός αν θέλετε και η αναλογία στις υλικοτεχνικές υποδομές που θα ήταν απαραίτητες, σε μια χώρα, όπου δεν υπήρξε ποτέ κανένας κεντρικός επιστημονικός σχεδιασμός πάνω στο θέμα της ιατρικής εκπαίδευσης, είναι βασικό επακόλουθο η εκπαίδευση να χωλαίνει, η εκπαίδευση να είναι ελλιπής. Αν σ΄ αυτό προσθέσουμε ακόμη και το γεγονός ότι τα τελευταία είκοσι, είκοσι πέντε χρόνια η τεχνολογική επανάσταση ανέτρεψε τα πάντα, και τους τομείς και τα πεδία δράσης των ειδικοτήτων, το πρόβλημα γίνεται ακόμη μεγαλύτερο. 
     Θεωρώ, λοιπόν, ότι θα πρέπει και με βάση αυτό το σχέδιο νόμου, το οποίο έχει πάρα πολλά θετικά στοιχεία να κουβεντιάσουμε και πολύ σύντομα πιστεύω ότι μπορεί να είμαστε έτοιμοι, να δώσουμε ένα σχέδιο νόμου που θα γίνει νόμος του κράτους και θα εναρμονίζει και εμάς με ό,τι συμβαίνει διεθνώς. 
     Ευχαριστώ πάρα πολύ.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υφυπουργέ.
      Ο συνάδελφος κ. Λαμπίρης έχει το λόγο.
     ΗΛΙΑΣ ΛΑΜΠΙΡΗΣ: Ευχαριστώ, κυρία Πρόεδρε. 
     Κύριε Υφυπουργέ, η επιτροπή λειτούργησε επί τέσσερα χρόνια. Συμμετείχαν οι τριάντα οκτώ επιστημονικές εταιρείες της χώρας, ο Πανελλήνιος Ιατρικός Σύλλογος, καθηγητές πανεπιστημίων και εκπρόσωποι ειδικευομένων. Δηλαδή μια ευρεία, θα έλεγα, επιτροπή που λειτούργησε υποδειγματικά.
      Στη συνέχεια, αφού δεν πρόλαβε, πριν το 2004, να γίνει η ψήφιση του νόμου, ο Υπουργός κ. Κακλαμάνης είχε δεσμευτεί ότι αυτό το νομοσχέδιο θα περάσει, ως πρώτο νομοσχέδιο ή από τα πρώτα. Το έστειλε για επικαιροποίηση στο Κεντρικό Συμβούλιο Υγείας, η οποία έγινε και έχουν περάσει τώρα δυο χρόνια από τότε που έγινε. Δεν έχω αμφιβολία όσον αφορά αυτά που είπατε ότι θα πρέπει να προσαρμόζεται διαρκώς. Ασφαλώς. Με την πάροδο των χρόνων, θα πρέπει να γίνεται αναπροσαρμογή. Όμως, πρέπει να γίνει κατανοητό ότι πέρασαν τέσσερα χαμένα χρόνια και δεν έγινε τίποτε στον τομέα της εκπαίδευσης. Και χωρίς εκπαίδευση, κύριε Υφυπουργέ, δε νοείται σωστή περίθαλψη. 
     Βλέπουμε καθημερινά στα μέσα μαζικής ενημέρωσης να διασύρονται οι γιατροί. Δεν έχουν την ευθύνη μόνο οι γιατροί, ευθύνη την έχει και η πολιτεία, κατά κύριο λόγο, η οποία δεν προωθεί σωστή εκπαίδευση στους γιατρούς. Αναφερόμαστε συχνά ότι έχουμε πάρα πολύ καλούς γιατρούς για ένα μικρό ποσοστό ισχύει αλλά δεν λέει αυτό τίποτα. Σωστό είναι η πλειονότητα των γιατρών να έχει επαρκή εκπαίδευση και να ανταποκρίνεται στις υποχρεώσεις της. Επομένως, μέχρις ότου δεν γίνει κάποιο ολοκληρωμένο σύστημα για την εκπαίδευση, την ευθύνη την έχει ακέραια η πολιτεία. 
     Σας ευχαριστώ πολύ.
     ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υφυπουργός έχει το λόγο. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν αμφισβητώ αγαπητέ συνάδελφε, ότι η δουλειά η οποία έγινε από την επιτροπή που λειτούργησε επί τέσσερα, όπως είπατε, χρόνια και συμμετείχαν όλοι οι εμπλεκόμενοι φορείς, ήταν πάρα πολλή. Ίσως οι βιαστικές διαδικασίες, ένα μήνα πριν από την προκήρυξη των εκλογών, είχαν μια επίπτωση και στην τελική του διατύπωση και πιθανότατα κάτω από το κράτος αυτών των πιέσεων, τα πράγματα να μην εξελίχθηκαν έτσι.
      Από εκεί και πέρα, δεν έπαψε το Υπουργείο και οι εμπλεκόμενοι φορείς να συζητούν το θέμα αυτό και να αναζητούν λύση. Και τα κείμενα τα οποία υπάρχουν, σαν αποτέλεσμα της μετέπειτα εργασίας που υπήρξε και τα οποία γνωρίζω πάρα πολύ καλά, θεωρώ κατά την άποψή μου, αλλά και κατά την άποψη συνεργατών οι οποίοι ασχολούνται με το θέμα αυτό, δεν εκφράζουν τη δυναμική που πρέπει να έχει ένα σύστημα, το οποίο συνεχόμενα θα πρέπει να προσαρμόζεται.
     Σας αναφέρω ένα χαρακτηριστικό παράδειγμα. Ότι ακόμη και στα τελευταία κείμενα, η ειδικότητα της επείγουσας ιατρικής δεν αναφέρεται, όταν σε όλες τις σύγχρονες κοινωνίες το 50% των ανθρώπων που έρχονται σε πρώτη επαφή με τα νοσοκομεία, με τα τμήματα των επειγόντων περιστατικών, διαχειρίζονται απ’ αυτούς τους ανθρώπους και έχουν θεαματικά αποτελέσματα. 
     Ένα επιπλέον στοιχείο το οποίο θα πρέπει να κουβεντιάσουμε είναι το θέμα της ιατρικής δεοντολογίας και η ένταξή του στο πρόγραμμα της ιατρικής εκπαίδευσης. Τα νέα δεδομένα που δημιουργεί η βιοηθική, η οποία ανατρέπει τα πάντα, τους κανόνες που υπήρχαν μέχρι σήμερα και που ανοίγει νέους δρόμους στην επιβίωση του ανθρώπινου γένους, δεν θα πρέπει να τα συζητήσουμε; Δεν θα πρέπει να ασχοληθούμε με την πληθώρα των γιατρών και τι επιπτώσεις έχει στην όλη διαδικασία της εκπαίδευσης; Δεν θα πρέπει να ασχοληθούμε με τη συνεχόμενη δια βίου εκπαίδευση, ένα οικοδόμημα που πρέπει να κτίσουμε από το μηδέν, αφού σήμερα επαφίεται στον «πατριωτισμό» κάποιων εταιρειών, οι οποίες ακόμη δεν είναι πιστοποιημένες; Και κάναμε ένα πρώτο βήμα με το νομοσχέδιο που συζητάμε για να δημιουργήσουμε το μητρώο.
     Σας λέω, λοιπόν, ότι προχωράμε πολύ γρήγορα. Θεωρούμε ότι αυτό είναι ένα θέμα που θα πρέπει να το αντιμετωπίσουμε όλοι μαζί. Αντιλαμβανόμαστε το πρόβλημα, θέλουμε να του δώσουμε τη λύση και αυτός ο ειλικρινής και ανοικτός διάλογος, ο οποίος θα είναι συνεχόμενος και πολύ σύντομα θα αρχίσει με όλες τις πλευρές της Βουλής, θα μας οδηγήσει εκεί, ώστε να έχουμε και εμείς επιτέλους ένα ολοκληρωμένο σχεδιασμό ιατρικής εκπαίδευσης, που δεν θα παράγει γιατρούς δυο και τριών ταχυτήτων, γιατρούς που παίρνουν μια εκπαίδευση, ανάλογα με τις δυνατότητες και τις διαθέσεις σήμερα του κάθε εκπαιδευτή.
     Ευχαριστώ πολύ.
     ΠΡΟΕΔΡΕΥΟΥΣΑ (Έλσα Παπαδημητρίου): Δεύτερη είναι η με αριθμό 315/3.12.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Παναγιώτας-Εύας Μελά προς τον Υπουργό Απασχόλησης και Κοινωνικής Προστασίας, σχετικά με την υποχρεωτικότητα της Συλλογικής Σύμβασης Εργασίας των Ιδιωτικών Κλινικών και Μονάδων Φροντίδας Ηλικιωμένων- Γηροκομείων όλης της χώρας.  
     Η επίκαιρη ερώτηση της κυρίας συναδέλφου αναλυτικά έχει ως εξής:
     «Η Συλλογική Σύμβαση Εργασίας (Σ.Σ.Ε.) των Ιδιωτικών Κλινικών και Μονάδων Φροντίδας Ηλικιωμένων- Γηροκομείων κατατέθηκε στις 21.5.2007, αφού την υπέγραψαν η Ομοσπονδία Συλλόγων Νοσηλευτικών Ιδρυμάτων Ελλάδας (ΟΣΝΙΕ) και οι εκπρόσωποι των εργοδοτών. 
     Η συμφωνία αυτή κατατέθηκε στο Ανώτατο Συμβούλιο Εργασίας του Υπουργείου, το οποίο την 1.10.2007 έκανε θετική εισήγηση. Ακολούθως εξετάστηκαν όλα τα δεδομένα και υπογράφηκε από το Γενικό Διευθυντή του Υπουργείου, αρμόδιο γι’ αυτά τα θέματα.
     Με ευθύνη της Κυβέρνησης υπάρχει σοβαρή καθυστέρηση στην υπογραφή της υποχρεωτικότητας της Σ.Σ.Ε., με αποτέλεσμα ένα μεγάλο μέρος των εργαζομένων στου κλάδου να μένει χωρίς Σ.Σ.Ε..
     Ερωτάται ο κύριος Υπουργός, τι προτίθεται να κάνει, ώστε να κηρυχθεί υποχρεωτική η ΣΣΕ της ΟΣΝΙΕ;»
     Η κυρία Υφυπουργός έχει το λόγο.
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, αναφορικά με το ερώτημα που μου υποβάλατε για την κήρυξη υποχρεωτικότητας της Συλλογικής Σύμβασης Εργασίας των εργαζομένων στις κλινικές, έχω να σας παρατηρήσω τα εξής:
     Μετά την υποβολή του αιτήματος από την ΟΣΝΙΕ για κήρυξη υποχρεωτικότητας της παραπάνω σύμβασης, το ΑΣΕ ζήτησε να πραγματοποιηθεί έρευνα, για να διαπιστωθεί αν συντρέχουν οι προϋποθέσεις του ν. 1876/90, ήτοι  εάν οι εργοδότες που είναι μέλη των συμβαλλομένων εργοδοτικών μας οργανώσεων απασχολούν το 51% των εργαζομένων. Το αποτέλεσμα της έρευνας ήταν αρνητικό. 
     Κατόπιν αυτού, όταν ήρθε σε εμένα η απόφαση για υπογραφή, συνοδευόμενη από τα αποτελέσματα της έρευνας, δεν προχώρησα στην υπογραφή της υποχρεωτικότητας, δεδομένου ότι δεν συνέτρεχαν οι προϋποθέσεις του νόμου. Όπως γνωρίζετε, στην περίπτωση που δεν συντρέχουν οι προϋποθέσεις του νόμου, οι αποφάσεις προσβάλλονται στο Συμβούλιο Επικρατείας και ακυρώνονται.
     ΠΡΟΕΔΡΕΥΟΥΣΑ (Έλσα Παπαδημητρίου): Η κ. Μελά έχει το λόγο.
     ΠΑΝΑΓΙΩΤΑ – ΕΥΑ ΜΕΛΑ: Κυρία Πρόεδρε, κυρία Υπουργέ, δημιουργεί εύλογα ερωτηματικά, αλλά και αποκαλύπτει την πολιτική της Κυβέρνησης η καθυστέρηση της υπογραφής της σύμβασης.
      Όπως γνωρίζετε, η σύμβαση εργασίας είναι η πρώτη φορά που στα σαράντα χρόνια δεν κηρύσσεται υποχρεωτική, αλλά ούτε και μη υποχρεωτική. Με τη μη υπογραφή της Συλλογικής Σύμβασης Εργασίας οι εργοδότες δεν έχουν την υποχρέωση να δώσουν τις νόμιμες αυξήσεις, γιατί όπως ξέρετε η κλαδική συλλογική σύμβαση εξασφαλίζεται σε ελάχιστες αμοιβές για τους εργαζόμενους. 
      Διαφορετικά, λοιπόν και με αυτήν την μη υπογραφή της συλλογικής σύμβασης εργασίας, οι εργαζόμενοι εγκαταλείπονται στην ασυδοσία των μεγαλοεπιχειρηματιών του χώρου της υγείας. 
      Είναι γνωστό ότι αυτή η σύμβαση υπεγράφη το Μάΐο και είχε έρθει μάλιστα το θέμα τον Αύγουστο στη Βουλή με τρεις επερωτήσεις που έγιναν εδώ και είχε δώσει απάντηση ο κ. Μαγγίνας, ότι οι υπηρεσίες συλλέγουν στοιχεία. Όμως, μία σύμβαση εργασίας, που την ημέρα που υπογράφτηκε είχε τη νόμιμη εκπροσώπηση των εργοδοτών, μία σύμβαση εργασίας την οποία περιμένουν να υπογράψουν χιλιάδες εργαζόμενοι της χώρας για να πάρουν τις νόμιμες αυξήσεις για το 2007 που δικαιούνται και έρχεται σήμερα η Κυβέρνηση με την καθυστέρηση της υπογραφής, να χαρίζει κυριολεκτικά ένα τεράστιο κονδύλι στους μεγαλοεπιχειρηματίες του κλάδου. Και αυτό γιατί είναι γνωστό ότι τέσσερις μεγάλες ιδιωτικές επιχειρήσεις του χώρου της υγείας έκαναν παρέμβαση αμφισβητώντας αυτήν τη σύμβαση μετά το Μάιο, μετά την υπογραφή της από τον εκπρόσωπό τους, το νόμιμο κατά το Μάιο εκπρόσωπό τους. Συνεπώς, λοιπόν, μπαίνει ένα μεγάλο ζήτημα. 
      Πρώτα από όλα, η έρευνα στην οποία αναφέρεστε –το είδαμε και χθες, γιατί είχαμε έρθει στο Υπουργείο σας- είναι τηλεφωνική. Εμείς αμφισβητούμε αυτήν την έρευνα. Η έρευνα σε σχέση με τη νομιμότητα την ώρα της υπογραφής της σύμβασης που υπήρχε, θα μπορούσε να γίνει μόνο από το Πρωτοδικείο. Και απ’ ό,τι έχουμε εδώ και καταθέτουμε στο Σώμα, εδώ είναι η σύμβαση, εδώ είναι και οι εκπρόσωποι των εργοδοτών που την έχουν υπογράψει. Συνεπώς, με την άρνηση της Κυβέρνησης να υπογράψει, στην ουσία παίρνει θέση ανάμεσα στην αντιπαράθεση, ανάμεσα σε χιλιάδες εργαζόμενους του κλάδου των ιδιωτικών κλινικών και σε μία μικρή ομάδα μέρους των εργοδοτών, που είναι οι τέσσερις μεγάλες επιχειρήσεις του χώρου της υγείας και παίρνει θέση υπέρ αυτών. Αυτό αποκαλύπτει πάρα πολλά.
      Εμείς θέλουμε να πούμε –και κλείνω, κυρία Πρόεδρε- ότι το ζήτημα αυτό είναι η άλλη όψη της ιδιωτικοποίησης της υγείας που κάνει εμπόρευμα το δικαίωμα του ελληνικού λαού σε μια αποκλειστικά δημόσια και δωρεάν υγεία. Την αφήνει ασύδοτη. Γιατί αυτό γίνεται και απλώς η μία όψη είναι αυτό που πληρώνει ο κάθε εργαζόμενος σαν ασθενής, που χρειάζεται τις υπηρεσίες της υγείας και η άλλη όψη είναι αυτό που υφίστανται οι ίδιοι οι εργαζόμενοι στις ιδιωτικές κλινικές και μάλιστα, όταν ξέρετε ότι γι’ αυτήν τη σύμβαση στην ουσία –και εδώ μπαίνει ένα ζήτημα- με το να μην την υπογράφετε, έχουν ασκηθεί πιέσεις στους εργαζόμενους. Γιατί προβλέπει ότι οι μεγάλες επιχειρήσεις πρέπει να δώσουν ένα εφ’ άπαξ επίδομα 500 ευρώ στους εργαζόμενους. Και έχουν ασκηθεί πιέσεις να αλλάξει αυτή η σύμβαση, να φύγουν τα 500 ευρώ και τότε αμέσως θα υπογραφεί. Και ποιος θα κερδίσει, αν φύγουν αυτά τα 500 ευρώ; Οι πολύ μεγάλες ιδιωτικές επιχειρήσεις στο χώρο της υγείας. 
      Νομίζω, λοιπόν, ότι η Κυβέρνηση είναι εκτεθειμένη και αποκαλύπτει με το να μην υπογράφει, με τίνων τα συμφέροντα είναι. Δεν είναι με τους χιλιάδες εργαζόμενους στο χώρο της υγείας, αλλά με τους ελάχιστους μεγαλοεπιχειρηματίες, που λυμαίνονται το χώρο.
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Η κυρία Υπουργός έχει το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε.
      Κυρία συνάδελφε, είχαμε πράγματι την ευκαιρία να συναντηθούμε χθες στο Υπουργείο μαζί με εκπροσώπους της Ο.Σ.Ν.Ι.Ε. και συζητήσαμε εκτενώς το όλο θέμα. Είναι σαφές πως ο λόγος που δεν κηρύσσεται υποχρεωτική η πιο πάνω συλλογική σύμβαση έχει να κάνει με αυτό το αντικειμενικό κώλυμα, που μου ζητάτε πολύ εύκολα να ξεπεράσουμε. Δεν είναι ηθικό κώλυμα, δεν είναι τεχνικό κώλυμα, είναι κώλυμα που προκύπτει από την εφαρμογή του νόμου. 
      Δεν σας κρύβω πως θα επιθυμούσα τα πράγματα να ήταν διαφορετικά. Προκειμένου, όμως, να μην υπάρχει καμμία αμφισβήτηση των στοιχείων –γιατί θέσατε και αυτό το θέμα- ζήτησα από τις υπηρεσίες να πραγματοποιήσουν νέα έρευνα για επιβεβαίωση των στοιχείων, που μου έχουν ήδη προσκομιστεί. 
      Κυρία συνάδελφε, λαμβάνω επιπλέον σοβαρά υπόψη τα όσα ειπώθηκαν από τους εργαζόμενους κατά τη διάρκεια της χθεσινής μας συνάντησης. Κατόπιν αυτού, το θέμα εξακολουθεί να είναι υπό εξέταση.
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Υπουργέ.
      Τρίτη είναι η με αριθμό 309/3-12-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τους Υπουργούς Εξωτερικών και Εθνικής Άμυνας, σχετικά με δημοσιεύματα του Τύπου αναφερόμενα στην αύξηση του αριθμού των Ελλήνων στρατιωτικών στο Αφγανιστάν κ.λπ..
    	Η επίκαιρη ερώτηση του κ. Μπανιά έχει ως εξής:
    «Η Κυβέρνηση έχει επανειλημμένα διαβεβαιώσει ότι η στρατιωτική αποστολή της Ελλάδας στο Αφγανιστάν (ΕΛΔΑΦ) ως τμήμα της δύναμης του ΝΑΤΟ (ISAF) δεν μετέχει σε επιχειρήσεις εκτός της περιοχής της Καμπούλ και δεν συμμετέχει σε ένοπλες συγκρούσεις. Η ελληνική αποστολή, σύμφωνα με τη σχετική απόφαση του Συμβουλίου Άμυνας, θα παραμείνει στο Αφγανιστάν μέχρι τις 15 Φεβρουαρίου 2008. Εκ μέρους των Η.Π.Α. ασκούνται πιέσεις για μεγαλύτερη και πιο δραστήρια συμμετοχή των ελληνικών Ενόπλων Δυνάμεων, όπως φαίνεται και από τις σχετικές δηλώσεις του κ. Νίκολας Μπερνς, αλλά και του ιδίου του κ. Γκέιτς.
    Σύμφωνα με τα δημοσιεύματα του Τύπου, που δεν διαψεύστηκαν, η ελληνική Κυβέρνηση προτίθεται να ενδώσει στις πιέσεις και να αυξήσει τον αριθμό των Ελλήνων στρατιωτικών στο Αφγανιστάν είτε αυτόνομα είτε μέσω της «Βαλκανικής Ταξιαρχίας» (SEEBRIG), όπως κανείς μπορεί να συμπεράνει από τις δηλώσεις του κ. Μεϊμαράκη στο Κίεβο. Παρατηρητές θεωρούν αδύνατο να τηρηθεί η «εθνική εξαίρεση», δηλαδή να περιοριστεί η δραστηριότητα του ελληνικού τμήματος στην περιοχή της Καμπούλ και να αποκλειστεί η παρουσία Ελλήνων στρατιωτικών στην πρώτη γραμμή. Η εκτίμηση αυτή ενισχύεται από τις πληροφορίες για την αποστολή ελικοπτέρων των ελληνικών Ενόπλων Δυνάμεων, που θα μεταφέρουν στρατιωτικές δυνάμεις στο μέτωπο, και την ανάληψη «καθοδηγητικού» ρόλου από Έλληνες Αξιωματικούς.
    Ερωτώνται η κυρία και ο κύριος Υπουργός:
    1.Προτίθεται η ελληνική Κυβέρνηση να αυξήσει τον αριθμό των Ελλήνων στρατιωτικών στο Αφγανιστάν και να εγκρίνει την αποστολή τους στην πρώτη γραμμή; 
    2.Θα τηρηθεί το χρονοδιάγραμμα αποχώρησης των Ελλήνων στρατιωτικών μέχρι το Φεβρουάριο 2008, όπως προβλέπει η απόφαση Σ.Α.Μ. του Ιανουαρίου 2007;»
    Ο Υφυπουργός Εθνικής Άμυνας κ. Τασούλας έχει το λόγο.
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, η ελληνική στρατιωτική συμμετοχή στο Αφγανιστάν πηγάζει από τις διεθνείς υποχρεώσεις της χώρας μας επάνω σε σημαντικά θέματα τηρήσεως της σταθερότητος και της ειρήνης σε επίφοβες γι΄ αυτές τις αξίες περιοχές του κόσμου. Η συμμετοχή της Ελλάδας στο Αφγανιστάν ξεκίνησε το 2002 έπειτα από την 1386 απόφαση του Δεκεμβρίου του 2001 του Συμβουλίου Ασφαλείας του Ο.Η.Ε.. Είναι μια από τις συμμετοχές της χώρας μας σε διεθνείς υποχρεώσεις είτε του Ο.Η.Ε. είτε του ΝΑΤΟ είτε της Ευρωπαϊκής Ένωσης, οι οποίες συμβάλλουν στην ανάδειξη του σταθεροποιητικού ρόλου της Ελλάδας στην ευρύτερη περιοχή αλλά και στην ενίσχυση της διπλωματικής θέσεως της χώρας μας.
    Δεν έχει αλλάξει ο εθνικός περιορισμός συμμετοχής της Ελλάδας στη δύναμη στο Αφγανιστάν, ο οποίος αφορά στην παρουσία της δυνάμεως στην Καμπούλ και πέριξ της Καμπούλ. Η απόφαση με την οποία ελήφθη η πρόνοια συμμετοχής της χώρας μας στο Αφγανιστάν με αυτές τις διπλωματικές και στρατιωτικές παραμέτρους που προείπα είναι απόφαση του ΚΥ.Σ.Ε.Α.. Η τελευταία απόφαση ελήφθη τον Ιανουάριο και η ισχύς της είναι μέχρι τις 20 Φεβρουαρίου 2008. 
    Η χώρα μας δεν αυξάνει τον αποφασισθέντα αριθμό των στρατιωτικών που συμμετέχουν σ’ αυτή την ειρηνευτική δύναμη εκ μέρους της χώρας μας. Η συμμετοχή που απεφασίσθη χθες από το ΚΥ.Σ.Ε.Α. νέων στρατιωτικών αφορά στη συμβολή της χώρας μας στην εκπαίδευση των Ενόπλων Δυνάμεων αυτής της χώρας.
      Συνεπώς, δεν έχουμε αύξηση δυνάμεως, δεν έχουμε άρση του εθνικού περιορισμού και εξακολουθεί να ισχύει η αναγκαιότητα παρουσίας της χώρας μας στο πλαίσιο αυτών των υποχρεώσεων, αλλά και αυτών των παραμέτρων για τη διπλωματική και στρατιωτική σημασία της εκεί παρουσίας μας. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστούμε, κύριε Υπουργέ.
      Ο κ. Μπανιάς έχει το λόγο. 
      ΙΩΑΝΝΗΣ ΜΠΑΝΙΑΣ: Κύριε Υπουργέ, η απάντησή σας δεν μας ικανοποιεί. Αντίθετα, σε συνδυασμό με συγκεκριμένα γεγονότα στα οποία θα αναφερθώ, μας δημιουργεί πρόσθετες ανησυχίες.
      Η πραγματικότητα βοά για τα αντίθετα από αυτά που μας διαβεβαιώνετε σήμερα. Η εμπλοκή της Ελλάδας στις πολεμικές επιχειρήσεις στο Αφγανιστάν γίνεται, κατά την άποψή μας, με τη μέθοδο των διαδοχικών προσεγγίσεων, με το βέλος πάντα να δείχνει σε όλο και μεγαλύτερη εμπλοκή, σε μεγαλύτερη αναβάθμιση της συμμετοχής της Ελλάδας σε στρατιωτικές επιχειρήσεις. 
      Εμείς αυτό ισχυριζόμαστε ότι συμβαίνει, σε αντίθεση προς τις αρχικές αποφάσεις και δεσμεύσεις του ΚΥ.Σ.Ε.Α, προς τις οποίες εμείς από την πρώτη στιγμή είμαστε αντίθετοι. Γιατί γενικά δεν συμφωνούμε στη συμμετοχή της Ελλάδας σε στρατιωτικές επιχειρήσεις σε ξένες χώρες. 
      Στις 15 Ιανουαρίου 2002, το ΚΥ.Σ.Ε.Α. αποφάσισε ότι η διάρκεια παραμονής της ελληνικής δύναμης θα ήταν για τρεις μήνες, δηλαδή μέχρι τις 30 Απριλίου 2002. Στη συνέχεια, με διαδοχικές αποφάσεις η διάρκεια παραμονής παρατάθηκε μέχρι τις 15 Φεβρουαρίου 2008.
      Ο σκοπός της αποστολής, όπως αρχικά καθορίστηκε, ήταν να συνδράμει και η Ελλάδα, όπως συγκεκριμένα έλεγε, στην προσπάθεια της αφγανικής κυβέρνησης για ανοικοδόμηση και ανασυγκρότηση της χώρας αυτής που βρίσκεται χρόνια τώρα –κατά τη γνώμη μας- υπό ξένη κατοχή. Όλα αυτά όμως έμειναν στα χαρτιά, γιατί η πραγματικότητα είναι εντελώς διαφορετική. Το αποκαλύπτουν στοιχεία από πολλές και έγκυρες πηγές. 
      Θα αναφερθώ συγκεκριμένα: Πρώτον, η πρόσφατη απόφαση για αποστολή δώδεκα εκπαιδευτών στην Καμπούλ, να εκπαιδεύσουν στρατιωτικούς. Άρα, δηλαδή είναι στρατιωτική η εμπλοκή, δεν έχει σχέση με ανασυγκρότηση της χώρας ή με αναδόμηση που υπήρχε στην αρχική απόφαση. Ταυτόχρονα αυτό διαψεύδει τις δεσμεύσεις της κ. Μπακογιάννη στις αρχές αυτού του έτους. «Ούτε ένας επιπλέον Έλληνας στρατιώτης δεν θα προστεθεί στην αποστολή», έλεγε η κ. Μπακογιάννη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από την άλλη μεριά έχουμε τις δηλώσεις του κ. Μεϊμαράκη στο Κίεβο, όπου έλεγαν ότι η στρατιωτική αποστολή στο Αφγανιστάν απέκτησε την απαραίτητη εμπειρία για το ενδεχόμενο μελλοντικής ανάπτυξης. Αυτά, κύριε Υπουργέ, δεν συνάδουν με το γεγονός ότι σε πολύ λίγο χρονικό διάστημα θα αποσυρθούν από εκεί οι δυνάμεις. Μάλλον δείχνουν ότι θα έχουμε μία αναβάθμιση της εμπλοκής στο Αφγανιστάν. 
      Επιμένω, διότι τώρα έχουμε τις δηλώσεις του κ. Γκέιτς και του κ. Μπερνς, αξιωματούχων της αμερικανικής κυβερνήσεως. Αυτοί πιέζουν τη Συμμαχία -και μέσα σ’ αυτή και την Ελλάδα- να αναβαθμίσει τη συμμετοχή της στο Αφγανιστάν με άνδρες, με ελικόπτερα και αεροσκάφη. Γιατί θέλει να αντιμετωπίσει τους Ταλιμπάν που, όπως ξέρετε και εσείς, όλο και προχωρούν και σε λίγο θα έχουν καταλάβει πολύ μεγαλύτερο μέρος από το 50% του Αφγανιστάν. 
      Η Κυβέρνηση των Ηνωμένων Πολιτειών της Αμερικής θέλει να αποσύρει δυνάμεις για να τις πάει στο Ιράκ, όπου και εκεί ηττάται η εισβολή που έκανε με προσχηματικούς τρόπους, όπως και για το Αφγανιστάν. Μιλήσατε για αξίες. Για ποιες αξίες μιλάμε, όταν μας είπαν ότι πάνε στο Αφγανιστάν για να αντιμετωπίσουν και τα προβλήματα παραγωγής οπίου και η παραγωγή…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα ήθελα λίγο χρόνο ακόμα, γιατί …
      ΠΡΟΕΔΡΕΥΟΥΣΑ (΄Ελσα Παπαδημητρίου): Έχετε διπλασιάσει το χρόνο σας, κύριε συνάδελφε.
      ΙΩΑΝΝΗΣ ΜΠΑΝΙΑΣ: Είναι επίκαιρο και σημαντικό το θέμα. Με συγχωρείτε, δεν κάνω κατάχρηση.
      Η παραγωγή οπίου έχει διπλασιαστεί ή και πολλαπλασιαστεί από την ώρα που υπάρχει κατοχή αυτής της χώρας. 
      Κύριε Υπουργέ, νομίζω ότι εσείς και η Κυβέρνησή σας -και οι παλιότερες κυβερνήσεις- έχετε εμπλακεί σε μία λογική που λειτουργεί ως κινούμενη άμμος για τη χώρα μας: Γιουγκοσλαβία, Αφγανιστάν, Ιράκ. Τώρα ακούμε και για συμμετοχή σε στρατιωτικές επιχειρήσεις στο Τσάντ και για κοινή ελληνοτουρκική μονάδα στα πλαίσια των δυνάμεων ταχείας επέμβασης στο ΝΑΤΟ. Μ΄ αυτήν την έννοια λοιπόν έχουμε συνέχεια συμμετοχή της Ελλάδας σε στρατιωτικές επιχειρήσεις σε ξένες χώρες.
      Πιστεύουμε -και σας καλούμε να το κάνετε- ότι πρέπει να απεμπλέξετε την Ελλάδα απ’ αυτή τη λογική. Εμείς προτείνουμε να αποσυρθούν όλα τα στρατεύματα και η στρατιωτική συμμετοχή της Ελλάδας σε στρατιωτικές επιχειρήσεις σε ξένες χώρες.
      Ευχαριστώ, κυρία Πρόεδρε, για την ανοχή σας.
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε συνάδελφε.
      Κύριε Υπουργέ, έχετε το λόγο.
        ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας):         Επαναλαμβάνω ότι η συμβολή της Ελλάδος για την επίτευξη διεθνούς σταθερότητος, για την επίτευξη σταθερότητος σε περιφερειακό επίπεδο, για την προάσπιση της ειρήνης, είναι μία συμβολή σε πραγμάτωση διεθνών αξιών οι οποίες δεν πηγάζουν από μία υποκειμενική αντίληψη, αλλά πηγάζουν από αποφάσεις διεθνών συλλογικών οργάνων, στα οποία η Ελλάδα μετέχει έπειτα από δημοκρατικά ειλημμένες αποφάσεις. 
      Η συμμετοχή στο Αγφανιστάν, επαναλαμβάνω, ότι πηγάζει από απόφαση του Συμβουλίου Ασφαλείας του Ο.Η.Ε.. Και ο ρόλος της χώρας μας με τέτοιου είδους συμμετοχές αναβαθμίζεται διεθνώς και αναβαθμίζεται και η διπλωματική θέση της χώρας μας με αυτήν τη συμμετοχή. Η απομόνωση της χώρας μας από τέτοιες πρωτοβουλίες δεν θα είχε θετικά αποτελέσματα για τη διπλωματική και αμυντική της θέση. 
      Επιπλέον, σας ξαναλέω, ότι η αρχική απόφαση συμμετοχής στο Αφγανιστάν, με τον αριθμό των στρατιωτικών που προβλέπει, δεν αυξάνεται με τη χθεσινή απόφαση των εκπαιδευτών οι οποίοι απεφασίσθη να πάνε. Σας λέω, επίσης ότι ο εθνικός περιορισμός της παρουσίας των στρατιωτικών μας στην Καμπούλ δεν άλλαξε. Ισχύει ο εθνικός περιορισμός της παρουσίας τους στην Καμπούλ και σε έναν αριθμό χιλιομέτρων πέριξ της Καμπούλ. 
      Από εκεί και πέρα να είστε βέβαιος ότι η Κυβέρνηση με αυτές τις αποφάσεις κήδεται των συμφερόντων της χώρας και φροντίζει για εκείνη την παράμετρο που έχει να κάνει με τη θετική παρουσία μας στα διεθνή δρώμενα, η οποία έχει και θετικές διπλωματικές εξελίξεις για τη χώρα μας. Και αυτό είναι κάτι το οποίο δεν μπορεί  κανένας να παραγνωρίσει.
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της  Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα επτά μαθήτριες και μαθητές και δύο συνοδοί δάσκαλοι από το 10ο Δημοτικό Σχολείο Κορίνθου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης, κυρίες και κύριοι συνάδελφοι, έχω την τιμή να σας ανακοινώσω, σύμφωνα με το άρθρο 63 παράγραφος 1 εδάφιο στ΄ του Κανονισμού της Βουλής, ότι ο τέως Υπουργός κ. Χρήστος Ροκόφυλλος απέστειλε επιστολή προς τον Πρόεδρο της Βουλής, η οποία θα τεθεί στο αρχείο των πρακτικών της σημερινής συνεδρίασης.
      (Στο σημείο αυτό κατατίθεται για τα Πρακτικά η προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο Υφυπουργός Εθνικής Άμυνας κ. Τασούλας θα απαντήσει και στην τέταρτη, τελευταία του δευτέρου κύκλου, στην με αριθμό 306/3-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Άμυνας, σχετικά με τα οδοιπορικά έξοδα για εκτέλεση υπηρεσίας εκτός έδρας των στελεχών του Πολεμικού Ναυτικού.
      Ειδικότερα, το περιεχόμενο της επίκαιρης ερώτησης του κυρίου συναδέλφου έχει ως εξής:
      «Όπως συμβαίνει σε όλο το εύρος του Δημοσίου, οι μετακινούμενοι εκτός έδρας, για εκτέλεση υπηρεσίας, λαμβάνουν ημερήσια αποζημίωση, που καλύπτει δαπάνες μετακίνησης και έξοδα διαβίωσης, η οποία ορίζεται στον ν.2685/1999. Στην περίπτωση των στελεχών του Πολεμικού Ναυτικού, όταν μετακινούνται για μετασταθμεύσεις πλοίων, η οφειλόμενη αποζημίωση περικόπτεται αυθαίρετα ή δεν καταβάλλεται καν, για παραμονή του μετασταθμευμένου πλοίου μέχρι και πενήντα ημέρες.
      Αυτό αποτελεί κατάφωρη αδικία εις βάρος των αξιωματικών, των υπαξιωματικών και των στελεχών του Πολεμικού Ναυτικού, που οδηγεί σε σοβαρή μείωση του εισοδήματός τους, ενώ παράλληλα παραβιάζονται και οι νόμιμες διατάξεις. 
      Κατόπιν τούτων ερωτάται ο κύριος Υπουργός: 
      1. Προτίθεται να χορηγήσει στα στελέχη του Πολεμικού Ναυτικού την πλήρη αποζημίωση για μετασταθμεύσεις πλοίων, καθώς και τα ήδη οφειλόμενα ποσά, όπως προβλέπει ο ν. 2685/1999; 
      2. Γνωρίζει και αποδέχεται ο Αρχηγός Γ.Ε.Ν. και ο Αρχηγός Στόλου να αποφασίζουν παράνομα τη μη χορήγηση αποζημίωσης ή την περικοπή του μεγαλύτερου μέρους αυτής;»
      Κύριε Υπουργέ, έχετε το λόγο για τρία λεπτά. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, ήθελα να πω απαντώντας στην ερώτηση ότι πάντα το ενδιαφέρον για θέματα αποδοχών των στελεχών των Ενόπλων Δυνάμεων είναι καλοδεχούμενο, γιατί κεντρική πολιτική της Κυβερνήσεως είναι η βελτίωση αυτών των αποδοχών, ώστε να κάνουν το καθήκον τους υπό καλυτέρας συνθήκας. 
      Εδώ όμως υπάρχει μία ελαφρά σύγχυση, διότι ο νόμος, τον οποίο επικαλείται ο κύριος συνάδελφος, ο ν. 2685/1999, αφορά στην κάλυψη δαπανών μετακινουμένων δημοσίων υπαλλήλων. Η κάλυψη των οδοιπορικών εσωτερικού των αξιωματικών των Ενόπλων Δυνάμεων προβλέπεται από το π.δ. 200/1993. 
      Επίσης, θα ήθελα να πω ότι ο ορισμός της μετασταθμεύσεως είναι ο εξής: Μεταστάθμευση είναι ο κατάπλους πλοίων για επισκευή εκτός της έδρας τους σε ναύσταθμο για χρονική περίοδο επισκευής πενήντα ημερών, έως έξι μηνών. Συνεπώς, εδώ δεν πρόκειται για μεταστάθμευση, είναι κάτω των πενήντα ημερών. 
      Ήθελα να πω επίσης ότι στο πλαίσιο αυτού του διατάγματος και στο πλαίσιο αυτής της εννοίας της μετασταθμεύσεως, τα οδοιπορικά έξοδα μετασταθμεύσεως που δεν χορηγούνται για διάστημα μικρότερο των πενήντα ημερών, αλλά ανώτερο των πενήντα ημερών, έχουν οριστεί στο 1/3 της πλήρους αποζημίωσης, δηλαδή στα 9,78 ευρώ ανά ημέρα. 
      Στο πλαίσιο αυτής της μερίμνης για το προσωπικό των Ενόπλων Δυνάμεων και σε συνάρτηση με τη διαθεσιμότητα πιστώσεων για τον προϋπολογισμό του επομένου έτους, σας πληροφορώ ότι εξετάζουμε τη δυνατότητα αυξήσεως της χορηγουμένης αποζημιώσεως για μεταστάθμευση από το 1/3 της πλήρους αποζημιώσεως στα 3/5, ήτοι από 9,78 ευρώ σε 17,61 ευρώ με ημερομηνία εφαρμογής την 1.1.2008. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Ορίστε, κύριε Βορίδη, έχετε το λόγο. 
      ΜΑΥΡΟΥΔΗΣ ΒΟΡΙΔΗΣ: Κύριε Υπουργέ, για να λύσουμε τα νομικά μας θέματα –αν και νομίζω ότι δεν είναι θέμα του Κοινοβουλίου αυτό, αλλά το αναφέρω απλώς επειδή κάνατε ένα νομικό ισχυρισμό- να σας ενημερώσω απλώς ότι το ν.2685/1999 τον επικαλούμαι, γιατί τον μνημονεύει ο Αρχηγός ΓΕΝ σε συγκεκριμένο έγγραφό του. Σε αυτό το συγκεκριμένο έγγραφό του θεωρεί ότι ακριβώς περιορίζει και συσχετίζει το ύψος της αποζημιώσεως σε σχέση με το τι προβλέπεται στο ν. 2685/1999. 
      Τώρα, υποθέτω, βεβαίως ότι αφού αυτή είναι η θέση της Κυβερνήσεως, αυτό θα λυθεί τελικώς στα δικαστήρια, αφού έχουν υπάρξει και σχετικές προσφυγές για το ζήτημα αυτό. Παρά ταύτα, είναι προφανές ότι υπάρχει ένας συσχετισμός των οριζόμενων στο ν. 2685/1999 και των ποσών που πρέπει να παίρνουν αποζημιούμενοι οι αξιωματικοί του Πολεμικού Ναυτικού. 
      Πριν θέσω το επόμενο ερώτημα, το οποίο επίσης παραμένει ανοικτό, να επικροτήσω καταρχάς το γεγονός ότι ενώ κατέθεσα την ερώτησή μου στις 27.11, εν συνεχεία, στις 29.11 –αμέσως δηλαδή- προέβητε σε κάποια αύξηση. Εγώ το θεωρώ θετικό αυτό, υπό την έννοια της ανταπόκρισης της Κυβέρνησης στον κοινοβουλευτικό έλεγχο με αυτήν την ταχύτητα. Τουλάχιστον είναι κάτι. 
      Βεβαίως, θα περίμενε κάποιος να μην χρειάζονταν όλα αυτά, για να υπάρξουν αυτές οι βελτιώσεις. Παρά ταύτα, αυτή η βελτίωση, η οποία υπήρξε, εξακολουθεί να υπολείπεται απ’ αυτό που είναι το πραγματικό πρόβλημα και το οποίο αντιμετωπίζουν οι αξιωματικοί μας. 
      Και σας λέω ότι είναι πραγματικό πρόβλημα και εγώ αναφέρομαι απλώς στο εξής: ΄Οτι, ούτως ή άλλως, τους αφαιρείτε τα οδοιπορικά, τα οποία είναι 132 ευρώ. Εν συνεχεία, τους δίνετε ένα ημερήσιο επίδομα ή τους δίνετε μέχρι αυτήν την τελευταία αναπροσαρμογή που κάνατε της τάξεως του 8,8 ευρώ ανά ημέρα -τώρα το πήγατε στο 13 ευρώ ανά ημέρα- πλην, όμως, ουσιαστικά, αν το αφαιρέσετε αυτό, δηλαδή, τα 132 ευρώ που τους δίνετε -γιατί το αφαιρείτε, διότι θεωρείτε ότι πια δεν χρειάζεται να παίρνουν οδοιπορικά, εφόσον παίρνουν τη συγκεκριμένη αποζημίωση- θα δείτε ότι μένει ένα πολύ μικρότερο ποσό. Με αυτό πρέπει να πληρώσουν 10 ευρώ την ημέρα έξτρα για σίτιση στη λέσχη. Πρέπει να πληρώσουν ακτοπλοϊκά εισιτήρια, για να πάνε δύο φορές το μήνα να δουν την οικογένειά τους. Σε θέση τουριστική, αυτά είναι 160 ευρώ. Πρέπει να πληρώσουν 40 ευρώ για διαμονή και πλυστικά σεντονιών.
      Εγώ δεν αναφέρομαι στο ότι έχουν πάει σε ένα άλλο μέρος, δεν είναι με την οικογένειά τους και επομένως, θα έπρεπε κανονικά να μπορούν οι άνθρωποι να βγουν έξω, να κάνουν κάτι, εν πάση περιπτώσει, κάπως να λειτουργήσουν, όχι να είναι ασυλοποιημένοι σχεδόν, από την υπηρεσία στην λέσχη για ύπνο.
      Άρα, λοιπόν, τα ποσά τα οποία δίνονται δεν είναι -να το πω- μία πολυτέλεια εδώ. Όσο δε για το γεγονός ότι δεν αποζημιώνονται οι πρώτες πενήντα ημέρες, εγώ επιμένω ότι αυτό είναι παράνομο. Θεωρώ ότι θα το χάσει η Κυβέρνηση στα δικαστήρια και πως πάρα πολλά πράγματα θα συμβούν στη συγκεκριμένη υπόθεση. Θα αναγκαστείτε να πληρώσετε και αναδρομικά, όλα αυτά τα οποία δεν έχετε πληρώσει.
      Λέω, λοιπόν, αντί να γίνονται όλα αυτά, δεν είναι καλύτερο να εφαρμόσετε αυτά που πρέπει να εφαρμόσετε; Μάλιστα, να μην γίνεται ανεκτό ο Α/Γ.Ε.Ν. μονομερώς και με αποφάσεις του και κατά το δοκούν, να προσδιορίζει τέτοιου είδους ζητήματα, περικόπτοντας κατά το πώς νομίζει τις αποζημιώσεις που οφείλει να δώσει.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε δύο λεπτά για να απαντήσετε.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Θέλω να πω, απαντώντας στον κύριο συνάδελφο, ότι η μεταβατική διάταξη του ν. 2685/1999 που ρυθμίζει την κάλυψη δαπανών μετακινουμένων δημοσίων υπαλλήλων, στο άρθρο 33 δηλαδή, ρητά εξαιρεί τους στρατιωτικούς από το νόμο αυτό. Λέει, δηλαδή, ότι ο νόμος αυτός ισχύει με την επιφύλαξη της ισχύος των ειδικών διατάξεων που ρυθμίζουν τις μετακινήσεις στο εσωτερικό του στρατιωτικού γενικά προσωπικού. Και έχουμε γι’ αυτό το θέμα το π.δ. 200/1993, το οποίο είναι έξι χρόνια νεότερο.
      Επίσης, θα ήθελα να πω ότι, αν και με κολακεύει η ιδέα να έχουμε αντίδραση τόσο γρήγορη σε μία επίκαιρη ερώτηση, ώστε μετά την επίκαιρη ερώτηση να αυξάνουμε το επίδομα μετασταθμεύσεως, δεν μπορώ να αντισταθώ στο πειρασμό επικλήσεως της πραγματικότητος. Και η πραγματικότητα είναι ότι κάθε απόφαση -ακόμα και στο Υπουργείο Αμύνης, το οποίο έχει φήμη ταχείας και αποτελεσματικής λειτουργίας- δεν μπορεί να είναι τόσο γρήγορη. Όπως υπάρχει το βάθος αμύνης, υπάρχει και το βάθος αποφάσεως. Να ξέρετε ότι η απόφαση που ελήφθη για την αύξηση της χορηγούμενης αποζημιώσεως για μεταστάθμευση από το 1/3 της πλήρους στα 3/5, δηλαδή από 9,78 ευρώ σε 17,61 ευρώ, ελήφθη προ της καταθέσεως της επικαίρου ερωτήσεως του κ. Βορίδη, ο οποίος υπέκυψε στη γοητευτική συλλογιστική του «μετά ταύτα, άρα διά ταύτα». Αυτό το ξέρετε ότι δεν συμβαίνει συχνά.
      Πάντως, είμαστε εδώ για να βελτιώνουμε τις συνθήκες ζωής των στελεχών των Ενόπλων Δυνάμεων. Πέραν της αυξήσεως του κονδυλίου για την μεταστάθμευση, η οποία, όταν είναι πάνω από πενήντα μέρες, καταβάλλεται και για τις πενήντα μέρες που προηγήθηκαν, με πρόσφατη νομοθέτησή μας, η Κυβέρνηση αύξησε το βασικό μισθό βάσεως των Ενόπλων Δυνάμεων του Ανθυπολοχαγού από 795 ευρώ στα 860 ευρώ, ο οποίος με την εισοδηματική πολιτική του επομένου έτους, θα προσεγγίσει τα 890 ευρώ. Και αυτό το έκανε προ της επικαίρου ερωτήσεως του κ. Βορίδη, προς αποφυγήν παρεξηγήσεως!
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ευχαριστούμε, κύριε Υπουργέ και για το βάθος της γνώσης και για το βάθος του χιούμορ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης «Κύρωση α) Σύμβασης Δωρεάς του Σωματείου «ΕΛΠΙΔΑ–Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων –Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις».
      Κυρίες και κύριοι συνάδελφοι, η Διάσκεψη των Προέδρων αποφάσισε στη συνεδρίασή της, της 29ης Νοεμβρίου 2007, τη συζήτηση του νομοσχεδίου σε δύο συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής και στην επόμενη συνεδρίαση θα συζητηθούν τα άρθρα και οι τροπολογίες ως μία ενότητα.
      Κατά τη συζήτηση του νομοσχεδίου, αρμοδιότητας του Υπουργείου Υγείας και Κοινωνικής Αλληλεγγύης «Κύρωση α) Σύμβασης Δωρεάς του Σωματείου «ΕΛΠΙΔΑ–Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων –Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις», το Κομμουνιστικό Κόμμα Ελλάδας ορίζει ως Κοινοβουλευτικό Εκπρόσωπο το Βουλευτή κ. Χαράλαμπο Χαραλάμπους.
      Το Πανελλήνιο Σοσιαλιστικό Κίνημα ορίζει ως Κοινοβουλευτικό Εκπρόσωπο το Βουλευτή κ. Εμμανουήλ Σκουλάκη.
      Ο Λαϊκός Ορθόδοξος Συναγερμός ορίζει ως Ειδικό Αγορητή το Βουλευτή κ. Βαΐτση Αποστολάτο.
      Ο εισηγητής της Πλειοψηφίας κ. Ιωάννης Κοσμίδης έχει το λόγο για 15΄ λεπτά.
      ΙΩΑΝΝΗΣ ΚΟΣΜΙΔΗΣ: Κυρία Πρόεδρε, κυρίες και κύριοι συνάδελφοι, συζητούμε σήμερα ενώπιον της Εθνικής Αντιπροσωπείας το σχέδιο νόμου του Υπουργείου Υγείας και Κοινωνικής Αλληλεγγύης «Κύρωση α) Σύμβασης Δωρεάς του Σωματείου «ΕΛΠΙΔΑ –Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων –Η Αγία Σοφία» και β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις».
      Μετά από λεπτομερή επεξεργασία, εξαντλητικό διάλογο και ακρόαση φορέων στη Διαρκή Επιτροπή της Βουλής επί των Κοινωνικών Υποθέσεων, η επιτροπή κατέληξε σε ένα κείμενο που έρχεται για συζήτηση και ψήφιση στην Εθνική Αντιπροσωπεία.
      Το σχέδιο νόμου περιλαμβάνει δύο συμβάσεις. Για την οικονομία της συζήτησης θα αναφερθούμε ξεχωριστά σε κάθε μία. Με το σχέδιο νόμου κυρώνεται και αποκτά ισχύ νόμου η Σύμβαση Δωρεάς του Σωματείου Φίλων Παιδιών με Καρκίνο «Η ΕΛΠΙΔΑ», υπέρ του ελληνικού δημοσίου. Το σχέδιο νόμου διαμορφώνει το πλαίσιο για την αποτελεσματική και έγκαιρη υλοποίηση μιας δωρεάς που συνίσταται στην κατασκευή μιας ογκολογικής πτέρυγας για παιδιά στο Νοσοκομείο «Αγία Σοφία», η οποία σίγουρα θα βοηθήσει τον αγώνα που δίνουν οι μικροί ασθενείς και οι οικογένειές τους. 
      Η συζητούμενη Σύμβαση δείχνει ότι υπάρχουν στην κοινωνία μας ομάδες πολιτών που έχουν σκοπό να προσφέρουν αγάπη στο συνάνθρωπο και στο παιδί. Το παράδειγμα του Σωματείου Φίλων Παιδιών με Καρκίνο «Η ΕΛΠΙΔΑ» είναι ένα παράδειγμα αγάπης, ανθρωπιάς και κοινωνικής στράτευσης στο πλευρό του άρρωστου παιδιού.
      Με σκληρή δουλειά και ανιδιοτελή προσφορά, μια ομάδα γυναικών με επικεφαλής την κ. Μαριάννα Βαρδινογιάννη υλοποιεί βήμα-βήμα τα οράματά της. Τη Μονάδα Μεταμόσχευσης του μυελού των οστών, τον Ξενώνα που φιλοξενεί τα παιδιά από την επαρχία, το Κέντρο Δημιουργικής Απασχόλησης στο κτήριο της οδού Πινδάρου και τώρα, ο μεγάλος στόχος της Ογκολογικής Πτέρυγας στο Νοσοκομείο Παίδων «Αγία Σοφία». 
      Στη σύμβαση που υπεγράφη μεταξύ του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» του Υπουργού Οικονομίας και Οικονομικών, του Υπουργού ΠΕ.ΧΩ.Δ.Ε., του Υπουργού Υγείας και Κοινωνικής Αλληλεγγύης της 1ης Υ.Π.Ε. Αττικής και του Νοσοκομείου Παίδων - Η Αγία Σοφία περιγράφονται με σαφήνεια ο σκοπός και το αντικείμενο της συμβάσεως. Όπως επίσης το ποσόν της δωρεάς και οι πόροι του έργου, τα τεχνικά χαρακτηριστικά του έργου, οι απαιτούμενες άδειες και εγκρίσεις για την εκτέλεση του έργου, οι διαδικασίες εκτέλεσης και η ολοκλήρωση της δωρεάς, το χρονοδιάγραμμα αποπεράτωσης του έργου, οι λεπτομέρειες παράδοσης της μονάδας μετά την αποπεράτωσή της, οι ευθύνες και οι υποχρεώσεις του δωρητή για την τήρηση των διατάξεων περί κοινωνικής ασφάλισης των εργαζομένων στο εργοτάξιο και των διατάξεων περί υγιεινής και ασφάλειας των εργαζομένων, η εγγύηση για το έργο μέχρι και δύο χρόνια μετά την παράδοσή του στο Νοσοκομείο Παίδων. Τέλος, οι υποχρεώσεις του δημοσίου ως δωρεοδόχου για τη σωστή λειτουργία της δωρεάς, για την παροχή κάθε διοικητικής συνδρομής για τη σύντομη αποπεράτωση του έργου και την εγκατάσταση του απαιτούμενου ιατρικού εξοπλισμού για την επαρκή στελέχωση και άμεση λειτουργία της ογκολογικής μονάδας.
      Στα υπόλοιπα άρθρα της συμβάσεως περιγράφονται οι ευθύνες του δωρητή και του δωρεοδόχου, ώστε αυτό το έργο να ολοκληρωθεί έγκαιρα, να είναι λειτουργικό και να υπηρετήσει με επάρκεια το σκοπό κατασκευής του. 
      Μεταξύ των ευθυνών του δωρητή, περιλαμβάνεται και η υποχρέωση να καλύψει κάθε δαπάνη μέχρι την ολοκλήρωση του έργου, έστω και αν αυτή υπερβεί το προϋπολογιζόμενο χρηματικό ποσό.
      Οι ευθύνες του δωρεοδόχου συνίστανται στην υποχρέωση να εξασφαλίσει τη διαρκή, εύρυθμη και πλήρη λειτουργία της ογκολογικής μονάδας. Εισάγονται φορολογικές και λοιπές απαλλαγές και πρόνοιες, ώστε να ευοδωθεί ο σκοπός της δωρεάς. Προβλέπονται πρόνοιες για την περίπτωση αναστολής των εργασιών και τις εξ αυτών συνέπειες και διατάξεις για την περίπτωση που οι εργασίες εκτέλεσης του έργου αναστέλλονται λόγω ανωτέρας βίας. Τέλος, περιγράφονται στη σύμβαση προβλέψεις που επιλύουν τις διαφορές μεταξύ των συμβαλλομένων μερών.
      Κυρίες και κύριοι συνάδελφοι, σκοπός της συμβάσεως είναι η κατασκευή εκ μέρους του δωρητή μιας Ογκολογικής Μονάδας Παίδων δυναμικότητας εκατόν επτά κλινών που εκτείνεται σε πέντε κτήρια συνολικού εμβαδού 14.911 τετραγωνικών μέτρων, η οποία θα περιλαμβάνει εκτός των κλινών νοσηλείας και μεταμόσχευσης μυελού των οστών, εξωτερικά ιατρεία, εργαστήρια, σχολείο, αμφιθέατρο και χώρους ψυχολογικής υποστήριξης των νοσηλευμένων παιδιών και των γονέων τους. Το έργο θεμελιώθηκε στις 24 Απριλίου 2007 από τον Πρόεδρο της Δημοκρατίας κ. Κάρολο Παπούλια και ήδη υλοποιείται. 
      Η ανάγκη δημιουργίας μιας μεγάλης εξειδικευμένης και πλήρους νοσηλευτικής μονάδας η οποία θα ανταποκρίνεται στις απαιτήσεις των σύγχρονων πολυδύναμων ογκολογικών κέντρων προέκυψε πρώτον, από τη δυνατότητα επιβίωσης των ασθενών που πάσχουν από κακοήθεις αιματοπάθειες και νεοπλασματικά νοσήματα. Δεύτερον, από την αποτελεσματικότητα της φαρμακευτικής αντιμετώπισης η οποία συνεχώς βελτιώνεται. Τρίτον, από το θεραπευτικό άλμα που πραγματοποιήθηκε από την επιτυχή έκβαση της διαδικασίας μεταμόσχευσης του μυελού των οστών. Και τέταρτον, από το γεγονός ότι αυτά τα παιδιά για μακρό χρονικό διάστημα αποτελούν μία ομάδα πληθυσμού με ειδικές απαιτήσεις, θεραπευτικές, υποστηρικτικές και κοινωνικές. 
      Το έτος 2001, το Υπουργείο Εθνικής Άμυνας παραχώρησε στο Ελληνικό Δημόσιο τμήμα εκτάσεως από το στρατόπεδο Βαρίτη στου Γουδή, επιφάνειας εννέα εκατομμυρίων εξακοσίων χιλιάδων τετραγωνικών μέτρων, με τον όρο να χτιστεί σ’ αυτό με δαπάνες του Σωματείου «ΕΛΠΙΔΑ» Ογκολογική Μονάδα Παίδων, προκειμένου να στεγαστούν σ’ αυτό όλα τα τμήματα και τα ειδικά εργαστήρια που αφορούν τον παιδικό καρκίνο. Το οικόπεδο αυτό βρίσκεται ακριβώς δίπλα στα Νοσοκομεία Παίδων – Η Αγία Σοφία και Αγλαΐα Κυριακού. Η παραχώρηση της έκτασης ολοκληρώθηκε στις 20/2/2002, όταν αυτή κατεγράφη στο Υποθηκοφυλακείο Αθηνών ως έκταση του Ελληνικού Δημοσίου.
      Στις 10/4/2007 υπεγράφη η σύμβαση δωρεάς του Σωματείου «ΕΛΠΙΔΑ» με το Ελληνικό Δημόσιο και στις 25/4/2007, όπως προαναφέρθηκε, έγινε η θεμελίωση του έργου.  
      Στο υπό ανέγερση συγκρότημα της ογκολογικής μονάδας παίδων θα μεταφερθούν τα ογκολογικά τμήματα και των δύο όμορων παιδιατρικών Νοσοκομείων Αγία Σοφία και Αγλαΐα Κυριακού.
      Με την ολοκλήρωση του έργου θα επιτευχθούν τα ακόλουθα: Η ενοποίηση των ομοειδών τμημάτων των Νοσοκομείων Παίδων, τα οποία θα δημιουργηθούν με τις αναγκαίες για τις περιπτώσεις αυτές προδιαγραφές, ώστε να εκπληρώνουν κατά τον καλύτερο δυνατόν τρόπο τις σύγχρονες νοσηλευτικές, ερευνητικές, διαγνωστικές και θεραπευτικές απαιτήσεις. Θα διαθέτουν άπλετους χώρους οι οποίοι θα εξασφαλίζουν την άνεση και απρόσκοπτη διακίνηση του προσωπικού και των μικρών ασθενών, αλλά και χώρους κατάλληλα διαμορφωμένους για την προσωρινή φιλοξενία γονέων, η οποία είναι απαραίτητη προϋπόθεση για τη νοσηλεία παιδιών και ιδιαίτερα τόσο ευαίσθητων ομάδων. 
      Το συγκρότημα θα διασυνδέεται με εναέριο διάδρομο με το κεντρικό κτήριο του Νοσοκομείου Παίδων – Η Αγία Σοφία και διαμέσου αυτού με το Νοσοκομείο- Αγλαΐα Κυριακού. 
      Ο προϋπολογισμός του έργου ανέρχεται στο ποσό των 23.730.000 ευρώ, το οποίο επιμερίζεται στο ποσό των 22.000.000 ευρώ για την κατασκευή των κτηρίων, σύμφωνα με τις εκπονηθείσες μελέτες, και στο ποσό του 1.730.000 ευρώ για τον ξενοδοχειακό εξοπλισμό.
     Σε κάθε περίπτωση πάντως, ο δωρητής αναλαμβάνει να καλύψει τη δαπάνη για την ανέγερση του κτηρίου και την απόκτηση του ξενοδοχειακού εξοπλισμού της ογκολογικής μονάδος ανεξαρτήτως ύψους του ποσού.
     Στο δεύτερο μέρος του σχεδίου νόμου περιλαμβάνεται διάταξη που κυρώνει και έτσι αποκτά ισχύ νόμου, η σύμβαση μεταξύ του Σωματείου Ελληνικός Ερυθρός Σταυρός και του Υπουργείου Υγείας και Κοινωνικής Αλληλεγγύης. Στην ουσία πρόκειται για επικαιροποίηση  του πλαισίου συνεργασίας μεταξύ των δύο φορέων, όπως αυτή ιδιαίτερα διαμορφώθηκε με το ν.1821/1998 και αποσκοπεί στην αξιοποίηση των υποδομών του Ελληνικού Ερυθρού Σταυρού και στην παροχή υψηλού επιπέδου υπηρεσιών υγείας στο κοινωνικό σύνολο.
     Στις 8 Μαΐου 2007 υπεγράφη σύμβαση μεταξύ του Υπουργείου Υγείας και Κοινωνικής Αλληλεγγύης και του Ελληνικού Ερυθρού Σταυρού. Η σύμβαση αυτή στηρίζεται στην παρακάτω παραδοχή:
     Πρώτιστη αποστολή της λειτουργίας του Ελληνικού Ερυθρού Σταυρού είναι η συνεισφορά του στο κοινωνικό σύνολο και στην προαγωγή των θεμάτων της Υγείας και Κοινωνικής Αλληλεγγύης.
     Η σύμβαση αυτή είναι η επικαιροποίηση της από 28 Μαΐου 1985 σύμβασης μεταξύ του Σωματείου Ελληνικού Ερυθρού Σταυρού και του τότε Υπουργού Υγείας και Πρόνοιας, που κυρώθηκε με το ν.1821/1988. Και η σύμβαση αυτή του 1985 που αναγνωρίζει τη θετική επί δεκαετίες προσφορά του Ελληνικού Ερυθρού Σταυρού στο κοινωνικό σύνολο, προσφορά που αποτελεί έκφραση της ιδέας του Ερυθρού Σταυρού, που συνθέτουν ο ανθρωπισμός και η φιλαλληλία, διαπιστώνει τις δυνατότητες σημαντικής περαιτέρω προσφοράς του στο κοινωνικό σύνολο.
     Με αυτή τη παραδοχή και διαπιστώσεις υπεγράφη στις 28 Μαΐου 1985 η σύμβαση αυτή και κυρώθηκε με το άρθρο 1 του ν.1821/1988. Η νέα σύμβαση προσαρμόζει στις νέες συνθήκες που επικρατούν σήμερα στα πλαίσια του ισχύοντος θεσμικού πλαισίου και μεταξύ άλλων προβλέπει ότι οι διοικητές και υποδιοικητές των δύο Νοσοκομείων Κοργιαλένειο-Μπενάκειο και Ασκληπιείο Βούλας ορίζονται από τον Υπουργό Υγείας και Κοινωνικής Αλληλεγγύης και είναι μέλη των εννεαμελών διοικητικών τους συμβουλίων.
     Με τη νέα σύμβαση συμφωνείται η υποχρέωση του ελληνικού δημοσίου για την κάλυψη των χρεών του Ελληνικού Ερυθρού Σταυρού προς τα ασφαλιστικά ταμεία μέχρι το ποσό των 5.000.000 ευρώ, συμπεριλαμβανομένων στο ποσό αυτό και των οφειλών που δεν ρυθμίστηκαν κατ’ εφαρμογή του άρθρου 7 εδάφιο β΄ της από 28 Μαΐου 1985 συμβάσεως μεταξύ του ελληνικού δημοσίου και του Ελληνικού Ερυθρού Σταυρού.
     Στο άρθρο 7 εδάφιο β΄ της συμβάσεως αυτής, αναφέρεται ότι τα χρέη του Ελληνικού Ερυθρού Σταυρού που δημιουργήθηκαν από τις οποιεσδήποτε ανάγκες του Ελληνικού Ερυθρού Σταυρού κατά την ανάπτυξη των δραστηριοτήτων του για την εκπλήρωση του σκοπού του, βάσει καταστάσεως χρεών, την οποία θα υποβάλλει στο Υπουργείο Υγείας και Πρόνοιας ο Ελληνικός Ερυθρός Σταυρός μετά των τόκων υπερημερίας, προστίμων και λοιπών επιβαρύνσεων, μέχρι της εξοφλήσεώς των, θα καλυφθούν από κρατική επιχορήγηση και με προσκόμιση για κάθε χρέος του σχετικού λογαριασμού.
     Με τη νέα σύμβαση το Ελληνικός Ερυθρός Σταυρός ρητά παραιτείται από κάθε αξίωση κατά του ελληνικού δημοσίου που πηγάζει από τις ρυθμίσεις της σύμβασης της 28.5.1985.
     Στο άρθρο 3 της σύμβασης προβλέπεται η εγγραφή στον κρατικό προϋπολογισμό από το έτος 2008 και έπειτα ετήσιας επιχορήγησης υπέρ του Ελληνικού Ερυθρού Σταυρού ποσού 12.000.000 ευρώ αναπροσαρμοζομένων κατ’ έτος με ποσοστό ίσο με τον πληθωρισμό, προσαυξημένο κατά 2%.
     Στην προηγούμενη συμφωνία της 28 Μαΐου 1985 προβλέπεται ότι για την εκπλήρωση του σκοπού και της αποστολής του Ελληνικού Ερυθρού Σταυρού εγγράφεται από το έτος 1986 στον κρατικό προϋπολογισμό επιχορήγηση 500.000.000 δραχμών αναπροσαρμοζόμενου του ποσού αυτού κατ’ έτος από το έτος 1987. Για το δεύτερο δε εξάμηνο του 1985 ο Ελληνικός Ερυθρός Σταυρός επιχορηγείται με το ποσό των 300.000.000 δραχμών, με άμεση καταβολή σ’ αυτόν 150.000.000 δραχμών.
     Σύμφωνα με την έκθεση του Γενικού Λογιστηρίου του Κράτους, προκαλείται επιπλέον ετήσια δαπάνη 5,8 εκατομμυρίων ευρώ από την αύξηση της ετήσιας επιχορήγησης στον Ελληνικό Ερυθρό Σταυρό και εφάπαξ δαπάνη 5.000.000 ευρώ για την κάλυψη των χρεών του Ελληνικού Ερυθρού Σταυρού προς τα ασφαλιστικά ταμεία. Αν κάνουμε αναγωγή του ποσού των 500.000.000 δραχμών σε ευρώ προκύπτει, με τις ανάλογες αναπροσαρμογές, ότι σήμερα το ποσό αυτό έφθασε τα 6,2 εκατομμύρια ευρώ.
      Στη συζήτηση στη Διαρκή Επιτροπή υποστηρίχτηκε η άποψη ότι το ποσό των 12.000.000 ευρώ είναι υψηλό. Το μέγεθος όμως αυτό πρέπει να εξεταστεί από τις σημερινές συνθήκες λειτουργίας του Ελληνικού Ερυθρού Σταυρού και την αύξηση των δραστηριοτήτων του. Θα μπορούσε επίσης το κράτος να ασκεί έλεγχο δαπανών για το επιχορηγούμενο ποσό, εφόσον το ποσό αυτό διατίθεται στον Ελληνικό Ερυθρό Σταυρό από τον κρατικό προϋπολογισμό. 
      Κυρίες και κύριοι συνάδελφοι, κατά τη διάρκεια της συζήτησης στην επιτροπή ανεπτύχθη έντονος προβληματισμός για το ρόλο και τη δραστηριότητα των διαφόρων μη κυβερνητικών οργανώσεων που έχουν ανθρωπιστικούς κυρίως σκοπούς και αφορούν περιβαλλοντικά και κοινωνικά προβλήματα, όπως η φτώχεια, οι φυσικές καταστροφές και άλλα. 
      Ετέθη ένα ερώτημα: Που λογοδοτούν οι μη κυβερνητικές οργανώσεις; Με τον όρο λογοδοσίας εννοούμε τα μέσα με τα οποία οι οργανισμοί αυτοί αναφέρονται σε μία αναγνωρισμένη αρχή και γίνονται υπεύθυνες για τη δράση τους. Πιστεύω ότι οι μη κυβερνητικές οργανώσεις, εφόσον επιχορηγούνται από κρατικούς ή ευρωπαϊκούς πόρους, πρέπει να λογοδοτούν ως προς την οικονομική διαχείριση και τα προσδοκώμενα αποτελέσματα. Επίσης, πρέπει να λογοδοτούν στους ωφελημένους από τη δράση τους και στα μέλη τους. 
      Επειδή δεν γνωρίζω εάν υπάρχει θεσμικό καθεστώς που να αναφέρεται στα της λειτουργίας των μη κυβερνητικών οργανώσεων πέραν του νομικού χαρακτήρα τους, πρέπει να αναπτυχθεί πρωτοβουλία για την καθιέρωση θεσμικού πλαισίου. 
      Ένα άλλο θέμα που ανεδείχθη από τη συζήτηση στην επιτροπή είναι το γεγονός ότι η Κυβέρνηση απέδειξε ότι όχι μόνον ακούει τη Βουλή, αλλά και τους κοινωνικούς φορείς. Αυτό είναι το καθήκον μας προς τη δημοκρατία και την κοινωνία. Αυτό δείχνει ότι η Κυβέρνηση δεν έχει ανειλημμένες δεσμεύσεις σε παράγοντες έξω από τα πλαίσια της δημοκρατίας, γι’ αυτό ακούει τους θεσμικούς παράγοντες. 
      Η θέση της Κυβέρνησης είναι ότι στα θέματα της υγείας απαιτούνται κινήσεις που είναι αποτέλεσμα ευρύτερης συμφωνίας. Αυτό έγινε και στην υπό συζήτηση σύμβαση του Υπουργού Υγείας και Κοινωνικής Αλληλεγγύης και του Ελληνικού Ερυθρού Σταυρού. Διασφαλίζονται απολύτως το δημόσιο συμφέρον, η δημόσια υγεία και το συμφέρον του Εθνικού Συστήματος Υγείας. 
      Επίσης, από τις συζητήσεις στην επιτροπή προέκυψε η ανάγκη δημιουργίας παιδιατρικού νοσοκομείου στην ευρύτερη περιοχή του Πειραιά. 
      Η Κυβέρνηση δια του Υφυπουργού Υγείας και Κοινωνικής Αλληλεγγύης δήλωσε ότι ήδη κινείται προς την κατεύθυνση αυτή. Σύντομα ίσως είναι σε θέση να ανακοινώσει κάτι περισσότερο συγκεκριμένο. 
      Επίσης, επανελήφθη η δέσμευση εκ μέρους του Υπουργείου Υγείας και Κοινωνικής Αλληλεγγύης για τη δημιουργία ενός μεγάλου παιδιατρικού νοσοκομείου στη Θεσσαλονίκη.
       Στόχος επίσης παραμένει για το Υπουργείο Υγείας και Κοινωνικής Αλληλεγγύης η κατασκευή ενός σύγχρονου νοσοκομείου στην ευρύτερη περιοχή της Νοτιο-ανατολικής Αττικής, όραμα δεκαετιών για τους κατοίκους. Η χωροθέτηση και ο χαρακτήρας του θα είναι προϊόν ευρύτερης σημασίας και συναίνεσης όλων των εμπλεκομένων. 
      Κυρίες και κύριοι συνάδελφοι, η συζήτηση στην επιτροπή και η ουσιαστική διαδικασία της ακρόασης των φορέων κατέληξαν σε συμβάσεις που είναι επωφελείς για το δημόσιο, τη δημόσια υγεία και υπηρετούν τους σκοπούς του Εθνικού Συστήματος Υγείας. Κατόπιν αυτού, προτείνω την υπερψήφιση του σχεδίου νόμου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Η εισηγήτρια του ΠΑΣΟΚ, κ. Αικατερίνη Περλεπέ - Σηφουνάκη, έχει το λόγο,
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Κυρίες και κύριοι συνάδελφοι, καλούμαστε σήμερα να κυρώσουμε με το παρόν σχέδιο νόμου δύο συμβάσεις οι οποίες βρίσκονται σε διαμετρικά αντίθετη λογική μεταξύ τους και εξυπηρετούν διαφορετικούς σκοπούς. 
      Η Κυβέρνηση επιχείρησε με την ταυτόχρονη εισαγωγή του σε ένα νομοσχέδιο να διευκολύνει τη δική της επιχειρηματολογία ενώπιον της Βουλής και της κοινής γνώμης για τη δεύτερη σύμβαση που αφορά τον Ερυθρό Σταυρό και που προκάλεσε τις πολλαπλές αντιδράσεις και των κομμάτων της Αντιπολίτευσης, αλλά και φορέων της κοινωνίας. 
      Θέλω όμως να τονίσω, ότι αυτή η επικοινωνιακή τακτική της Κυβέρνησης δεν είχε κανένα αποτέλεσμα και δεν μπόρεσε να συγκαλύψει τις γκρίζες πλευρές του νομοσχεδίου όσον αφορά την τροποποίηση της σύμβασης του Ελληνικού Ερυθρού Σταυρού. 
      Θέλω επίσης να επισημάνω και ένα ακόμα στοιχείο που είναι χαρακτηριστικό ιδιαίτερα του Υπουργείου Υγείας, την κατάθεση, κύριε Υπουργέ, σοβαρών νομοσχεδίων την τελευταία ημέρα πριν από την εισαγωγή τους στην επιτροπή. Θα πρέπει κάποτε να αλλάξει αυτό. Δεν μπορεί την Παρασκευή που λείπουν όλοι οι Βουλευτές που είναι από την επαρχία, να καταθέτετε νομοσχέδιο, για να συζητηθεί την Τρίτη το μεσημέρι στην επιτροπή. Θα  πρέπει να υπάρξει λίγο μεγαλύτερος σεβασμός και στο ρόλο και στο έργο των Βουλευτών.
	Κυρίες και κύριοι συνάδελφοι, όσον αφορά την πρώτη κύρωση της Σύμβασης Δωρεάς του Σωματείου «ΕΛΠΙΔΑ - Σύλλογος Φίλων Παιδιών με Καρκίνο» υπέρ του ελληνικού Δημοσίου για την κατασκευή ογκολογικής πτέρυγας για παιδιά στο νοσοκομείο Αγία Σοφία, είναι γνωστή σε όλους η παρουσία και η δράση του εν λόγω Σωματείου και η προσφορά του η οποία δίνει μία ουσιαστική βοήθεια στα παιδιά που πάσχουν από καρκίνο, στις οικογένειές τους και ευρύτερα στο κοινωνικό σύνολο.
	Με τη Σύμβαση αυτή ξεκινάει η κατασκευή ενός έργου που η σημασία του είναι καθοριστική για την αντιμετώπιση της νόσου τόσο στο επίπεδο της πρόληψης, όσο και της θεραπείας, ιδιαίτερα δε στον τομέα της μεταμόσχευσης μυελού των οστών.
	Πρέπει εδώ να αναφέρω ότι αυτή η προσπάθεια του Σωματείου «ΕΛΠΙΔΑ» στηρίχθηκε και από τις κυβερνήσεις του ΠΑ.ΣΟ.Κ.. Η κατασκευή της μονάδας σε οικοπεδικές εκτάσεις όμορες του Νοσοκομείου Παίδων πρέπει να γίνει γρήγορα και με διευκολύνσεις για να αντιμετωπιστεί η γραφειοκρατία, αλλά και με συνεχή έλεγχο για την τήρηση των συμφωνημένων και από τα δύο συμβαλλόμενα μέρη. Τόσο κατά την κατασκευή, όσο και κατά τη λειτουργία της ογκολογικής μονάδας θα πρέπει να ληφθούν όλα τα απαραίτητα μέτρα ώστε να μην επηρεαστεί η λειτουργία του Αγία Σοφία και του Αγλαΐα Κυριακού. Η μεταφορά στα κτήρια της μονάδας αυτής των υφιστάμενων ογκολογικών και αιματολογικών τμημάτων και των αντίστοιχων υπηρεσιών θα πρέπει να γίνει με τρόπο που δεν θα επηρεάζει τους ασθενείς και δεν θα θίγει το νοσηλευτικό, διοικητικό και ιατρικό προσωπικό των δύο υφιστάμενων παιδιατρικών νοσηλευτικών μονάδων.
	Το ελληνικό Δημόσιο δια του Υπουργείου Υγείας θα πρέπει να παρακολουθεί, να εποπτεύει και να συνδράμει, ώστε η υλοποίηση του έργου να γίνει με όρους που επιβάλλει η ίδια η σπουδαιότητα αυτής της προσπάθειας. Η ενσωμάτωση αυτής της ογκολογικής μονάδας στο εθνικό σύστημα υγείας και η πλήρης λειτουργία της πρέπει σε κάθε περίπτωση να είναι απαλλαγμένη από παθογένειες του συστήματος και από προβλήματα που παρατηρούνται και μένουν ανεπίλυτα σε περιπτώσεις άλλων νοσοκομείων. Ορθολογική διαχείριση, διαφάνεια και αξιοκρατία είναι προαπαιτούμενα για τη μεγαλύτερη θετική προσφορά αυτού του εγχειρήματος στο δημόσιο σύστημα υγείας της χώρας μας. Πρωτοβουλίες όπως αυτή της δωρεάς αναδεικνύουν τη σημασία της αλληλεγγύης μεταξύ των ανθρώπων της ελληνικής κοινωνίας και συνιστούν αισιόδοξα μηνύματα για την εποχή μας. 
	Πρέπει όμως να τονίσω ότι δεν μπορεί σε καμμία περίπτωση η Κυβέρνηση να επαφίεται στην εθελοντική προσφορά των πολιτών, αλλά οφείλει να ενισχύει με συγκεκριμένα μέτρα τομείς, όπως είναι η υγεία και η παιδεία, που δυστυχώς σήμερα υποχρηματοδοτούνται και υποβαθμίζονται.
	Ως πολιτικός φορέας επικροτούμε αυτήν τη δωρεά και συμφωνούμε με το πνεύμα της Σύμβασης. Θα παρακολουθούμε κι εμείς από την πλευρά μας την εξέλιξη της μονάδας με κριτήριο την τήρηση των εκατέρωθεν δεσμεύσεων και τη διαφύλαξη των συμφερόντων του Δημοσίου.
	(Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Συνεχίζω την εισήγησή μου με τη δεύτερη Σύμβαση που αφορά τον Ελληνικό Ερυθρό Σταυρό. Όπως γνωρίζετε, κύριοι συνάδελφοι, από τη μέρα που κατατέθηκε το νομοσχέδιο μέχρι σήμερα υπήρξαν εξελίξεις, με αποτέλεσμα το κείμενο που συζητάμε σήμερα να είναι διαφορετικό από την πρώτη του μορφή. Η Κυβέρνηση ύστερα από την αντίδραση του κόμματός μας και των δύο κομμάτων της Αριστεράς, αλλά και ύστερα από την αντίθεση των φορέων που τους αφορά άμεσα το περιεχόμενο της Συμφωνίας, «ανέκρουσε πρύμνα» και αφαίρεσε ορισμένα από τα επίμαχα άρθρα της Σύμβασης. 
      Η υπόθεση αυτή είναι παλιά και έχει απασχολήσει πολλαπλά την πολιτεία και την κοινή γνώμη. Οφείλω να θυμίσω ότι το 1985 η τότε κυβέρνηση του ΠΑ.ΣΟ.Κ. διόρθωσε την παραχώρηση που έκανε το Δημόσιο προς τον Ερυθρό Σταυρό το 1927 και με νομοθετική επικύρωση της σύμβασης του 1985 με το ν. 1821/1988 δόθηκε ξανά στο Δημόσιο η λειτουργία των δύο νοσοκομείων, του Ερυθρού Σταυρού και του Ασκληπιείου της Βούλας. Η επίσημη πολιτεία δηλαδή απέκτησε τη χρήση των νοσοκομείων στο διηνεκές, μολονότι η κυριότητα παρέμενε στον Ελληνικό Ερυθρό Σταυρό λόγω συνταγματικών προβλημάτων.
	Από τότε όμως που ανέλαβε τη διακυβέρνηση της χώρας η Νέα Δημοκρατία, άρχισαν να βγαίνουν στο φως της δημοσιότητας σενάρια περί τροποποίησης της σύμβασης του ν. 1821/1988 και περί παραχώρησης δικαιωμάτων σε ιδιώτες, ιδιαίτερα για το Νοσοκομείο της Βούλας και του οικοπεδικού του χώρου.
      Το χαρακτηριστικότερο γεγονός που προηγήθηκε των σημερινών εξελίξεων συνέβη πέρσι τέτοιο καιρό περίπου. Σε ανακοίνωση που είχε αναρτηθεί στο διαδίκτυο στις 19.10.2006, το ιδιωτικό θεραπευτήριο «ΥΓΕΙΑ MARFIN» δήλωνε ότι επετεύχθη συμφωνία με τον Ερυθρό Σταυρό για κατασκευή νέου Ασκληπιείου Βούλας και παράλληλα όμως μιας μεγάλης μαιευτικής κλινικής, ιδιωτικής και άλλων υγειονομικών μονάδων που πιθανόν να προέκυπταν στο οικόπεδο των 108 στρεμμάτων του Ασκληπιείου Βούλας. Η εκμετάλλευση δηλαδή του χώρου αυτού θα δινόταν κατά κύριο λόγο σε ιδιώτες. Τότε εμείς καταγγείλαμε σαν κόμμα αυτά τα σχέδια και μετά την καθολική αντίδραση και των εργαζομένων στο νοσοκομείο, της δημοτικής αρχής, της Νομαρχίας Ανατολικής Αττικής και των πολιτών της περιοχής ο Υπουργός Υγείας τότε, αναγκάστηκε να δηλώσει ότι δεν θα γίνουν τροποποιήσεις της ισχύουσας σύμβασης του 1821/1988. Ένα χρόνο μετά όμως ο Υπουργός ακυρώθηκε ως προς τις δηλώσεις του, γιατί η Κυβέρνηση διά του Υπουργείου Υγείας επανέφερε το ζήτημα και ζήτησε την τροποποίηση της σύμβασης με δυσμενέστατους όρους και σε βάρος του δημόσιου χαρακτήρα του υγειονομικού μας συστήματος. 
      Στο αρχικό κείμενο αναφερόταν η εκχώρηση δικαιωμάτων στο Ερυθρό Σταυρό για σύμπραξή του, όπως ανέφερα, με άλλους ιδιώτες, ώστε να μπορέσουν να εκμεταλλευθούν την οικοπεδική έκταση του Ασκληπιείου Βούλας το φιλέτο δηλαδή του οικοπέδου. Ως δικαιολογία γι’ αυτήν την απαράδεκτη μεθόδευση η Κυβέρνηση πρόβαλλε μια αόριστη και δυνητική υποχρέωση του Ερυθρού Σταυρού να φτιάξει ένα νοσοκομείο και να το παραχωρήσει στο Εθνικό Σύστημα Υγείας. Την ίδια στιγμή σε αυτήν τη σύμβαση, στην προτεινόμενη τροποποίηση, περιελήφθη και δυστυχώς παραμένει και στο τελικό κείμενο της σύμβασης η δέσμευση του κράτους να επιχορηγήσει τον Ερυθρό Σταυρό, να τον επιχορηγεί ανά έτος με 12.000.000 ευρώ, ποσό που θα γράφεται στον προϋπολογισμό από το 2008. Το ποσό αυτό θα αναπροσαρμόζεται κάθε χρόνο με τον πληθωρισμό συν ένα 2%. Θεωρούμε ότι είναι «λεόντειος» η συμφωνία. Το ποσό είναι πάρα πολύ μεγάλο. Με αυτά τα χρήματα θα μπορούσε το ελληνικό δημόσιο κάθε τέσσερα, πέντε χρόνια να φτιάχνει ένα καινούργιο κτήριο νοσοκομείου. Δεν αμφισβητεί κανένας μας την προσφορά του Ελληνικού Ερυθρού Σταυρού διαχρονικά, δεν μπορούμε να μην επισημάνουμε όμως το πόσο βλαπτική για το Ελληνικό Δημόσιο είναι η συγκεκριμένη σύμβαση. 
      Κύριοι συνάδελφοι, εδώ θέλω να επισημάνω και κάτι άλλο, ότι όταν εισήχθη το συγκεκριμένο θέμα στη Διαρκή Επιτροπή απαιτήσαμε, όπως είναι δημοκρατικό και προφανές, να διατυπώσουν τις θέσεις τους οι φορείς που προανέφερα. Παρά τις αρχικές ενστάσεις του Προεδρείου, η Κυβέρνηση υποχώρησε και οι φορείς ανέπτυξαν αναλυτικά τις αντιρρήσεις τους για το σχέδιο αυτό. Θεωρώ ότι η εξέλιξη αυτή ήταν μια νίκη των δυνάμεων που επιδιώκουν την διατήρηση του δημόσιου χαρακτήρα του συστήματος υγείας. Αυτό δεν σημαίνει βέβαια ότι επαναπαυόμαστε ούτε για το Ασκληπιείο Βούλας ούτε γενικότερα για το Εθνικό Σύστημα Υγείας. 
      Και βέβαια θέλω εδώ να επαναλάβω και να επισημάνω ότι η Κυβέρνηση έχει τεράστιες ευθύνες για το Ασκληπιείο Βούλας γιατί κατόρθωσε να το απαξιώσει τελείως αυτά τα χρόνια που κυβερνάει. Δεν προσλήφθηκε προσωπικό, δεν λειτούργησαν νευραλγικές του υπηρεσίες. Τα τελευταία χρόνια δεν έχει μπει ούτε ένα καρφί για την ξενοδοχειακή του υποδομή. Βέβαια, η δέσμευση για την κατασκευή καινούργιων πτερύγων, όπως είναι τα επείγοντα περιστατικά και η μονάδα φυσικής και ιατρικής αποκατάστασης, παρ’ ότι τα χρήματα υπήρχαν δεν κατασκευάστηκαν ποτέ. Δεν μιλάμε για το προσωπικό, απλά να αναφέρω ότι στην Μ.Ε.Θ. των εννέα κρεβατιών, αντί για τριάντα οκτώ νοσηλεύτριες δουλεύουν μόνο οι δεκαεννιά. Αυτό δείχνει μία συστηματική απαξίωση του Εθνικού Συστήματος Υγείας από το κυβερνόν κόμμα. 
      Θεωρώ ότι το Υπουργείο Υγείας θα πρέπει να βρει τα χρήματα και να ανακατασκευάσει το Ασκληπιείο Βούλας για να φτιάξει ένα καινούργιο νοσοκομείο σ’ εκείνο το χώρο, γιατί καλύπτει μία τεράστια περιοχή. Εφημερεύει κάθε τρεις μέρες, καθημερινά για τα ορθοπεδικά περιστατικά. 
Είναι το μοναδικό νοσοκομείο σε όλη την Ανατολική Αττική. Οφείλει, λοιπόν, η Κυβέρνηση ή να διορθώσει το υπάρχον ή να κατασκευάσει ένα καινούργιο. 
      Κυρίες και κύριοι συνάδελφοι, σε αυτό το σχέδιο νόμου ενσωματώθηκαν ως άρθρα και δύο υπουργικές τροπολογίες πάρα πολύ σημαντικές, κατά την άποψή μου. Η μία είναι ότι επαναχορηγούνται στους αρχικούς δικαιούχους οι άδειες λειτουργίας ιδιωτικών κλινικών που παραχωρήθηκαν ή εκμισθώθηκαν σε οργανισμούς παροχής δημοσίων υπηρεσιών υγείας και οι οποίες ανακληθήκαν κατά τη διάρκεια της παραχώρησης. 
      Εγώ, κύριε Υπουργέ, σας είχα ζητήσει και στην επιτροπή να μου πείτε ποιες είναι αυτές οι κλινικές, που ενώ είχαν παραχωρηθεί στο δημόσιο δεν λειτούργησαν, τους αφαιρέθηκαν οι άδειες και τώρα τις ξαναδίνετε πίσω στους ιδιώτες. Βέβαια, δεν πήρα καμμία απάντηση για το ποιες κλινικές είναι αυτές και τι συμφέροντα εξυπηρετούνται στη δεδομένη στιγμή. 
      Επίσης, δίνετε μία νέα παράταση για την προσαρμογή των ιδιωτικών κλινικών, σύμφωνα με το π.δ. 235/2000, παρά τις διαβεβαιώσεις και των δυο Υπουργών Υγείας, και της προηγούμενης Κυβέρνησης και της τωρινής, ότι δεν θα δοθεί. Κάθε φορά, λοιπόν, έρχεστε και δίνετε και μία νέα παράταση για να προσαρμοστούν οι ιδιωτικές κλινικές, που δεν πληρούν τις προϋποθέσεις λειτουργίας. 
      Η δεύτερη υπουργική τροπολογία, που έγινε και αυτή άρθρο στο σχέδιο νόμου και είναι το άρθρο 6, επιτρέπει στον Υπουργό το διορισμό επικουρικών γιατρών σε υγειονομικές μονάδες των περιοχών Αττικής και Θεσσαλονίκης. Ήρθατε να αλλάξετε το δικό σας πριν από ένα χρόνο, που δεν μπορούσαν για την πρώτη χρονιά να διοριστούν στην Αττική και στην Θεσσαλονίκη. 
      Εδώ πρέπει να επισημάνω ότι αυτές οι θέσεις των επικουρικών γιατρών θα έπρεπε να ήταν μόνο για τις άγονες περιοχές. Εμείς είχαμε επικουρικούς μόνο για τις άγονες γραμμές και μόνο όταν μετά από δύο φορές προκήρυξης δεν καλυπτόταν η θέση. Έρχεστε εσείς σήμερα και υποβαθμίζετε ακόμη περισσότερο το Εθνικό Σύστημα Υγείας, γιατί προσλαμβάνετε σε νοσοκομεία -εάν προκηρύσσατε τις θέσεις θα υπήρχαν και παρά πολλοί υποψήφιοι και θα γινόταν μία αξιολόγηση των γιατρών που θα καταλάμβαναν αυτές τις θέσεις- χωρίς καμμία αξιολόγηση, καθαρά για ρουσφετολογικούς λόγους, για να διορίζετε αυτούς που θέλετε, χωρίς αξιολόγηση, χωρίς τίποτε, σε θέσεις νοσοκομείων Αττικής και Θεσσαλονίκης.
       Βέβαια είναι διπλό το καλό για εσάς. Από τη μία μεριά εξυπηρετείτε τα ρουσφέτια σας και από την άλλη δεν βαρύνετε τον κρατικό Προϋπολογισμό, γιατί αυτοί οι επικουρικοί γιατροί πληρώνονται από τα πενιχρά έσοδα των νοσοκομείων. Είναι απαράδεκτο. Είστε τέσσερα χρόνια στην Κυβέρνηση. Θα μπορούσατε να είχατε προκηρύξει θέσεις σε όλα τα νοσοκομεία της χώρας και να είχαν ήδη καλυφθεί. Τέσσερα χρόνια είναι πάρα πολλά για να μην λειτουργούν τα ΣΚ.Ε.Ι.Ο.Π.Ν.Ι. και να μην γίνονται κρίσεις πρόσληψης γιατρών στο Εθνικό Σύστημα Υγείας. 
      Κύριε Υπουργέ, τι άλλο, παρά ρουσφετολογικό άρθρο δεν είναι αυτό, όταν θέλετε ακόμα και στα νοσοκομεία που θα υπήρχε τεράστια ζήτηση γιατρών να προσλαμβάνονται μόνον επικουρικοί; Θα αναφέρω, απλά για να καταλάβει και το ακροατήριο και ο ελληνικός λαός που μας ακούει, ότι μόνο μέσα σε δέκα μήνες, από 01/01/2007 μέχρι το τέλος του Οκτώβρη του 2007, διορίσατε 1.240 επικουρικούς, εκ των οποίων τους 287 στην Αττική. Είναι απαράδεκτο. Συνεχίζετε και με αυτόν τον τρόπο την υποβάθμιση του Εθνικού Συστήματος Υγείας. 
      Καταψηφίζω αυτήν τη Σύμβαση. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Περλεπέ-Σηφουνάκη. 
      Ο Πρόεδρος του Συνασπισμού Ριζοσπαστικής Αριστεράς ορίζει ως Κοινοβουλευτικό Εκπρόσωπο τον κ. Λεβέντη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι. και «Πρωθυπουργοί και Πρόεδροι της Βουλής των Ελλήνων της Μεταπολίτευσης» είκοσι ένας μαθητές και μαθήτριες και τρείς συνοδοί καθηγητές από το 2ο Τ.Ε.Ε. Περιστερίου. 
      Η Βουλή τους καλωσορίζει και τους εύχεται καλές σπουδές. 	
      (Χειροκροτήματα από όλες τις πτέρυγες της Βουλής) 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαραλάμπους. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ξέρετε όλοι πολύ καλά, ότι το Κομμουνιστικό Κόμμα είναι υπέρ ενός συστήματος υγείας, αποκλειστικά δημοσίου, που θα έχει δημόσιες παροχές. Ένα σύστημα σύγχρονο, που σημαίνει ότι όλα τα επιτεύγματα και η τελευταία λέξη της  ιατρικής επιστήμης και της ιατρικής τεχνολογίας, θα είναι προσιτά σε όλους. Ένα σύστημα ενιαίο που θα αφορά όλες τις περιφέρειες της χώρας μας, θα αφορά όλες τις βαθμίδες, πρωτοβάθμια, δευτεροβάθμια και τριτοβάθμια περίθαλψη, ένα σύστημα που θα αφορά την πρόνοια, την πρόληψη, την θεραπεία και την αποκατάσταση. Τέλος, ένα καθολικό σύστημα υγείας που θα αφορά όλους τους κατοίκους της χώρας μας, είτε είναι Έλληνες πολίτες, είτε αλλοδαποί, είτε εργαζόμενοι, είτε άνεργοι, είτε ασφαλισμένοι είτε μη, είτε είναι αγρότες, είτε άνθρωποι της πόλης.
      Στον αντίποδα αυτής της αντίληψης βρίσκονται οι πολιτικές της ιδιωτικοποίησης και εμπορευματοποίησης της υγείας στις οποίες χρόνια τώρα και οι κυβερνήσεις του ΠΑ.ΣΟ.Κ. και οι κυβερνήσεις της Νέας Δημοκρατίας μεθοδικά προχωρούν. Ειδικά η Κυβέρνηση με φράσεις, όπως η «ριζική αναδιοργάνωση του Εθνικού Συστήματος Υγείας» ή «η εξασφάλιση της οικονομικής αυτοτέλειας των νοσοκομείων» ή «αυτοτελή νοσοκομεία», εκφράζει την πρόθεσή της να προχωρήσει σε βάθος και με πιο γρήγορους ρυθμούς τις αντιλαϊκές αναδιαρθρώσεις και στο χώρο της υγείας. 
      Στόχος της είναι η παραπέρα ιδιωτικοποίηση και εμπορευματοποίηση του συστήματος υγείας, η απαλλαγή του κράτους από την υποχρέωση παροχής δωρεάν ποιοτικών υπηρεσιών υγείας, η μείωση των κοινωνικών δαπανών του κρατικού προϋπολογισμού και η μεγαλύτερη διευκόλυνση των επιχειρηματιών να επενδύσουν στον τομέα Υγεία-Πρόνοια και να αυξήσουν τα κέρδη τους. 
      Είναι από τους βασικούς μοχλούς των αναδιαρθρώσεων, όπως είναι οι συμπράξεις δημόσιου και ιδιωτικού τομέα, τα περίφημα ΣΔΙΤ και που μπορεί να παίρνουν και τη μορφή δωρεών, είτε από μη κυβερνητικές οργανώσεις, είτε από ιδιώτες, καθώς και η ανάθεση έργων σε αστικές μη κερδοσκοπικές εταιρείες. Ιδιαίτερα τώρα για τις λεγόμενες δωρεές, είναι πια εύκολο να διαπιστώσει κάποιιος ότι όσον αφορά τον τρόπο αξιοποίησης που υπήρχε σε προηγούμενες περιόδους, τα πράγματα έχουν αλλάξει. Δημιουργείται ένα νέο ενιαίο νομοθετικό πλαίσιο για την αξιοποίηση των δωρεών που κινείται στην κατεύθυνση επιτάχυνσης της ιδιωτικοποίησης, εμπορευματοποίησης της Υγείας-Πρόνοιας.
       Πρέπει να λάβουμε υπ' όψιν ότι διεθνώς καλλιεργείται η εταιρική κοινωνική ευθύνη αυτών που εμείς λέμε φιλανθρωπία των καπιταλιστών και ότι για παράδειγμα το 2006 είχαμε πάνω από δεκατέσσερις δωρεές που η καθεμιά ξεπερνούσε τα 100.000 δολάρια. Ιδιαίτερα παρατηρείται ανάπτυξη επιχειρηματικής δραστηριότητας με τη μορφή φιλανθρωπικής δράσης στον τομέα της Υγείας-Πρόνοιας, όπως είναι παραδείγματος χάρη το Ίδρυμα «Bill Gates». Ταυτόχρονα, με τον τρόπο αυτό γίνεται προσπάθεια να εξαγνιστούν οι καπιταλιστές και το ίδιο το καπιταλιστικό σύστημα και δημιουργούνται αυταπάτες, περί καπιταλιστών, με κοινωνικές ευαισθησίες. 
      Συγκαλύπτεται η πηγή του πλούτου των μεγαλοεπιχειρηματιών που είναι ουσιαστικά η εκμετάλλευση του ανθρώπου από τον άνθρωπο. Στόχος είναι μέσα από τις δωρεές, η ενίσχυση της ιδιωτικοποίησης  και η απαλλαγή του κράτους από την υποχρέωση παροχής δωρεάν ποιοτικών υπηρεσιών νοσοκομειακής περίθαλψης και αποθεραπείας αποκατάστασης και συγκεκριμένα από την υποχρέωση ουσιαστικής αναβάθμισης των σημερινών δομών και την κατασκευή σύγχρονων δημόσιων δωρεάν κέντρων αποθεραπείας και αποκατάστασης. 
      Καλλιεργείται η αντίληψη ότι η ακόμα μεγαλύτερη παρέμβαση ιδιωτών, επιχειρηματιών κ.λπ. στο σύστημα υγείας, μπορεί να αποβεί δήθεν, προς όφελος των λαϊκών στρωμάτων και ότι η παροχή φροντίδας Υγείας-Πρόνοιας δεν είναι αποκλειστικά ευθύνη του κράτους, αλλά χρειάζεται και η συμμετοχή ιδιωτών για την αναβάθμισή του.
      Τις περισσότερες φορές οι δωρεές δεν είναι ανιδιοτελείς, αλλά σχετίζονται με επιχειρηματικά παιχνίδια, την εκμετάλλευση της εθελοντικής προσφοράς εργασίας, την ακόμα μεγαλύτερη διείσδυση εταιρειών στην Υγεία – Πρόνοια, παραδείγματος χάριν, φαρμακευτικές εταιρείες ή εταιρείες ιατρικών μηχανημάτων ή ακόμη γίνονται και για το ξέπλυμα χρήματος ή για τον εξαγνισμό –όπως είπα πριν- των μεγαλοεπιχειρηματιών.
      Είναι χαρακτηριστικό το παράδειγμα του ομίλου Λάτση, όπου για να ξεχαστούν οι εργοδοτικές ευθύνες για το θάνατο εργατών, έγινε η δωρεά για το Κέντρο Εγκαυμάτων.
       Είναι ακόμα χαρακτηριστικό το παράδειγμα πανεπιστημιακών και όχι μόνο κλινικών σε όλη την Ελλάδα, όπου αναβαθμίστηκαν με δωρεές από φαρμακευτικές εταιρείες, με στόχο βέβαια την ακόμα μεγαλύτερη διείσδυση και τον έλεγχο της παροχής νοσοκομειακής φροντίδας από τις εταιρείες.
      Κύριοι συνάδελφοι, για το Κ.Κ.Ε., η πρόληψη και  η προστασία της υγείας των λαϊκών οικογενειών, πρέπει να είναι αποκλειστική υποχρέωση του Κράτους και με ευθύνη του να επιβάλλεται και να δημιουργηθούν οι αναγκαίες, κατάλληλες υποδομές σε όλα τα επίπεδα και για να αντιμετωπιστούν τα προβλήματα της έλλειψης εξοπλισμού, χωρίς να περιμένει ή να εξαρτάται για τη λύση των προβλημάτων, αποκτών από τις οποιεσδήποτε δωρεές. 
      Το πρόβλημα δεν βρίσκεται στην οικονομική στενότητα. Χρήματα υπάρχουν. Το Α.Ε.Π. αυξάνει από χρόνο σε χρόνο, μεγαλώνει ο πλούτος που παράγεται από την εργασία των πολλών και καταλήγει στις τσέπες των λίγων. Είναι, όμως, πρόβλημα ταξικό. Ο αντιλαϊκός χαρακτήρας της πολιτικής που εφαρμόζουν οι Κυβερνήσεις της Νέας Δημοκρατίας και του ΠΑ.ΣΟ.Κ., φαίνεται και από το ότι στο Πρόγραμμα Δημοσίων Επενδύσεων του Κρατικού Προϋπολογισμού, κάθε χρόνο τα κονδύλια που εγγράφονται είναι όλο και λιγότερα. 
      Σε ό,τι αφορά περιπτώσεις δωρεών, χρειάζεται και εδώ όπως είπα και πριν, πολύ μεγάλη προσοχή, γιατί υπάρχει και ο παράγοντας που καταγράφεται σαν ξέπλυμα χρήματος. 
      Το Κ.Κ.Ε. προτείνει ορισμένες προϋποθέσεις: Πρώτον, ο δωρητής μπορεί να είναι μόνο φυσικό πρόσωπο και όχι εταιρεία ή μη κυβερνητική οργάνωση.
      Δεύτερον, οι δωρεές να δίνονται απευθείας στο Κράτος, Υπουργείο Υγείας ή στις Μονάδες Υγείας και με πλήρη και αποκλειστική κρατική ευθύνη να αξιοποιούνται χωρίς να μπαίνουν όροι από τους δωρητές, όροι, που σε τελική ανάλυση, κινούνται στην κατεύθυνση ιδιωτικοποίησης μονάδων υγειάς, υπηρεσιών κ.λπ., ή παρεμβαίνουν σε βάρος εργασιακών δικαιωμάτων.
      Τρίτον, οι δωρεές δεν μπορεί να συνδέονται με χαριστικές, παραδείγματος χάριν, φορολογικές ρυθμίσεις, που ευνοούν την επιχειρηματική δράση του δωρητή, διότι διαφορετικά δεν είναι δωρεά, αλλά μέσο από το οποίο προσδοκά οικονομικά και γενικότερα επιχειρηματικά οφέλη.
      Επί πλέον εδώ τίθενται και ορισμένα ζητήματα: Γιατί να υποχρεώνονται οι λειτουργοί της υγείας να απευθύνονται ή να υποκύπτουν στις δραστηριότητες του ιδιωτικού τομέα για να καλυφθούν κενά και ελλείψεις του δημόσιου συστήματος, που έπρεπε να είχαν καλυφθεί από το Κράτος; Γιατί να υποχρεώνονται οι λαϊκές οικογένειες να υπομένουν τις ελλείψεις του δημόσιου συστήματος υγείας και να περιμένουν την παρέμβαση των ιδιωτών; 
      Οι δωρεές έρχονται να καλύψουν ουσιαστικά ελλείψεις και κενά του συστήματος που δημιουργήθηκαν από την πολιτική των Κυβερνήσεων Νέας Δημοκρατίας και ΠΑ.ΣΟ.Κ..
      Τέταρτον, ακόμα και αν γίνουν οι δωρεές και αναβαθμιστούν ορισμένες κλινικές, αυτό δεν αντιστρέφει την πολιτική της εμπορευματοποίησης του συστήματος υγείας, μέσα από το οποίο θα λειτουργούν και οι συγκεκριμένες κλινικές. 
      Πέμπτον, με ποια κριτήρια γίνεται η επιλογή ορισμένων κλινικών για αναβάθμιση με δωρεές από τις φαρμακευτικές εταιρείες, ιδιώτες ή άλλους, ποια οφέλη αποκομίζουν οι εταιρείες από τις δωρεές. Αυξάνεται η εξάρτηση ουσιαστικά των λειτουργών της υγείας από τις εταιρείες. Τέλος, η αναβάθμιση ορισμένων κλινικών από την παρέμβαση εταιρειών οδηγεί σε διαφοροποίηση κλινικών από νοσοκομείο σε νοσοκομείο ή και μέσα στο ίδιο το νοσοκομείο.
      Πολύ λίγα λόγια τώρα για τις συμβάσεις που έρχονται στη Βουλή για κύρωση. 
      Πρώτον, αναφορικά με την πρώτη σύμβαση που αφορά την ανέγερση ογκολογικής μονάδας παίδων και είναι μεταξύ του σωματείου «ΕΛΠΙΔΑ» και του Υπουργείου Υγείας, καθώς και του Νοσοκομείου Αγία Σοφία Παίδων. Χαρακτηριστικά αναφέρω ότι το νοσοκομείο δεν θα έχει καν το δικαίωμα να προχωρήσει σε σοβαρές μετατροπές, προσθήκες, επεκτάσεις ή διαρρυθμίσεις χωρίς προηγούμενη γραπτή συμφωνία του δωρητή, ενώ στο οικόπεδο που παραχωρείται από το Υπουργείο Άμυνας στο νοσοκομείο, δεν θα επιτρέπεται οποιαδήποτε ανέγερση άλλου κτηρίου ή βοηθητικού κτίσματος.
      Ακόμη, για την ανέγερση της ογκολογικής μονάδας θα πρέπει να κατεδαφιστούν κτήρια από το ήδη υπάρχον Νοσοκομείο Αγία Σοφία, χωρίς να αναφέρονται ποια και με ποιον τρόπο. 
      Δεύτερον, ο δωρητής θα συμμετέχει στο Διοικητικό Συμβούλιο του νοσοκομείου, Αγία Σοφία όταν θα συζητούνται θέματα που θα έχουν σχέση με την ογκολογική μονάδα. 
      Καθορίζεται ακόμη ότι το έργο μέχρι την παράδοσή του είναι ιδιωτικό και δεν έχουν εφαρμογή οι διατάξεις των σχετικών νόμων, διαταγμάτων, υπουργικών αποφάσεων ή άλλων διατάξεων για έργα χρηματοδοτούμενα από το δημόσιο ή δημόσιους οργανισμούς.
      Τρίτον, προβλέπεται ότι όλες οι απαραίτητες ενέργειες για την ολοκλήρωση του έργου, αναθέσεις μελετών και εργολαβιών, παραγγελίες υλικών και μηχανημάτων, ακόμα και ο ποιοτικός έλεγχος των υλικών ή η παραλαβή του κτηρίου από τον κατασκευαστή, θα γίνουν από τον δωρητή και τους εκπροσώπους του.
      Τέταρτον, σύμφωνα με τη σύμβαση ο δωρητής αναλαμβάνει την ευθύνη για την ασφάλιση και την προστασία της υγείας και της ασφάλειας των εργαζομένων στο εργοτάξιο, ενώ  το Υπουργείο και το νοσοκομείο ρητά απαλλάσσονται από κάθε σχετική υποχρέωση.
      Πέμπτον, για τη διευκόλυνση του δωρητή, το δημόσιο τον απαλλάσσει από μία σειρά φόρων, τελών για όλες τις συμβάσεις ανάθεσης έργων, προμήθειες, μισθώσεως έργου κ.λπ..
      Έκτον, καθορίζεται ότι δεν θα ισχύουν τα κατώτερα όρια αμοιβής δικηγόρων και τα ελάχιστα όρια αμοιβής μηχανικών για δικηγορικές υπηρεσίες και τις τεχνικές εργασίες που σχετίζονται με την ολοκλήρωση του έργου.
      Έβδομον και το κυριότερο, δεν γίνεται καμμιά συγκεκριμένη αναφορά στις πηγές προέλευσης των χρημάτων, ούτε βέβαια με ποιον τρόπο και πόσα μέχρι στιγμής έχουν συγκεντρωθεί. Αόριστα αναφέρεται ότι ο δωρητής θα τα συγκεντρώσει με οποιονδήποτε τρόπο, ενώ το Υπουργείο υποχρεούται να τον διευκολύνει προκειμένου να πετύχει οποιαδήποτε μορφή επιχορήγησης.
      Όπως αντιλαμβάνεσθε, εμείς δεν ψηφίζουμε αυτή τη σύμβαση, αλλά θα πρέπει να καταψηφισθεί και από την Ολομέλεια της Βουλής.
      Τώρα, όσον αφορά τη δεύτερη σύμβαση με τον Ερυθρό Σταυρό. Στο όνομα αγαπητοί συνάδελφοι της κατασκευής ενός νέου νοσοκομείου, αγνώστων προδιαγραφών και όρων κατασκευής, καθώς και άγνωστης ημερομηνίας έναρξης των εργασιών, ο Ερυθρός Σταυρός αναλάμβανε την υποχρέωση να κατασκευάσει και να παραδώσει ένα νοσοκομείο στο Υπουργείο Υγείας. Ο Ελληνικός Ερυθρός Σταυρός αποκτά το δικαίωμα να αξιοποιήσει την οικοπεδική έκταση του Ασκληπιείου, που όλοι ακούσατε ότι είναι πάνω από εκατόν οκτώ στρέμματα και είναι πραγματικά φιλέτο στην περιοχή που είναι σήμερα, με την ανέγερση ενός ιδιωτικού νοσοκομείου τύπου Ερρίκος Ντυνάν, Υγεία κ.λπ..
    Εμείς, αγαπητοί συνάδελφοι, βλέποντας τη σύμβαση αυτή μας προξένησε τεράστια εντύπωση που αναφέρεται ότι πρώτιστη αποστολή του Ελληνικού Ερυθρού Σταυρού είναι η συνεισφορά στο κοινωνικό σύνολο. Αλήθεια; Μέσω της «MARFIN» θα προσφέρει ο Ερυθρός Σταυρός στο ελληνικό κοινωνικό σύνολο; Ουσιαστικά αυτά κάτω από την ομόφωνη και ομόθυμη αντίδραση και των κατοίκων αλλά, και άλλων φορέων αποσύρθηκαν. Και τι μένει από το νομοσχέδιο; Μένουν όλες πραγματικά οι συμβάσεις, οι οποίες ευνοούν –αν θέλετε- σε τεράστιο βαθμό τον Ελληνικό Ερυθρό Σταυρό. Είναι το ειδικό καθεστώς που έχουν τα δύο Νοσοκομεία του Ερυθρού Σταυρού, που όμως βρίσκονται στο Εθνικό Σύστημα Υγείας και είναι επίσης και οι τεράστιες επιχορηγήσεις. Χορηγούνται 5.000.000 ευρώ μόνο για φέτος για ασφαλιστικές εισφορές του Ελληνικού Ερυθρού Σταυρού, αλλά και κατ’ έτος 12.000.000 ευρώ θα χορηγούνται σαν επιχορήγηση στον Ελληνικό Ερυθρό Σταυρό και θα αναπροσαρμόζονται –προσέξτε- όσο είναι ο τιμάριθμος κάθε χρόνο συν 2%. Αλήθεια, οι εργαζόμενοι παίρνουν αναπροσαρμογή στο μισθό τους την τιμαριθμική αναπροσαρμογή συν 2%;
    Για όλους, λοιπόν, αυτούς τους λόγους και για πολλούς άλλους που θα τοποθετηθούμε την Τρίτη, εμείς καταψηφίζουμε στο σύνολό του το νομοσχέδιο.
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαραλάμπους. 
    Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης. 
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, κατ’ αρχάς να διευκρινίσουμε ένα πράγμα. Εδώ στο γκισέ υπάρχει από τη μία η αιτιολογική έκθεση με ημερομηνία 22 Νοεμβρίου, που έχει και τα άρθρα και τις παραγράφους που υποτίθεται έχουν απαλειφθεί. Είναι εδώ, κύριε Υπουργέ. Και στην έκθεση βέβαια έχουν απαλειφθεί θέλω να πιστεύω, με ημερομηνία 30 Νοεμβρίου. Αλλά έτσι όμως δημιουργείται μία σύγχυση. Εφόσον διανέμονται εδώ, φαίνεται ότι έχουν ισχύ και αυτά που διανέμονται, δεν λέει κάπου ότι απαλείφονται. Νομίζω, λοιπόν, ότι αυτό πρέπει να διευκρινιστεί. 
    ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, είναι δύο κείμενα, το ένα που κατατέθηκε στη Διαρκή Επιτροπή και το άλλο όπως διαμορφώθηκε μετά τη συζήτηση. Και διανέμεται, γιατί αυτό βοηθάει πάρα πολύ να δείτε ποιες ακριβώς αλλαγές και τροποποιήσεις έχουν γίνει. Εσείς θα λάβετε υπ’ όψιν σας…
    ΑΘΑΝΑΣΙΟΣ ΛΕΒΕΝΤΗΣ: Νομίζω ότι εδώ θα χρειαζόταν μία διευκρίνιση. 
    ΠΡΟΕΔΡΕΥΩΝ (Γεώργιος Σούρλας): Όχι, κύριε Λεβέντη, έτσι είναι τα πράγματα. Υπάρχουν τα δύο κείμενα. Δεν υφίσταται πρόβλημα. Προς διευκόλυνσή σας έγινε αυτό. 
    Παρακαλώ, συνεχίστε.
    ΑΘΑΝΑΣΙΟΣ ΛΕΒΕΝΤΗΣ: Γιατί υπήρχαν για διευκόλυνση και τα προηγούμενα κείμενα, αλλά τέλος πάντων. Εγώ απλώς το επισημαίνω, γιατί μπορεί να δημιουργηθεί σύγχυση. 
    Συζητούμε δύο συμβάσεις ανάμεσα στο ελληνικό δημόσιο και από τη μία το Σωματείο «ΕΛΠΙΔΑ» και από την άλλη τον Ελληνικό Ερυθρό Σταυρό. Όσον αφορά το Σωματείο «ΕΛΠΙΔΑ» και τη δημιουργία ενός ογκολογικού τμήματος στο Νοσοκομείο Παίδων Αγία Σοφία, χαιρόμαστε που υπάρχουν άνθρωποι οι οποίοι ενδιαφέρονται -και μάλιστα αυτοί που είναι οικονομικά ισχυροί- και θέλουν να προσφέρουν, ιδιαίτερα για τα παιδιά με καρκίνο, που είναι μιά ειδική κατηγορία βαριάς ασθένειας και που όλοι μας δείχνουμε ιδιαίτερη ευαισθησία. Απ’ αυτήν την άποψη θα μπορούσε κανένας να χαιρετίζει αυτήν την κίνηση, παρά ταύτα όμως εμείς έχουμε μία σειρά από επιφυλάξεις. Τις συζητήσαμε στην επιτροπή και θα τις αναφέρω και εδώ επιγραμματικά. 
    Τι θέλουμε να δημιουργήσουμε εδώ; Ένα ογκολογικό τμήμα στο Νοσοκομείο Παίδων. Κατ’ αρχάς, το είπα και προχθές ότι τα ογκολογικά τμήματα ή τα ογκολογικά νοσοκομεία είναι ένα αμφιλεγόμενο σημείο κατά πόσο θα πρέπει να είναι ξεχωριστά και σε πολλές χώρες της Ευρώπης δεν ισχύει. Από εκεί και πέρα, αυτό το ογκολογικό τμήμα θα δημιουργηθεί σ’ ένα χώρο που ήδη καταλαμβάνεται από το Νοσοκομείο Παίδων, θα καταργηθεί δηλαδή η εστία, η χώροι στάθμευσης, ελεύθεροι χώροι συν 9.800 τετραγωνικά μέτρα από το Πάρκο του Γουδιού.
      Αυτό εμάς μας κάνει επιφυλακτικούς, γιατί δυστυχώς υπάρχει μία τάση για τέτοιες χρήσεις, όπως νοσοκομεία, σχολεία, εκκλησίες να διατίθενται ελεύθεροι χώροι, ενώ καταλαμβάνονται όλοι οι άλλοι ελεύθεροι χώροι ιδιωτικοί ή μη. Αυτό που γίνεται εδώ, πάει να γίνει στο Ελληνικό, στον Ελαιώνα, στο Άλσος της Καισαριανής και τέλος, στου Γουδή, που κυριολεκτικά έχει κρεουργηθεί και απομένει ελάχιστο σαν πάρκο. 
      Από την άλλη, αυτή η ανιδιοτελής προσφορά πόσο ανιδιοτελής είναι; Γιατί, λέει ότι ο δωρητής θα διαθέσει 23.000.000 ευρώ που θα προσφέρει ο ίδιος ή από χρήματα που θα συγκεντρώσει με οποιονδήποτε τρόπο. Ανάμεσα στους τρόπους αναφέρεται ότι θα μπορεί να πάρει χρήματα από κοινοτικούς πόρους ή από ειδικά κοινοτικά αναπτυξιακά προγράμματα και ότι το δημόσιο θα διευκολύνει το δωρητή, προκειμένου να επιτύχει οποιασδήποτε μορφής επιχορήγηση για τη χρηματοδότηση του έργου. Μα, από αυτήν την άποψη, αυτό σημαίνει ότι τα κοινοτικά προγράμματα που θα έπρεπε  να πάνε στο Υπουργείο Υγείας, θα πάνε στο δωρητή, ο οποίος θα εμφανιστεί έτσι ως δωρητής, χωρίς αυτός να καταβάλει ενδεχομένως και τίποτα. Δεν προσδιορίζεται τι θα καταβάλλει ο δωρητής, ώστε να μπορέσει να φτιάξει αυτά τα κτήρια τα οποία έχει, τέλος πάντων, την ευγενή φιλοδοξία να φτιάξει.
      Από την άλλη, αυτά τα κτήρια πρέπει μόλις αποπερατωθούν να στελεχωθούν, να εξοπλιστούν και να λειτουργήσουν σύμφωνα με τις επιθυμίες του δωρητή. Ποιος προσδιορίζει τις ανάγκες σε αυτόν τον τομέα; Εδώ θα έπρεπε κατ’ αρχάς το Υπουργείο Υγείας να έχει φτιάξει τον υγειονομικό χάρτη και να μιλάει για το ποιες είναι οι υγειονομικές ανάγκες στη χώρα, σε νοσοκομεία, σε κέντρα υγείας, σε ογκολογικά τμήματα και ιδιαίτερα στο Νοσοκομείο Παίδων. Αυτό δεν έχει προσδιοριστεί. Επαφίεται στην αγαθή προαίρεση του δωρητή. Και θα δημιουργηθούν τμήματα τα οποία ενδεχομένως δεν θα είναι απαραίτητα. Θα εγκατασταθούν μηχανήματα για τα οποία ενδεχομένως δεν θα έχουμε τη μεγαλύτερη ανάγκη και θα παραμεληθούν άλλα, τα οποία είναι πιο αναγκαία. Και μην ξεχνάμε ότι όλα αυτά από τη στιγμή που θα εγκατασταθούν τα μηχανήματα και θα αρχίσουν να λειτουργούν θα έχουν ετήσιο κόστος λειτουργίας μεγαλύτερο ή τουλάχιστον ίσο με το κόστος κατασκευής του έργου από τα θεμέλιά του μέχρι την ολοκλήρωσή του. 
      Επομένως, εδώ το Υπουργείο θα έπρεπε να έχει τον πρώτο λόγο και όχι να αφίεται στην αγαθή προαίρεση του δωρητή, ο οποίος εν τω μεταξύ θα είναι μέλος του Διοικητικού Συμβουλίου, έστω και χωρίς δικαίωμα ψήφου, αλλά με δικαίωμα παρέμβασης, γιατί τίποτα δεν θα μπορεί να γίνεται άλλο μέσα σε αυτόν το χώρο χωρίς την έγκριση του δωρητή. Επομένως, θα έχει καθοριστικό ρόλο. Δημιουργούνται μία σειρά από δουλείες, τις οποίες μόνο ο δωρητής θα μπορεί να εγκρίνει, αν θα ξεπεραστούν ή όχι. Όλα αυτά εμάς μας κάνουν πάρα πολύ επιφυλακτικούς και γι’ αυτό ακριβώς δεν μπορούμε να εγκρίνουμε μία τέτοια σύμβαση η οποία εκτός των άλλων λέει στο ένατο άρθρο στη δεύτερη παράγραφο ότι δεν ισχύουν τα ελάχιστα όρια αμοιβών και μια σειρά από άλλες προϋποθέσεις. Και στο άρθρο 5 λέει ότι όλες οι άλλες απαραίτητες ενέργειες θα γίνονται από το δωρητή χωρίς τους περιορισμούς, τις διαδικασίες και τον έλεγχο που επιβάλλουν οι σχετικοί νόμοι. Πού πάμε, δηλαδή; Τι είδους αποικιοκρατική σύμβαση είναι αυτή, που δεν ισχύουν όλοι οι άλλοι νόμοι που ισχύουν για όλα τα έργα δημόσια ή ιδιωτικά; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν διαβάζετε καλά, κύριε συνάδελφε. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, αυτό είναι πολύ τραβηγμένο. Το διαβάζω και νομίζω ότι στοιχειώδη γράμματα γνωρίζω. «Προκειμένου περί εκτελέσεως έργου ή προμηθειών χρηματοδοτουμένων από το δημόσιο ή άλλους δημόσιους οργανισμούς». Νομίζω ότι από αυτήν την άποψη, υπάρχουν εδώ πάρα πολλά τρωτά σημεία και γι’ αυτό εμείς δεν μπορούμε να ψηφίσουμε αυτήν τη σύμβαση. 
      Έρχομαι στην άλλη επίμαχη σύμβαση ανάμεσα στον Ελληνικό Ερυθρό Σταυρό και στο Υπουργείο Υγείας. Είναι μια ιστορία που έχει ξεκινήσει εδώ και χρόνια. Εμείς πρώτοι φέραμε το θέμα στη Βουλή τον Απρίλιο του 2005 και ρωτούσα τον παριστάμενο Υφυπουργό τότε κ. Γιαννόπουλο τι πρόκειται να συμβεί. Η απάντηση ήταν ότι δεν ξέρουμε τίποτα, γιατί δεν έχει εκφράσει καμμία τέτοια πρόθεση ο Ελληνικός Ερυθρός Σταυρός. 
      Αν τυχόν υπάρξει μια τέτοια πρόθεση, τότε θα δούμε. Και μπορούσε λέει και το ελληνικό δημόσιο να ενδιαφερθεί και να αγοράσει αυτήν την έκταση, την οποία προορίζει ο Ελληνικός Ερυθρός Σταυρός να τη χρησιμοποιήσει για να κατασκευάσει νοσοκομείο, δίνοντας σαν αντιπαροχή το μισό του οικοπέδου, αυτού του πολύτιμου οικοπέδου, του φιλέτου της Βούλας. 
      Επανήλθαμε γιατί δεν επαναπαυτήκαμε σ’ αυτό. Οι δημοσιεύσεις ήταν απανωτές. Και βγήκε ο Ελληνικός Ερυθρός Σταυρός και δημοσιοποίησε μια συμφωνία που είχε κάνει με τη MARFIN που έλεγε ότι θα κάνει μια τέτοια σύμβαση με τη μέθοδο Σ.Δ.Ι.Τ., για να δημιουργηθεί ένα καινούργιο νοσοκομείο στο χώρο του παλιού της Βούλας και σε αντιστάθμισα, θα δώσει με αντιπαροχή το υπόλοιπο του οικοπέδου για να δημιουργηθούν άλλα κτήρια, ιδιωτική μαιευτική κλινική, ιδιωτικό κέντρο αποκατάστασης. Εδώ δημιουργούνται και άλλα προβλήματα. Αποφασίζει ο Ελληνικός Ερυθρός Σταυρός να κάνει αυτήν τη σύμβαση και τη δημοσιοποιεί. 
      Και το ερώτημα που το έθεσα και προχθές στην επιτροπή και δεν πήρα απάντηση, είναι το εξής: Πως έκανε αυτές τις κινήσεις; Εδώ έχουμε ένα νοσοκομείο το οποίο ανήκει στο δημόσιο σύστημα υγείας, στο Ε.Σ.Υ.. Το καταργεί αυτό το νοσοκομείο, το γκρεμίζει, το ξαναφτιάχνει. Αυτά γίνονται σε μια πόλη, όπου υπάρχουν αυστηροί όροι δόμησης, γιατί μόνο αμιγής κατοικία επιτρέπεται. Ρώτησε το Υπουργείο; Ρώτησε το δήμο; Ρώτησε τη νομαρχία; Ποιον ρώτησε; Θα δημιουργηθεί μια μεγάλη αναστάτωση, τουλάχιστον, για μερικά χρόνια σ’ όλη αυτήν την περιοχή, συν το ότι θα υπάρξει στη συνέχεια μια μεγάλη κυκλοφοριακή επιβάρυνση από τη συσσώρευση και των άλλων κλινικών που θα δημιουργηθούν εκεί.
      Όλα αυτά, λοιπόν, τα αποφασίζει ο Ερυθρός Σταυρός εν αγνοία όλων των αρμοδίων φορέων, των δημοσίων και του ιδίου του Υπουργείου και τα κοινοποιεί. Και αρχίζουν όλες αυτές οι ενστάσεις. Ξεσηκώνονται οι εργαζόμενοι, ο Δήμος Βούλας, η Νομαρχία Ανατολικής Αττικής, τα κόμματα εδώ της Αντιπολίτευσης. Και εμείς επανειλημμένα έχουμε φέρει το θέμα στη Βουλή. Και έρχεται τώρα για να περιβληθεί και το μανδύα ενός νόμου και αν δεν υπήρχε αυτός ο ξεσηκωμός, αυτό θα είχε προχωρήσει. 
      Εγώ χαίρομαι που, τελικά, πείστηκε η Κυβέρνηση και ο παριστάμενος Υφυπουργός ο κ. Παπαγεωργίου και απέσυραν αυτήν την επίμαχη διάταξη, η οποία είχε δύο παραγράφους. Η μια παράγραφος έλεγε ότι ο Ελληνικός Ερυθρός Σταυρός υποχρεούται, αν το ζητήσει το Υπουργείο Υγείας, να φτιάξει ένα νοσοκομείο. Απαλείφεται κι αυτή η παράγραφος και απαλείφεται και η άλλη, της σύμβασης βέβαια με τον ιδιωτικό τομέα. 
      Εμείς χαιρόμαστε, διότι έτσι κατοχυρώνεται ελπίζουμε οριστικά και αμετάκλητα ο χώρος, για να μη γίνουν εδώ όλες αυτές οι ενέργειες που είχαν δρομολογηθεί. Και αυτό ήταν ύστερα –και το τονίζω αυτό- από την έντονη αντιπαράθεση που υπήρξε και εντός και εκτός Βουλής. Από την άλλη βλέπουμε ότι μένει εκκρεμές το πρόβλημα του Νοσοκομείου της Βούλας. Είναι το μοναδικό νοσοκομείο στην ανατολική Αττική και εξυπηρετεί και τον Πειραιά και την Αθήνα.
      Η ανατολική Αττική έχει μεγάλες ανάγκες και το Νοσοκομείο της Βούλας πρέπει να γίνει σύγχρονο. Να γίνει ένα καινούργιο νοσοκομείο, το οποίο να μπορεί να λειτουργήσει και να δημιουργηθεί στην περιοχή των Μεσογείων την ευρύτερη, όπου εκεί γίνεται αυτήν τη στιγμή, μια επέλαση κυριολεκτικά οικιστική. Υπάρχουν μόνιμα πεντακόσιες πενήντα χιλιάδες άνθρωποι στην ανατολική Αττική και στην ευρύτερη περιοχή του Μενιδίου. Μόνο η πόλη του Μενιδίου έχει εκατόν πενήντα χιλιάδες κατοίκους. Δεν μπορούν να καλυφθούν αυτές οι ανάγκες χωρίς κανένα νοσοκομείο ή με την Ολυμπιακή Πολυκλινική.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Πώς θα λειτουργήσουν;
      ΑΘΑΝΑΣΙΟΣ ΛΕΒΕΝΤΗΣ: Πώς θα δημιουργηθούν κατ’ αρχήν και πώς θα λειτουργήσουν…
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Το μόνο εύκολο είναι να τα φτιάξεις. Η λειτουργία είναι το θέμα.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, είναι πάρα πολύ απλό θέμα να εξοπλιστούν και να στελεχωθούν με προσωπικό. Από αυτό το προσωπικό που τόσες φορές έχει ανακοινώσει ο κ. Αβραμόπουλος και ο κ. Κακλαμάνης προηγουμένως ότι έχει προσληφθεί. Αν πιστέψουμε τις ανακοινώσεις, πρέπει να έχουν προσληφθεί εκατό χιλιάδες άτομα νοσηλευτικό και άλλο προσωπικό. Κάθε τόσο ανακοινώνονται προσλήψεις. Που είναι αυτές οι προσλήψεις; Εμείς λέμε ότι δεν έχουν γίνει, αλλά πρέπει να γίνουν.
      Για να γίνουν αυτά βέβαια, δεν μπορεί να γίνει μ’ άλλον τρόπο, παρά αυξάνοντας τις δημόσιες δαπάνες για την υγεία και ενισχύοντας το δημόσιο σύστημα υγείας, κάτι το οποίο δεν έκανε η Κυβέρνησή σας, κάτι στο οποίο είχαν ολιγωρήσει και οι κυβερνήσεις του ΠΑ.ΣΟ.Κ.. Ιδιαίτερα τα τελευταία χρόνια δεν ξόδευαν παρά ένα ελάχιστο ποσοστό, 2,6%- 2,7% του Α.Ε.Π. 
      ΚΩΝΣΤΑΝΤΙΝΟΣ ΒΡΕΤΤΟΣ: Κάναμε πολλά νοσοκομεία. 
      ΑΘΑΝΑΣΙΟΣ ΛΕΒΕΝΤΗΣ: Κύριε Βρεττέ, κάνατε πολλά νοσοκομεία. Ξέρετε δε πώς έγιναν τα νοσοκομεία; Με 80% επιχορήγηση από την Ευρωπαϊκή Ένωση. Εγώ χαιρετίζω ότι έγιναν τα νοσοκομεία και καλά κάνατε. Ένα μικρό ποσοστό όμως έδωσε η ελληνική πολιτεία. 
      Όπως είπα και προηγουμένως, η δυσκολία δεν είναι για να φτιαχτεί ένα νοσοκομείο -το λέει και ο κ. Γιαννόπουλος και είναι σωστό- όσο το να λειτουργήσει. Γιατί το ετήσιο κόστος λειτουργίας είναι όσο το κόστος κατασκευής από τα θεμέλια μέχρι την πλήρη ολοκλήρωσή του. 
      Επομένως και εσείς το ποσοστό του Α.Ε.Π. το κρατήσατε καθηλωμένο, 2,6%-2,7%. Ή αναφέρονται και άλλα νούμερα, σαν ποσοστό εξόδων του τακτικού προϋπολογισμού, 6%, τη στιγμή που ο ευρωπαϊκός μέσος όρος είναι 13,6%. Απ’ αυτήν, λοιπόν, την άποψη, εδώ υπάρχουν ευθύνες και από την πλευρά σας. 
      Εκτός αυτών, αυτές οι διατάξεις αποσύρθηκαν. Οι άλλες διατάξεις όμως παραμένουν. Επιχορηγείται γενναιόδωρα και πλουσιοπάροχα ο Ελληνικός Ερυθρός Σταυρός. Ο κ. Μαρτίνης, φεύγοντας προχθές από την επιτροπή, πήρε αυτά που ήθελε. Τι ήταν αυτό που επεδίωκε; Να χρηματοδοτηθεί.
      Βέβαια, η κ. Περλεπέ αγανακτεί γιατί, λέει, επιχορηγείται μ’ αυτόν τον τρόπο, αλλά η επιχορήγηση ισχύει από παλιότερα, από το 1985, τότε που ξεχρέωσε το ελληνικό δημόσιο όλα τα χρέη του Ελληνικού Ερυθρού Σταυρού και το επιχορήγησε, το προίκισε γενναιόδωρα, τη στιγμή που μ’ αυτά τα λεφτά που έδωσε, θα μπορούσε να είχε αγοράσει κυριολεκτικά αυτούς τους χώρους. 
      Αυτό δεν έγινε μόνο με τον Ερυθρό Σταυρό. Έγινε και με τα άλλα ιδιωτικού δικαίου νοσηλευτικά ιδρύματα, τα οποία έχουν ένα εκκρεμές καθεστώς. Δηλαδή ενώ είναι στο δημόσιο σύστημα υγείας…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό την υπομονή σας, κύριε Πρόεδρε.
      …όμως οι χώροι ανήκουν στους παλιούς ιδιοκτήτες. Είναι διάφορα ιδρύματα και αυτοί οι χώροι μπορούν ανά πάσα στιγμή να παρθούν πίσω ή να βρεθούμε αύριο το πρωί μπροστά σ’ ένα άλλο παρόμοιο φαινόμενο.
      Υπάρχει και κάτι άλλο. Ο Ελληνικός Ερυθρός Σταυρός κρατάει τη μερίδα του λέοντος και στη διαχείριση όσον αφορά τη σύνθεση των διοικητικών συμβουλίων. Στο μεν Ασκληπιείο έξι μέλη από το διοικητικό συμβούλιο ορίζει ο Υπουργός και τρία ο Ερυθρός Σταυρός, ενώ στο Κοργιαλένειο ορίζει πέντε ο Υπουργός και τέσσερα ο Ερυθρός Σταυρός. 
      Αυτό έχει σαν συνέπεια να ανατρέπεται η ισορροπία. Ο πρόεδρος είναι του Ελληνικού Ερυθρού Σταυρού. Είκοσι τρία χρόνια είναι ένας πρόεδρος εκεί. Ξέρουμε πόσα προβλήματα έχουν δημιουργηθεί και πόσα ερωτηματικά υπάρχουν, πόσες ενστάσεις, πόσα δικαστήρια. Επομένως εδώ θα πρέπει ο Ελληνικός Ερυθρός Σταυρός να μην έχει αυτήν τη μερίδα του λέοντος. 
      Στις τροπολογίες που πέρασαν εδώ με νόμο, υπάρχουν διατάξεις που μας βρίσκουν κατηγορηματικά αντίθετους, όπως αυτό που λέει…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κύριε Πρόεδρε. 
      …ότι οι άδειες λειτουργίας ιδιωτικών κλινικών που παραχωρήθηκαν ή εκμισθώθηκαν, είχαν ανακληθεί και τώρα επαναχορηγούνται. Επίσης λέει, ότι παρατείνεται η ισχύς προσαρμογής των ιδιωτικών ψυχιατρικών ή άλλων κλινικών μέχρι το τέλος του 2008.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Εμείς είμαστε κατηγορηματικά αντίθετοι. Το έχουμε πει πολλές φορές, γιατί αυτές οι παρατάσεις έχουν ανανεωθεί πάρα πολλές φορές. Δεν συμφωνούμε. Θα έπρεπε ήδη να έχουν προσαρμοστεί, αλλιώς να ανακληθούν οριστικά οι άδειές τους. 
      Επίσης είμαστε κατηγορηματικά αντίθετοι σ’ αυτήν τη ρύθμιση, ώστε να διορίζονται επικουρικοί γιατροί στην Αττική και στη Θεσσαλονίκη. Εμείς πιστεύουμε ότι αυτός ο θεσμός καταστρατηγεί τη λειτουργία του δημόσιου συστήματος υγείας. Εδώ δεν παρεμβάλλεται το Α.Σ.Ε.Π., ώστε να πούμε ότι καθυστερεί πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Λεβέντη. Μην το αναλύετε άλλο, τα είπατε όλα.
      ΑΘΑΝΑΣΙΟΣ ΛΕΒΕΝΤΗΣ: Τελειώνω, κύριε Πρόεδρε.
      Θα πρέπει, επίσης, αυτή η διάταξη να απαλειφθεί, να προκηρύσσονται οι θέσεις και να καταλαμβάνονται από μόνιμους γιατρούς, για να μπορούν να λειτουργήσουν κανονικά και να προσφέρουν ανάλογα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών, Εξωτερικών, Οικονομίας και Οικονομικών και Εθνικής Παιδείας και Θρησκευμάτων, κατέθεσαν σχέδιο νόμου: «Διοίκηση και Διαχείριση των Βακουφίων της Μουσουλμανικής Μειονότητας στη Δυτική Θράκη και των περιουσιών τους».
      Παραπέμπεται στην αρμόδια Διαρκή Επιτροπή.
      Το λόγο έχει ο Πρόεδρος του Λαϊκού Ορθόδοξου Συναγερμού κ. Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, κατ’ αρχάς θα ήθελα να καταθέσω τη θλίψη μας για το χαμό του αεροπόρου χθες το βράδυ στο Αιγαίο και νομίζω ότι το γεγονός μας έχει συγκλονίσει όλους, αυτό καθεαυτό το γεγονός αλλά βεβαίως και τα παρελκόμενα, εν συνεχεία, της διάσωσης. 
      Έρχομαι επί του θέματος.
      Κύριε Πρόεδρε, αυτό που σήμερα συζητάμε -και άκουσα με πάρα πολλή προσοχή όλες τις πτέρυγες- έχει μια αλήθεια, ότι εδώ ήρθαμε να νομοθετήσουμε υπέρ του Βγενόπουλου. Αυτή είναι η πραγματικότητα. Και πρέπει να λέγονται κάποιες αλήθειες.
      Άκουσα πριν από λίγο το συμπαθέστατο πράγματι Κοινοβουλευτικό Εκπρόσωπο του Συνασπισμού να λέει: «Χαίρομαι που έφυγε το άρθρο 4». Κύριοι συνάδελφοι, ξέρετε τι έγινε; Πήραν το άρθρο 4, που έδινε στον κ. Βγενόπουλο τη δυνατότητα να πάρει κάτω στη Βούλα το νοσοκομείο και του έδωσαν αμέσως, με τροπολογία την ίδια στιγμή με το άρθρο 5, που του ξαναδίνει την κλινική Παπαδημητρίου. Περί αυτού του σκανδάλου μιλάμε. Άρα ο Βγενόπουλος βγαίνει πάλι κερδισμένος. Για τον Βγενόπουλο έγινε, κύριε Υπουργέ. Αυτή είναι η αλήθεια. Και επειδή δεν μπορέσατε με το άρθρο 4 να περάσει αυτό, γιατί υπήρξε αυτή η κατακραυγή, γιατί υπήρξε, αν θέλετε, η οπισθοχώρηση του συμπαθεστάτου κ. Μαρτίνη μέσα στην επιτροπή, με το άρθρο 5 του δίνετε ένα νοσοκομείο. 
      Και βεβαίως δεν τα λέω εγώ αυτά. Αποκαλύπτονται με δημοσιεύματα συνεχή από το 2002. Να σας δώσω το «ΘΕΜΑ» του 2003 να δείτε τι λέει; Να σας δώσω το «ΒΗΜΑ» να δείτε τι λέει από το 2007; Να σας δώσω το «ΕΘΝΟΣ» από το 2002, που έχει και το πρόσωπο του κ. Μπουχώρη, του play maker του κ. Βγενόπουλου σε θέματα υγείας, να δείτε πόσα χρόνια μεθοδεύεται; Από την εποχή του ΠΑ.ΣΟ.Κ., για να έρθετε εσείς να ολοκληρώσετε τη διαδικασία. Να σας πω ακόμη ότι ο «ΡΙΖΟΣΠΑΣΤΗΣ» το λέει σε δημοσίευμά του πριν από δέκα ημέρες: «Νεκρανάσταση των ιδιωτικών κλινικών που δημοσιοποιήθηκαν». Ποιες ήταν οι κλινικές αυτές; Η εξής μία: Η κλινική Παπαδημητρίου. Έκαναν έξωση στο Ι.Κ.Α., για να πάρει το νοσοκομείο και τον περιβάλλοντα δασικό χώρο ο κ. Βγενόπουλος! 
      Ξέρετε, κύριε Υπουργέ, ποια είναι η πραγματικότητα; Από έναν κυβερνητικό σχηματισμό κακομοίρη οδηγούμεθα όλοι στα χέρια του εμίρη! Και το είδαμε και στον Ο.Τ.Ε.. Έρχεται  ο κ. Βγενόπουλος στον Ο.Τ.Ε. του Βουρλούμη. Καταργεί το διοικητή με το έτσι θέλω, με την ανοχή τη δική σας. Ο κ. Βγενόπουλος είναι αυτός ο οποίος επωφελείται από τη διάλυση της Ολυμπιακής, ως σχήμα οξύμωρο και αντιφατικό σε μια κυβέρνηση που δεν ξέρει τι της γίνεται. Από τη μία μεριά κλείνετε την Ολυμπιακή σε δύο μήνες και σήμερα προσλαμβάνετε εφτακόσιους ανθρώπους. Επιτέλους, τι είστε εσείς; Τι μαθητευόμενοι μάγοι είστε παντού; Παντού, σε κάθε σημείο κοινωνικής, πολιτικής αναφοράς έχουμε και μία γκέλα πίσω από την άλλη. Εκτός κι αν δεν είναι γκέλα και είναι σκοπός και τότε είναι χειρότερα τα πράγματα. 
      Προσπαθήσατε με το 4 να του περάσετε του κ. Βγενόπουλου ένα τεράστιο νοσοκομείο και μια μαιευτική κλινική, δεν πέρασε, και ερχόσαστε με το 5 τώρα και του δίνετε, με ανατροπή νόμου από το 1983, μετά από είκοσι πέντε χρόνια, για να μπορέσει να πάρει την κλινική Παπαδημητρίου. Κι εμείς πρέπει αυτά να μην τα βλέπουμε! 
      ΒΑΣΙΛΕΙΟΣ ΟΙΚΟΝΟΜΟΥ: Εμείς τα βλέπουμε, κύριε Πρόεδρε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Χαίρομαι για όσους τα βλέπουν και χαίρομαι αν υπάρχουν κάποιοι που τα καταγγέλλουν και χαίρομαι κι αν λένε πρόσωπα και πράγματα, για να πάρουν, αν θέλετε, τη σκυτάλη και τα άλλα υγιή κόμματα επιτέλους, για να καταπνίξουν όλες αυτές τις μεθοδεύσεις, που γίνονται υπέρ του άκρατου κεφαλαίου, υπέρ του νέου Κοσκωτά, ο οποίος κατακλύζει τη χώρα και κανείς δεν ανθίσταται. Και δεν ανθίστανται κάποιοι, γιατί έχουν κι αυτοί τα δούναι και τα λαβείν με τον Ο.Τ.Ε., σε άλλες περιπτώσεις, σε άλλες συμβάσεις. Εδώ, λοιπόν, πρέπει να ακουστούν αλήθειες.
       Άκουσα τον πρώην Υφυπουργό να λέει: «Και πού θα βρεθούν τα λεφτά;» Εκεί που βρίσκονται τα λεφτά και λειτουργεί το Λαϊκό, ο Ευαγγελισμός, το Ιπποκράτειο. Δεν το καταλαβαίνω. Αν πρόκειται να γίνει ένα νοσοκομείο στα νότια προάστια, θα διερωτηθώ πού θα βρεθούν τα λεφτά; Να τα βρείτε τα λεφτά! Εσείς είστε Κυβέρνηση. Να βρείτε τα λεφτά! Από αυτά που αφήσατε να χαθούν από το Γ’ Κοινοτικό Πλαίσιο Στήριξης. Δεν κάνουμε το νοσοκομείο κάτω στη Βούλα, επειδή δεν έχετε πώς να το λειτουργήσετε; Αυτό είπατε πριν από λίγο. 
      Εν πάση περιπτώσει, στα νότια προάστια χρειάζεται ένα νοσοκομείο. Μένω στα νότια προάστια και βλέπω τι συμβαίνει. Εάν θέλει κάποιος να γίνει καλά πρέπει να πάει ή στο Ιατρικό Κέντρο του Φαλήρου ή στο Μετροπόλιταν. Δεν έχει άλλη δυνατότητα. 
      Φροντίστε, λοιπόν, να γίνει κάτι. Δεν ξέρω τι θα γίνει με τον Ερυθρό Σταυρό. Πράγματι, ο κ. Μαρτίνης έδωσε μία ώθηση και μία άνθηση στον Ερυθρό Σταυρό με την παρουσία του. 
      Από εκεί και πέρα, ελάτε σε μια κουβέντα. Αν ο Ερυθρός Σταυρός δεν μπορεί να χτίσει ένα νοσοκομείο, μπείτε και δώστε εσείς την αντιπαροχή στον Ερυθρό Σταυρό! Κάντε, όμως, ένα νοσοκομείο στα νότια προάστια που δεν υπάρχει! Πείτε μου ένα μαιευτήριο που να υπάρχει κάτω από το ύψος της Αλεξάνδρας. Κανένα! Πείτε μου κάτι που να υπάρχει, που να εξυπηρετεί τα νότια προάστια από τη Βάρκιζα μέχρι την άλλη άκρη του Πειραιά. 
      Χρειάζεται, λοιπόν, να ληφθεί μια μέριμνα και σ’ αυτό βεβαίως είμαστε μαζί, δεν χωρά καμμία αμφιβολία. Δεν μπορούμε, όμως, να νομοθετούμε εδώ μόνο και μόνο για τον Βγενόπουλο της MARFIN. Αυτό να το καταλάβετε. Και θα μας βρείτε απέναντι σ’ όλες τις μεθοδεύσεις! Όλο αυτό το νομοσχέδιο είναι Βγενόπουλος, το άρθρο 4 είναι MARFIN-Βγενόπουλος, το άρθρο 5 είναι MARFIN-Βγενόπουλος.! Αυτή είναι η πραγματικότητα. 
      Και βεβαίως τα ίδια πράγματα γνωρίζουμε ότι μεθοδεύονται και στο Ερρίκος Ντυνάν. Και βεβαίως αν το Ερρίκος Ντυνάν είναι ιδιωτικό, έχει κάθε δικαίωμα να κάνει ό,τι θέλει ο κ. Μαρτίνης. Βεβαίως έχει το δικαίωμα να το κάνει. Είναι ιδιωτικό; Ξεκαθαρίστε το. Τι είναι, ιδιωτικό ή δημόσιο; Γιατί αν είναι ιδιωτικό, αφήστε τον να κάνει ότι θέλει. 
      Όμως, αν είναι δημόσιο, τότε διερωτώμαι, κύριε Υπουργέ, πώς μπορεί ο υπάλληλος που προσλαμβάνεται στο Ερρίκος Ντυνάν, να πηγαίνει ως δημόσιος υπάλληλος στο δικό σας Υπουργείο Υγείας. Πώς γίνεται; Αν είναι ιδιωτικός υπάλληλος, πώς μπορεί να γίνει δημόσιος; Γιατί το έχετε κάνει εσείς με νόμο δικό σας το καλοκαίρι. 
      Άρα, λοιπόν κι εσείς δεν ξέρετε αν είναι δημόσιο ή αν είναι ιδιωτικό. Αν είναι δημόσιο, να υπόκειται στους κανόνες του δημοσίου με διαγωνισμούς. Αν είναι ιδιωτικό, τότε εσείς πώς παίρνετε τους υπαλλήλους του ιδιωτικού νοσοκομείου και τους κάνετε δημοσίους υπαλλήλους; Άρα, λοιπόν και εδώ έχουμε μία ανορθόδοξη κατάσταση, η οποία εξυπηρετεί –επαναλαμβάνω- περίεργα συμφέροντα. 
      Ξεκαθαρίστε επιτέλους! Μπορούμε να ξεκαθαρίσουμε τα πραγματικά περιστατικά που συνοδεύουν τη ζωή μας; Τι θέλουμε από τον Ερυθρό Σταυρό; Τι θέλουμε από το Ερρίκος Ντυνάν; Τι θέλουμε από το Νοσοκομείο της Βούλας; 
      Προσπαθείτε. Και αν σας έβγαινε; Και αν δεν υπήρχε αντίδραση; Δηλαδή, τι θα είχε γίνει σήμερα; Και το επαναλαμβάνω για άλλη μια φορά: Τι θα είχε γίνει σήμερα; Μ’ ένα νομοσχέδιο τριών σελίδων, ο κ. Βγενόπουλος θα είχε βρεθεί με δύο τεράστια νοσοκομεία. Θα έπαιρνε δηλαδή με μία κίνηση το 50% των ιδιωτικών κλινικών. Αυτό προσπαθήσατε να κάνετε και σας βγαίνει κατά 25%. Και πρέπει να είμαστε υπερήφανοι γι’ αυτή τη δρομολόγηση της Κυβέρνησης! 
      Όσον αφορά το άλλο σκέλος, για το «Ελπίς», μπράβο. Δεν θα πυροβολούμε επί δικαίων και αδίκων. Εδώ υπάρχει μία προσπάθεια –μπράβο στην οικογένεια που το  κάνει- θετικής πλευράς. Μας  βάζει και μας ευαισθητοποιεί σ’ ένα θέμα που μας ενδιαφέρει. Ο καθένας έχει παιδιά, ο καθένας μπορεί να βρεθεί σε μια δύσκολη θέση. 
      Μπράβο. Δεν θα πάμε και σ’ αυτό κόντρα. Δεν σημαίνει πως ό,τι είναι του κεφαλαίου, είναι κόντρα. Υπάρχουν και καλές πλευρές, υπάρχουν και κακές πλευρές. Εδώ μέσα στηλιτεύουμε τις κακές –όπως στην προηγούμενη περίπτωση- και λέμε μπράβο στις καλές. Και μακάρι οι εκπρόσωποι του κεφαλαίου να δημιουργούσαν τέτοια ιδρύματα, που να εξυπηρετούσαν και να υποκαθιστούσαν υπηρεσίες όπου –εν πάση περιπτώσει- αρνείται ή δεν μπορεί ή ολιγωρεί η πολιτεία. 
      Εν πάση περιπτώσει, θα κλείσω μ’ αυτό, κύριε Πρόεδρε. Καθημερινώς διαπιστώνουμε μέσα σε αυτό το χώρο ότι έρχονται νομοθετήματα που ωφελούν το κεφάλαιο. Δεν βρίσκω εύκολα νομοθεσίες που να εξυπηρετούν το λαό. Με το ασφαλιστικό αφαιρούμε προνόμια, αφαιρούμε δυνατότητες! Και από την άλλη πλευρά, δίνουμε 1.000.000.000 ευρώ στον κ. Κωστόπουλο της ALPHA BANK. 
      Όλα αυτά καταδεικνύουν ότι η Κυβέρνηση είναι όμηρος του κεφαλαίου, ότι δεν μπορεί να νομοθετήσει πλέον για την κοινωνία. Είναι αδιανόητο! Τι μας λέτε με το ασφαλιστικό νομοσχέδιο; Μας λέτε τα εξής εκπληκτικά πράγματα: αργότερα, λιγότερα, ακριβότερα. Αυτά είναι αδιανόητα! 
      Επιτέλους, κύριε Υπουργέ, είσαστε το ευαίσθητο Υπουργείο. Ο λαός έχει ανάγκες. Ο λαός μας βιάζεται και νομίζω ότι πρέπει να το αντιληφθείτε. Βάλλεται και προσβάλλεται. Κάποια στιγμή πρέπει να δείξουμε στο λαό ότι νομοθετούμε για το λαό και όχι για το κεφάλαιο! 
      Επιτέλους, μπείτε εμπόδιο στις μεθοδεύσεις του νέου Κοσκωτά. Μπείτε εμπόδιο σ’ όλα αυτά, τα οποία μεθοδεύονται! Έτσι την πάτησε το ΠΑ.ΣΟ.Κ πριν από είκοσι δύο χρόνια με τον Κοσκωτά και είναι ακόμα κατηγορούμενο στη συνείδηση του ελληνικού λαού. 
      Προσέξτε, λοιπόν, μήπως αύριο από τον κ. Βγενόπουλο βρεθείτε εσείς εκτεθειμένοι και βγείτε άπαξ διά παντός από τη δρώσα πολιτική.
(Χειροκροτήματα από την πτέρυγα του ΛΑ.Ο.Σ.)
      (Στο σημείο αυτό ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Πρόεδρο του Λαϊκού Ορθόδοξου Συναγερμού.
      Το σύνολο της Εθνικής Αντιπροσωπείας εκφράζει τη λύπη του για τον πιλότο μας, που έπεσε κατά την εκτέλεση του καθήκοντος.
      Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κατ’ αρχάς, η δημιουργία του ογκολογικού νοσοκομείου για παιδιά, με πρωτοβουλία και δωρεά του Συλλόγου Φίλων Παιδιών με Καρκίνο, του Σωματείου «ΕΛΠΙΔΑ» και η λειτουργία του -αυτό τονίζω ιδιαίτερα- στο πλαίσιο του Εθνικού Συστήματος Υγείας, πιστεύω ότι αποτελεί ένα θετικό γεγονός, μια προσφορά στο κοινωνικό σύνολο. Είναι συνέχεια προηγούμενων πρωτοβουλιών του σωματείου, που ξεκίνησαν με τη Μονάδα Μεταμόσχευσης Μυελού, με τον Ξενώνα και ολοκληρώνονται με το νοσοκομείο.
      Εμείς ψηφίζουμε τη σύμβαση, όπως είπαμε. Άλλωστε, οι κυβερνήσεις του ΠΑ.ΣΟ.Κ. και εγώ, όταν ήμουν  Υπουργός Υγείας, σε όλες τις φάσεις στηρίξαμε τις προσπάθειες του Σωματείου ΕΛΠΙΔΑ. Σήμερα, με την ευκαιρία αυτή, μπορούμε να χαιρετίσουμε πραγματικά την πολυετή εθελοντική δράση του Σωματείου, που αποτελεί, πέρα από ένα σταθερό μήνυμα αλληλεγγύης και ένα παράδειγμα δωρεάς. Και χρειαζόμαστε αυτά τα παραδείγματα στις μέρες μας. Έχω ξαναπεί από αυτό το Βήμα -και όταν ήμουν Υπουργός Υγείας και μετά- ότι κάποτε στην Ελλάδα, είχαμε λίγους πλουσίους και πολλούς δωρητές. Τώρα, που έχουμε πληθώρα πλουσίων, λιγοστεύουν οι δωρητές.
      Γιατί το λέω; Η πολιτεία οφείλει, σε κάθε περίπτωση, να ενθαρρύνει τέτοιες πρωτοβουλίες και να στηρίζει αυτές τις δράσεις που είναι αξιέπαινες και πρέπει να βρίσκουν μιμητές. Με την πρόσθετη, βέβαια, παρατήρηση ότι δεν μπορεί αυτό να γίνεται άλλοθι, για να απεκδύεται η πολιτεία από τις δικές της ευθύνες, όσον αφορά την παροχή δωρεάν, αλλά και επαρκών, υπηρεσιών υγείας στους πολίτες. Είναι μια συνταγματική υποχρέωση. Έτερον, εκάτερον.
      Έρχομαι τώρα στη δεύτερη σύμβαση. Βλέπω εδώ και τον αγαπητό μου Πρόεδρο του Ερυθρού Σταυρού, τον κ. Μαρτίνη. Εγώ πραγματικά, κύριε Υπουργέ, λόγω μιας προσωπικής περιπέτειας, δεν είχα παρακολουθήσει όλη αυτήν την εξέλιξη και εξεπλάγην όταν χθες πήρα το Νομοσχέδιο και γι’ αυτό, κυρίως, παίρνω σήμερα το λόγο.
      Τι σας ανάγκασε να προχωρήσετε στη σύμβαση; Ποιος είναι ο επισπεύδων για να τροποποιηθεί η σύμβαση του ’85; Οφείλετε να δώσετε μια απάντηση στη Βουλή των Ελλήνων. Διότι αυτή η σύμβαση, όπως παρουσιάστηκε στην πρώτη της έκδοση -τώρα απεσύρθη το άρθρο 4 και η παράγραφος 4 του άρθρου 2, αλλά μένουν ακόμα ζητήματα- πραγματικά ήρθε ουρανοκατέβατη. Σκάνδαλο, θα μπορούσε να πει κανένας. Ως δικαιολογίες στην εισηγητική έκθεση αναφέρονται οι «ανάγκες επικαιροποίησης» της σύμβασης και η ρύθμιση των σχέσεων που προέκυψαν από τη σύμβαση του ’85, όπως κυρώθηκε με το γνωστό νόμο του ’88, το ν.1821. Δεν πείθουν κανέναν.
      Ποιες είναι αυτές οι νέες σχέσεις που δημιουργήθηκαν; Ποιες είναι οι ανάγκες επικαιροποίησης -εγώ θέλω να τις ακούσω- που επέβαλαν να τροποποιηθεί μια σύμβαση, η οποία τότε έλυσε σημαντικά προβλήματα και για το Εθνικό Σύστημα Υγείας και για τον Ελληνικό Ερυθρό Σταυρό. Μια σύμβαση η οποία δούλεψε με πολύ επιτυχία -αν εξαιρέσω την τελευταία περίοδο, κύριε Υπουργέ και λυπάμαι που εγκατέλειψε η Κυβέρνησή σας ουσιαστικά το νοσοκομείο, το Ασκληπιείο της Βούλας στην τύχη του. Και θα επανέλθω σ’ αυτό.
      Εγώ θέλω να αντιληφθώ και οφείλετε μια εξήγηση και ο πρόεδρος του Ελληνικού Ερυθρού Σταυρού και εσείς, κύριε Υπουργέ, στη Βουλή και, διά της Βουλής, στους Έλληνες, γιατί τροποποιείτε αυτήν τη σύμβαση.
      Εκτός αν, πράγματι, όπως διεφάνη από το άρθρο 4 και από το άρθρο 2 παράγραφος 4, θέλατε να δημιουργήσετε έναν ιμάντα για να μπει η κερδοσκοπική επιχειρηματικότητα στο χώρο της υγείας. Γιατί μόνο αυτό μπορούσε να δικαιολογήσει...
      ΚΩΝΣΤΑΝΤΙΝΟΣ ΒΡΕΤΤΟΣ: Μα αυτή είναι η πολιτική. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, αλλά να το πουν καθαρά. 
      Ακούστε, κύριε συνάδελφε. Έχω άποψη για την προσφορά του Ελληνικού Ερυθρού Σταυρού στην ιστορία της χώρας, στα κοινωνικά ζητήματα και όχι μόνο στα κοινωνικά, αλλά και στα εθνικά και τιμώ και τον πρόεδρό του. Επίσης, έχω την άποψη ότι ο Ελληνικός Ερυθρός Σταυρός, υπό προϋποθέσεις, μπορεί να προσφέρει πολλά στο χώρο της υγείας. Αλλά γι’ αυτό χρειάζεται μια προϋπόθεση, την οποία τηρήσαμε ως Υπουργοί. Και μπορεί να ήρθαμε πολλές φορές σε διαμάχες ακόμη και σε συγκρούσεις –ο κ. Σκουλάκης το ξέρει, γιατί ήμασταν μαζί στο Υπουργείο- αλλά λύναμε τα προβλήματα με μόνο γνώμονα το συμφέρον της υγείας. 
      Η στήριξη του Ελληνικού Ερυθρού Σταυρού προϋποθέτει, λοιπόν, διακριτές, καθαρές σχέσεις με το Υπουργείο Υγείας, όσον αφορά τον τομέα της υγείας. Χρειάζεται τη στήριξη ο Ερυθρός Σταυρός, αλλά δεν μπορεί η πολιτική του Ελληνικού Ερυθρού Σταυρού, να πατάει σε δύο βάρκες, να ανοίγει κερκόπορτα για να μπουν επιχειρηματικά, κερδοσκοπικά κεφάλαια. 
      Και αναφέρθηκα συγκεκριμένα. Είναι γνωστό τι είχε προηγηθεί, παρ’ όλο που είχε διαψευσθεί, κύριε Υπουργέ. Δυστυχώς η υπογραφή της σύμβασης διέψευσε τις διαψεύσεις σας- και φάνηκε ουσιαστικά τι απεργάζετο στην πράξη η Κυβέρνηση. 
      Αυτό το τονίζω, γιατί επιβεβαιώνει αυτά που λέγαμε. Δηλαδή ότι στα λόγια «κόπτεστε» για το δημόσιο χαρακτήρα του Εθνικού Συστήματος Υγείας. Στην πράξη, όμως, απεργάζεστε την εμπορευματοποίηση της υγείας. Και να η απόδειξη. Ορθώς, λοιπόν, μετά την κατακραυγή, απεσύρθησαν τα σχετικά άρθρα. Μένει, βέβαια, το θέμα του διπλασιασμού της επιχορήγησης. 
      Κύριε Πρόεδρε του Ελληνικού Ερυθρού Σταυρού -ξέρω ότι δεν μπορείτε να μου απαντήσετε, αλλά απευθύνομαι ρητορικά σ’ εσάς- πάντα είχαμε διαφορές σε σχέση με το τι οφείλει το δημόσιο, με βάση την αρχική σύμβαση, στον Ερυθρό Σταυρό. Και πάντα προσπαθούσαμε μέσα στα πλαίσια των οικονομικών δυνατοτήτων να βρούμε μια λύση. 
      ΠΡΟΕΔΡΕΥΩΝ (Γεώργιος Σούρλας): Αφού δεν μπορεί να απαντήσει, μην του απευθύνετε ερώτημα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είπα ότι είναι ρητορικό το ερώτημα. Θα απαντήσει δια του Υπουργού. 
      Κύριε Πρόεδρε, που μάλιστα έχετε διατελέσει και Υπουργός Υγείας, γνωρίζετε καλά αυτά τα θέματα. 
      ΠΡΟΕΔΡΕΥΩΝ (Γεώργιος Σούρλας): Να απευθύνεστε προς τον Υπουργό. Δεξιά να απευθύνετε το ερώτημα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ερωτώ, λοιπόν, εγώ πώς λογαριάσατε σήμερα αυτή την επιχορήγηση; 
      Κύριε Υπουργέ, μπορείτε να μας απαντήσετε; Πώς φτάσαμε από την αρχική επιχορήγηση να μιλάμε σήμερα πρώτον, για μια εφάπαξ επιχορήγηση 5.000.000 ευρώ για οφειλές προς το Ι.Κ.Α. και δεύτερον, για ετήσια επιχορήγηση που κατά το Γενικό Λογιστήριο δημιουργεί πρόσθετη δαπάνη περίπου 6.000.000 ευρώ. Άρα, έχουμε διπλασιασμό της προβλεπόμενης στην αρχική σύμβαση επιχορήγησης, η οποία μάλιστα προσαυξάνεται κατά 2%+3%, αν βάλουμε και τον πληθωρισμό, κατά 5% ετησίως. Γιατί αυτό; Και εφ’ όσον υπάρξει αυτός ο διπλασιασμός επιχορήγησης, τότε ερωτώ το Υπουργείο, ποιοι είναι οι πρόσθετοι όροι ελέγχου των δραστηριοτήτων του Ελληνικού Ερυθρού Σταυρού; Δεν είδα κάτι τέτοιο και είναι κενό. 
      Το άρθρο 5 –αναφέρθηκε και προηγουμένως- που παρέμεινε, εγώ δεν καταλαβαίνω τι σκοπιμότητα έχει. Διότι και αυτό κρύβει ενδεχόμενες κινήσεις από τις διοικήσεις των νοσοκομείων, ερήμην του Εθνικού Συστήματος Υγείας και της στρατηγικής που υπηρετεί.
      Δηλαδή, όπως ερμηνεύω εγώ το άρθρο 5, τι λέει; Λέει ότι μπορούν οι διοικήσεις στα οικόπεδα και τις εγκαταστάσεις να κάνουν ό,τι θέλουν. Μα αφού τα νοσοκομεία αυτά και με την αναθεωρημένη σύμβαση λειτουργούν στο πλαίσιο του Εθνικού Συστήματος Υγείας, δεν προκύπτει αυτό από το γενικό στρατηγικό σχεδιασμό για τις μονάδες υγείας; Τι χρειαζόμαστε αυτήν τη διάταξη του άρθρου 5; Εγώ θέλω μια σαφή εξήγηση εδώ στη Βουλή. 
      Αυτές είναι οι παρατηρήσεις μας και πρέπει να δοθούν απαντήσεις. Γιατί δεν πρέπει να διαταραχθούν σε καμμία περίπτωση οι σχέσεις Υπουργείου και Ελληνικού Ερυθρού Σταυρού. Πραγματικά, δεν πρέπει να ανοίξει μια νέα πολεμική, σαν και αυτή που υπήρχε παλιά, η οποία τελικά θα είναι σε βάρος του δημόσιου συμφέροντος, το οποίο υπηρετεί με τον τρόπο του και ο Ελληνικός Ερυθρός Σταυρός και η ελληνική πολιτεία. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο κ. Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν θέλω να αποδώσω κομματική μικροψυχία σε όσους εκ των συναδέλφων της Αντιπολίτευσης έλαβαν το λόγο και προσπάθησαν να δουν, ενώ δεν υπάρχουν, πίσω από τους όρους και τις διατάξεις της σύμβασης ύποπτες δήθεν ρυθμίσεις υπέρ του ενός ή του άλλου. Αυτές οι συμβάσεις είναι καθαρές και μάλιστα, απεδείχθη και από την διαδικασία στην επιτροπή, όπου η Κυβέρνηση απέσυρε τις εριζόμενες διατάξεις των συμβάσεων, ότι είμαστε πρόθυμοι να ακούσουμε και λαμβάνουμε υπ' όψιν και τις επιφυλάξεις και τις ενστάσεις και τις διαφορετικές γνώμες.
      Με το παρόν σχέδιο νόμου, το οποίο νομίζω ότι θα έπρεπε να υπερψηφιστεί από όλες τις πτέρυγες, αφ’ ενός κυρώνονται οι δύο συμβάσεις με το Σωματείο «ΕΛΠΙΔΑ» και τον Ελληνικό Ερυθρό Σταυρό και αφ’ ετέρου ρυθμίζονται διάφορα ζητήματα, όπως η πρόσληψη επίκουρων γιατρών και η προσαρμογή των ιδιωτικών κλινικών προς τις προδιαγραφές του π.δ. 235/2000.
      Ως προς την πρώτη σύμβαση, πρέπει να πω ότι όλοι μας -πολύ περισσότερο οι Βουλευτές όταν μιλάμε από το Βήμα της Εθνικής Αντιπροσωπείας- πρέπει να χαιρετίζουμε και μάλιστα να επαινούμε κάθε πρωτοβουλία η οποία προέρχεται από την κοινωνία των πολιτών και συμβάλλει στη βελτίωση των παρεχόμενων δημόσιων υπηρεσιών υγείας στη χώρα. Είναι άξια συγχαρητηρίων κάθε πρωτοβουλία που αναδεικνύει τα αισθήματα φιλαλληλίας και αποτελεί έτσι παράδειγμα έμπνευσης και αλληλεγγύης.
      Η δημιουργία Ογκολογικής Μονάδας Παιδιών, που θα συμπληρώσει το συγκρότημα των Νοσοκομείων Η Αγία Σοφία, Παναγιώτη και Αγλαΐας Κυριακού, έρχεται να καλύψει μια σοβαρή έλλειψη του συστήματος υγείας και να προσδώσει έτσι ελπίδα στους μικρούς ασθενείς και τις οικογένειές τους. Και είναι ευχής έργο –διατυπώθηκε και από συναδέλφους που μίλησαν- σύντομα να προχωρήσει η κατασκευή αντίστοιχων μονάδων στη Θεσσαλονίκη και στον Πειραιά, ώστε να υπάρξει καλύτερη ανταπόκριση της πολιτείας στα ζητήματα των εξειδικευμένων ιατρικών υπηρεσιών.
      Η δεύτερη σύμβαση μεταξύ του Υπουργείου Υγείας και Κοινωνικής Αλληλεγγύης και του Ελληνικού Ερυθρού Σταυρού, αποτελεί μάλλον ανανέωση μιας συνεργασίας των δύο μερών, που εδράζεται στην παλαιά σύμβαση του 1985 και της νομοθετικής της ρύθμισης με το ν. 1821/1988. Ούτε η λειτουργία των υποδομών του Ερυθρού Σταυρού στα πλαίσια του Ε.Σ.Υ. είναι κάτι νέο ούτε η επιχορήγησή του από τον κρατικό προϋπολογισμό αποτελεί καινοτομία, διότι στόχος είναι η εκπλήρωση της αποστολής του, δηλαδή της συνεισφοράς του στο κοινωνικό σύνολο και της προαγωγής της υγείας και της κοινωνικής αλληλεγγύης. 
      Περαιτέρω το συζητούμενο σχέδιο νόμου, περιλαμβάνει υπό μορφή τροπολογιών ρυθμίσεις, που ανταποκρίνονται στις πρακτικές αναγκαιότητες, όπως τη δυνατότητα προσλήψεως επικουρικών ιατρών σε μονάδες Αττικής και Θεσσαλονίκης, τη σύσταση Μητρώου Επιστημονικών Εταιρειών που δραστηριοποιούνται στο χώρο της υγείας, τη λειτουργία ιδιωτικών ιατρείων σε χώρους κατοικίας και η εφαρμογή προδιαγραφών του π.δ. 235/2000 στο σύνολο των ιδιωτικών κλινικών.
      Κύριε Υπουργέ, κατά τη σημερινή συζήτηση -παρ’ όλο που δεν είναι κατάλληλος ο χρόνος, επιτρέψτε μου να το κάνω σήμερα, διότι την επόμενη βδομάδα, πρέπει να βρίσκομαι στο εξωτερικό- θέλω να υποστηρίξω μία τροπολογία την οποία έχω καταθέσει και αφορά τη δημιουργία του κατάλληλου νομοθετικού πλαισίου για τη λειτουργία επιτέλους των Κέντρων Στήριξης.
      Πρόκειται για επανακατάθεση στα πλαίσια της σημερινής συζητήσεως μιας τροπολογίας, την οποία είχα θέσει υπ' όψιν σας και την οποία υιοθετήσατε κατά τη συζήτηση στην επιτροπή στις 29 Νοεμβρίου.
      Με την τροπολογία την οποία κατέθεσα, ζητώ την διαμόρφωση του κατάλληλου θεσμικού πλαισίου λειτουργίας των Κέντρων Στήριξης Ατόμων με Αναπηρίες, έτσι ώστε να καταστεί επιτέλους δυνατή η ενεργοποίησή τους και η λειτουργία τους.
      Όπως γνωρίζετε, κύριε Υπουργέ, κυρίες και κύριοι συνάδελφοι, τα εν λόγω έργα αποτέλεσαν δομές, που κατασκευάστηκαν με χρήματα του Γ΄ Κοινοτικού Πλαισίου Στήριξης, για να καλύψουν το πρόβλημα το οποίο υπήρχε σε κέντρα που δεν λειτουργούσαν, τα ΚΕ.Κ.Υ.Κ.Α.Μ.Ε.Α., τα οποία είχαν δημιουργηθεί από το Β΄ Κοινοτικό Πλαίσιο Στήριξης. 
      Σ’ αυτό το πλαίσιο, σε αρκετά από τα Κέντρα Στήριξης Ατόμων με Ειδικές Ανάγκες, έχουν κατασκευαστεί οι κτηριακές εγκαταστάσεις και σε πολλά έχει γίνει η προμήθεια του εξοπλισμού, αλλά λόγω της ανυπαρξίας του νομικού πλαισίου, δεν καθίσταται μέχρι σήμερα δυνατή η λειτουργία τους. 
    Τα κέντρα αυτά, πρόκειται κατ’ αναλογία προς τα ΚΕ.Κ.Υ.Κ.Α.Μ.Ε.Α. να παρέξουν διάγνωση, θεραπεία, ψυχολογική και κοινωνική υποστήριξη και προεπαγγελματική κατάρτιση, σε άτομα όλων των ηλικιών με κινητικά και νοητικά προβλήματα, καθώς και στις υπόλοιπες ευπαθείς ομάδες του πληθυσμού, που χρήζουν υποστήριξης αλλά σε μικρότερη κλίμακα σε σχέση με τα ΚΕ.Κ.Υ.Κ.Α.Μ.Ε.Α.. Γι’ αυτό και σε συνεννόηση με τις νομικές υπηρεσίες του Υπουργείου Υγείας, η προτεινόμενη ρύθμιση ακολουθεί το παράδειγμα του άρθρου 13 του ν. 2646/1998 που αφορά τη λειτουργία των ΚΕ.Κ.Υ.Κ.Α.Μ.Ε.Α.. 
    Με την ενσωμάτωση της ρύθμισης που προτείνεται, αφ’ενός, υλοποιείται ρητή δέσμευση, που έχει αναλάβει -κατ’ επανάληψη και σε άσκηση κοινοβουλευτικού ελέγχου- το Υπουργείο Υγείας και Κοινωνικής Αλληλεγγύης και αφ’ ετέρου, δρομολογείται η έναρξη λειτουργίας των Κέντρων Στήριξης, όπως ένα τέτοιο κέντρο στήριξης έχει δημιουργηθεί στην Άμφισσα. Και πρέπει να σας, κύριε Υπουργέ, πως με χρήματα του Γ’ Κοινοτικού Πλαισίου Στήριξης έχει αποπερατωθεί η κατασκευή των κτηριακών εγκαταστάσεων, έχει γίνει η προμήθεια ενός υπερσύγχρονου εξοπλισμού. Αυτές τις κτηριακές εγκαταστάσεις και τον εξοπλισμό, έχει αναλάβει ιδιωτική εταιρεία φύλαξης να τα προστατεύει, με χρήματα τα οποία καταβάλλει το ελληνικό δημόσιο, πλην όμως λόγω του κενού που υπάρχει στο νόμο, δεν μπορεί ακόμη να καταστεί εφικτή η λειτουργία τόσο του Κέντρου Στήριξης της ‘Άμφισσας όσο και των υπολοίπων, στα οποία ισχύουν ανάλογα με αυτά τα οποία σας εξέθεσα. Γι’ αυτό το λόγο, θα σας παρακαλούσα κύριε Υπουργέ, επειδή το οφείλουμε και προς τις ευπαθείς κοινωνικές ομάδες, ιδιαίτερα προς τα παιδιά τα οποία έχουν ανάγκη των υποστηρικτικών δομών αλλά και των υπηρεσιών που πρόκειται να παρέξουν τα κέντρα αυτά, να καλύψετε ενσωματώνοντας στο συζητούμενο σχέδιο νόμου ως ίδια διάταξη, την τροπολογία την οποία έχω καταθέσει και έχετε ήδη υιοθετήσει κατά τη συζήτηση στην επιτροπή, έτσι ώστε να καταστεί άμεσα δυνατή η λειτουργία των Κέντρων Στήριξης. Διότι να είστε βέβαιοι ότι πρόκειται να προσφέρουν υπηρεσίες εξαιρετικές πολύ καλές, εφόσον βέβαια στελεχωθούν και με το ανάλογο επιστημονικό αλλά και διοικητικό προσωπικό. Πρόκειται, λοιπόν, να παρέξουν υπηρεσίες τέτοιες, που θα ανακουφίσουν τις ευπαθείς ομάδες του πληθυσμού.
    Σας ευχαριστώ θερμά.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα.
      Ο κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      ‘Οσον αφορά το συζητούμενο νομοσχέδιο, είναι εμφανές ότι υπάρχουν δύο σκέλη, δύο συμβάσεις απολύτως διακριτές μεταξύ τους. Η μια σύμβαση αφορά τον Ερυθρό Σταυρό και νομίζω ότι ο Πρόεδρος του Λαϊκού Ορθόδοξου Συναγερμού, κατέστησε πασιφανή, εμφανέστατη και ξεκάθαρη τη θέση μας και δεν χρήζει περαιτέρω τοποθέτησης. 
      ‘Οσον αφορά όμως την πρώτη σύμβαση, που αφορά το Σύλλογο «ΕΛΠΙΔΑ» θα μου επιτρέψετε να σταθώ ιδιαιτέρως. Και βεβαίως θα πρέπει να πω εκ προοιμίου ότι επί της αρχής, την πρώτη αυτήν σύμβαση την υπερψηφίζουμε και την χειροκροτούμε όχι όμως και τη δεύτερη. 
      ‘Ερχομαι συγκεκριμένα να σχολιάσω, αυτά που προς μεγάλη μου κατάπληξη άκουσα από τους εκπροσώπους των αριστερών κομμάτων στην Αίθουσα αυτή. Διατυπώθηκε εκ μέρους τους ένας ξύλινος δογματικός λόγος. 
      Ο αγαπητός συνάδελφος του Κομμουνιστικού Κόμματος Ελλάδος, μιλώντας μια ξύλινη κομματική , μικροκομματική και δογματική γλώσσα, μίλησε για φιλανθρωπία καπιταλιστών. Αυτόν τον όρο χρησιμοποίησε και τον έχω σημειώσει και για συγκάλυψη επιχειρηματικών δραστηριοτήτων.
      Θα σας παραθέσω, αγαπητέ συνάδελφε, κάποια στοιχεία αργότερα, που ανεδείχθησαν σε μια ημερίδα, για να δούμε αν έχουν βάσει αυτά που λέτε ή όχι. Ο δε εκπρόσωπος του Συνασπισμού διατύπωσε επιφυλάξεις, αμφισβητήσεις κ.λπ.. Μα τέλος πάντων, για κάποιους ανθρώπους που έχουν μια ευαισθησία και πράγματι υπάρχει περίσσια ευαισθησία στο Σύλλογο «ΕΛΠΙΔΑ» δεν βρήκαν αυτοί οι άνθρωποι να πουν ούτε έναν καλό λόγο; Και ας δούμε θεμελιώδη επιχειρήματα, τα οποία έχω την τιμή να παραθέσω ενώπιον του Κοινοβουλίου, για να ξέρουμε τέλος πάντων, ποια άποψη θα πρέπει να στηρίξουμε με βάση τη λογική.
      Αγαπητοί συνάδελφοι, σας πληροφορώ ότι πέρυσι, έγινε μία ημερίδα σχετικά με την μητρότητα από το Εθνικό Ίδρυμα Ερευνών. Εκεί ανεδείχθησαν τα εξής σημεία: 
      Σημείο πρώτο: Το 40% των πατεράδων, όταν μαθαίνουν ότι έχουν παιδί με καρκίνο, εγκαταλείπουν και μητέρα και παιδί. Πού είναι το κράτος πρόνοιας στις περιπτώσεις αυτές, κύριε Υπουργέ; Πού είναι το κράτος που κάποιοι υπεραμύνονται με κάθε λόγο; Έχουμε εγκατάλειψη 40%, τεράστιο ποσοστό. 
      Σημείο δεύτερο: Δεν υπάρχει ένα νομοθετημένο προνοιακό σύστημα για τη μητέρα που εγκαταλείπει τη δουλειά της, εγκαταλείπει και τη σύνταξή της δηλαδή, προκειμένου να βρεθεί στο παιδί της, στο τέκνο της, που πάσχει από καρκίνο. Πού είναι το κράτος, αγαπητοί συνάδελφοι της Αριστεράς, γιατί συνέχεια αυτό ακούμε να λέτε «κράτος» και «κράτος». Ναι, αλλά τι είδους κράτος, δεν μας λέτε. Κράτος με φιλάνθρωπα αισθήματα, ευέλικτο, που στρατηγικά θα βλέπει την οικονομία και την κοινωνία ως ένα κράτος ελέγχου; Ναι, αλλά για ένα κράτος αποστεωμένο, που δεν θα λαμβάνει υπ’ όψιν αυτά τα σημαντικά δεδομένα, θα μας βρείτε αντιμέτωπους. Εκεί χρειάζεται ιδιωτική πρωτοβουλία, εκεί χρειάζεται ο ιδιώτης, όποιος και αν είναι αυτός, να δώσει ένα φιλί ζωής, να τείνει ένα χέρι βοηθείας σε αυτόν τον άνθρωπο που πάσχει. Άρα, λοιπόν, βάζουμε την ταμπέλα «κράτος» και τελειώσαμε.
      Σημείο τρίτο: Το 95% των λευχαιμιών που αφορούν παιδιά και το 55%-60% των λευχαιμιών που αφορούν ενήλικες, μπορούν να θεραπευτούν υπό την προϋπόθεση ότι θα γίνει μετάγγιση του μυελού των οστών. Για να γίνει όμως μετάγγιση μυελού των οστών, θα πρέπει να ταυτοποιηθούν δείγματα αίματος. Ξέρετε ποια είναι η πραγματικότητα; Η πραγματικότητα είναι ότι χιλιάδες δείγματα δεν μπορούν να ταυτοποιηθούν και το αποτέλεσμα είναι προφανή, παιδιά και ενήλικες πεθαίνουν, διότι δεν μπορούμε να ταυτοποιήσουμε τα δείγματα. 
      Σχετικά μ’ αυτό, αγαπητέ κύριε Υπουργέ, θα πρέπει να σας πω ότι υπάρχουν κάτι πλακίδια για την ταυτοποίηση των αιμάτων, τα οποία τα αγοράζετε με 175 ευρώ το ένα. Ξέρετε πόσο τα αγοράζει ο Σύλλογος «ΠΙΣΤΗ»; Διότι εκτός από το Σύλλογο «ΕΛΠΙΔΑ», υπάρχει και ο Σύλλογος «ΦΛΟΓΑ», υπάρχει και ο Σύλλογος «ΠΙΣΤΗ». Ο Σύλλογος «ΠΙΣΤΗ» τα αγοράζει 100 ευρώ. Και έχουν τα τιμολόγια οι άνθρωποι. Η διαφορά των 75 ευρώ θα μας πείτε σε ποιες τσέπες μπαίνουν; Διότι δεν είναι δυνατόν, ένας σύλλογος ιδιωτών που κατακεραυνώνει η Αριστερά να τα αγοράζει με 100 ευρώ και το Εθνικό Σύστημα Υγείας με 175 ευρώ. Πού πηγαίνουν τα 75 ευρώ, κύριε Υπουργέ;
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ) 
      Θα μου επιτρέψετε να σας αναφέρω το περιστατικό μίας τρίτεκνης μητέρας. Και το αναφέρω, επειδή γνωρίζετε την προσπάθεια που χρόνια γίνεται αναφορικά με τους τρίτεκνους, αρκετά συναφή όμως μ’ αυτά που συζητάμε εδώ. Διότι ο κόσμος βιώνει μία πραγματικότητα πέρα από τα ωραία λόγια που σηκωνόμαστε και λέμε εδώ στο Κοινοβούλιο. Ακούστε με, αγαπητέ συνάδελφε, για να βγάλετε συμπέρασμα.
      Μητέρα τρίτεκνη, καθηγήτρια ξένων γλωσσών, με δύο πτυχία, με φροντιστήρια, αρκετά εύπορη, όπου το παιδί της ξαφνικά πάσχει από καρκίνο. Ο πατέρας αποχωρεί από την οικογένεια, είναι στο 40%, κύριε Υφυπουργέ, όπως σας  έλεγα πριν. Έτσι η μητέρα αφήνει τα φροντιστήρια, αφήνει τα πάντα και μένει κοντά στο τέκνο της, χάνοντας οποιαδήποτε δικαιώματα εργασιακά, ασφαλιστικά κ.λπ.. 
Ξέρετε τι κάνει αυτή η μάνα τώρα για να μεγαλώσει τα άλλα δύο παιδιά της; Καθαρίζει σκάλες αυτήν τη στιγμή, αυτή η τρίτεκνη μάνα που της έτυχε αυτό το κακό. 
	Τα αναφέρω όλα αυτά, για να δούμε, κυρία Πρόεδρε, ότι καλά είναι τα ωραία τα λόγια για κράτος, για δομές, για υγεία, για πρόνοια κ.λπ., αλλά πάντα υπάρχουν και άλλες ανάγκες σε μία κοινωνία και πάντα υπάρχει μία πίεση πόρων. Δεν μπορούμε να μιλάμε αφοριστικά και να λέμε ότι πόροι υπάρχουν, να δοθούν εκεί, εκεί κι εκεί. Η υπεύθυνη κυβέρνηση μιας χώρας, δεν θέλει να δώσει; Θέλει να πεθαίνουν τα παιδιά της; Θέλει να πεθαίνει ο κόσμος της; Υπάρχει μία αδήριτη ανάγκη χρημάτων και πόρων. Άρα, λοιπόν, έρχεται ο ιδιώτης. Δεν με ενδιαφέρει το όνομα του ιδιώτη αυτού, αν λέγεται Βαρδινογιάννης ή οτιδήποτε. Αυτό που ενδιαφέρει είναι ότι τείνει μία χείρα βοηθείας, ότι δίνει ένα «φιλί ζωής», ότι δίνει μία νότα αισιοδοξίας στη ζωή των ανθρώπων αυτών. Εγώ θα ανέβω στο Βήμα και θα πω ότι καταγγέλλω αυτά τα πράγματα; Απορώ, πώς τα κόμματα της Αριστεράς αναπτύσσουν μία τέτοια ρητορική, χωρίς να λαμβάνουν υπ’ όψιν τον ανθρώπινο πόνο.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
	ΑΣΤΕΡΙΟΣ ΡΟΝΤΟΥΛΗΣ: Άρα, λοιπόν, θα πρέπει να σταματήσει η ρητορεία αυτή και θα πρέπει να αποδίδουμε τα εύσημα εκεί που πρέπει.
	Σας ευχαριστώ πολύ.
(Χειροκροτήματα από την πτέρυγα του Λαϊκού Ορθόδοξου Συναγερμού)
	ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Γρηγοράκος έχει το λόγο.
	ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, το «ξερίζωμα» του δημόσιου συστήματος υγείας, μέσω αυτών των «μεταρρυθμίσεων» που είναι a la carte και μέσω αυτών των επιχειρηματικών deals, έχει οδηγήσει στην «εκπαραθύρωση» του Εθνικού Συστήματος Υγείας, στην καρκινοβασία των δημόσιων νοσοκομείων και στην αναπόφευκτη εξουθένωση και στη σταδιακή εξόντωση του ανθρώπινου δυναμικού. Κάθε μέρα στον Τύπο, μπορεί να δει κάποιος δημοσιεύματα, που αφορούν την απαξίωση του Εθνικού Συστήματος Υγείας. Σήμερα μπορεί κάποιος να δει τι γίνεται με τις εταιρείες, που λένε ότι δεν θα δώσουν άλλα υλικά στο Κ.Α.Τ. για να σταματήσουν τα χειρουργεία, προχθές στον «Ευαγγελισμό» για τις θωρακοχειρουργικές-καρδιοχειρουργικές μονάδες, πριν από δεκαπέντε-είκοσι μέρες στα ογκολογικά νοσοκομεία. 
	Κάθε μέρα που περνάει, οι κυβερνητικοί σχεδιασμοί για την υγεία βρίθουν παραδειγμάτων υπόθαλψης ιδιωτικών νησίδων στο δημόσιο σύστημα υγείας, χάριν της εξυπηρέτησης ιδιωτικών κλινικών και φορέων, που έχουν οικοδομήσει και έχουν θεμελιώσει απίστευτα κέρδη, από το κάποτε δημόσιο αγαθό της υγείας. Το 1983 το ΠΑ.ΣΟ.Κ., είχε την τύχη να θεμελιώσει το Εθνικό Σύστημα Υγείας.
	Έτσι, λοιπόν, η πολιτική της ηγεσίας του Υπουργείου Υγείας τα τελευταία χρόνια είτε με τροπολογίες είτε με διάφορα νομοθετήματα, όπως παραδείγματος χάρη το νόμο για τις προμήθειες, βάζει σε «λοταρία» το δημόσιο σύστημα υγείας. Γιατί το βάζει; Διότι στο άρθρο 10, παράγραφος 6 του νόμου περί προμηθειών γράφει: «Με κοινή απόφαση των Υπουργών Οικονομίας και Οικονομικών, Ανάπτυξης και Υγείας και Κοινωνικής Αλληλεγγύης, υπηρεσίες που αφορούν την υγεία εκχωρούνται σε ιδιώτες». 
      Κάθε μέρα, λοιπόν, γίνεται ένα βήμα προς τα πίσω, κάθε μέρα και μία πράξη, που μεγαλώνει το αίσθημα ανασφάλειας του πολίτη, του χρήστη υπηρεσιών υγείας, κάθε μήνα και ένα νομοσχέδιο, που το σπρώχνει στην αποτυχία, για να μπορέσει να μπει πιο εύκολα στη διαδικασία του ξεπουλήματος, που έχουν μπει όλες αυτές οι κοινωνικοποιημένες επιχειρήσεις, Δ.Ε.Η., Ο.Τ.Ε., Ε.ΥΔ.ΑΠ., Ταμιευτήριο. Έτσι θα γίνει αν προχωρήσουμε και στο σύστημα υγείας μ’ όλα αυτά τα νομοθετήματα που βλέπουμε κάθε μέρα από τη Νέα Δημοκρατία.
	Μπαίνω στο νομοσχέδιο, στην πρώτη σύμβαση. Καλοδεχούμενη. Αναφέρεται σ’ όλους τους ιδιώτες, τους εθελοντές, που θέλουν να βοηθήσουν το Εθνικό Σύστημα Υγείας με τις συμπράξεις τους, με την προσφορά τους, μ’ όλες αυτές τις δράσεις, που θα κάνουν καλύτερη την ποιότητα ζωής των Ελλήνων πολιτών και ιδιαίτερα αναφέρεται σ’ αυτόν το συγκεκριμένο Σύλλογο «ΕΛΠΙΔΑ», που θα δημιουργήσει καλύτερες συνθήκες περίθαλψης για τα παιδιά που πάσχουν από καρκίνο, αλλά και που θα δημιουργήσει καλύτερες συνθήκες ποιότητας ζωής και περίθαλψης στα νοσοκομεία των παίδων, για τα παιδιά που πάσχουν, αλλά και για τους γονείς τους.
      Όμως το κράτος πρέπει να είναι πάνω και από αυτά, να έχει τον έλεγχο. Να παρακολουθεί στενά όλες αυτές τις δράσεις όλων αυτών των εθελοντικών οργανώσεων. Διότι η υγεία του ελληνικού λαού είναι ευθύνη του κράτους, είναι ευθύνη της πολιτείας και δεν πρέπει να ξεχνάμε το άρθρο του Συντάγματος, που λέει ότι η υγεία του ελληνικού λαού, είναι μόνο και μόνο στην υπευθυνότητα του κράτους. 
      Στη δεύτερη σύμβαση, τα πράγματα δεν είναι τόσο καθαρά. Δεν μπόρεσε να μας τα ξεκαθαρίσει ο Υπουργός, δεν μπόρεσε να μας τα ξεκαθαρίσει και ο πρόεδρος του Ελληνικού Ερυθρού Σταυρού, αλλά και του Ερρίκος Ντυνάν. 
      Φίλες και φίλοι, συναδέλφισσες και συνάδελφοι, θα πρέπει κάποια στιγμή εδώ, να ξεκαθαρίσουμε τις σχέσεις του Ελληνικού Ερυθρού Σταυρού, του Ερρίκος Ντυνάν και του ελληνικού κράτους. Ήταν θολές τα προηγούμενα χρόνια, σήμερα είναι σκοτεινιασμένες. Κάποτε, το 1985 υπήρχε ένα παιχνίδι, της γάτας και του ποντικιού, που τη γάτα βέβαια την έπαιζε το κράτος και το ποντίκι, ο Ερυθρός Σταυρός με τα Νοσοκομεία Κοργιαλένειο-Μπενάκειο και το Ασκληπιείο Βούλας, όταν αυτά τα νοσοκομεία ήταν έτοιμα πια να καταρρεύσουν, να κλείσουν. Είχαν αποτύχει, ήταν καταχρεωμένα. Μετά από είκοσι χρόνια, όμως,  αυτή η σχέση άλλαξε. Κάτι μεταμόρφωσε το ποντίκι σε σκυλί και τώρα το σκυλί έρχεται και κυνηγάει τη γάτα και ζητάει κάθε μέρα πολύ περισσότερα. Την έχει στριμώξει στη γωνία και δεν μπόρεσα να καταλάβω ποτέ, κύριε Υπουργέ, τι ήταν αυτό που σας έκανε, να θέλετε σήμερα τη σύμβαση αυτή, να την επαναδιαπραγματευτείτε. Τι σας πείραζε; Θα σας πω εγώ τι κυκλοφορεί στον ημερήσιο Τύπο και τι ήταν αυτό, που σας έκανε να φέρετε αυτή τη σύμβαση σήμερα στην ελληνική Βουλή. 
      Το προηγούμενο Σάββατο, μια εφημερίδα είχε γράψει ότι Ερυθρός Σταυρός, Ερρίκος Ντυνάν και Υπουργείο Υγείας, είναι τα συγκοινωνούντα δοχεία για τις παράνομες προσλήψεις ανθρώπων, οι οποίοι δεν έχουν υποστεί καμμία δοκιμασία, δεν υπακούουν στο νόμο του Α.Σ.Ε.Π. και απευθείας από το Ερρίκος Ντυνάν, χωρίς κριτήρια, τα οποία δεν μας τα είπε κανείς, βρέθηκαν να είναι υπάλληλοι αορίστου χρόνου στο Υπουργείο Υγείας.
      Άσχετα, κύριε Υπουργέ, αν έχετε περάσει μία τροπολογία, στο νόμο περί προμηθειών για όλα αυτά, ο νομοθέτης και το Σύνταγμα, απαγορεύουν την κατάργηση του Ανώτατου Συμβουλίου Επιλογής Προσωπικού και είναι αντισυνταγματικό αυτό που κάνετε. Οφείλετε να δώσετε εξηγήσεις στον ελληνικό λαό, πώς από ένα ιδιωτικό νοσοκομείο –γι’ αυτό είπαν ότι είναι σκοτεινές οι σχέσεις του Ερυθρού Σταυρού, του Ερρίκος Ντυνάν και του δημόσιου- ο Υπουργός Υγείας μπορεί και διορίζει, χωρίς κανένα κριτήριο και μεταφέρει, μετατάσσει υπαλλήλους από το Ερρίκος Ντυνάν, στο Υπουργείο Υγείας. Θα πρέπει να απαντήσετε σ’ αυτό.
      Ο νόμος είναι αντισυνταγματικός. Εγώ δεν είμαι νομικός, είμαι γιατρός, αλλά η εμπειρία μου τόσα χρόνια στο Εθνικό Σύστημα Υγείας έχει δείξει ότι ποτέ από τον ιδιωτικό τομέα, από ένα ιδιωτικό νοσοκομείο, όπως είναι το Ερρίκος Ντυνάν δεν μπορούν να γίνουν μετατάξεις και μετακινήσεις υπαλλήλων αορίστου χρόνου, χωρίς κανένα κριτήριο και χωρίς καμμία προκήρυξη και να γίνουν μόνιμοι υπάλληλοι του Υπουργείου Υγείας.
      Έτσι, λοιπόν, θα πρέπει να μας πει και το Ερρίκος Ντυνάν, αν και ιδιωτικό νοσοκομείο, μ’ αυτήν την ειδική σχέση που έχει με το δημόσιο και μ’ αυτήν την ειδική σχέση με το Υπουργείο Υγείας, τη μισθοδοσία κάποιων από τους γιατρούς αυτούς, οι οποίοι φθάνουν τα 500.000.000 δραχμές το χρόνο. Τότε, λοιπόν, γιατί να μη διορίζονται και να μη φέρνουμε τη σύμβαση εδώ, αφού έχετε τόσες υποχρεώσεις απέναντι σ’ όλο αυτό το σύστημα που λέγεται Ερυθρός Σταυρός, Ερρίκος Ντυνάν, Υπουργείο, Νέα Δημοκρατία; 
      Κύριε Υπουργέ,  όσο και να είναι αυτό νομιμοφανές, οφείλετε να ανακαλέσετε άμεσα όλες αυτές τις υπουργικές αποφάσεις, που δημιουργούν αυτήν την αναστάτωση στο σύστημα της υγείας, αλλά και καταργούν την αξιοκρατία. Δεν υπάρχει ισονομία, καταργούν το Α.Σ.Ε.Π. και δημιουργούν ανισότητες και κομματικό κράτος.
      Δεν θα μιλήσω για το 1985 και τι έγινε με τη σύμβαση για το Ερρίκος Ντυνάν για τον Ερυθρό Σταυρό και για το Κοργιαλένειο-Μπενάκειο. Θα πω όμως, για τα 12.000.000 ευρώ το χρόνο, που σήμερα ερχόσαστε εσείς και δίνετε στο Ερρίκος Ντυνάν και στον Ερυθρό Σταυρό, συν 2% -προσαρμοσμένα βέβαια με τον πληθωρισμό- για να βγουν το Ερρίκος Ντυνάν και ο Ερυθρός Σταυρός από κάποια χρέη, τα οποία δημιούργησαν ιδιώτες. 
      Οφείλω να πω ότι αυτό μας βρίσκει αντίθετους και θα πρέπει εσείς να επανατοποθετηθείτε, όπως βέβαια πρέπει να επανατοποθετηθούν σ’ αυτό και οι Βουλευτές της Νέας Δημοκρατίας. 
      Κυρία Πρόεδρε, θέλω μισό λεπτό για να αναφερθώ στην τροπολογία που αφορά τα νοσοκομεία, τις ιδιωτικές κλινικές, που παίρνουν πίσω ξανά τις άδειες. Και αν συμβαίνει αυτό, όπως είχαμε και εμείς καταγγείλει, είναι μια επαίσχυντη συναλλαγή, την οποία εμείς, τουλάχιστον, δεν θα επιτρέψουμε. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κυρία Πρόεδρε, κυρίες και κύριοι συνάδελφοι, το σχέδιο νόμου που συζητάει σήμερα η Βουλή, είναι ένα σχέδιο νόμου που δεν το καταψηφίζει μόνο όλη η Αντιπολίτευση, πρέπει να το καταψηφίσουν και οι Βουλευτές της Συμπολίτευσης, γιατί δεν είναι επωφελές  προς το κοινωνικό σύνολο. Είναι ένα σχέδιο νόμου ετεροβαρές, το οποίο στην ουσία, δημιουργεί πρόσθετα βάρη και δυσκολίες στη λειτουργία του Εθνικού Συστήματος Υγείας, ενώ ανοίγει αλλού πόρτες, αλλού παράθυρα και αλλού λεωφόρους στην ιδιωτικοποίηση. 
      Αυτό το σχέδιο νόμου, κυρίες και κύριοι συνάδελφοι, δεν είναι το ίδιο σήμερα, με αυτό που κατετέθει στην επιτροπή. Εκείνο ήταν επαχθές. Εκείνο ήταν στην ουσία ένα ξήλωμα του Εθνικού Συστήματος Υγείας. Με τον τρόπο που η δεύτερη σύμβαση ανατρέπει και ακυρώνει το ν. 1821/1988, νόμο της κυβερνήσεως του ΠΑ.ΣΟ.Κ., που κύρωνε τη συμφωνία του 1985 του αείμνηστου Γεώργιου Γεννηματά, για την ενσωμάτωση των νοσοκομείων του Ερυθρού Σταυρού στο Εθνικό Σύστημα Υγείας, νοσοκομείο που δεν μπορούσαν να ανταποκριθούν στα βάρη και στην νοσοκομειακή ολοκλήρωση, στην ουσία, του Εθνικού Συστήματος Υγείας, μ’ αυτήν τη σύμβαση όπως ήρθε στην επιτροπή, αυτό ξηλωνόταν. Και υπήρξε η μεγάλη αντίδραση του ΠΑ.ΣΟ.Κ. και των Βουλευτών και η συνδρομή των άλλων κομμάτων. Τα δυο κόμματα της Αριστεράς, συντάχθηκαν μαζί μας σ’ αυτήν την προσπάθεια αλλαγής και μαζί μ’ εμάς, μαζί με τους Βουλευτές όλων των κομμάτων της Αντιπολίτευσης, συντάχθηκαν και όλοι οι φορείς. Ανατρέψαμε μια διαδικασία συζήτησης αυτού του νομοσχεδίου σε μια συνεδρίαση, χωρίς την παράσταση φορέων και ήρθαν οι φορείς, ακούστηκαν και, ευτυχώς, κύριε Υπουργέ, εισακούστηκαν και αυτό είναι πάρα πολύ θετικό. 
      Άκουσα βέβαια, τον Πρόεδρο του ΛΑ.Ο.Σ. πριν, να επιτίθεται στην Κυβέρνηση και συμφώνησα με την προβληματική του σε πολλά σημεία, απλώς όμως, θέλω να σημειώσω και για το Κοινοβούλιο και για τους πολίτες ότι στην επιτροπή σε καμμία συνεδρίαση οι Βουλευτές του ΛΑ.Ο.Σ. δεν τοποθετήθηκαν, δεν πάλεψαν να αλλάξει εκείνη η σύμβαση και άλλη σύμβαση θα ερχόταν εδώ. 
      Υπάρχει ακόμα κάτι, πιο σημαντικό. Ήρθαν δυο συμβάσεις οι οποίες δεν είναι ίδιες. Σε γενικές γραμμές είναι τελείως διαφορετικές. Για να υπάρξει, η μια πρέπει να λειτουργήσει ως όχημα, για να περάσει η άλλη. Έτσι, λοιπόν, η πρώτη σύμβαση, η σύμβαση του Συλλόγου «ΕΛΠΙΔΑ» είναι μια θετική σύμβαση, παρ’ όλο που έχει αδυναμίες. Είναι θετική σύμβαση γιατί στηρίζει, βοηθάει, λειτουργεί και αναπτύσσει τον εθελοντισμό, γιατί μπαίνει ιδιωτική πρωτοβουλία και στηρίζει αυτήν την προσπάθεια, γιατί έχει δώσει έργο και το Σωματείο «ΕΛΠΙΔΑ» και η Πρόεδρος κ. Βαρδινογιάννη. Έχουμε ήδη μονάδες που λειτουργούν και βεβαίως συνεργαστήκαμε μαζί της, σ’ όλο αυτό το διάστημα του προγραμματισμού της ανέγερσης του ογκολογικού νοσοκομείου, αφού η χωροθέτηση, το οικόπεδο και όλα αυτά, έγιναν επί κυβερνήσεων ΠΑ.ΣΟ.Κ. και σωστά έγιναν. Όμως, και αυτή, κύριε Υπουργέ, στην διαπραγμάτευση έχει αδυναμίες. 
      Δεν μπορούμε να καταλάβουμε δυο πράγματα, τα οποία δεν ξέρω γιατί μπήκαν έτσι. Η δυνατότητα να εντάσσεται στον αναπτυξιακό νόμο και να χρηματοδοτείται από κονδύλια της Ευρωπαϊκής Ένωσης, πρώτον και δεύτερον ο τρόπος που αναπτύσσεται ο εθελοντισμός. Παρατηρούσα τους λεγόμενους μαραθώνιους –και ήταν σημαντική η προσφορά όλων- όπου έβλεπα τη δική σας Κυβέρνηση, τους δικούς σας διοικητές οργανισμών, να δίνουν αφειδώς χρήματα του ελληνικού δημοσίου, προσφορά σ’ αυτό το μαραθώνιο. 
Μα από την τσέπη μας θα δώσουμε ό,τι θα δώσουμε, από τις επιχειρήσεις μας θα δώσουμε. Δεν θα δώσουμε από το δημόσιο. Το δημόσιο εφόσον έχει, θα συμμετάσχει το ίδιο και θα κτίσει. 
      Έχει, λοιπόν, και αυτή η σύμβαση και ο τρόπος δύο αδυναμίες, όμως, είναι θετική και το ΠΑ.ΣΟ.Κ. λέει «ναι» στην υπερψήφισή της, παρά τις ενστάσεις που θέτουμε και δεν ξέρω εάν μπορούν να βελτιωθούν. 
      Ο χρόνος μου, κυρία Πρόεδρε, δεν μπήκε όλος. Νομίζω ότι κόψατε πάρα πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε εξαντλήσει τεσσεράμισι λεπτά ομιλίας και σας έβαλα άλλα τέσσερα. Σας έχω δώσει οκτώμισι λεπτά και μπορείτε να έχετε άλλο ένα.
      ΕΚΤΟΡΑΣ ΝΑΣΙΩΚΑΣ: Σε κάθε περίπτωση, συνεχίζω.
      Μετά την αλλαγή των άρθρων 2 και 4 της σύμβασης, τι μένει; Μένει μια συμφωνία μεταξύ του Σωματείου του Ερυθρού Σταυρού και του Υπουργείου για άλλου είδους χρηματοδότηση. 
      Εδώ να πούμε δυο απλά πράγματα. Μπορεί το κράτος να οφείλει. Μπορεί να έπρεπε να δώσει και άλλα χρήματα. Μπορεί στις υποχρεώσεις του από το 1988 μέχρι σήμερα να μην ήταν φερέγγυο. Υπάρχουν όργανα, είτε νομικά είτε υπηρεσιακά, για να προσδιορίσουν αυτό το ύψος των χρημάτων και να πληρωθεί. Εάν χρωστάει το κράτος, να πληρώσει. Γιατί έπρεπε να γίνει μια τέτοια εφάπαξ νέα νομοθετική πράξη ανατροπής, να δώσουμε φέτος 17.000.000 ευρώ και κάθε χρόνο να δίνουμε 12.000.000 ευρώ συν 2% πάνω από τον πληθωρισμό; Το λέω αυτό, γιατί είναι πάρα πολλά τα χρήματα. 
      Κύριε Υπουργέ, το σύστημα υγείας έχει ανάγκη χρηματοδότησης. Θα σας φέρω ένα παράδειγμα. Σήμερα στα πρωτοσέλιδα όλων σχεδόν των αθηναϊκών εφημερίδων και πολλών επαρχιακών, υπάρχουν καταχωρημένες διαμαρτυρίες των ιατρικών και φαρμακευτικών συλλόγων πολλών περιοχών της χώρας. Ξέρετε ότι στη Λάρισα, οι εργαστηριακοί γιατροί έχουν να πληρωθούν από τον Ο.Π.Α.Δ. από τον Μάρτιο; Έχουν συμπληρώσει οκτώ μήνες απλήρωτοι. Οι κλινικοί γιατροί έχουν να πληρωθούν από το Μάιο, δηλαδή έχουν να πληρωθούν έξι μήνες. Οι φαρμακοποιοί δεν έχουν πληρωθεί από τον Ιούλιο. Από τον Αύγουστο το έχουν καταθέσει και δεν έχουν πληρωθεί ακόμη. Καθυστερείτε, δεν πρόκειται να τους πληρώσετε και θα τους πληρώσετε από τον καινούργιο προϋπολογισμό ετεροχρονισμένα, χωρίς βεβαίως να το αντιμετωπίζετε ως θέμα. 
      Ξέρετε, ένα μεγάλο κεφάλαιο από αυτά τα χρήματα που διεκδικούν οι ιατρικοί και οι φαρμακευτικού σύλλογοι το έχουν επωμιστεί οι ίδιοι, γιατί παζαρεύουν φάρμακα, αντιδραστήρια κ.λπ.. Είναι προ των πυλών να καταγγείλουν τη σύμβαση και να φορτώσουν το βάρος της περίθαλψης στους ίδιους τους ασφαλισμένους.
      Άρα δεν υπάρχει κανένας λόγος να ψηφιστεί αυτή η σύμβαση. Μπορείτε να την αποσύρετε, κύριε Υπουργέ. Μπορείτε, όμως, να διαπραγματευτείτε, να βρείτε τα δικαιολογητικά όργανα με τον πρόεδρο και τον Ερυθρό Σταυρό και εκεί να συμφωνήσετε τι οφείλει, εάν οφείλει το κράτος, και να το δώσει. Τέτοιες συμφωνίες κάτω από το τραπέζι, δεν προσφέρουν στο σύνολο, δεν προσφέρουν στην αναβάθμιση του Εθνικού Συστήματος Υγείας.
      Η πολιτική της Κυβέρνησης της Νέας Δημοκρατίας, για συλλειτουργία ενός ιδιωτικού νοσοκομείου μ’ αυτά τα χαρακτηριστικά που έχει το Ερρίκος Ντυνάν και προσφέρει και ενός κρατικού νοσοκομείου όπως είναι ο Ερυθρός Σταυρός, το μόνο που δημιουργεί, είναι όχι απλώς νόθευση και δυσλειτουργία, αλλά καταστρατήγηση της λειτουργίας του ίδιου του συστήματος υγείας. 
      Αυτήν τη διάταξη να την πάρετε πίσω, όπως πρέπει να πάρετε πίσω και τρεις, τουλάχιστον, από τις επί μέρους διατάξεις που φέρνετε προς ψήφιση με τη μορφή τροπολογιών. Πρώτον, θα μπορεί το σπίτι όλων των ιατρών να γίνεται επαγγελματική στέγη και ιδιωτικό ιατρείο. Δεύτερον, θα μπορείτε να διορίζετε επικουρικούς γιατρούς στην Αθήνα και τη Θεσσαλονίκη και τρίτον, θα ξαναδίνετε τις άδειες σε ιδιωτικές κλινικές, δίνοντας στην ουσία παραχώρηση στο ιδιωτικό κεφάλαιο.
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 7 Δεκεμβρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 320/24/3-12-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χαράλαμπου Καστανίδη προς τον Πρωθυπουργό, σχετικά με την Ολυμπιακή Αεροπορία κ.λπ..
      (θα απαντήσει ο Υπουργός Μεταφορών και Επικοινωνιών)
      2. Η με αριθμό 334/4-12-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δήμου Κουμπούρη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων που αντιμετωπίζουν οι εργαζόμενοι στο Ε.Κ.Α.Β. κ.λπ..
      3. Η με αριθμό 330/25/4-12-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τα μέτρα για την επιβίωση και αναγέννηση της περιοχής των Ζωνιανών, του Άνω Μυλοποτάμου και της Ορεινής Κρήτης κ.λπ..
      (Θα απαντήσει ο Υπουργός Εσωτερικών)
      4. Η με αριθμό 328/4-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-΄Αδωνι Γεωργιάδη, προς τον Υπουργό Μεταφορών και Επικοινωνιών, σχετικά με την Ολυμπιακή Αεροπορία κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 329/4-12-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοχάρη Τσιόκα προς τον Υπουργό Μεταφορών και Επικοινωνιών, σχετικά με την Ολυμπιακή Αεροπορία κ.λπ..
      2. Η με αριθμό 335/4-12-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με τη δίωξη εργαζομένου-συνδικαλιστή στο εργοστάσιο ΣΕΒΑΘ στη Ξάνθη.
      3. Η με αριθμό 331/4-12-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτιου Κουβέλη προς τους Υπουργούς Εσωτερικών και Δικαιοσύνης, σχετικά με την προστασία δεδομένων προσωπικού χαρακτήρα που εξετάζονται στο πλαίσιο της αστυνομικής και δικαστικής συνεργασίας σε ποινικές υποθέσεις κ.λπ..
      4. Η με αριθμό 324/4-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη, προς την Υπουργό Εξωτερικών, σχετικά με την ελληνική κοινότητα των Σκοπίων κ.λπ..
      Το λόγο έχει ο κ. Αθανάσιος Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κυρία Πρόεδρε,  κύριοι συνάδελφοι, θα έλεγα ότι οι κυρώσεις αυτών των συμβάσεων έχουν καθυστερήσει. Και καθυστέρησαν, διότι υπήρξε αδυναμία εκ μέρους και των άλλων Υπουργών που συνυπέγραψαν τις συγκεκριμένες κυρώσεις. Βέβαια, υπήρξαν και οι εκλογές και γι’ αυτό είχαμε αυτήν την καθυστέρηση. Αυτό που θέλω να σχολιάσω, είναι «κάλλιο αργά παρά ποτέ».
      Είμαι, όμως, υποχρεωμένος να φέρω στη μνήμη μας –και είναι αυτό υπό τη μορφή «μνημοσύνου» στη Βουλή- εκείνους που σημάδεψαν με το όνομά τους μεγάλα νοσηλευτικά ιδρύματα, όπως ήταν ο Συγγρός, ο Σισμάνογλου. Αναφέρω, επίσης, το νοσοκομείο της Μυτιλήνης, το Βοστάνειο, το Κουτλιμπάνειο, το Αχιλλοπούλειο, του Χατζηκώστα στα Γιάννενα, του Καραμανδάνη στην Πάτρα, της Ελασσόνας, στη Λαμία, της Περρωτή, το Κωνσταντοπούλειο, τα πιο σύγχρονα νοσοκομεία, η Αγία Όλγα, το Λάτσειο και τόσα άλλα. 
      Βέβαια, θα ήταν παράλειψη αν δεν αναφερόμουν και στην κ. Βαρδινογιάννη, στην πρέσβειρα καλής θελήσεως, που με τον ειδικό τρόπο που διαθέτει και το ταλέντο της, θα έλεγα, συγκινεί και κινητοποιεί δυνάμεις για να δώσουν πραγματικά, όχι από το περίσσευμά τους, αλλά από το υστέρημά τους για να μπορέσει να γίνει αυτό το ογκολογικό νοσοκομείο, που πραγματικά θα είναι και ένα στολίδι, αλλά παράλληλα θα καλύψει και πάρα πολύ μεγάλες ανάγκες, επιτακτικές, για την καρκινική νόσο των παιδιών. 
      Βεβαίως όλη αυτή η προσπάθεια που γίνεται καθαρώς με σαμαρειτικό και εθελοντικό χαρακτήρα, δεν αναιρεί το ότι η Κυβέρνηση, η πολιτεία, θα πρέπει πάντοτε να συνεισφέρει αυτά που πρέπει, για να μπορούν πράγματι να υπάρχουν νοσηλευτικά ιδρύματα, που θα καλύπτουν τις ανάγκες των πολιτών. Και εδώ είμαστε σε αντίθεση με τη θέση των συναδέλφων των αριστερών πτερύγων, που έχουν μια άλλη άποψη. Δεν θα θέλαμε βέβαια να κάνουμε σύγκριση με τα νοσηλευτικά ιδρύματα του πρώην υπαρκτού σοσιαλισμού, σε τι κατάσταση βρισκόντουσαν και πού είναι και τώρα.
      Το ογκολογικό νοσοκομείο, κύριε  Λεβέντη, είναι απαραίτητο να γίνει. Και βέβαια δεν είναι νοσοκομείο. Είναι τμήμα μέσα σ’ ένα νοσηλευτικό ίδρυμα. Υπάρχει διαφοροποίηση μεταξύ των αμιγώς ογκολογικών τμημάτων των νοσοκομείων της παιδικής ηλικίας και βέβαια αυτά αναιρούνται και δεν μπορεί να πει κανείς ότι είναι νοσοκομειολογικά δόκιμο τώρα να κάνουμε αντικαρκινικά νοσοκομεία. Έγιναν κάποια εποχή. Τα περισσότερα νοσοκομεία, το ξέρετε πολύ καλά γιατί υπήρξατε διευθυντής στο Κρατικό Νοσοκομείο και στην Πολυκλινική, τι νοσοκομεία είναι; Είναι νοσοκομεία, που αντιμετωπίζουν σε ποσοστό πάνω από 25%-30% την καρκινική νόσο.
      Άρα λοιπόν και ο Άγιος Σάββας και το Μεταξά και το Θεαγένειο δεν έχουν λόγο ύπαρξης υπό τη μορφή του αντικαρκινικού νοσοκομείου. Όλα τα νοσοκομεία τώρα, κυρίως την καρκινική νόσο αντιμετωπίζουν. Άρα, λοιπόν, αυτή η σύμβαση που κυρώνεται, έχει την αξία της, τη βάση της, έχει την υπόστασή της και βεβαίως στην κατ’ άρθρο συζήτηση θα γίνουν και κάποιες παρατηρήσεις.
      Έγινε μεγάλη συζήτηση για τα Ν.Π.Ι.Δ. και Ν.Π.Δ.Δ.. Ο Έλληνας πολίτης δεν ενδιαφέρεται για το τι υπηρεσίες θα πάρει και από πού θα τις πάρει. Ενδιαφέρεται για ποιότητα υπηρεσιών. Δεν ενδιαφέρεται, λοιπόν, αν είναι Ν.Π.Ι.Δ. ή θα είναι Ν.Π.Δ.Δ., για να ξεκαθαριστούν ορισμένα πράγματα. Και το λέω αυτό, γιατί γίνεται μια μεγάλη συζήτηση όσον αφορά τη δεύτερη σύμβαση.
      Πρέπει να γνωρίζουμε ότι οι αποικιοκρατικές συμβάσεις μεταξύ του δημοσίου και των διαφόρων οργανισμών ή των κοινωφελών -τέλος πάντων- οργανισμών δεν μπορεί να έχουν βάση. Δεν μπορούμε να πούμε ότι η σύμβαση που έγινε το 1985 ή η 1821/1988 που κυρώθηκε στη «χομεϊνική» περίοδο του ΠΑ.ΣΟ.Κ., πρέπει να μείνει σ’ αυτήν τη φάση που ήταν τότε, όπως και οι συμβάσεις  που υπάρχουν μεταξύ του Πανεπιστημίου με το Νοσοκομείο Τσαγκάρη και το Λαϊκό νοσοκομείο, θα πρέπει να τύχουν κάποιας αναπροσαρμογής, αν θέλουμε να είμαστε σοβαροί.
Αν θέλουμε, βέβαια, να μείνουμε στη λογική ότι το ελληνικό δημόσιο κάνει ό,τι θέλει, ότι μπορεί να κάνει συμβάσεις, τις οποίες πολλές φορές να αναιρεί ή πολλές φορές μπορεί να τις καταστρατηγεί, αυτό είναι μια άλλη υπόθεση, αλλά δημοκρατία έχουμε. Δεν έχουμε εδώ μια κατάσταση, η οποία δημιουργεί ένα ίδιον καθεστώς και γι’ αυτό κιόλας θα πρέπει να θεωρηθεί και η δεύτερη σύμβαση συμβατή με τα δεδομένα. Όσον αφορά το θέμα της τότε εκτίμησης, είκοσι χρόνια μετά οι εκτιμητές του Υπουργείου Οικονομικών έδωσαν τα νούμερα αυτά. Δεν είναι αυθαίρετα αυτά, τα οποία ερχόμαστε σήμερα να ψηφίσουμε. 
      Έρχομαι στο θέμα ακριβώς, το οποίο σχολιάστηκε, για το Ασκληπιείο Βούλας. Πιστεύετε εσείς, κύριοι συνάδελφοι, ότι πρέπει να κρατήσουμε μια «νοσοκομειακή παραγκούπολη», για να πιστεύουμε ότι έτσι ο Ελληνικός Ερυθρός Σταυρός θα αναγκαστεί να κάνει νοσοκομείο; Και αν δεν μπορεί να κάνει νοσοκομείο, ποιες είναι οι προοπτικές και οι λύσεις; Καίτοι το άρθρο αυτό έχει αφαιρεθεί, εν τούτοις όμως θα έκανα ένα μικρό σχόλιο. Μπορεί να γίνει, θα το δούμε αργότερα, θα το δει ο Ελληνικός Ερυθρός Σταυρός, θα το δει το ελληνικό δημόσιο. Αν έχει χρήματα το ελληνικό δημόσιο, πηγαίνει στην αντικειμενική εκτίμηση, το παίρνει, το χτίζει, το φτιάχνει και το λειτουργεί. Εάν δεν έχει, συνεργάζεται…
      ΑΘΑΝΑΣΙΟΣ ΛΕΒΕΝΤΗΣ: …(Δεν ακούστηκε)
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Καλά, εσείς αυτά δεν μπορείτε να τα πιστέψετε ακόμα. Τέλος πάντων, κάποια στιγμή θα τα υιοθετήσετε εκ των πραγμάτων. 
      Εάν, λοιπόν, δεν έχει τη δυνατότητα αυτή, τότε αναγκάζεται μέσω του νομοθετικού πλαισίου που έχουμε, μέσω των Σ.Δ.Ι.Τ., να έρθει σε επαφή με επιχειρηματίες. Μπορεί να είστε και εσείς, κύριε Κακλαμάνη, να έχετε τη δυνατότητα αυτή, να χτίσετε μαζί με το ελληνικό δημόσιο ένα νοσηλευτικό ίδρυμα. Δεν παίζει κανένα ρόλο. Θα μιλήσουμε ακριβώς γι’ αυτά τα οποία αναφέρθηκαν.
      Όσον αφορά το θέμα της ενσωματωμένης τροπολογίας για την οποία έγινε σχόλιο, ιδιαίτερα από τον Πρόεδρο του Λαϊκού Ορθόδοξου Συναγερμού, τον κ. Καρατζαφέρη, ποια είναι αυτά; Είναι η κλινική Παπαδημητρίου; 
      Κύριε Υπουργέ, να ξεκαθαρίσουμε ορισμένα πράγματα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ναι. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι η κλινική Παπαδημητρίου, είναι και οι άλλες κλινικές, οι οποίες είχαν κάποτε εκμισθωθεί από το Ίδρυμα Κοινωνικών Ασφαλίσεων. Εκεί, λοιπόν, υπάρχει αποικιοκρατική σύμβαση; Και εγώ σας το λέω, διότι δεν ξέρω το ιδιοκτησιακό της κλινικής Παπαδημητρίου. Αν το ξέρετε εσείς, να μας το πείτε. Αλλά, υποτεθείσθω ότι είναι το φάντασμα του κ. Βγενόπουλου, τον οποίο ούτε τον ξέρω, στις εφημερίδες τον βλέπω, τη φωτογραφία του, εάν θα έπρεπε να υπάρξει μία ανησυχία ιδιαίτερη, θα έπρεπε η Επιτροπή Ανταγωνισμού, στο χώρο της υγείας, να δει αν δραστηριοποιείται υπερμέτρως, οπότε δημιουργούνται συνθήκες μονοπωλιακής προοπτικής. Είναι μια άλλη υπόθεση.
      Έρχομαι στο θέμα, το οποίο σχολιάστηκε για το Ερρίκος Ντυνάν και άκουσα και το φίλο μου, το συνάδελφο Λεωνίδα Γρηγοράκο. Το Ερρίκος Ντυνάν προσφέρει αυτήν τη στιγμή υπηρεσίες. Ήμουν ευτυχής -και το λέω- που είχα τη δυνατότητα να υπογράψουμε τη σύμβαση για τα τριάντα κρεβάτια εντατικής θεραπείας, όπως επίσης και τη δημιουργία κλινών στο χειρουργικό τομέα και την επέκταση  που θα υπάρξει στον παθολογικό τομέα. Το νοσοκομείο Ερρίκος Ντυνάν, επειδή ακούγεται, αλλά δεν το γνωρίζετε, ξέρετε τι είναι; Νομικό Πρόσωπο Ιδιωτικού Δικαίου, εποπτευόμενο από το Υπουργείο. 
      Άρα λοιπόν και αυτές οι μετατάξεις που έγιναν, έγιναν σύννομα, όπως έγιναν και από το Ωνάσειο. Και στο Ωνάσειο τοποθετήθηκαν κάποια εποχή πανεπιστημιακές κλινικές και θα έλεγα ότι τότε τοποθετήθηκαν, χωρίς να υπάρχει πλαίσιο νομοθετικό, μια ωραία πρωία. Δεν θέλω να σκαλίσω λίγο τη μνήμη σας, για το τι γεγονότα συνέβησαν τότε. Θα μπορούσε κάλλιστα λοιπόν και στο νομικό πρόσωπο ιδιωτικού δικαίου Ερρίκος Ντυνάν -που έχει αυτήν την υποδομή- και πανεπιστημιακές κλινικές να τοποθετηθούν, όπως υπάρχει πανεπιστημιακή κλινική, η Ε΄ Χειρουργική Κλινική, όπως υπάρχει και δυνατότητα τοποθετήσεως πανεπιστημιακής κλινικής για τη λειτουργική νευροχειρουργική. Ο συνάδελφός σας καθηγητής, ο Δαμιανός Σακκάς…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε ήδη ένα λεπτό υπέρβαση. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Τελειώνω.
      Επειδή υπάρχει δε και η φοβία για το τι θα γίνει με το μάνατζμεντ του νοσοκομείου, κύριοι συνάδελφοι, θα πω κάτι και ξέρω ότι θα κατηγορηθώ. Δεν με πειράζει, γιατί εγώ μιλάω με επιστημονικά δεδομένα και σύμφωνα μ’ αυτά που συμβαίνουν και στο εξωτερικό. 
      Δεν είναι τυχαίοι οι Γερμανοί, που έδωσαν το μάναντζμεντ εκατόν είκοσι νοσοκομείων, δεν είναι τυχαίοι οι Πορτογάλοι που έδωσαν το μάναντζμεντ πολλών  νοσοκομείων, μηδέ εξαιρουμένων και πανεπιστημιακών, σε ιδιώτες, στην εταιρεία «ΑΣΚΛΗΠΙΟΣ». Μη νομίζετε ότι αύριο θα μπορέσει να αντέξει οποιαδήποτε κυβέρνηση τα βάρη και τα χρέη, τα συσσωρευμένα, που θα έλθουν μετά τη ρύθμιση που θα κάνουμε εμείς για το 2008. Άρα, χρειάζεται ένα μάναντζμεντ διαφορετικό, χρειάζεται μια άλλη προοπτική, υπηρεσίες αναβαθμισμένες για τον Έλληνα πολίτη. Και ας μην κλαψουρίζουμε για το δημόσιο τομέα. Ο χαρακτήρας του συστήματος υγείας είναι δημόσιος, αλλά χρειάζεται παρεμβάσεις και ανακατατάξεις, όσον αφορά στα δημοσιονομικά. 
      Κύριε Λεβέντη, νοσοκομεία φτιάχνουμε, αλλά το θέμα είναι πώς τα λειτουργούμε. Έχουμε μεγάλο πρόβλημα στη λειτουργία. Όλες οι πτέρυγες πρέπει να πάρουν θαρραλέες αποφάσεις. Δεν μπορούν να λειτουργούν νοσοκομεία, που βρίσκονται εν γειτονία και εν επαφή με ίδιες υπηρεσίες, όπως Αγλαΐα Κυριακού και Αγία Σοφία. Δεν μπορεί να υπάρχει ένα νοσοκομείο, όπως το πρώην Λοιμωδών και να το βλέπουμε να λειτουργεί. Ούτε το νοσοκομείο στα Κρέστενα, που στη χειρουργική κλινική κάνει μόνο μια χειρουργική επέμβαση! Και μετά λέμε ότι δεν υπάρχουν πόροι στο ελληνικό δημόσιο. Πόροι υπάρχουν, αλλά πρέπει να συμφωνήσουμε, ώστε αυτούς τους πόρους να τους χρησιμοποιήσουμε μέσα στο χώρο της υγείας, για να έχουμε υπηρεσίες υγείας ποιοτικά αναβαθμισμένες.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, ο φίλτατος κ. Γιαννόπουλος, που εγώ περίμενα να μιλήσει πριν από μένα για  να μάθω περισσότερα πράγματα από την πρόσφατη θητεία του στο Υπουργείο Υγείας, σίγουρα δεν έχει καμμία διάθεση να γίνει εδώ ο προπαγανδιστής του οποιουδήποτε καθεστώτος χομεϊνικού τύπου. Νομίζω ότι κάνει πολλαπλώς λάθος, όταν την περίοδο στην οποία το κόμμα στο οποίο ανήκει και στις κυβερνήσεις του οποίου έχει προσφέρει έργο, που κάποιος μπορεί να το πει και θετικό –το έχουμε πει εδώ- καταψήφιζε το νόμο για τη δημιουργία του Εθνικού Συστήματος Υγείας.
      Τότε, αυτό που ο κ. Γιαννόπουλος λέει ότι αποτελεί χομεϊνικού τύπου καθεστώς, ήταν μία κυβέρνηση, με τη μεγάλη πλειοψηφία του 48% του ελληνικού λαού και όχι μια κυβέρνηση που τρέμει να ιδρώσει, όπως λέει ο λαός μας, διότι βρίσκεται επί ξυρού ακμής, λόγω της ασθενέστατης κοινοβουλευτικής πλειοψηφίας της και λόγω της πανελλαδικής, ιδιαίτερα αυτήν την περίοδο, εξέγερσης εναντίον της πολιτικής της γενικότερα. Τότε, λοιπόν, αυτό το χομεϊνικού τύπου καθεστώς δημιουργούσε τις βάσεις για το κράτος πρόνοιας, που  έπρεπε να περάσουν πενήντα ολόκληρα χρόνια από τότε που ήκμασε στις σκανδιναβικές χώρες και στη Δυτική Ευρώπη, για να έλθει εδώ το Πανελλήνιο Σοσιαλιστικό Κίνημα, αυτό το χομεϊνικού τύπου καθεστώς, που είπε ο κ. Γιαννόπουλος, για να οικοδομήσει ό,τι χρειάζονται κατ’ εξοχήν τα ασθενέστερα οικονομικά και κοινωνικά στρώματα του λαού.
      Χρειάζονται, δηλαδή, δημόσια υγεία, πρόνοια, περίθαλψη, αλληλεγγύη, αυτό που υπάρχει στον τίτλο του σχεδίου νόμου του Υπουργείου σας. Δεν αρκούν μόνο οι τίτλοι που βάζουμε. Σημασία έχει η πολιτική που ακολουθούμε. 
      Η πολιτική που ασκούμε σήμερα, κυρία Πρόεδρε, έχει οδηγήσει στο να έχει η χώρα μας τη μεγαλύτερη ιδιωτική δαπάνη σε ολόκληρη την Ευρώπη αναφορικά με το σύστημα παροχής υπηρεσιών υγείας. Αν κρίνουμε από τις διατάξεις που προστίθενται σ’ αυτές τις δύο συμβάσεις, είναι σταθερή. Είναι μία στρατηγική σύλληψη και ακολουθούν τα μέτρα εφαρμογής και κατάκτησης αυτού του στόχου, ο δυναμιτισμός κάθε μορφής και κάθε θεσμού δημόσιας υγείας και φροντίδας για τον ασθενέστερο πολίτη. 
      Αγνοεί κάποιος ότι σήμερα, τρεις κατά κύριο λόγο όμιλοι συμφερόντων έχουν επιπέσει στο δημόσιο σύστημα υγείας και αποσπούν τμήματά του; Η ίδια η Κυβέρνηση φροντίζει, ακόμα και με το πάγωμα που επέφερε στη λειτουργία του Ανώτατου Συμβουλίου Επιλογής Προσωπικού, να υπάρχει αυτό το κλίμα καταφοράς εναντίον των νοσοκομείων και γενικότερα εναντίον κάθε μονάδας δημόσιας υγείας και φροντίδας, χωρίς προσωπικό, χωρίς στήριξη, χωρίς υποδομή. Το Κ.Α.Τ., διαβάζω σήμερα στον Τύπο, είναι υπό χρεοκοπία. Αυτή είναι η εικόνα των νοσοκομείων μας και στο κέντρο και στην περιφέρεια. 
      Βλέπουμε, κυρία Πρόεδρε, μια διάταξη που προστίθεται για κάποιες άδειες, που πριν από είκοσι, τριάντα χρόνια –δεν ξέρω πότε- είχαν εγκαταλειφθεί ή είχαν αποσυρθεί από τους ιδιώτες, ώστε αυτές να επιστραφούν. Για ποιο λόγο; Ελέχθη κάτι -δεν ήμουν στην Αίθουσα την ώρα εκείνη- για την Επιτροπή Ανταγωνισμού. Ποια Επιτροπή Ανταγωνισμού; 
      Είναι μία επιτροπή, ένας θεσμός, που ούτε ανεξάρτητος είναι, αφού ορίζεται από την Κυβέρνηση. Ονομάζεται, όμως, «ανεξάρτητη αρχή» και έτσι δημιουργείται και σύγχυση γι’ αυτές που είναι συνταγματικά κατοχυρωμένες ανεξάρτητες αρχές και τα μέλη τους, τα στελέχη τους, επιλέγονται από τη Διάσκεψη των Προέδρων, ομοφώνως ή με την πλειοψηφία των 4/5 των μελών της Διασκέψεως.
      Είναι μια επιτροπή που αφήνεται να εξευτελίζεται σκοπίμως, διότι όταν έχει αδυναμία υποδομής και προσωπικού για να εξετάσει υποθέσεις, που έχουν σωρευθεί από το 2000, καταλαβαίνει κάποιος ποια θεσμική λειτουργία υπάρχει στη χώρα μας για τον έλεγχο όλων αυτών των μορφών, είτε ολιγοπωλίων είτε και μονοπωλίων, τα οποία δρουν ασύδοτα. 
      Η ελευθερία της αγοράς συμβαδίζει στην Ευρωπαϊκή Ένωση –αυτοί είναι οι κανόνες- με δρακόντεια μέτρα και θεσμούς κατοχύρωσης του ανταγωνισμού. Να μη λέμε: «Φροντίστε να βρείτε το πιο φθηνό στην αγορά». Αυτό άκουσα από τον Υπουργό Ανάπτυξης. Υπάρχουν στην Ευρωπαϊκή Ένωση θεσμοί που προστατεύουν τον ανταγωνισμό και δεν αφήνουν ασύδοτες τις αγορές.
Αυτό που γίνεται στον τομέα της υγείας, είναι όχι απλώς σκανδαλώδες, αλλά εγώ τολμώ να πω ότι πέραν των πολιτικών χαρακτηριστικών, δείχνει και κάποια αντιανθρώπινα πια στοιχεία, τα οποία υπάρχουν και εμπνέουν μια τέτοια πολιτική.
Δεν μου αρέσει να αναφέρομαι στην Αίθουσα αυτή σε ονόματα, όταν μάλιστα  οι άνθρωποι που φέρουν αυτά τα ονόματα, δεν είναι εδώ για να μου απαντήσουν. Ας μου πει, όμως, ο κύριος Υπουργός αν κάνω λάθος για το ότι τρεις όμιλοι -που συμβαίνει μάλιστα αυτοί που τους ξεκίνησαν και που με τη δράση τους συγκεντρώθηκαν κεφάλαια, να βρίσκονται σ’ αυτό το ισχυρότατο επίπεδο δράσης- δεν έχουν έστω ένα γιατρό, έστω ένα λειτουργό της υγείας εις τους κυρίαρχους μετόχους τους. Είναι επιχειρηματίες που σήμερα αγοράζουν τον Ο.Τ.Ε., αύριο αγοράζουν σούπερ μάρκετ ή αγοράζουν νοσοκομεία και τα ξεπουλάνε μεθαύριο, αφού τα εξωραΐσουν. Κάνουν μπίζνες. 
      ΚΩΝΣΤΑΝΤΙΝΟΣ ΒΡΕΤΤΟΣ: Στο Χρηματιστήριο.
      ΑΠΟΣΤΟΛΟΣ ΚΑΚΛΑΜΑΝΗΣ: Στο Χρηματιστήριο και μάλιστα χωρίς έλεγχο ούτε της Κεφαλαιαγοράς ούτε της Επιτροπής Ανταγωνισμού. 
      Κι εσείς, κύριε Υπουργέ, αυτό κάνετε. Και το κάνετε παγιδευμένοι σ’ αυτήν την αδιέξοδη ιδεολογία του νεοφιλελευθερισμού, που όπως έχω πει κι άλλες φορές, δεν έχει καμμιά σχέση με τον πολιτικό φιλελευθερισμό. Αντίθετα, αυτός ο οικονομικός φιλελευθερισμός, ο νεοφιλελευθερισμός, έχει ως αναγκαίο επακόλουθο τη στέρηση ατομικών ελευθεριών, κοινωνικών δικαιωμάτων. Διότι μόνο έτσι μπορεί να συντηρηθεί και να ακμάσει. 
      Γι’ αυτό και μεθαύριο θα έχουμε εδώ την τροπολογία, σύμφωνα με την οποία, οι κάμερες θα μας παρακολουθούν, ενδεχομένως και μέσα σ’ αυτήν την Αίθουσα. Οι κάμερες που θα μας κάνουν -εμάς σίγουρα όχι, όμως τα παιδιά μας και τα εγγόνια μας- ανθρώπους, που δεν θα πιστεύουν στην ελευθερία. Διότι ο άνθρωπος που αποδέχεται να μην είναι ελεύθερος, να παρακολουθείται και η αναπνοή του και να καταγράφεται και να αποδελτιώνεται, δεν μπορεί να αγαπά την ελευθερία. Δεν την αισθάνεται. Δεν θα αγωνίζεται για την ελευθερία. 
      Και υπάρχει βέβαια, εκτός από αυτήν την ιδεολογική σας «διαστροφή» -θα το έλεγα εντός εισαγωγικών, διότι το «χομεϊνικού τύπου» ελπίζω ότι το έβαλες τουλάχιστον σε εισαγωγικά, κύριε συνάδελφε…
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Ναι.
      ΑΠΟΣΤΟΛΟΣ ΚΑΚΛΑΜΑΝΗΣ: Μπράβο.
       Κοντά, λοιπόν, σ’ αυτήν την ιδεολογική διαστροφή, υπάρχει κι αυτός ο μικροκομματισμός, που μας πάει στον προηγούμενο αιώνα. Καμμιά φορά λέτε: «Τι έκανε το ΠΑ.ΣΟ.Κ.;» Ναι, στις αρχές του ’81-’82 -τόσα χρόνια ήταν αυτός ο κόσμος στην άκρη- γίνονταν πράγματα απαράδεκτα. Τα λέω εγώ. Αλλά να γίνονται κι έπειτα από είκοσι πέντε χρόνια, στον 21ο αιώνα; Και μου λέτε ότι όταν χρειάζονται γιατροί στην ύπαιθρο θα παίρνετε επικουρικούς γιατρούς από την Αττική και τη Θεσσαλονίκη; Τι άλλο είναι αυτό παρά ρουσφετολογική νοοτροπία, αντίληψη και πρακτική του προπερασμένου αιώνα;
      Και θα περίμενα εδώ να μου δώσετε κάποια διευκρίνιση και γι’ αυτό που είπε ο συνάδελφός μου, ο καθηγητής κ. Γρηγοράκος. Αν πράγματι από ένα νοσοκομείο, από το Ερρίκος Ντυνάν, όντως γίνεται αυτή η μεθόδευση, να προσλαμβάνεται προσωπικό ιδιωτικού δικαίου, ιδιωτικοί υπάλληλοι, στη συνέχεια σαφέστατα, αν υπάρξουν προσφυγές, θα κριθούν αντισυνταγματικές αυτές οι αποσπάσεις και μετατάξεις στο δημόσιο. Είναι δυνατόν μ’ αυτόν τον τρόπο να λειτουργήσετε πλέον ως Κυβέρνηση;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, δύο λόγια μόνο θα πω –και τελειώνω- σε ό,τι αφορά την φιλανθρωπία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Πόση ώρα θέλετε ακόμη, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ θα ήθελα και θα ήταν χρήσιμο στην Αίθουσα να ήταν εδώ και ο κ. Κωνσταντόπουλος, ο Υφυπουργός επί της προνοίας. 
Η φιλανθρωπία, για εμάς τουλάχιστον, είναι ευπρόσδεκτη. Υπάρχει. Η  ανθρώπινη αλληλεγγύη είναι η βάση για τη συνοχή μιας κοινωνίας. Δεν υπάρχει αμφιβολία. Όμως, υπάρχει φιλανθρωπία και φιλανθρωπία.
      Εμείς δεν έχουμε αντίρρηση και ψηφίζουμε αυτήν τη σύμβαση για τη δημιουργία του Ογκολογικού Παιδιατρικού Νοσοκομείου. Δεν υπάρχει αμφιβολία. Μπορεί να υπάρχουν ενστάσεις, γιατί να είναι μια τόσο μεγάλη μονάδα μόνο εδώ, ενώ θα μπορούσε να υπάρχει και στα τρία πανεπιστημιακά νοσοκομεία. Και είμαι βέβαιος ότι αυτό θα ήταν αποδεκτό, να στηριχθούν δηλαδή τρεις μονάδες, ώστε όλη η Ελλάδα να καλύπτεται. Όντως πρέπει να επαινέσουμε το έργο αυτό. Δεν είμεθα μικρόψυχοι. 
      Όμως, υπάρχει και άλλη –εντός εισαγωγικών- «φιλανθρωπία». Πας σ’ ένα σούπερ-μάρκετ και υπάρχουν κάτι κουτιά που γράφουν να ρίξεις εκεί χρήματα για «το χαμόγελο του τάδε» ή για «το χαμόγελο του δείνα». Τι συμβαίνει εκεί; Καταλαβαίνετε τι θα συμβεί, αν η υγιής ανθρώπινη αλληλεγγύη νοθευθεί με τέτοιου είδους μεθοδεύσεις; Θυμάμαι, όταν ήμουν είκοσι έξι χρονών, νέος, τον Καραμουρτζούνη στο Υπουργείο Υγείας, ένα φιλάνθρωπο της εποχής, ο οποίος τελικώς, κάθε άλλο παρά μ’ αυτό ησχολείτο.
      Νομίζω –και κλείνω, κυρία Πρόεδρε και ζητώ συγγνώμη και ευχαριστώ για την ανοχή σας- ότι πρέπει αυτήν τη φιλανθρωπία να την ενισχύσουμε. Εγώ είχα δώσει λύση ως Υπουργός Υγείας –ένα εξάμηνο βρέθηκα, το 1989- στο θέμα του Νοσοκομείου Αγία Όλγα με την Περρωτή, η οποία κάποια στιγμή είπε: «Θα τα παρατήσω και κρίμα που έδωσα χρήματα για να κάνω νοσοκομείο». Ναι, αλλά να δούμε και την άλλη πλευρά. 
      Σε ό,τι αφορά το Νοσοκομείο της Βούλας, εκεί είναι προφανές –αλλά εσείς θα μας ενημερώσετε- ότι είναι στο στόχαστρο αυτών ή κάποιου εκ των ομίλων που προανέφερα. 
      Από εκεί και πέρα, δυστυχώς, δεν είμαστε σε θέση όλα να τα ελέγχουμε εδώ. Γι’ αυτό και είμαι πάντοτε εναντίον της λογικής και της πρακτικής να έρχονται εδώ για κύρωση με νόμο συμβάσεις, που πολλές φορές αγνοούμε όχι μόνο το περιεχόμενό τους, αλλά κυρίως τα dessous, που μπορεί να συνοδεύουν αυτές τις συμβάσεις και πολλές φορές χρεώνεται η Βουλή πράγματα, τα οποία την αδικούν. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, οι Υπουργοί Δικαιοσύνης, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Αποχώρηση από την υπηρεσία δικαστικών λειτουργών».
      Παραπέμπεται στην αρμόδια Διαρκή Επιτροπή.
      ΒΑΣΙΛΕΙΟΣ ΟΙΚΟΝΟΜΟΥ: Κυρία Πρόεδρε, θα πάμε μέχρι τις 15.00΄ ή μέχρι τις 16.00΄;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, με ειδοποιεί η Γραμματεία ότι ο κύριος Υπουργός έχει ζητήσει το λόγο, όπως δικαιούται, μετά τους έξι εγγεγραμμένους.
      ΒΑΣΙΛΕΙΟΣ ΟΙΚΟΝΟΜΟΥ: Όχι, κυρία Πρόεδρε. Σας ρωτώ εάν θα πάμε μέχρι τις 16.00΄.
      ΠΡΟΕΔΡΕΥΟΥΣΑ (Έλσα Παπαδημητρίου): Θα συνεχίσουμε μέχρι να τελειώσουν όλοι οι ομιλητές, εκτός αν συμφωνήσουμε να υπάρξει περιορισμός στο οκτάλεπτο. Θα συνεχίσουμε, δηλαδή, μέχρι να εξαντληθεί ο κατάλογος και να μιλήσουν όλοι όσοι δικαιούνται. 
      Θα έχετε το λόγο μετά τον κύριο Υπουργό και ίσως μετά τους Κοινοβουλευτικούς Εκπροσώπους, που δεν έχουν μιλήσει.
      Κύριε Υπουργέ, θέλετε να διευκολύνετε το συνάδελφο; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είπα να ακούσω πρώτα όλους τους συναδέλφους και μετά να απαντήσω. Το κάνω, για να διευκολύνω τη συζήτηση. 
      ΠΡΟΕΔΡΕΥΟΥΣΑ (Έλσα Παπαδημητρίου): Με μεγάλη χαρά.
      Ορίστε, κύριε Σκουλά, έχετε το λόγο.
      ΙΩΑΝΝΗΣ ΣΚΟΥΛΑΣ: Κυρία Πρόεδρε, κυρίες και κύριοι συνάδελφοι, είναι η «χομεϊνική» περίοδος του ΠΑ.ΣΟ.Κ. που δημιούργησε το Ε.Σ.Υ. και το έφθασε στη δέκατη τρίτη θέση της παγκόσμιας κατάταξης! Πού είναι ο κ. Γιαννόπουλος να το ακούσει; Το έχει ξεχάσει μάλλον. 
      Εσείς, όμως, είστε αυτοί που με την καθημερινή πολιτική σας έχετε φθάσει το σύστημα υγείας να διαλύεται και σε λίγο δεν θα υπάρχει. Οι Λατίνοι έλεγαν ότι η υγεία του λαού είναι ο υπέρτατος νόμος, όμως απ’ ό,τι φαίνεται, στην Ελλάδα της Δεξιάς, ο υπέρτατος νόμος είναι πλέον μόνο τα επιχειρηματικά συμφέροντα.
      Όσον αφορά βέβαια την κύρωση της πρώτης Σύμβασης για το Σωματείο «ΕΛΠΙΔΑ», με το οποίο ο ευεργέτης θα κατασκευάσει μια ογκολογική κλινική που κοστίζει 23.000.000 ευρώ, θα πρέπει να τονίσουμε εδώ ότι συμφωνούμε βεβαίως με τη Σύμβαση αυτή και θα πρέπει, επίσης, να επισημάνουμε ότι και το ΠΑ.ΣΟ.Κ. όλα αυτά τα χρόνια ήταν κοντά σε όλους αυτούς που εθελοντικά προσπαθούσαν να βελτιώσουν το σύστημα υγείας. 
      Όμως, θέλω να καταθέσω τον προβληματισμό μου στο δεύτερο άρθρο, που προβλέπει κονδύλια από την Ευρωπαϊκή Ένωση και από προγράμματα. Εκεί, πραγματικά, θα ήθελα μια απάντηση. Αυτό, ενδεχομένως, να το συζητήσουμε επί των άρθρων.
      Ερχόμαστε στη δεύτερη Σύμβαση, τη λεόντειο και επαίσχυντη Σύμβαση του Ελληνικού Ερυθρού Σταυρού με το Υπουργείο Υγείας. Με το αρχικό κείμενο της Σύμβασης, όπως κατατέθηκε στη Βουλή και ήταν συμφωνημένο από το Υπουργείο Υγείας και τον Ερυθρό Σταυρό, η Κυβέρνηση άνοιγε διάπλατα τις πύλες για την άλωση του Ε.Σ.Υ. από ιδιωτικά συμφέροντα με προκλητικό και απαράδεκτο τρόπο.
      Όταν εισήχθη η εν λόγω Σύμβαση στη Διαρκή Επιτροπή Κοινωνικών Υποθέσεων, η αντίδραση των Βουλευτών του ΠΑ.ΣΟ.Κ. ήταν άμεση. Παρά τις προσπάθειες του Προέδρου της Επιτροπής να μην καλέσουμε φορείς, οι φορείς ήρθαν και εκεί ξεκαθαρίστηκε ότι και η Νομαρχιακή Αυτοδιοίκηση Ανατολικής Αττικής και ο δήμος και οι εργαζόμενοι του νοσοκομείου ήταν αντίθετοι.
      Μετά, λοιπόν, από την καθολική αρνητική θέση των φορέων και τη δική μας επιμονή, η Κυβέρνηση αναγκάστηκε να αναδιπλωθεί, παίρνοντας πίσω ορισμένες και όχι όλες τις προβλέψεις του αρχικού κειμένου. Με βάση την πρώτη μορφή της Σύμβασης, η Κυβέρνηση προέβαλε μια αόριστη και δυνητική υποχρέωση του Ελληνικού Ερυθρού Σταυρού να κατασκευάσει, όταν του ζητηθεί από το Υπουργείο Υγείας και Πρόνοιας, ένα νέο νοσοκομείο. Αν είναι δυνατόν! Όταν…! Πότε; Βέβαια, είναι γνωστή και συζητήθηκε εδώ, αναφέρθηκε και στις εφημερίδες, η σχέση της συμφωνίας «MARFIN»-«ΥΓΕΙΑ» με τον Ελληνικό Ερυθρό Σταυρό και όλο αυτό το σύστημα, προκειμένου να γίνει η κατασκευή του ιδιωτικού νοσοκομείου.
      Γίνεται φανερό ότι η Κυβέρνηση, με τη νέα Σύμβαση που επιχείρησε να κυρώσει, θυσίαζε το νοσοκομείο Ασκληπιείο Βούλας στο βωμό των ιδιωτικών συμφερόντων, αφού φρόντισε πρώτα να απαξιώσει το νοσοκομείο, όπως απαξιώνει καθημερινά όλο το σύστημα υγείας.
      Παρ’ όλα αυτά, παραμένει στη Σύμβαση η πρόβλεψη για ετήσια επιχορήγηση του Ελληνικού Ερυθρού Σταυρού με 12.000.000 ευρώ, που αναπροσαρμόζεται κάθε έτος σύμφωνα με το ποσοστό του πληθωρισμού, με 2% αύξηση κάθε χρόνο. Για πότε; Εσαεί; Είναι σοβαρά αυτά τα πράγματα να τα λέμε εδώ πέρα; Δηλαδή, είναι δυνατόν να φθάσει κάποια στιγμή η επιχορήγηση του Ελληνικού Ερυθρού Σταυρού στα 20.000.000 ή στα 30.000.000 ευρώ; Ποιος θα κάνει ποτέ διαχειριστικό έλεγχο στον Ελληνικό Ερυθρό Σταυρό; Υπάρχουν δημοσιεύματα συγκεκριμένων δημοσιογράφων, που έρχονται και που καταγγέλλουν σημεία και τέρατα. Τα ξέρουμε; Θα τα συζητήσουμε ποτέ εδώ πέρα; Ή βρίσκεται ο Ελληνικός Ερυθρός Σταυρός και το Διοικητικό του Συμβούλιο στο απυρόβλητο;
      Όσον αφορά τις Σ.Δ.Ι.Τ. -γιατί ακούσαμε πολλά για Σ.Δ.Ι.Τ.- είμαστε κάθετα αντίθετοι σε Συμπράξεις Δημοσίου και Ιδιωτικού Τομέα στο χώρο της υγείας και απαιτούμε από την Κυβέρνηση να σταματήσει την πολιτική του ξεπουλήματος. Επειδή θέλουν και παραδείγματα οι συνάδελφοι, ας ακούσουν ότι στη Μεγάλη Βρετανία, το πρόγραμμα Σ.Δ.Ι.Τ., όσον αφορά τα νοσοκομεία, έχει προκαλέσει πάνω από 70.000.000.000 με 100.000.000.000 στερλίνες χρέος στο βρετανικό δημόσιο. Και εμείς πάμε να κάνουμε πράγματα, που οι άλλοι τα έκαναν και έχασαν απ’ αυτά.
      Τέλος, στο σχέδιο νόμου ενσωματώθηκαν ως άρθρα δύο υπουργικές τροπολογίες και αφορούν τις κλινικές, όπου επαναχορηγούνται οι άδειες. Και η ερώτηση, βεβαίως, είναι: Ποιες είναι αυτές οι άδειες; Ποιες είναι αυτές οι κλινικές και ποιοι είναι οι ιδιοκτήτες; Γιατί, εδώ, δεν είμαστε υποχρεωμένοι εμείς οι Βουλευτές να ξέρουμε. Δεν είμαι υποχρεωμένος εγώ να ξέρω ποιος είναι ο ιδιοκτήτης και δεν είμαι υποχρεωμένος, σε κάθε περίπτωση, κάθε φορά να λύνω σταυρόλεξα εδώ μέσα. Και υπάρχει πρόβλημα, εάν ο ιδιοκτήτης της συγκεκριμένης κλινικής είναι η «MARFIN» και ο κ. Βγενόπουλος.
      Όσον αφορά τη δεύτερη υπουργική τροπολογία που αφορά τους επικουρικούς γιατρούς, θα πω ότι είναι απαράδεκτο να υπάρχουν επικουρικοί γιατροί εκτός της περιφέρειας.
Δεν μπορώ να καταλάβω, γιατί οι επικουρικοί γιατροί πρέπει να είναι στην Αθήνα και στη Θεσσαλονίκη. Προκηρύξτε οργανικές θέσεις του Ε.Σ.Υ.. Πόσες οργανικές θέσεις έχουν προκηρυχθεί; Πόσοι επικουρικοί υπάρχουν αυτήν τη στιγμή; Πόσοι είναι στην περιφέρειαq Πόσοι είναι στο κέντρο; Ρουσφετολογικά τους παίρνετε, διότι παίρνουν μόρια από τη θέση του επικουρικού, για να πάρουν μετά θέση Επιμελητή του Ε.Σ.Υ.. Θα πρέπει να το πούμε ξεκάθαρα αυτό το πράγμα εδώ. Είναι δυνατόν να περιμένουν δύο και τρία χρόνια οι γιατροί για τις κρίσεις των Επιμελητών του Ε.Σ.Υ.; Είναι δυνατόν τα Σ.Κ.Ε.Ι.Ο.Π.Ν.Ι. να μη λειτουργούν; Πώς γίνεται οι κρίσεις των γιατρών της Κρήτης και της Δωδεκανήσου να γίνονται στην Αθήνα; Γιατί καταργήσατε το ΣΚΕΙΟΠΝΙ Κρήτης; 
      Το ΠΑ.ΣΟ.Κ. συνεχίζει να υποστηρίζει το Εθνικό Σύστημα Υγείας, ένα εθνικό σύστημα δημόσιο, αξιόπιστο και ποιοτικό, ένα σύστημα υγείας που παρέχει υπηρεσίες υψηλής ποιότητας σε όλους, σε όλη την ελληνική επικράτεια. Συνεχίζουμε να υποστηρίζουμε ένα σύστημα υγείας που σέβεται τον πολίτη, αλλά και τον εργαζόμενο σ’ αυτό, ένα σύστημα υγείας με έλεγχο και διαφάνεια. 
      Η εθελοντική προσφορά των ιδιωτών, των φορέων και των μη κυβερνητικών οργανώσεων, των ευεργετών, αν θέλετε να τους ονομάσουμε έτσι, μόνο επικουρικό ρόλο μπορεί να έχει σ’ αυτό το σύστημα υγείας.
      Σε κάθε περίπτωση, καταψηφίζουμε τη δεύτερη σύμβαση και περιμένουμε πειστικές απαντήσεις, γιατί απ’ όλους τους συναδέλφους που έχουν μιλήσει, προκύπτει ότι τα πράγματα είναι λίγο θολά. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Χρήστος Χάΐδος έχει το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κυρία Πρόεδρε.
      Κύριε Υπουργέ, κύριοι συνάδελφοι, η κατάσταση στο χώρο της υγείας είναι δραματική. Τα προβλήματα στο Ε.Σ.Υ. είναι τεράστια. Τα αδιέξοδα στα δημόσια νοσοκομεία της πατρίδας μας προβάλλουν δυσθεώρητα. Επισημαίνω τις ελλείψεις προσωπικού και το εξ αυτών κλείσιμο κλινικών και τμημάτων, την υποχρηματοδότηση και τις τραγικές ελλείψεις ιατροτεχνολογικού εξοπλισμού και πολλές φορές αναλώσιμων υλικών –ακόμα και σύριγγες και γάζες λείπουν σε κάποιες περιπτώσεις- τους καθηλωμένους μισθούς των γιατρών και του λοιπού προσωπικού, τους οποίους η Κυβέρνηση εμπαίζει με υποσχέσεις, αλλά δεν τις εκπληρώνει. Χαρακτηριστικό παράδειγμα, είναι τα βαρέα και ανθυγιεινά.
      Κάποια από αυτά τα προβλήματα είναι και επείγοντα, όπως το ζήτημα των εφημεριών των γιατρών και της εφαρμογής του προεδρικού διατάγματος και της κοινοτικής οδηγίας από την αρχή του νέου έτους, δηλαδή σε είκοσι μέρες.
      Αντί, όμως, η Κυβέρνηση να ασχοληθεί σοβαρά και υπεύθυνα μ’ αυτά τα επείγοντα θέματα, αντί να δώσει λύσεις σ’ αυτά τα άμεσα προβλήματα, αντί να ξεκαθαρίσει και να ανακοινώσει πώς θα εφημερεύουν οι γιατροί από 1ης Ιανουαρίου –ήδη πρέπει να βγουν τα προγράμματα εφημεριών στα νοσοκομεία και δεν ξέρουν οι διοικήσεις, δεν ξέρουν οι αρμόδιοι φορείς και τα διοικητικά όργανα τι προγράμματα θα υπογράψουν- αντί να ασχοληθεί μ’ αυτά η Κυβέρνηση, φέρνει στη Βουλή αποσπασματικά, πρόχειρα, επικοινωνιακά και ρουσφετολογικά νομοσχέδια σαν αυτό που συζητούμε. Γι’ αυτό σήμερα οι γιατροί του ΕΣΥ απεργούν και έχει μεγάλο ποσοστό επιτυχίας η απεργία. Ξεπερνά το 70%.
      Κύριοι συνάδελφοι, καλές και ευπρόσδεκτες είναι οι δωρεές προς το Ε.Σ.Υ., αρκεί να μη θέτουν απεχθείς όρους. Γι’ αυτό χαιρετίζω την αξιέπαινη προσπάθεια του Σωματείου «ΕΛΠΙΔΑ» και τη δωρεά προς το ελληνικό δημόσιο, για να χτιστεί το ογκολογικό νοσοκομείο στον προαύλιο χώρο του.
      Οι δωρεές, όμως, δεν απαλλάσσουν την πολιτεία από τις υποχρεώσεις της απέναντι στο Ε.Σ.Υ., δεν φτάνουν για να καλύψουν τα κενά από την υποχρηματοδότηση που επιβάλλει η Κυβέρνηση στα νοσοκομεία. Η δημιουργία και η στήριξη ενός δημόσιου συστήματος υγείας, το οποίο θα παρέχει υψηλού επιπέδου υπηρεσίες σε όλους τους Έλληνες, είναι ευθύνη του κράτους και δεν μπορεί να το υποκαταστήσει η φιλανθρωπία, ούτε να δώσει ελπίδες στους πάσχοντες συνανθρώπους μας, όσα λαμπερά χαμόγελα και αν τους χαρίζει.
      Ο εθελοντισμός και η φιλανθρωπία πράξεις ανθρωπιάς και αλληλεγγύης, μόνο συμπληρωματικό της πολιτείας ρόλο μπορούν να έχουν στις δημόσιες υπηρεσίες υγείας και στην κοινωνική πρόνοια. Διαφορετικά, μας επιστρέφουν σε παλιές, αλήστου μνήμης εποχές, της προίκισης των απόρων κορασίδων από τη βασίλισσα.
      Μ’ αυτές τις παρατηρήσεις, υπερψηφίζω τη Σύμβαση Δωρεάς του Σωματείου «ΕΛΠΙΔΑ» υπέρ του δημοσίου, αλλά δεν θα κάνω το ίδιο και για τη σύμβαση του Σωματείου «Ελληνικός Ερυθρός Σταυρός» και του Υπουργείου Υγείας, διότι αυτή η σύμβαση, παρά την άτακτη υποχώρηση της Κυβέρνησης μετά από τη δική μας αντίδραση, αλλά και των άλλων φορέων -την ομόθυμη αντίδραση στην επιτροπή- εξακολουθεί να είναι λεόντεια και να εξυπηρετεί έμμεσα ή και άμεσα ιδιωτικά συμφέροντα. Αποτρέπει προς το παρόν τη δημιουργία ιδιωτικού θεραπευτηρίου στο Ασκληπιείο Βούλας, αλλά επιχορηγεί τον Ελληνικό Ερυθρό Σταυρό με 12.000.000 ευρώ το χρόνο, χωρίς αντισταθμιστικά οφέλη και καταβάλλει 5.000.000 ευρώ εφάπαξ. Με το ποσό αυτό, αν συμπληρώνονταν οι επιχορηγήσεις πέντε χρόνων, θα μπορούσε να χτιστεί νέο δημόσιο νοσοκομείο στη Βούλα από το κράτος, το οποίο με τον παρόντα νόμο δεν προβλέπεται να κατασκευάσει σύντομα νοσοκομείο και έτσι, αυτό το ζήτημα παραπέμπεται στις καλένδες.
      Και βέβαια, μετά απ’ αυτήν τη σημερινή ρύθμιση, τίποτα δεν απαγορεύει στον Ελληνικό Ερυθρό Σταυρό, ένα σύλλογο για κοινωφελείς σκοπούς, να συνάψει συμφωνίες με ιδιωτικά συμφέροντα -όπως το έκανε παλαιότερα ή τουλάχιστον επιχείρησε να το κάνει- με τον όμιλο «ΥΓΕΙΑ»-«MARFIN», ο οποίος αξιοποίησε αυτήν τη διαβούλευση, την οποία χαρακτήρισε και συμφωνία χρηματιστηριακά, με ανακοίνωσή του. Δηλαδή, αποκόμισε οφέλη. Ανέβηκε η αξία της μετοχής. 
      Εδώ σας έχω, για τα Πρακτικά της Βουλής, τις ανακοινώσεις. Ας τις διαψεύσετε ή εσείς -η επίσημη Κυβέρνηση- ή ο Ελληνικός Ερυθρός Σταυρός. Όταν κάποιος ιδιώτης πλουτίζει εις βάρος ενός συλλόγου ή εις βάρος της πολιτείας με οποιονδήποτε τρόπο, τότε η Κυβέρνηση ή κάποιος θεσμός, αν δεν συμμετέχει, οφείλει να το διαψεύσει κατηγορηματικά. 
      Καταθέτω για τα Πρακτικά της Βουλής τις ανακοινώσεις στο Χρηματιστήριο.
     (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τις προαναφερθείσες ανακοινώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ακούγοντας στην επιτροπή τον Πρόεδρο του Ερυθρού Σταυρού, προβληματίστηκα γιατί χρησιμοποιήθηκαν κατά κόρον πολλές φορές οι λέξεις «χρωστάνε», «κρατάνε», «οφείλει το κράτος», σαν να επρόκειτο για ένα σκληρό επιχειρηματικό όμιλο ή σαν να αφορούσε το θέμα μία κερδοσκοπική εταιρεία. Αν, λοιπόν, αυτοί σκέφτονται και ενεργούν μ’ αυτόν τον τρόπο, πρέπει και η πολιτεία να ενεργήσει ανάλογα, προς όφελος του δημοσίου συμφέροντος και των δημόσιων υπηρεσιών υγείας. 
      Με αφορμή αυτήν την υπόθεση, επιτρέψτε μου να τονίσω την αντίθεσή μου στις Συμπράξεις Δημόσιου και Ιδιωτικού Τομέα, οι οποία δοκιμάστηκαν σε άλλες χώρες, όπως η Αγγλία και δεν απέδωσαν -αντιθέτως, ζημίωσαν το δημόσιο σύστημα υγείας- γιατί πιστεύω ότι αυτή είναι μία πολιτική ξεπουλήματος και ιδιωτικοποίησης του Ε.Σ.Υ.. 
      Κύριοι συνάδελφοι, οι άλλες διατάξεις του σχεδίου νόμου, αλλά και οι τροπολογίες που έγιναν άρθρα, είναι κραυγαλέες περιπτώσεις ρουσφετολογικών εξυπηρετήσεων, αποσπασματικών τακτοποιήσεων και επί μέρους ρυθμίσεων, ενώ όπως προείπα, δεν θίγονται και δεν αντιμετωπίζονται τα μεγάλα και επείγοντα προβλήματα του Ε.Σ.Υ.. Και αναφέρομαι στους επικουρικούς γιατρούς για Αθήνα και Θεσσαλονίκη. 
      Έτσι θα αντιμετωπισθεί το πρόβλημα των εφημεριών; Έτσι θα αντιμετωπισθούν οι ελλείψεις των γιατρών στα δημόσια νοσοκομεία; Με επικουρικούς γιατρούς τους οποίους θα προσλαμβάνετε με «μέσον»; Γιατί δεν ολοκληρώνετε τις κρίσεις των γιατρών; 
      Σήμερα, πήρα ένα φίλο μου, αναπληρωτή διευθυντή, να του πω «χρόνια πολλά» και μου είπε ότι περιμένει να κριθεί για διευθυντής -γιατί είναι διακεκριμένος- τρία ολόκληρα χρόνια. Και ο άνθρωπος, παρ’ ότι διάκειται ευνοϊκά απέναντι στην παράταξή σας, εξερράγη και μου είπε «Χρήστο, αυτοί δεν κάνουν κρίσεις τρία ολόκληρα χρόνια και λυπάμαι πάρα πολύ που τους εμπιστεύθηκα.». Κάντε τις κρίσεις, λοιπόν. Μην παίρνετε επικουρικούς γιατρούς. Τι γίνεται με τις εφημερίες; Πώς θα αντιμετωπιστεί το πρόβλημα;
      Θα αναφερθώ, επίσης, στην παράταση της λειτουργίας των ιδιωτικών κλινικών. Κάθε φορά που δίνετε παράταση -κάθε ένα εξάμηνο- δεσμεύεστε ότι δεν θα δώσετε άλλη και μετά από έξι μήνες, δίνετε πάλι παράταση. Αναφέρομαι στην επαναχορήγηση της αδείας λειτουργίας ιδιωτικών κλινικών, που χρησιμοποιήθηκαν στο παρελθόν από το δημόσιο. Δηλαδή, αυτοί οι ιδιοκτήτες ωφελήθηκαν μία φορά, όταν τότε τις νοίκιασε ή τις χρησιμοποίησε το δημόσιο και θα επωφεληθούν για ακόμη μία φορά; Πόσες και ποιες είναι αυτές οι κλινικές;
      Ακούστηκε εδώ ποια περίπτωση εξυπηρετεί αυτή η φωτογραφική ρύθμιση. Ποια αίτια υπάρχουν; Και αν απεβίωσαν οι δικαιούχοι, θα δοθούν οι άδειες στους κληρονόμους, ακόμα και αν δεν είναι γιατροί; Διότι τότε, παλαιότερα, κλινικές ίδρυαν και λειτουργούσαν γιατροί. Τώρα, δηλαδή, θα τις πάρουν οι κληρονόμοι και θα τις πουλήσουν; Πού, σε ποιους και με πόσα χρήματα; Πρέπει να απαντήσετε σ’ αυτά τα ερωτήματα, κύριε Υπουργέ: Ποιες είναι αυτές οι κλινικές, ποιους αφορούν, σε ποιους θα δοθούν και πού θα μεταπουληθούν;
      Κύριε Υπουργέ, τα προβλήματα του χώρου της υγείας είναι μεγάλα και επείγοντα. Το νομοσχέδιο δεν θίγει κανένα από αυτά, αλλά αντίθετα, διευθετεί αποσπασματικά και ρουσφετολογικά επί μέρους θέματα και γι’ αυτό το καταψηφίζω.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Ηλίας Λαμπίρης.
      ΗΛΙΑΣ ΛΑΜΠΙΡΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, λείπει ο συνάδελφος, κ. Γιαννόπουλος, αλλά θέλω να ελπίζω ότι δεν υπηρέτησα είκοσι δύο χρόνια το Ε.Σ.Υ. σε «χομεϊνικού» τύπου Πανεπιστημιακό Νοσοκομείο. Ελπίζω να ήταν ένα Ε.Σ.Υ. το οποίο πολλά έχει προσφέρει μέχρι σήμερα στον ελληνικό λαό.
      Σε ό,τι αφορά τώρα την πρώτη Σύμβαση, που αναφέρεται στη δωρεά του Σωματείου «ΕΛΠΙΔΑ», αν και έχω ορισμένες ενστάσεις, θα την υπερψηφίσω. Θέλω επίσης να συγχαρώ τις προσπάθειες της πατριώτισσάς μου, της κ. Μαριάννας Βαρδινογιάννη, για το έργο το οποίο έχει επιτελέσει. Αλλά, οι ενστάσεις μου αυτές εντοπίζονται κυρίως στο ότι δημιουργείται πάλι ένα πολύ μεγάλο νοσοκομείο στο κέντρο της Αθήνας. Θα προτιμούσα, δηλαδή, να γίνουν τρεις μονάδες αυτού του τύπου που να λειτουργήσουν σε μεγάλα πανεπιστημιακά νοσοκομεία της χώρας. Πιστεύω ότι η προσφορά τους θα ήταν μεγαλύτερη. Γιατί να γίνει ένα νοσοκομείο στο ήδη κορεσμένο κέντρο, που είναι μια κορεσμένη περιοχή, όπως όλοι γνωρίζετε, με αρκετές περιβαλλοντικές και συγκοινωνιακές επιπτώσεις; Θα ήταν ίσως σκοπιμότερο, αν οι μικρότερες ειδικές μονάδες της τάξης των τριάντα κλινών, μπορούσαν να ενσωματώνονται σε διάφορες περιοχές της χώρας. Αυτό, όμως, αφορά ίσως τον προγραμματισμό για το μέλλον.
      Τώρα σε ό,τι αφορά τη Σύμβαση μεταξύ Ελληνικού Ερυθρού Σταυρού και δημοσίου, μου κάνει πράγματι εντύπωση με πόση ευκολία ο Ερυθρός Σταυρός μπορεί να συνεργαστεί με τον ιδιωτικό φορέα για ανέγερση ενός νοσοκομείου με αντίτιμο μεταξύ 12.000.000 και 17.000.000 ευρώ ετησίως για απεριόριστο χρόνο. Και διερωτώμαι: Γιατί να μην μπορεί να κλείσει ανάλογη συμφωνία με το δημόσιο; Με το ίδιο, δηλαδή, αυτό ποσό των 15.000.000 ευρώ που προσφέρει ετησίως, θα μπορούσε σε τέσσερα χρόνια να γίνει ένα νοσοκομείο, που να έχει το δημόσιο χαρακτήρα και να ενταχθεί στη συνέχεια στο Ε.Σ.Υ..
      Βέβαια, αυτό που λέγεται, ότι χρωστάει στον Ερυθρό Σταυρό το δημόσιο 52.000.000 ευρώ, αυτό δεν είναι δικαιολογία, γιατί θα μπορούσε να κάνει μήνυση στο δημόσιο και να διεκδικήσει αυτά τα 52.000.000 ευρώ. Σ’ αυτό το νοσοκομείο που θα έκτιζε το δημόσιο, θα είχαν πρόσβαση όλοι οι πολίτες ανεξάρτητα από την οικονομική τους κατάσταση. Αυτό δεν θα ήταν κοινωνική πολιτική, που συχνά υπόσχεται στις ομιλίες του ο Υπουργός Υγείας, ο κ. Αβραμόπουλος; Αυτό το ερώτημα περιμένει απάντηση, να γίνει δηλαδή ξεκάθαρο τι νοσοκομείο θα γίνει. Θα γίνει ένα γενικό νοσοκομείο; Θα γίνει ένα ειδικό νοσοκομείο; Τίποτα δεν αναφέρεται στη Σύμβαση.
      Οι φορείς που ακούσαμε στην επιτροπή, όλοι είναι αντίθετοι μ’ αυτήν τη Σύμβαση. Επομένως, ποιους έχει συμπαραστάτες ο Υπουργός; Δεν βλέπω ούτε καν Βουλευτές της Συμπολίτευσης να συμπαρίστανται. Ποιους έχει συμπαραστάτες ο κύριος Υπουργός;
      Μην ξεχνάτε ότι επί είκοσι δύο χρόνια υπηρέτησα στην Ελλάδα -με θρησκευτική ευλάβεια, θα έλεγα- το Εθνικό Σύστημα Υγείας και αυτό θα συνεχίσω να στηρίζω. Επομένως, μια τέτοια Σύμβαση δεν θα μπορούσα να τη στηρίξω ποτέ.
      Τώρα, σε ό,τι αφορά τις τροπολογίες, θα σταθώ μόνο στην τροπολογία που αφορά τους επικουρικούς γιατρούς, στους οποίους αναφέρθηκαν και οι προηγούμενοι συνάδελφοι.
      Κύριε Υπουργέ, ο θεσμός των επικουρικών γιατρών έγινε για να καλυφθούν κενά κυρίως στην περιφέρεια, εκεί δηλαδή που δεν υπάρχουν υποψήφιοι γιατροί ή που δεν υπάρχουν αντίστοιχες δύσκολες ειδικότητες, που δεν μπορούν να καλυφθούν. Όμως, προβλεπόταν ότι σε εύλογο χρονικό διάστημα θα προκηρύσσονται οι θέσεις, για να κρίνονται οι γιατροί που θα προσλαμβάνονται.
      Το εύλογο χρονικό διάστημα, δεν νομίζω ότι μπορεί να ξεπερνά τον πρώτο χρόνο στις εξαιρέσεις ίσως τα δύο χρόνια, διότι σ’ αυτό το χρονικό διάστημα μπορούν να προκηρύσσονται οι θέσεις και με αξιοκρατικά κριτήρια να κρίνονται οι υποψήφιοι.
      Αντ’ αυτού, κύριε Υπουργέ, επεκτείνετε σήμερα το θεσμό και στην Αθήνα και στη Θεσσαλονίκη. Δεν νομίζω ότι υπάρχουν δικαιολογίες προέκτασης της νομοθεσίας για τις δύο αυτές μεγαλουπόλεις, Αθήνα και Θεσσαλονίκη. 
      Λέτε για ειδικότητες, που δεν υπάρχουν στην περιφέρεια. Να μας πείτε ποιες είναι αυτές οι ειδικότητες, για να τις γνωρίσουμε κι εμείς και γιατί δεν δεσμεύεστε ότι εντός των δύο ετών οι θέσεις αυτές θα έχουν προκηρυχθεί και θα έχουν καλυφθεί.
      Πρώτον, οδηγείτε, κύριε Υπουργέ, σε κατάργηση και σε διαιώνιση τις κρίσεις των γιατρών. Ουσιαστικά πρόκειται για κατάργηση, αφού ένας τόσο μεγάλος αριθμός επικουρικών γιατρών καλύπτει σήμερα τα νοσοκομεία της χώρας. 
      Δεύτερον, οδηγείτε σε υποβάθμιση το Εθνικό Σύστημα Υγείας, αφού υποβαθμίζετε την ποιότητα, προσλαμβάνοντας γιατρούς χωρίς εκπαίδευση, χωρίς αξιοκρατικές κρίσεις. Νομίζω ότι κάτι ανάλογο δεν θα βρείτε σε καμμία χώρα της Ευρωπαϊκής ΄Ενωσης. 
      Τρίτον, οδηγείτε σε υποβάθμιση το Εθνικό Σύστημα Υγείας, διότι δεν ενδιαφέρεστε για την ποιοτική αναβάθμιση ούτε του δημοσίου ούτε και του ιδιωτικού φορέα. Η πολιτική σας έχει μόνο επικοινωνιακό χαρακτήρα και γι’ αυτό αργά ή γρήγορα θα γίνει η ανάλογη αποτίμηση του έργου σας. 
      Γι’ αυτό καταψηφίζω την τροπολογία αυτή, η οποία σε τίποτα δεν αναβαθμίζει το Εθνικό Σύστημα Υγείας.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Βασίλης Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Κυρία Πρόεδρε, νομίζω ότι μιλάμε για ένα νόμο ο  οποίος είναι μνημείο αναξιοπιστίας της κυβερνητικής πολιτικής και αντίληψης των πραγμάτων. Και το λέω αυτό, κύριε Υφυπουργέ, καθώς η δεύτερη ειδικά σύμβαση την οποία φέρατε -πέρα από την ταλαιπωρία την οποία εδέχθη στην επιτροπή, μέλος της οποίας δεν είμαι εγώ, αλλά έμαθα ότι υπήρξαν οι ανάλογες παρεμβάσεις, ώστε κάπως να μαζευτεί η κατάσταση- είναι το μνημείο της αναξιοπιστίας των Υπουργών και της Κυβέρνησης των τελευταίων τεσσάρων χρόνων. Και αυτό φαίνεται καθαρά και περίτρανα από τη διαδρομή των τοποθετήσεών σας, όχι για εσάς προσωπικά βέβαια, αλλά της πολιτικής ηγεσίας του Υπουργείου Υγείας και του κ. Καραμανλή κατ’ επέκταση, για το μεγάλο θέμα του Ασκληπιείου της Βούλας. 
      Τρεις ερωτήσεις έχω καταθέσει μόνο εγώ, το 2005, το Μάρτιο του 2006 και το Νοέμβριο του 2006 –και πολλοί άλλοι συνάδελφοι βέβαια της περιφέρειας Αττικής, αλλά και άλλων εκλογικών περιφερειών- ρωτώντας και θέλοντας μία δική σας δέσμευση για το τι σκοπεύετε να κάνετε με το Ασκληπιείο και πάντα βέβαια με βάση τη μεγάλη φημολογία που έχει αναπτυχθεί και από τον Τύπο, αλλά και αυτά που άκουγαν οι εργαζόμενοι, η Τοπική Αυτοδιοίκηση, αλλά και οι φορείς, που στην τελική ανάλυση τούς ενδιαφέρει να μη χαθεί αυτό το κόσμημα για την περιοχή της νότιας Αττικής. Μιλάμε για εκατόν τέσσερα στρέμματα, το «φιλέτο» αυτήν τη στιγμή της νότιας Αττικής. 
      Απαντούσατε συστηματικά ότι δεν υπήρχε θέμα ιδιωτικοποίησης ή θέμα τέτοιας αλλαγής χρήσης ή αλλαγής προσανατολισμού αυτού του νοσοκομείου και των εγκαταστάσεων και μάλιστα, μας εγκαλούσατε εμάς που ρωτούσαμε, λέγοντες από πού και ως πού ρωτάμε. Και πριν ο αλέκτωρ λαλήσει τρεις φορές, φέρατε αυτήν τη Σύμβαση στην επιτροπή, η οποία ήταν καθαρή προσπάθεια ξεπουλήματος -κατά τη δική μου άποψη- του μεγάλου αυτού «φιλέτου», πάντα σε συνεργασία με τον Ερυθρό Σταυρό, όπου έχοντας αυτό το «φιλέτο» στα χέρια του ο κ. Μαρτίνης και ο Ερυθρός Σταυρός, προσπαθούν να το αξιοποιήσουν.
      Κάποιοι είπαν εδώ μέσα περί Βγενόπουλου. Εσείς σήμερα δεν μπορέσατε να το περάσετε κάτω από τη λαϊκή κατακραυγή και τη μεγάλη αντίδραση που σημειώνεται μέσα σ’ αυτήν την Αίθουσα.
Όμως, δεν θα πρέπει να τοποθετηθείτε και να μιλήσετε γι’ αυτό το τεράστιο ζήτημα αξιοπιστίας, που πλέον αφορά εσάς ως Κυβέρνηση; Πώς τέσσερα χρόνια τώρα λέτε ότι δεν σκοπεύετε να προβείτε σε καμμία τέτοια κίνηση και φέρνετε σήμερα αυτήν τη Σύμβαση; 
      Ποια είναι η αξιοπιστία σας από εδώ και πέρα, για να συνομιλεί η κοινωνία, οι φορείς, η Τοπική Αυτοδιοίκηση, η Νομαρχιακή Αυτοδιοίκηση, οι Βουλευτές, η Βουλή με εσάς, την ηγεσία του Υπουργείου Υγείας και μ’ αυτούς που πέρασαν; Γιατί είδα και κάποιους πρώην Υπουργούς εδώ, που ήρθαν με έπαρση και μιλούσαν από το Βήμα. Πώς θα είμαστε συνομιλητές, όταν θα ξέρουμε ότι την επόμενη φορά θα μας φέρετε κομμάτια της κρυφής ατζέντας σας στη Βουλή; Μιλάμε για 12.000.000 ευρώ και 5.000.000 ευρώ χαριστικές διατάξεις. Όλα αυτά, γιατί κάποιοι πρέπει να κάνουν τις μπίζνες τους; Τι θέλετε να κάνετε με τα  εκατόν τέσσερα στρέμματα στη Βούλα αξίας δισεκατομμυρίων; 
      Μάλιστα, ρώτησε και ένας συνάδελφος: Ποιος ο λόγος αυτής της Συμβάσεως; Κανένας πλέον. Αφού έφυγε το άρθρο 4, δεν υπάρχει κανένας λόγος. Άκουσα προηγουμένως συνάδελφο της παρατάξεώς σας να λέει να μείνουμε στη σύμβαση που κυρώθηκε το 1988 και ότι πρέπει να την εκσυγχρονίσουμε. Για πείτε μου ένα σημείο εκσυγχρονισμού και νέας αναφοράς στη σημερινή πραγματικότητα αυτής της Συμβάσεως. Τίποτε! Το άρθρο 4 ήταν όλο το παιχνίδι.
Τα λεφτά εκεί ήταν, κύριε  Υπουργέ, αλλά προς ώρας χάθηκαν. Θα δούμε τι θα γίνει το επόμενο διάστημα. 
      Εγώ είμαι συμπαθών προς τους φιλάνθρωπους της χώρας αυτής, ακόμα και γι’ αυτούς που είναι φιλάνθρωποι με τα λεφτά του ελληνικού λαού.  Ομολογώ ότι σημαντικό φιλανθρωπικό έργο επιτελεί η κ. Βαρδινογιάννη για τα παιδιά, τα οποία έχουν αυτά τα μεγάλα προβλήματα υγείας. Παρακολουθώ στις τηλεοράσεις τους μεγάλους μαραθώνιους, στους οποίους έρχονται οι κύριοι διοικητές της Κυβερνήσεώς σας και κάνουν την προσωπική τους διαφήμιση, προσφέροντας χρήματα του ελληνικού λαού. Για τα αποτελέσματα αυτών των τηλεοπτικών μαραθωνίων, μας λένε κάποιοι ότι ήταν προσφορά τους. Ξέρετε, και εγώ μπορώ να διοργανώσω έναν τηλεοπτικό μαραθώνιο, να έρχονται όλοι οι Διοικητές και τα Υπουργεία σας να καταθέτουν τα χρήματα και να σας πω: «Πάρτε τα χρήματά μου». Είναι δικά μου, όμως; 
      Βλέπω εδώ, στο άρθρο 2, ότι πέραν των χρημάτων που θα βάλουν οι δωρητές, υπάρχουν και χρήματα από κοινοτικούς πόρους και από ειδικά αναπτυξιακά κοινοτικά προγράμματα, τα οποία θα τα διευκολύνει το δημόσιο, όπως μπορεί και όσο μπορεί. Συμφωνώ. Και εγώ σκοπεύω να κάνω μία τέτοια δωρεά. Να κάνω και ένα, δύο κοινοτικά προγράμματα, να με διευκολύνετε να τα πάρω και το αποτέλεσμα αυτών να το κάνω δωρεά. Να γίνω ο μέγας δωρητής.
      Όλα αυτά για να παραδώσω μια ογκολογική μονάδα, όπως λέει το άρθρο 7. Εσείς θα μεριμνήσετε, το κράτος δηλαδή, για τον ιατρικό εξοπλισμό, την επαρκή στελέχωση και την άμεση λειτουργία. Τι έχει μείνει, δηλαδή; Τα ντουβάρια; Προφανώς, εγώ θα σας παραδώσω τα ντουβάρια. 
      Εγώ, κύριε Υπουργέ -και ας φανώ και λίγο άτακτος προς το κόμμα μου- δεν θα ψηφίσω ούτε αυτήν τη Σύμβαση, όχι γιατί δεν συμπαθώ και δεν εκτιμώ το έργο των φιλάνθρωπων, αλλά γιατί νομίζω ότι είναι και αυτές λεόντειες συμβάσεις. Άρα, λοιπόν,  δεν ψηφίζω το σχέδιο νόμου, όπως το καταθέτετε.
      Προφανώς ομολογήσατε ότι η τροπολογία αφορά τον κ. Παπαδημητρίου, στο άρθρο 5. Εδώ ειπώθηκαν ονόματα επιχειρηματιών. Ξέρετε, εγώ έχω ένα πρόβλημα: «Ο κακός Βγενόπουλος, ο καλός Βαρδινογιάννης». Όταν γίνονται οι φιλανθρωπίες, έχουν όνομα καλό ή κακό, ανάλογα με το ποιος τις κάνει, πότε τις κάνει και γιατί τις κάνει. Ειπώθηκε από κάποιο Βουλευτή και Πρόεδρο κόμματος: «Ο Κοσκωτάς ο κακός, αλλά υπάρχει και ο καλός Βαρδινογιάννης, υπάρχει ο κακός Κόκκαλης». Δεν ξέρω αν αυτοί οι άνθρωποι είναι καλοί ή κακοί ανάλογα με τη συγκυρία της στιγμής. Εγώ δεν το καταλαβαίνω. Πιο πολύ εκτιμώ τη στάση κομμάτων που λένε «όχι με τα δικά μας λεφτά» σε τέτοια παιχνίδια.
      Νομίζω ότι αυτό το νομοσχέδιο δεν θα το ψηφίσω ούτε επί της αρχής ούτε επί των άρθρων. Εκτιμώ τη δική σας προσωπική θέση και άποψη και τη διαδρομή σας, όμως ζητώ και περιμένω μία πιο αξιόπιστη στάση και μία καθαρή πολιτική θέση του Υπουργείου Υγείας και κατ’ επέκταση της Κυβέρνησής σας για το τι θέλει να κάνει με το Ασκληπιείο Βούλας. 
      Πείτε μας καθαρά: «Θέλω να συνεργαστώ μ’ ένα ΣΔΙΤ, με τον κύριο τάδε» -το όνομα δεν με ενδιαφέρει- «να κάνουμε τον ιδιωτικό τομέα». Πείτε το για να ξέρουμε, να το ξέρουν οι εργαζόμενοι, να το ξέρουν όλοι, όχι όμως να παίζεται αυτό το παιχνίδι εδώ και τριάμισι χρόνια, δηλαδή «Δεν θα κάνουμε τίποτα» και τώρα να μας φέρνετε τη Σύμβαση και να την ξαναπαίρνετε πίσω. 
      	Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα οκτώ μαθήτριες και μαθητές και τρεις συνοδοί-καθηγητές από το 2ο Γενικό Λύκειο Καρδίτσας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κυρία Πρόεδρε.
      Δεν ξέρω αν θα εξαντλήσω το χρόνο μου, διότι πολλά και πολύ σημαντικά ειπώθηκαν και από την εισηγήτριά μας, αλλά και από τους ομιλητές μας. Συνεπώς έχω καλυφθεί στα περισσότερα. 
      Σχετικά με το πρώτο σκέλος του νομοσχεδίου, παρά το γεγονός ότι σε πολλά δεν θα διαφωνήσω καθόλου με τον προλαλήσαντα συνάδελφο μου κ. Οικονόμου, εγώ θα επιμείνω στην άποψη ότι πρέπει να ψηφιστεί, με την έννοια ότι αυτός ο φορέας και δικά του χρήματα δίνει, αλλά και υπηρεσίες προσφέρει. Δεν μπορούμε αυτό να μην το αναγνωρίσουμε και να μην αναγνωρίσουμε τις προσπάθειες που γίνονται σ’ αυτήν την κατεύθυνση και από άλλους φορείς. Γι’ αυτό, λοιπόν, εγώ θα είμαι θετικός ως προς το πρώτο σκέλος.
      Στο δεύτερο σκέλος, θα αφήσω τον κ. Οικονόμου να πάρει τη δάφνη του διαφωνήσαντος. Το χαίρομαι αυτό από μία άποψη, γιατί δίνει και μία διάσταση που ίσως δεν θα φαινόταν, εάν δεν έλεγε το «όχι» σ’ αυτήν την περίπτωση. 
      Σ’ αυτό το σκέλος, κυρία Πρόεδρε, εμείς, οι Βουλευτές της Περιφέρειας Αττικής, έχουμε ζήσει πολλά για αρκετά μεγάλο χρονικό διάστημα. Εκεί είδαμε να γίνεται μία συμφωνία ανάμεσα στον Ερυθρό Σταυρό και στη «MARFIN». Ο Ερυθρός Σταυρός έβγαλε ανακοινώσεις πάνω σ’ αυτό, ανακοινώσεις οι οποίες κινητοποίησαν τους αρμόδιους, τους εργαζόμενους στο Ασκληπιείο, τα Δημοτικά Συμβούλια και ιδίως το Δημοτικό Συμβούλιο της Βούλας, αλλά και των άλλων περιοχών, συναδέλφους Βουλευτές του κόμματός μου, αλλά και των άλλων κομμάτων και συζητήθηκε εν εκτάσει το θέμα. 
      Στις επίκαιρες ερωτήσεις που είχαν υποβληθεί, στις ερωτήσεις που κάναμε, αλλά και στις επισκέψεις που έγιναν στους Υπουργούς, ειπώθηκε ότι η Κυβέρνηση δεν έχει καμμία σχέση. Δεν ήξερε ότι προχωρούσε μία συμφωνία ανάμεσα στον Ερυθρό Σταυρό και στη «MARFIN», με την οποία θα γινόταν η κατασκευή ενός καινούργιου νοσοκομείου και ότι θα εκχωρούνταν τα υπόλοιπα εκατόν τέσσερα στρέμματα για κατασκευή διαφόρων άλλων νοσοκομειακών μονάδων κ.λπ..
      Κυρία Πρόεδρε, κύριε Υπουργέ, απεδείχθη όμως ότι πρέπει να ήξεραν ο τότε Υπουργός και ο τότε Υφυπουργός, διότι δεν είναι δυνατό να μην ήξεραν, όταν εκ των υστέρων φέρνουν στη Βουλή ένα νομοσχέδιο, το οποίο είναι ταυτισμένο μ’ αυτό που έλεγε τότε ο Ερυθρός Σταυρός. Δεν μπορεί να υπήρχε άγνοια, όταν διερρήγνυε τα ιμάτιά του ο κ. Αβραμόπουλος ότι δεν ήξερε τίποτα. Ήξερε και παραήξερε. Αυτό είναι το πρώτο.
    Το δεύτερο είναι ότι με πολύ την σημαντική στάση τόσο των Βουλευτών της επιτροπής όσο και των φορέων, θα τολμούσα να πω και με τη δική σας καλή διάθεση, δεν μπήκε αυτή η περιβόητη διάταξη στο νομοσχέδιο.
    Θα μου πείτε: Γιατί τότε φωνάζεις, γιατί επικρίνεις το νομοσχέδιο; Το επικρίνω για δύο λόγους. Πρώτον, διότι ξέρετε ότι το έγκλημα τιμωρείται και όταν γίνει, αλλά και όταν έχει πρόθεση να γίνει. Δεν έγινε το έγκλημα, αλλά υπήρξε η πρόθεση. Άρα, λοιπόν, πρέπει να το στηλιτεύσουμε, για να μην ξαναέρθει. Αυτό είναι το πρώτο, γι’ αυτό και το στηλιτεύουμε.
    Το δεύτερο είναι ότι φοβάμαι ότι αυτό ήταν μια πρόσκαιρη και στρατηγικής φύσεως υποχώρηση και ότι το θέμα θα ξανάρθει. Και μπορεί εσείς να μην έχετε τέτοια διάθεση, να το ξαναφέρετε, αλλά ήδη ο φίλος μου, ο κ. Γιαννόπουλος, ο πρώην Υπουργός, είπε προηγουμένως ότι μπορεί να το ξαναφέρουμε. Το είπε καθαρά, ότι αυτό μπορεί να ξανάρθει. Συνεπώς δεν μπορούμε να το αφήσουμε έτσι. Πρέπει να το στηλιτεύσουμε, γιατί το ξαναπεριμένουμε. Και το ξαναπεριμένουμε, κυρία Πρόεδρε, γιατί τον εξής λόγο. Ας μη γελιόμαστε. Εδώ είναι θέματα πολιτικής, είναι σοβαρά πράγματα. Δεν είναι, ξέρετε, θέλει ή δεν θέλει ο Υπουργός. Επαναλαμβάνω, είναι θέματα πολιτικής.
    Και η πολιτική της Νέας Δημοκρατίας είναι γνωστή ως Κυβέρνηση. Είναι να αποδυναμώσει το Ε.Σ.Υ. και να εκχωρήσουμε πλέον στους ιδιώτες τη διαχείριση της δημόσιας υγείας. Αυτό είναι το πρόγραμμά της και αυτή είναι η διαφορά μας, σε τελευταία ανάλυση. Ποια είναι η διαφορά ανάμεσα στο ΠΑ.ΣΟ.Κ. και στη Νέα Δημοκρατία όσον αφορά το Ε.Σ.Υ.; Είναι ότι η μεν Νέα Δημοκρατία θεωρεί τη δημόσια υγεία ως οικονομικό αγαθό και εμείς τη θεωρούμε κοινωνικό αγαθό. Αυτό μας ξεχωρίζει. Και ξέρουμε όλοι μας τι είναι κοινωνικό αγαθό. Αλλά το οικονομικό αγαθό σημαίνει ακόμα και μετοχές στο Χρηματιστήριο, ελληνικό και διεθνές. Άλλωστε, δεν είναι τυχαίο, αν δεν κάνω λάθος, ότι όταν συνεζητείτο τότε το θέμα της εκχώρησης του οικοπέδου στην «ΜΑRFIN», οι μετοχές της «MARFIN» είχαν πάρει την ανοδική πορεία. 
    Συνεπώς, αυτές είναι οι διαφορές μας, κυρία Πρόεδρε, γι’ αυτό και πιστεύω ότι θα πρέπει να προσέξουμε πάρα πολύ, ώστε τουλάχιστον να προλαβαίνουμε το κακό. 
    Κυρία Πρόεδρε, έχω την αίσθηση ότι αυτό το θέμα θα ξανασυζητηθεί, ίσως υπό άλλη μορφή, αλλά δεν θα κάνει πίσω η Κυβέρνηση, είμαι βέβαιος γι’ αυτό. Όμως και εμείς δεν θα κάνουμε πίσω, διότι ο λαός μάς έχει εμπιστευθεί ορισμένα πράγματα, τα οποία πιστεύουμε ότι τα διαχειριζόμαστε με τον καλύτερο δυνατό τρόπο.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ο κατάλογος των ομιλητών κλείνει με την κ. Χριστοφιλοπούλου. 
      Ορίστε, κυρία Χριστοφιλοπούλου, έχετε το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, θα ήθελα, πριν περάσω στο επίμαχο θέμα που συζητούμε σήμερα, που είναι η δεύτερη σύμβαση, να πω και εγώ, όπως και οι περισσότεροι συνάδελφοι του ΠΑ.ΣΟ.Κ., ότι θα ψηφίσω την πρώτη σύμβαση, για το Ογκολογικό νοσοκομείο Παίδων παρά το γεγονός ότι έχω κάποιες ενστάσεις και αντιρρήσεις. Συμφωνώ με τον κ. Λαμπίρη, ότι θα μπορούσε να χωροθετηθεί αυτό το νοσοκομείο εκτός του κέντρου για περιβαλλοντικούς λόγους, αλλά περισσότερο και για λόγους εύρυθμης λειτουργίας του. Εν μέρει θα συμφωνήσω και με το Βασίλη Οικονόμου, το λέμε άλλωστε, το είπε και η εισηγήτριά μας, ότι με χρήματα των δωρητών, ξέρει ο καθένας να κάνει πολιτική υγείας. Δεν παύει, όμως, η προσπάθεια αυτή του Σωματείου, η οποία είναι διαχρονική και έχει διαχρονικά στηριχθεί απ’ όλες τις κυβερνήσεις, να είναι μια σημαντική προσπάθεια. Και ως τέτοια θεωρώ ότι αξίζει τον κόπο να επιβεβαιωθεί και να επιβραβευθεί και βεβαίως να τη στηρίξουμε. ‘Όμως, εν μέσω ενός κλίματος τραγικής υποχρηματοδότησης του Ε.Σ.Υ. συνολικά, έρχεστε, κύριε Υπουργέ, και φέρνετε αυτήν τη σύμβαση.
      Και εδώ θέλω να σας μεταφέρω και ένα κλίμα από την τοπική κοινωνία, γιατί πήγα χθες στο Δημοτικό Συμβούλιο της Βούλας, το οποίο συζητούσε για το Ασκληπείο. Και το μεταφέρω προς τον Υπουργό, ο οποίος λείπει και θα ήθελα να του το πείτε. Μου κάνει εντύπωση που ο κύριος Αβραμόπουλος δεν έχει έρθει,  τιμώ την πολιτική σας παρουσία, αλλά ο κ. Αβραμόπουλος είναι απών απ’ αυτό το νομοσχέδιο και δεν ξέρω γιατί, αφού προσωπικά είχε δεσμευθεί στο Δήμαρχο και στο Δημοτικό Συμβούλιο της Βούλας, ότι δεν θα γίνει καμία αλλαγή στο καθεστώς του Ασκληπείου Νοσοκομείου και καμμία νέα σύμβαση με τον Ελληνικό Ερυθρό Σταυρό, αν δεν ληφθεί πρώτα η γνώμη της τοπικής κοινωνίας. Και αυτό ελέχθη ομόφωνα και ομόθυμα στο Δημοτικό Συμβούλιο της Βούλας. 
      Εκεί, όμως, είχα την ευκαιρία, κύριε Υπουργέ, να ενημερώσω τους συμπολίτες μου, ότι αυτή η κοροϊδία δεν αφορούσε μόνο τους κατοίκους της Βούλας, αλλά και των γύρω περιοχών που πολλά ωφελούνται από το νοσοκομείο, αλλά αφορούσε και την Ελληνική Βουλή.
      Και ήταν τριπλός ο εμπαιγμός. Πρώτον, καταθέτετε Παρασκευή δυο τόσο σημαντικές συμβάσεις, την Τρίτη πήγε το νομοσχέδιο στην επιτροπή και επιδιώξατε, κύριε Υπουργέ, να το περάσετε σε μια συνεδρίαση. Και επιδιώξατε, να μην έρθει κανένας φορέας να πει την άποψή του και να περάσει έτσι, εν κρυπτώ και παραβύστω, αυτό το σημαντικότατο σκάνδαλο -γιατί περί σκανδάλου πρόκειται- το οποίο επί καιρώ εφημολογείτο με την περίφημη σύμβαση «ΥΓΕΙΑ-MARFIN» και Ελληνικού Ερυθρού Σταυρού, που προκάλεσε την αναστάτωση των εργαζομένων στο Ασκληπείο και την αναστάτωση των τοπικών κοινωνιών.
      Και ξέρετε, δεν είναι μόνο η Βούλα, η Βάρη, η Βουλιαγμένη, η Γλυφάδα. Αυτό τελικά το νοσοκομείο γνωρίζετε ότι εξυπηρετεί τους κατοίκους συνολικά της νότιας Αττικής που εκτείνεται πολύ πέραν των ορίων, από το Φάληρο μέχρι και το Σούνιο. Είναι πάρα πολλοί οι συμπολίτες μας που ωφελούνται απ’ αυτό το νοσοκομείο. Και θα μπορούσατε, εάν θέλατε, να το χρηματοδοτήσετε και να το οικοδομήσετε εσείς, ως ελληνικό δημόσιο, αντί των 12.000.000 ευρώ που δίδετε ετησίως με τη σύμβαση αυτή στον Ελληνικό Ερυθρό Σταυρό. Θα έρθω συγκεκριμένα επί της σύμβασης. 
      Μέσα, λοιπόν, από τις απόψεις των φορέων και από τη γενική κατακραυγή που υπήρξε -και κατανοώ βεβαίως και τους τότε και σήμερα απουσιάζοντες, πλην ελαχίστων εξαιρέσεων συναδέλφους της Νέας Δημοκρατίας, τι να πουν οι άνθρωποι- αποσύρατε το άρθρο 4. Ναι, ήταν το επίμαχο άρθρο, όπως ακούστηκε και προηγούμενα. Όμως, ο κίνδυνος δεν έχει περάσει. Και δεν έχει περάσει συνολικά για το Εθνικό Σύστημα Υγείας και στη σχέση του με τον Ελληνικό Ερυθρό Σταυρό. 
      Εμείς λέμε, κύριε Υπουργέ, να γυρίσουμε πίσω στο καθεστώς του ν. 1821/88. Και εγώ αναγνωρίζω ότι ο Ελληνικός Ερυθρός Σταυρός έχει δίκιο που διαμαρτύρεται για τα χρεωστούμενα του ελληνικού δημοσίου. Να πληρωθούν. Αυτό σημαίνει ότι πρέπει να ανατρέψουμε το καθεστώς του ν. 1821/88; Και δεν μου λέτε, τι προσθέσατε στο Ασκληπείο; Θα ήθελα πραγματικά να μας απαντήσετε, κύριε Υπουργέ. Τι προσθέσατε στο Ασκληπείο Νοσοκομείο, επί τριάμισι χρόνια τώρα; Τι προσθέσατε στο ιατρικό δυναμικό του; Τι προσθέσατε στους νοσηλευτές και στο διοικητικό προσωπικό; Τι προσθέσατε στη λειτουργία αυτού του νοσοκομείου και τι προσθέσατε στον εξοπλισμό αυτού του νοσοκομείου, του τόσο σημαντικού για μας; 
      Βεβαίως, σ’ αυτό θα μπορούσε να πει κανείς και τι προσθέσατε στα νοσοκομεία συνολικά. Το σχέδιο, όπως είχα την ευκαιρία να σας πω και στην επιτροπή, είναι σαφές. Απαξιώνετε καθημερινά τα νοσοκομεία, μέσα από τη μη στελέχωση, τη μη προκήρυξη των θέσεων και τη μη προαγωγή των κρίσεων των γιατρών. Απαξιώνετε, λοιπόν, συνολικά τα νοσοκομεία, απαξιώνετε το Εθνικό Σύστημα Υγείας και έτσι η σύμπραξη με τον ιδιωτικό τομέα, είναι η μόνη ελπιδοφόρα προοπτική για το μέλλον. Μόνο για τους έχοντες και τους κατέχοντες, κύριε Υπουργέ.
      Πάντως, μεταφέρω και εγώ, την ομόθυμη αντίδραση του λαού της Αττικής στο να ξεπουληθεί αυτό το «φιλέτο», όπως σωστά ελέχθη, των εκατόν τεσσάρων στρεμμάτων σε ιδιωτικά συμφέροντα. Έτσι και αλλιώς το ΠΑ.ΣΟ.Κ. είναι αντίθετο στις Συμπράξεις Ιδιωτικού και Δημοσίου Τομέα στο χώρο της υγείας. Γιατί έχει φανεί, κύριε Υπουργέ, και από τη διεθνή πρακτική ότι αυτές οι συμπράξεις στο χώρο της υγείας, δεν αποβαίνουν ποτέ, εις όφελος του ελληνικού δημοσίου.
      Τέλος, θέλω να επισημάνω και εγώ αυτήν την περίφημη τροπολογία, για τους επικουρικούς γιατρούς στην Αθήνα και τη Θεσσαλονίκη, γιατί ακριβώς δείχνει τις προθέσεις σας για το Ε.Σ.Υ., τις προθέσεις σας γενικότερα για την υγεία στην πατρίδα μας.
      Τι κάνετε τόσα χρόνια; Δεν κάνετε κρίσεις. Έχουν σταματήσει οι κρίσεις, το είπε και ο κ. Χάιδος πριν από εμένα. Οι γιατροί δεν κρίνονται. Ασφυκτιούν οι γιατροί. Ναι, αλλά δεν υπάρχουν και δυσαρεστημένοι. Δηλαδή για να μη θίξουμε τίποτα, να μη γίνουν κρίσεις. Να καθηλωθεί το σύστημα. Πώς θα λειτουργήσει το σύστημα; Θα βάλουμε επικουρικούς γιατρούς στα νοσοκομεία και είναι διπλό το όφελος, γιατί δεν κάνουμε και κρίσεις, οπότε δεν δυσαρεστείται και κανένας. Ναι, αλλά έχουν περάσει τόσα πολλά χρόνια και έχει φανεί η σκόπιμη απραξία σας τόσο πολύ, που δυσαρεστούνται όλοι, ακόμα και οι δικοί σας άνθρωποι.
      Δεύτερον, τι θα κάνουμε με τους επικουρικούς; Θα διορίσουμε τους δικούς μας και εκεί. Άρα, διπλό το όφελός σας. Αυτή είναι η πολιτική σας για το Ε.Σ.Υ.  Μικροκομματισμός, ρουσφετολογική αντίληψη και θεώρηση του όλου συστήματος και άστο εκεί, να μαραζώνει σιγά-σιγά, να συρρικνώνεται σιγά-σιγά και θα έρθουν οι διάφοροι όμιλοι, θα γίνουν διάφορες συμπράξεις. Και η αιχμή, η προμετωπίδα αυτών είναι το Ασκληπιείο και ο Ερυθρός Σταυρός.
      Κύριε  Υπουργέ, καταψηφίζουμε το νομοσχέδιο και δεν θα επιτρέψουμε το Ασκληπείο να παραδοθεί σε οποιαδήποτε έννομα ή άνομα συμφέροντα. Είναι κομμάτι του λαού της Αττικής και ευρύτερα, είναι κομμάτι του ελληνικού δημοσίου και θα το διαφυλάξουμε, ώστε σε κάθε περίπτωση να διατηρηθεί το δημόσιο νοσοκομείο, το δημόσιο Ασκληπιείο στην υπηρεσία των κατοίκων της περιοχής.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ(Έλσα Παπαδημητρίου): Κύριε Υπουργέ, ο Κοινοβουλευτικός Εκπρόσωπος του ΛΑ.Ο.Σ. κ. Αποστολάτος, παρακαλεί να προηγηθεί υμών για λίγα λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Βεβαίως, κυρία Πρόεδρε.
      ΠΡΟΕΔΡΕΥΟΥΣΑ(Έλσα Παπαδημητρίου): Ευχαριστούμε, κύριε  Υπουργέ.
      Ο κ. Αποστολάτος έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Ευχαριστώ, κυρία Πρόεδρε. Ευχαριστώ, κύριε  Υπουργέ.
      Αυτήν την ώρα δεν θα ήθελα να κουράσω κανένα. Θα ήθελα να πω απλώς ότι ως γνωστόν, επί της αρχής του σχεδίου νόμου, ως πολιτικός φορέας, ως κόμμα, ήμασταν κατά. Επί των άρθρων όμως, θα επαναλάβω, όπως οι περισσότεροι συνάδελφοι εδώ, πλην ελαχίστων Λακεδαιμονίων, ότι επί του άρθρου 1 είμαστε σαφώς υπέρ, με την ευχή πάντα να υπάρχουν ευεργέτες, όπως υπήρξαν, όχι μόνο στην υγεία, αλλά σε κάθε τομέα του δημοσίου και κοινωνικού βίου και να βλέπουμε σήμερα Ζάππεια, Ακαδημίες, Βιβλιοθήκες και Πανεπιστήμια ακόμα,. 
      Θέλω να αναφερθώ στο συνάδελφο κ. Βρεττό –λείπει αυτήν την ώρα- που μίλησε για οικονομικό και κοινωνικό αγαθό, κάνοντας διαχωρισμό της θεώρησης της υγείας από την Κυβέρνηση και από την Αντιπολίτευση. Υπερψηφίζοντας το άρθρο 1, θέλω να πω ότι αν δεν υπάρχει το οικονομικό αγαθό, δεν υπάρχει η δυνατότης της ευεργεσίας. 
      Αυτό το λέω, γιατί έτσι θα προχωρήσω στο άρθρο 2, που αφορά τη Βούλα, το Ασκληπιείο, τον Ερυθρό Σταυρό, για τον οποίο Ερυθρό, πραγματικά δεν νομίζω ότι υπάρχει κανένας Έλληνας που δεν αναγνωρίζει την προσφορά του στο νέο ελληνικό έθνος περίπου από το 1880 τη μεγάλη κοινωνική προσφορά του ειδικά σε θέματα υγείας, πρόνοιας, φροντίδας, μέριμνας, αλληλεγγύης, φιλαλληλίας.
      Αλλά βέβαια, από τη στιγμή που ετέθη ένα τόσο μεγάλο θέμα, με αμφιλεγόμενα σημεία, με ιδιωτικά συμφέροντα, με σκοτεινά σημεία, που γι’ αυτό δεν μίλησα, θα ήθελα να πω σε άλλο συνάδελφο, ο οποίος είπε ότι κατά τη διάρκεια των συνομιλιών που είχαμε στην επιτροπή, δεν έλαβα ενεργό κριτική θέση, πως από τη στιγμή που απεσύρθη το άρθρο 4, είμαστε υπέρ αυτού του άρθρου όπως έχει τώρα.
      Στο μέλλον θα το βρούμε πάλι μπροστά μας για τους λόγους που πάρα πολλοί συνάδελφοι έχουν πει. Θέλω να πάρω την ευκαιρία από το Βήμα τούτο και να πω σαν γιατρός τριάντα χρόνια στην περιφέρεια που αντιπροσωπεύω, την Α΄ Πειραιώς και Νήσων, ότι πέραν του σημείου, αγαπητή μου Εύη και άλλοι συνάδελφοι, πέραν των Μεγάρων, η νότια Αττική, ο Πειραιάς, έχει ανάγκη κρατικού νοσοκομειακού φορέα σύγχρονου. Θέλω να πω ότι οι γυναίκες ξεκινούν από νησιά, ξεκινούν από την Κόρινθο για να φτάσουν να γεννήσουν στην Κηφισιά και στο Χαλάνδρι και πολλές δεν προλαβαίνουν. Είναι απολύτως απαραίτητο, λοιπόν, να βρεθεί η φόρμουλα να έχουμε ένα μεγάλο κρατικό νοσοκομείο στην περιοχή -δεν ξέρω ακριβώς πώς θα γίνει, δεν είναι δικός μου ο ρόλος αυτήν την ώρα- γιατί η ανάγκη είναι μεγάλη και τεράστια.
      Επίσης, θέλω να πω ότι, όσον αφορά το άρθρο 1 ότι γίνεται στο κέντρο ένα  νοσοκομείο για παιδιά με καρκίνο και αυτό βαρύνει πάρα πολύ το κέντρο, που είναι γνωστό γιατί και πώς, άκουσα στην επιτροπή τους φορείς που μίλησαν για το Ασκληπιείο Βούλας και όχι περίπου, αλλά ακριβώς κατάλαβα ότι κανείς δεν θέλει να γίνει νοσοκομείο στην περιοχή αυτή. Δεν ξέρω αν υπάρχει άλλο σημείο και άλλο μέρος, αλλά εκείνο που είναι εμφανές είναι ότι δεν υπάρχει αληθινή αλληλεγγύη και αληθινή αγάπη, γιατί δεν «δει δη χρημάτων» μόνο, «δει δε αγάπης» και καλώς ή κακώς, όπως περίπου όλοι λέμε «ναι» για την «ΕΛΠΙΔΑ», με τον ίδιο τρόπο πρέπει να πούμε «ναι», όταν χρειάζεται να γίνουν νοσοκομεία δίπλα στα σπίτια μας, με όλη τη μέριμνα που μπορούμε να λάβουμε για να προστατεύσουμε την περιοχή από την επιβάρυνση την κυκλοφοριακή και οτιδήποτε άλλο.
      Σας ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε συνάδελφε.
      Υπάρχουν οι Κοινοβουλευτικοί Εκπρόσωποι. Κύριε Υπουργέ, θέλετε να ακούσουμε τους  Κοινοβουλευτικούς Εκπροσώπους;
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ναι, κυρία Πρόεδρε.
       ΠΡΟΕΔΡΕΥΟΥΣΑ (΄Ελσα Παπαδημητρίου): Εσείς, κύριε Σκουλάκη, θέλετε να μιλήσετε τώρα ή μετά τον Υπουργό;
      ΕΜΜΑΝΟΥΗΛ ΣΚΟΥΛΑΚΗΣ: Μετά, κυρία Πρόεδρε, αφού περίμενα μέχρι τέτοια ώρα.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ορίστε, κύριε Υπουργέ, έχετε το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
    Θεώρησα ότι έπρεπε να ακούσω όλους τους συναδέλφους -δεν ήμασταν και πάρα πολλοί, επομένως δεν ήταν και πολύ κουραστικό- και μετά να τοποθετηθώ, να μιλήσουν οι Κοινοβουλευτικοί Εκπρόσωποι και εφόσον συντρέχει λόγος να απαντήσω. 
    Θεωρώ πως η συζήτηση, όπως και στην επιτροπή, ήταν εποικοδομητική, ήταν επωφελής. Βγήκαν συμπεράσματα και θετικά και αρνητικά. Με εξέπληξε το γεγονός ότι, ενώ κατά τη συζήτηση στην επιτροπή με την αρχική μου τοποθέτηση είπα ότι η πρόθεση της Κυβέρνησης είναι να δημιουργηθεί ένα νοσοκομείο στα νότια προάστια, που είναι χρόνιο αίτημα των κατοίκων της περιοχής, για να καλύψει τις ανάγκες που όλες οι πλευρές υποστηρίζουν και οι φορείς το έθεσαν κατ’ αρχήν και ότι, αν αυτό δεν διασφαλίζει πλήρως τα συμφέροντα του δημοσίου, αν δεν είναι αποτέλεσμα ευρύτερης συνεργασίας και συμφωνίας και δεν εξυπηρετεί τις ανάγκες της υγείας του ελληνικού λαού, δεν θα προχωρήσουμε, δεν ήταν αποτέλεσμα, επομένως, πίεσης και μόνον και άρνησης από την Κυβέρνηση, ήταν μία σωστή τοποθέτηση, αποτέλεσμα μιας καλής συζήτησης -θα έλεγα- που απέδειξε και κάτι άλλο, αυτό που αμφισβητείται πολλές φορές ή μόνιμα σχεδόν για αντιπολιτευτικούς λόγους, ότι οι θεσμοί λειτουργούν, ότι η επιτροπή μας και η Βουλή δεν συνεδριάζει σε κωφούς, ειλικρινά. Διαπιστώθηκε ότι υπήρχαν κάποιες υποψίες. Εγώ χαρακτήρισα σαν καχυποψία την όλη υπόθεση. Μίλησα και είπα ότι συνάδελφοι -και δικαιολογημένα- ήθελαν να βάλουν σαν τον άπιστο Θωμά «τον δάκτυλο επί τον τύπον των ήλων». Εμείς δεν το αρνηθήκαμε.
      Θα συνεχίσω την τοποθέτησή μου απ’ αυτό που είπε ο συνάδελφος κ. Αποστολάτος. Και εγώ με πίκρα διαπίστωσα ότι οι φορείς της περιοχής δεν ήθελαν και δεν θέλουν νοσοκομείο στην περιοχή τους. Προσπαθούσαν με χίλιους δυο συλλογισμούς και υπολογισμούς περί τετραγωνικών και κάλυψης και ιδιοκτησίας να μας πουν ότι δεν υπάρχει χώρος, όχι μόνο για πιθανό ιδιωτικό, αλλά ούτε για δημόσιο. Αυτή είναι η διαπίστωση και την καταλάβατε όλοι σας. Επιτρέψτε μου την έκφραση, αλλά δεν τοποθετηθήκατε, δεν το είπατε.
      Για την Κυβέρνηση αποτελεί σταθερό στόχο και επιδίωξη η δημιουργία στα νότια προάστια ενός σύγχρονου νοσοκομείου, που θα καλύπτει τις ανάγκες. Θα βρούμε τον τρόπο να το κάνουμε, γιατί έχουμε χρέος απέναντι στους κατοίκους αυτής της περιοχής, αλλά και της ευρύτερης περιοχής. Από κει και πέρα, θέσαμε τα υπόλοιπα στοιχεία που μας οδήγησαν στη νέα σύμβαση που είπαμε ότι, αν δεν διασφαλίζει τα συμφέροντα, δεν θα μπορεί να προχωρήσει και θα έρθει ξανά για συζήτηση. Αυτή είναι όλη η αλήθεια.
      Και ενώ εξαντλήθηκε το θέμα από κάθε πλευρά για «κατανάλωση», επαναλαμβάνεται και θα επαναλαμβάνεται για καιρό ακόμη. Αυτά τα πράγματα δεν οδηγούν πουθενά. Θεωρώ ότι η υγεία δεν προσφέρεται για τέτοιου είδους εκμεταλλεύσεις. Και απαντώντας σε κάποιες τοποθετήσεις συναδέλφων, αλλά και στον Πρόεδρο του ΛΑ.Ο.Σ., θα πω ότι δεν μπαίνω στη λογική και δεν θα απαντήσω περί επιχειρηματικών και λοιπών χρηματιστηριακών παιχνιδιών. Καταγγέλλοντας τη μια πλευρά, αυτομάτως ενισχύουμε την άλλη που βρίσκεται στον αντίποδα. Ούτε θα αναφερθώ σε ονόματα που ποτέ δεν αναφέρθηκα στη ζωή μου. Τον κ. Μαρτίνη τον γνώρισα την ημέρα της συνεδρίασης της επιτροπής. Συστήθηκα  και χαιρετηθήκαμε. Κανέναν άλλο δεν γνωρίζω.
      Θεωρώ, λοιπόν, ότι έχουμε υποχρέωση έτσι να τοποθετούμε τα πράγματα και έτσι να καταλήγουμε σε συμπεράσματα. Πρέπει να αποδώσουμε αυτό που δικαιούται να πάρει ο Ερυθρός Σταυρός για μια μακροχρόνια προσφορά σ’ αυτόν τον τόπο. Έζησα και μεγάλωσα σε μια περιοχή με σοβαρότατα προβλήματα, όπου τον μόνο που βλέπαμε να μπορεί να έλθει να μας κάνει την ένεση ήταν η Ερυθροσταυρίτισσα, αυτή που είχε τελειώσει τη Σχολή του Ερυθρού Σταυρού ή αυτή που με δασκάλα κάποια απ’ αυτές μάθαινε να κάνει την ένεση. 
      Το Εθνικό Σύστημα Υγείας πήρε δυο νοσοκομεία με φήμη, το Κοργιαλένειο-Μπενάκειο και το Ασκληπείο. Το ξέρει ο κ. Λαμπίρης πάρα πολύ καλά. Μικρούς μας πήγαιναν σ’ αυτά για να μας δουν. Αυτό δεν είναι προσφορά; Αυτή η προσφορά δεν πρέπει να αναγνωριστεί; Δεν έχει άλλη δραστηριότητα και άλλη συνέχεια; Και δεν μπαίνω στη λογική του πώς τοποθετείται ο καθένας από εμάς απέναντι στο α΄ ή β΄ πρόσωπο που βρίσκεται στο τιμόνι ενός οργανισμού ή ενός φορέα. Αυτό καθόλου δεν με ενδιαφέρει. Με ενδιαφέρει, όμως, το ότι έχουμε υποχρέωση αυτό να το αναγνωρίζουμε.
      Κάνατε μια κίνηση το 1985 με τη σύμβαση και την κύρωση μετά με νόμο. Ήταν λεόντεια για εκείνα τα χρονικά δεδομένα. Γιατί δεν θέλετε να το πείτε; Μπράβο σας. Προς τιμήν σας, διότι ξεκίνησε η συνεργασία. Τότε δεν ήταν λεόντεια; Τώρα είναι λεόντεια; Τα 500.000.000 τότε ξέρετε αναλογικά πού φθάνουν σήμερα; Είναι πολλά εκατομμύρια ευρώ, πολύ περισσότερα απ’ αυτά που κουβεντιάζουμε. 
      Και η σύμβαση είναι για να καλύψουμε μέχρι 5.000.000 ευρώ ασφαλιστικά χρέη, δεν χρειάζεται να το επιβεβαιώσω εγώ. Το έγγραφο που διανεμήθηκε στην επιτροπή με υπογραφή του δικού σας Υπουργού κ. Φλωρίδη το επιβεβαιώνει απόλυτα. Ουδείς το αμφισβητεί. Δεν υπάρχει καμμία αμφιβολία. Από κει και πέρα, πιθανότατα, είμαστε στο ξεκίνημα μιας δικαστικής διένεξης. Από την πλευρά του Ερυθρού Σταυρού υπάρχει η πρόταση να σταματήσουν. Και είναι λογικό να μην υπάρχει αυτή η διένεξη. Αν θέλετε και δεν διαφωνείτε σ’ αυτήν τη βάση, ψηφίστε τη σύμβαση.
      Εμείς, σαν πολιτεία, θεωρούμε ότι θα πρέπει αυτό το χρέος να το κάνουμε. Από εκεί και πέρα, υπάρχουν οι δρόμοι που μπορούν να αναδείξουν τα πράγματα ή να τα οδηγήσουν προς την αντίθετη κατεύθυνση. 
      Αυτή είναι, λοιπόν, η νέα σύμβαση του Ελληνικού Ερυθρού Σταυρού με το ελληνικό δημόσιο που επικαιροποιεί την προηγούμενη σύμβαση και συνεχίζει να ισχύει το ίδιο καθεστώς χρήσης, ιδιοκτησίας, πρωτοβουλιών, σχέσεων εργασίας που υπήρχαν με τη σύμβαση του 1985 και έρχονται σε απόλυτη συμφωνία με τη σημερινή σύμβαση. 
      Να έρθω στην πρώτη σύμβαση, διότι θεωρώ ότι το θέμα έχει καλυφθεί πλήρως και δεν υπάρχουν περιθώρια, μόνο υπερβολική καχυποψία ή σκέψεις που πιθανά να οδηγήσουν κάποιους σε άλλα συμπεράσματα και μόνο για μικροκομματική εκμετάλλευση. 
      Πρώτη σύμβαση με το Σωματείο «ΕΛΠΙΔΑ». Και εδώ, ανεξάρτητα αν συμφωνεί ή διαφωνεί κανείς με τον τρόπο που η πολιτεία παρακολουθεί το όλο θέμα των δωρεών, των ενισχύσεων, των ευεργεσιών, μπορεί να έχει κάποια στοιχεία, τα οποία έχουμε χρέος να τα εξετάσουμε. Θα επανέλθω. 
      Δεν μπορεί, όμως, να μην αναγνωρίσουμε ότι η πρωτοβουλία του Σωματείου «ΕΛΠΙΔΑ» αποτελεί μια κίνηση υπερβολικής αγάπης που δίνει ελπίδα, που δίνει κουράγιο σ’ όλα αυτά τα παιδιά που έτυχε να δεχθούν αυτό το χτύπημα και μαζί και στις οικογένειες που συμπάσχουν. Είναι αδιανόητο να μιλάμε για φιλέτα του προαύλιου χώρου του Νοσοκομείου Αγία Σοφία. Σ’ αυτή τη γειτονιά έζησα περισσότερα από δεκαπέντε χρόνια. Πού να πουληθούν αυτά τα φιλέτα του Νοσοκομείου Αγία Σοφία, κύριοι συνάδελφοι; Πείτε μου. 
      Ποιες άλλες δικαιολογίες υπάρχουν για να βρούμε άλλοθι ότι εκεί δεν θα έπρεπε να γίνει –αλλά το ψηφίζουμε- ότι δεν μπορεί να γίνει ένα καινούργιο οικολογικό νοσοκομείο παίδων. Δεν είναι νοσοκομείο, κύριε Λαμπίρη, και το ξέρετε πολύ καλά. Και επί των ημερών σας ξεκίνησε η σκέψη αυτή, όταν ήσασταν στο Κ.Ε.Σ.Υ.. 
      Από τότε άρχισε να κουβεντιάζεται -και δεν είδα διαφορετική τοποθέτηση και εκτίμηση- μια οργανωμένη μονάδα εκατό, περίπου, κρεβατιών μέσα σ’ ένα χώρο που περιβάλλεται από τι; Από δύο υπερσύγχρονα –από πλευράς εξοπλισμού και προσωπικού- νοσοκομεία παίδων, που καλύπτουν όλες τις ανάγκες της ευρύτερης περιοχής, χωρίς να παραιτούμαστε από το στόχο ότι θα πρέπει και στη βόρειο Ελλάδα να προχωρήσουμε σε αντίστοιχη κατασκευή. Βεβαίως είναι στους σχεδιασμούς μας και στις προτεραιότητές μας. Δεν σας είδαμε ποτέ να κινείστε προς αυτή την κατεύθυνση. Δεν αναφέρομαι σε εσάς προσωπικά. 
      Με την πρώτη σύμβαση διασφαλίζονται τα συμφέροντα του δημοσίου απόλυτα. Αλίμονο, αν τιμής ένεκεν δεν θα συμμετείχε στο διοικητικό συμβούλιο του νοσοκομείου, μόνο με λόγο και όχι με ψήφο, όταν κουβεντιάζονται θέματα που αφορούν την ογκολογική μονάδα, που κάποιος εκπρόσωπος του φορέα δώρισε. Πουθενά δεν συμβαίνει αυτό. Παντού είναι ευπρόσδεκτοι, γιατί μπορούν να κάνουν –και ξέρουν τα θέματα πολύ καλύτερα- τις απαραίτητες προτάσεις. Βάζουμε και εξαιρέσεις, που δεν μπορούν ούτε καν να συμμετέχουν στις συνεδριάσεις. 
      Όσον αφορά το προσωπικό και άλλα θέματα που έχουν να κάνουν με την οργάνωση και τις προμήθειες, όλα ξεκαθαρίζονται. Αν θέλετε, έχουμε και υποχρέωση να προκαλέσουμε και μια συζήτηση –και πιστεύω ότι έχει ωριμάσει ο χρόνος- γύρω από το καθεστώς που πρέπει να διέπει τις ευεργεσίες, τις δωρεές, τις προσφορές. 
      Είμαι ο τελευταίος που θα το αρνηθεί. Έχω ιδιαίτερη ευαισθησία σαν Ηπειρώτης απέναντι σ’ αυτά τα θέματα. Και σαν Βουλευτής είχα κινήσει διαδικασία για τον έλεγχο διαφόρων κληροδοτημάτων μαζί με άλλους συναδέλφους. Μπορούμε, λοιπόν, να πάρουμε πρωτοβουλίες και να μη μένουμε μόνο στα λόγια. 
      Θεωρώ, λοιπόν, ότι όπως έχουν καταλήξει σήμερα και οι δύο συμβάσεις, δεν αφήνουν περιθώρια για παρερμηνείες. Ο καθένας –ο φίλος μου κ. Σκουλάκης κουνάει το κεφάλι του- θα πει αυτά που πρέπει να πει, διότι έτσι επιβάλλεται.
Θα μου επιτρέψετε όμως να σας πω ότι απ’ όλους στις κατ’ ιδίαν συζητήσεις, με την παρουσία κάποιων ασφαλιστικών δικλίδων που πιθανότατα να χρειάζονταν, αλλά φραστικές διορθώσεις δεν θα μπορούσαν να γίνουν και το ξέρετε, δεν θα υπήρχαν αντιρρήσεις για την ψήφιση των συμβάσεων. Και αυτό να το ομολογήσουμε και να το ομολογήσετε όλοι.
      Θα ήθελα να κάνω κάποια μικρή αναφορά, γιατί ο χρόνος περνάει, σε ορισμένες τροπολογίες. Ακούστηκαν υπερβολές. 
      Όσον αφορά το θέμα των επικουρικών γιατρών: Δεν είναι δική μας εφεύρεση, κύριε Λαμπίρη, οι επικουρικοί γιατροί. Εσείς, με πρόταση από το ΚΕ.Σ.Υ. όταν ήσασταν πρόεδρος, το φέρατε. 
      ΗΛΙΑΣ ΛΑΜΠΙΡΗΣ: Όχι. Άλλαξε το νόημα με παρερμηνεύσατε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σήμερα, σας παρακαλώ πάρα πολύ, έχετε να μας προτείνετε κάποιους επικουρικούς γιατρούς για να τους διορίσουμε, διότι πολλές μονάδες υγείας έχουν πρόβλημα, μέχρις ότου αναθεωρήσουμε τη διαδικασία κρίσης και πρόσληψης των γιατρών, την οποία έχουμε επιταχύνει θεαματικά -γιατί μας έρχεται με πολλά, πάρα πολλά ελαττώματα και η εμπειρία αυτό το απέδειξε- ώστε  να μπορέσουμε να καλύψουμε τα κενά; Δεν είναι κανείς υπέρ των επικουρικών γιατρών. Δεν επιτρέπεται όμως να λέμε και υπερβολές, όπως ότι δίνουμε τη δυνατότητα σε γιατρούς οι οποίοι δεν έχουν ειδικευθεί, οι οποίοι δεν έχουν τη δυνατότητα να αντεπεξέλθουν στα καθήκοντά τους να διοριστούν σαν επικουρικοί γιατροί. Είναι αληθές αυτό; Ο ίδιος επικουρικός γιατρός με τα ίδια προσόντα αύριο καταλαμβάνει θέση επιμελητού Β΄. Δεν είναι έτσι, κύριε Σκουλάκη; Ακριβώς έτσι είναι. Επομένως να μην λέμε πράγματα για να μένουν εντυπώσεις. 
      Δεν είναι δυνατόν να ανατρέξουμε στο χρόνο, για να βρούμε και να απαντήσουμε σε όλα όσα ακούστηκαν, όπως ότι υποβαθμίζεται συνειδητά το «Ασκληπιείο» της Βούλας, για να μπορέσει μετά να έρθει ως ώριμο φρούτο η σύμβαση, η οποία υποτίθεται ότι ετοιμάζεται. Πού υποβαθμίζεται, κύριοι συνάδελφοι, όταν η μεγαλύτερη παρέμβαση προς την κατεύθυνση κλεισίματος κρεβατιών έγινε τη διετία ’99-2000; Διακόσια ογδόντα κρεβάτια κλείσατε τότε. Ναι μεν υπήρχαν οι σεισμοί και οι καταστροφές, όμως από εκεί και πέρα τι κάνατε τα υπόλοιπα πέντε χρόνια για να τα φτιάξετε; 
      Κι ερχόμαστε εμείς, που λέτε ότι τίποτα δεν κάναμε, να δώσουμε φέτος -αναφέρομαι στους τελευταίους λογαριασμούς, γιατί αυτά πήρα την τελευταία στιγμή- τρία διακόσια από το Πρόγραμμα Δημοσίων Επενδύσεων για το δεύτερο όροφο του κεντρικού κτηρίου, ο οποίος παραμένει κλεισμένος, 600.000 ευρώ  από το Πρόγραμμα Δημοσίων Επενδύσεων για την κατασκευή αποχετευτικών έργων, για τα όμβρια ύδατα και για το χώρο του πάρκινγκ, 700.000 ευρώ επιπροσθέτως για την προμήθεια ψηφιακού στεφανιογράφου, άλλες 240.000 για την προμήθεια μηχανήματος λέιζερ ώστε να χρησιμοποιηθεί από την Ουρολογική Κλινική για τις νέες μεθόδους εξάχνωσης του προστάτη. Για την Οφθαλμολογική Κλινική άλλες 160.000 ευρώ για την προμήθεια μηχανήματος λέιζερ.
      Να σας αναφέρω για το προσωπικό, που λέτε ότι γίνεται συνειδητή προσπάθεια απαξίωσης και θέλετε να μείνουν αναπάντητα, για να μένουν οι εντυπώσεις; Το 2007 έγιναν εξήντα προσλήψεις μόνο νοσηλευτικού προσωπικού και είκοσι εφτά θέσεις γιατρών κλάδου Ε.Σ.Υ. βρίσκονται τώρα στην τελική φάση διαδικασίας επιλογής και κρίσης. 
      Από τις έντεκα χειρουργικές κλίνες που υπήρχαν και δεν λειτούργησαν ποτέ – και το ξέρετε πολύ καλά- λειτουργούν σήμερα οι εφτά, με το νέο προσωπικό, με το οποίο από τους κυλιόμενους πίνακες που εμείς, σε συνεργασία με το Α.Σ.Ε.Π. προχωράμε, θα στελεχωθούν ώστε μέχρι το τέλος του χρόνου-αρχές του επόμενου να μπορούμε και δύο ακόμα απ’ αυτά τα κρεβάτια και τις κλίνες να τις λειτουργήσουμε. Από πού, λοιπόν, βγάζετε το συμπέρασμα ότι όλα αυτά είναι μια συνειδητή προσπάθεια;
      Να σας θυμίσω και κάτι άλλο, επειδή ασχολούμαι και τα ξέρω αρκετά καλά τα θέματα αυτά; Ξέρετε πότε αρχίζει η αναστροφή των δαπανών δημόσιων-ιδιωτικών, εις βάρος των δημοσίων και υπέρ των ιδιωτικών; Τα κρίσιμα χρόνια είναι ’86, ’87, ’88, όπου αρχίζει μετά σιγά-σιγά να γίνεται η μεγάλη αναστροφή. Όλα τα προηγούμενα χρόνια στην πορεία της μεταπολεμικής Ελλάδας δεν ήταν έτσι τα πράγματα και με ένα σύστημα πρωτοβάθμιας φροντίδας ανύπαρκτο και με ένα σύστημα δευτεροβάθμιας όπως αυτό λειτουργούσε. Τότε οργανώθηκαν τα μεγάλα συγκροτήματα και το ξέρετε πολύ καλά. Ποιων είναι, λοιπόν, η συνειδητή προσπάθεια, δική μας ή κάποιων άλλων; 
      Ευχαριστώ πολύ, κυρία Πρόεδρε, και με συγχωρείτε αν ο τόνος της φωνής μου ήταν λίγο περισσότερο έντονος απ’ αυτόν που επιβάλλεται σ’ αυτές τις περιπτώσεις. Έχω τη βεβαιότητα ειλικρινά μέσα μου ότι υπήρξε απόλυτη ισορροπία ανάμεσα στο συναίσθημα και στη λογική σ’ αυτά που έλεγα και ίσως με έναν τρόπο περισσότερο πειστικό θέλησα να τα πω, κυρία Πρόεδρε.
      Ευχαριστώ πάρα πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Υπουργέ. Συμβάλατε και στην οικονομία του χρόνου. 
      ΗΛΙΑΣ ΛΑΜΠΙΡΗΣ: Κυρία Πρόεδρε, θα ήθελα το λόγο επί προσωπικού. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ να τηρήσουμε τη διαδικασία. 
      Πριν δώσω το λόγο στον κ. Σκουλάκη, θα ήθελα να τον ρωτήσω πόσο χρόνο χρειάζεται. Θα συνδράμετε, κύριε Σκουλάκη, στην οικονομία του χρόνου; 
      ΕΜΜΑΝΟΥΗΛ ΣΚΟΥΛΑΚΗΣ: Θα δούμε. Θα πάρω ό,τι χρόνο δικαιούμαι  και αν πω αυτά που προτίθεμαι να πω, θα ολοκληρώσω. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, αγαπητοί συνάδελφοι, προχθές μετά τις τρεις συνεδριάσεις της Επιτροπής Κοινωνικών Υποθέσεων με πήρε τηλέφωνο ένας φίλος μου δημοσιογράφος. Μου είπε «διαβάζω τα Πρακτικά και δεν κατάλαβα πάρα πολλά πράγματα και τι έγινε στην επιτροπή». Με ρώτησε γιατί φωνάζαμε και έθεσε και διάφορα άλλα ερωτήματα. 
      Μετά την εξέλιξη της τελευταίας συνεδρίασης σήμερα με ξαναπήρε τηλέφωνο και μου είπε «καλά, αφού στην πρώτη σύμβαση συμφωνείτε, τη δεύτερη δεν έχει πια νόημα να την καταπολεμάτε και να την καταψηφίζετε, αφού απεσύρθη το άρθρο 4 και η παράγραφος 5 του άλλου άρθρου, κανονικά πρέπει να την ψηφίσετε». Με ρώτησε γιατί μιλάμε τόσο, γιατί φωνάζουμε κ.λπ.. 
      Του απάντησα ότι αυτό γίνεται για δύο λόγους: Πρώτον, γιατί αυτή η διαδικασία, η διήμερη ενασχόληση της επιτροπής με δύο συμβάσεις –που συνήθως ψηφίζονται και χωρίς αλλαγές- είναι νίκη του κοινοβουλευτισμού, νίκη της τεκμηριωμένης αντιπολίτευσης. Δεύτερον, γιατί αυτή η συζήτηση έβγαλε στην επιφάνεια τη φιλοσοφία της Κυβέρνησης πάνω στη δημόσια υγεία. 
      «Νομίζω ότι επειδή πρόκειται για θέματα συμβάσεων, δεν υπάρχει λόγος πρόσκλησης φορέων, όπως εφαρμόζουμε άλλες φορές και νομίζω ότι το νομοσχέδιο μπορεί να συζητηθεί σήμερα και επί της αρχής και επί των άρθρων και να ολοκληρωθεί σήμερα.» -Πρόεδρος της Επιτροπής Κοινωνικών Υποθέσεων. Έτσι άνοιξε τη συνεδρίαση! 
      Τότε το ΠΑ.ΣΟ.Κ έβαλε θέμα, γιατί κατάφερε μέσα στο Σαββατοκύριακο να διαβάσει τις συμβάσεις, να δει ότι πρέπει να συζητηθούν σε βάθος αυτά τα πράγματα. Ζητήσαμε ακρόαση φορέων. Ζητήσαμε να έρθουν οι κοινωνικοί φορείς, δήμος, νομαρχία, εργαζόμενοι, ο Ελληνικός Ερυθρός Σταυρός και άλλοι φορείς. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )  
      Το Προεδρείο απεδέχθη. Ήρθαν οι κοινωνικοί φορείς, ήρθαν οι εκπρόσωποι, τους ακούσαμε. Ο Υπουργός άκουσε αυτά που είπαμε εμείς και αυτά που είπαν οι φορείς. Απέσυρε το επίμαχο άρθρο, για το οποίο υπήρχαν οι μεγάλες αντιρρήσεις και έτσι φτάσαμε εδώ που φτάσαμε, για να συζητούμε μετά από μια διαδικασία στην επιτροπή, η οποία είχε μια κατάληξη που όλοι θέλαμε. 
      Γι’ αυτό, κύριε Υπουργέ, συμφωνώ μ΄ αυτά που είπατε, όμως αυτό έδειξε αυτή η διαδικασία, ότι πράγματι η Βουλή μπορεί να προσφέρει πολλά πράγματα, όταν υπάρχει αμοιβαία κατανόηση και υπάρχουν ανοιχτά αυτιά. 
      Κύριε Υπουργέ, τι βγήκε απ’ αυτή τη συζήτηση; Βγήκε κάτι απλό, ότι εσείς επιμένετε στη βασική σας αρχή που λέει ότι κοινωνική πολιτική δεν γίνεται με δανεικά, κοινωνική πολιτική γίνεται από το περίσσευμα του εθνικού πλούτου. Αυτές ήταν –και είναι- οι βασικές σας αρχές και το κάνετε πράξη. Και μια που δεν υπάρχει πολύ περίσσευμα, να βρούμε τρόπο μέσα από τον ιδιωτικό τομέα, από συλλογικούς φορείς, από φιλανθρωπικά σωματεία!
      Επειδή, κύριε Υπουργέ μου, είπατε κάποια πράγματα που δεν ισχύουν, παραδείγματος χάρη, για την εκτίναξη των ιδιωτικών δαπανών, θα σας καταθέσω, για την υποχρηματοδότηση του συστήματος που συνειδητά κάνετε όλη αυτή την περίοδο, αυτά τα τέσσερα χρόνια, τον τελευταίο πίνακα του Ο.Ο.Σ.Α. που βγήκε πριν από δέκα μέρες!
      Τι λέει ο πίνακας του Ο.Ο.Σ.Α.; Ότι οι δαπάνες για τη δημόσια υγεία στην Ελλάδα αγγίζουν μόνο το 43%. Το 57% είναι ιδιωτικές δαπάνες. Αυτή είναι η απάντηση του Ο.Ο.Σ.Α., εκτός αν δεν αναγνωρίζετε αυτόν τον Οργανισμό, για τις δαπάνες υγείας στη χώρα μας.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Λάθος κάνετε.
      ΕΜΜΑΝΟΥΗΛ ΣΚΟΥΛΑΚΗΣ: Ορίστε;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Σκουλάκη, δεν καταλάβατε.
      ΕΜΜΑΝΟΥΗΛ ΣΚΟΥΛΑΚΗΣ: Είπατε για την εκτίναξη των ιδιωτικών δαπανών επί των ημερών μας.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είπα ότι αρχίζει η αναστροφή.
      ΕΜΜΑΝΟΥΗΛ ΣΚΟΥΛΑΚΗΣ: Εντάξει, αλλά ιδού, την επόμενη συνεδρίαση θα σας φέρω τα στοιχεία για πριν τέσσερα χρόνια, να δείτε πόσο διαφορετικά ήταν.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεύτερον, υπάρχει υποστελέχωση του συστήματος. Αυτός είναι ο πίνακας που πραγματικά αποδεικνύει ποια είναι η πολιτική σας βούληση και η πολιτική σας.
      Θα πω για τα έτη 2004, 2005, 2006, 2007, 2008: Προβλέπονται 100.000.000 ευρώ στον προϋπολογισμό του 2004 για προσλήψεις, 70.000.000 ευρώ για το 2005, 30.000.000 ευρώ για το 2006, 10.000.000 ευρώ για το 2007, 10.000.000 ευρώ για το 2008. Σχετικά με το τι λέτε εσείς κάθε μέρα για προσλήψεις, αυτό είναι ιστορίες για αγρίους. Με 10.000.000 ευρώ, μπορείτε να προσλάβετε μόνο επτακόσιους μόνιμους υπαλλήλους σε όλη την Ελλάδα, για όλες τις υπηρεσίες υγείας. Σταματήστε να τα βάζετε κάθε τόσο με το Α.Σ.Ε.Π.. Εσείς τα βάζετε με το Α.Σ.Ε.Π., λες και σας φταίει το Α.Σ.Ε.Π..
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πάμε παρακάτω τώρα. Τι έγινε στην επιτροπή; Συζητήσαμε τις δύο συμβάσεις. Σχετικά με την πρώτη σύμβαση, για την οποία κανείς μας δεν έχει αντίρρηση, είπαμε ότι συμφωνούμε. Εγώ θέλω να εκφράσω μια ευχή, γιατί, για οικονομία χρόνου, πρέπει να πω ελάχιστα γι΄ αυτή τη σύμβαση. Σας είπα ότι συμφωνούμε, την ψηφίζουμε. Δεν είμαστε αντίθετοι. Όμως, να σας πω κάτι; Παίζετε επικοινωνιακά με τα θέματα της υγείας. Δεν ασχολείστε επί της ουσίας.
      Εγώ δεν θα ξεχάσω, κύριε Υπουργέ, το βράδυ εκείνο του τηλεμαραθωνίου  -που καλώς έγινε και καλά κάνουνε τα σωματεία και κάνουν μαραθώνιους και εράνους και παίρνουν αυτές τις πρωτοβουλίες- που βγήκε ο Υπουργός, ο κ. Αβραμόπουλος και ενεχείρισε επιταγή 1.000.000 ευρώ, την οποία του παρέδωσε ο Πρόεδρος του Ελληνικού Ερυθρού Σταυρού και την παρέδωσε το βράδυ εκείνο στον τηλεμαραθώνιο.
      Πολιτική είναι αυτή, δηλαδή, η εύκολη λύση να δίνουμε χρήματα των άλλων, να είμαστε καλοί. Ξέρετε τι θέλω εγώ από δω και πέρα; Να εφαρμοστεί ένθεν και ένθεν η σύμβαση σωστά. Είμαι σίγουρος ότι το Σωματείο «ΕΛΠΙΔΑ» θα κατασκευάσει το νοσοκομείο σε τριάντα έξι μήνες, όπως προβλέπεται και θα το εξοπλίσει. Δεν είμαι καθόλου σίγουρος εάν το Υπουργείο θα ανταποκριθεί στις υποχρεώσεις του, με την τακτική την οποία ακολουθείτε. Τότε θα είναι άλλη κυβέρνηση πιστεύω και άλλος Υπουργός.
      Εν πάση περιπτώσει, γιατί το λέω αυτό; Έψαξα σήμερα, κύριοι συνάδελφοι. Είχα πάει πριν δύο χρόνια στο Νοσοκομείο Αγλαΐα Κυριακού και είχα μάθει ότι υπάρχει ένα τέλειο Ακτινοθεραπευτικό, τελειωμένο από το 2004. Διορίστηκε διευθυντής. Υπάρχει ακτινοθεραπευτής παίδων, διορισμένος τρία τέσσερα χρόνια και όμως, σήμερα, ψάχνοντας στο Υπουργείο και Υγείας και Εμπορίου, μου είπαν ότι δεν ξέρουν πού βρίσκεται ο διαγωνισμός για την προμήθεια του εξοπλισμού. Το ίδιο έχει γίνει και με το διευθυντή της Πυρηνικής Ιατρικής. Και μιλάμε για ειδικότητες που αναφέρονται σε παιδιά, αγαπητέ κύριε Υπουργέ.
      Εν πάση περιπτώσει, ευχόμαστε να βοηθήσει το Υπουργείο και η πολιτεία όσο μπορεί, να μην παρεμβάλλει γραφειοκρατικές δυσκολίες εκεί, να τελειώσει γρήγορα. Το έχει ανάγκη ο τόπος μας, παρά το ότι εξέφρασαν δικαιολογημένες ενστάσεις για την υπερσυγκέντρωση των εκατόν δέκα κρεβατιών εκεί. Εν πάση περιπτώσει, αυτό δεν είναι πρόβλημα. Μακάρι να ξεκινήσει γρήγορα.
      Έρχομαι στη δεύτερη, την επίμαχη σύμβαση, την τροποποίηση της σύμβασης του Ελληνικού Ερυθρού Σταυρού με το δημόσιο, η οποία δεν καταλάβαμε γιατί ξεκίνησε αναιτίως, ποιος την προκάλεσε.
      Εσείς την προκαλέσατε, κύριε Υπουργέ, γιατί βρήκατε αυτά τα σχέδια του Ελληνικού Ερυθρού Σταυρού. Και καλά κάνει ο Ερυθρός Σταυρός και κάνει σχέδια και καλά κάνει και διεκδικεί. Εσείς σαν πολιτεία, σαν πολιτική ηγεσία τι κάνατε; Και δεν αναφέρομαι προσωπικά σε εσάς.
      Έχω εδώ τρεις ανακοινώσεις της ιδιωτικής εταιρείας που είναι εισηγμένη στο Χρηματιστήριο και ενημερώνει –θα καταθέσω στα Πρακτικά αυτές τις τρεις ενημερώσεις- και από την ενημέρωση φαίνεται ότι ο Ερυθρός Σταυρός διαβεβαιώνει την MARFIN και στο πίσω μέρος του κεφαλιού του έχει διαβεβαιώσεις του Υπουργείου να προχωρήσει. Και υπάρχει αυτή η σύμβαση μεταξύ MARFIN και Ερυθρού Σταυρού που είχε την έγκριση του Υπουργού Υγείας. Αυτή είναι η αλήθεια. Τα καταθέτω. 
      (Στο σημείο αυτό ο Βουλευτής κ. Εμμανουήλ Σκουλάκης                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και εδώ είναι το δελτίο Τύπου το οποίο το λέει καθαρά. Το καταθέτω και αυτό στα Πρακτικά.
      (Στο σημείο αυτό ο Βουλευτής κ. Εμμανουήλ Σκουλάκης                        καταθέτει για τα Πρακτικά το προαναφερθέν δελτίο Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όταν ξεσηκώθηκαν οι φορείς, ξεσηκώθηκε ο δήμος με ομόφωνη απόφασή του, επαναστάτησαν οι άνθρωποι, οι εργαζόμενοι με ομόφωνη απόφασή τους είπαν «όχι», η νομαρχία με ομόφωνη απόφαση του νομαρχιακού συμβουλίου είπε «όχι», η Μητρόπολη είπε «όχι», δεν υπήρχε ούτε ένας σύλλογος της περιοχής να πει «ναι», σταμάτησε η διαδικασία και εφευρέθηκε αυτή η καινούργια διαδικασία, να έρθει τώρα μια τροποποίηση του ν. 1821/88 που κύρωσε τη σύμβαση του 1985 και προέβλεπε δύο πράγματα:
      Πρώτον, ο Ερυθρός Σταυρός να χρηματοδοτηθεί εφάπαξ με 5.000.000 ευρώ. 
      Δεύτερον, όσον αφορά τα οικονομικά, να επιχορηγείται ετησίως με 12.000.000 ευρώ, συν 2% αύξηση, πέραν του πληθωρισμού. 
      Και προέβλεπε και κάτι άλλο το άρθρο 4. Όταν ζητηθεί από τον Ερυθρό Σταυρό η κατασκευή νέου νοσοκομείου από πλευράς πολιτείας, να ανταποκριθεί ο Ερυθρός Σταυρός σ’ αυτό το αίτημα. Τι νοσοκομείο;  Μεγάλο; Μικρό; Πόσο; Πώς; Τίποτα. Και έλεγε εκεί το δεύτερο άρθρο ότι μπορεί να αξιοποιηθεί ο χώρος που υπάρχει εκεί, πέραν των κτηρίων, για υπηρεσίες υγείας.
      Αυτά ήταν τα δύο πονηρά πράγματα τα οποία μας οδήγησαν να κάνουμε αυτό που κάναμε, να πάρει ο Υπουργός πίσω το άρθρο 4 ολόκληρο και την άλλη παράγραφο. Και έρχονται σήμερα εδώ κάποιοι και μας λένε «γιατί δεν το ψηφίζετε;» 
      Πρώτον, δεν μας φέρατε τα στοιχεία. Εγώ πιστεύω τον Πρόεδρο του Ερυθρού Σταυρού και εσάς. Σας είπαμε να μας φέρετε τα στοιχεία. Τα 5.000.000 είπατε ότι αποδεικνύονται. Και είναι τόσα από τότε και δεν αυξήθηκαν; Πάει καλά. 
      ΠΑΝΟΣ ΠΑΝΑΓΙΩΤΟΠΟΥΛΟΣ:  Δηλαδή, ποια είναι τα χρέη; 
      ΕΜΜΑΝΟΥΗΛ ΣΚΟΥΛΑΚΗΣ: Σας παρακαλώ, κύριε Παναγιωτόπουλε.
      Φέρτε μας τα αποδεικτικά στοιχεία όλων των χρηματοδοτήσεων του Υπουργείου προς τον Ερυθρό Σταυρό από το 1985 μέχρι σήμερα. Υπάρχει η Διεύθυνση Οικονομικών στο Υγεία. Δεν μπορεί να μας βγάλει ένα αντίγραφο; Εγώ τουλάχιστον τα έξι χρόνια που ήμουν εκεί, μαζί με τον κ. Γείτονα, μαζί με τον κ. Κρεμαστινό, ξέρω ότι τα παρακολουθούσαμε αυτά τα πράγματα. Γιατί δεν μας φέρατε τα στοιχεία; 
      Είπε ο κ. Μαρτίνης, «εμένα το δημόσιο μου χρωστάει 52.000.000 ευρώ». Αντιλαμβάνεστε τι νούμερο είναι αυτό; Είναι τεράστιο. Και αν είναι έτσι, δεν έχει δίκιο ο άνθρωπος; Είναι η πολιτεία εν αδίκω και δεν μας φέρνετε τα στοιχεία; 
      Κύριε Υπουργέ, εμείς ψηφίζουμε την πρώτη σύμβαση και ευχόμαστε να περπατήσει ό,τι ψηφίζεται.
      Δεύτερον, καταψηφίζουμε τη δεύτερη σύμβαση, γιατί κατά την άποψή μας δεν χρειαζόταν να έρθει καθόλου. Σήμερα έπρεπε να φέρετε μόνο τη μία σύμβαση. Η άλλη σύμβαση δεν χρειάζεται. Προβλέπονται από το νόμο αυτά τα χρήματα στον Ερυθρό Σταυρό; Μάλιστα. Τότε να τα πάρει, να τα διεκδικήσει, αλλά δεν είναι ανάγκη να κάνει δικαστήρια. Αν προβλέπονται από το νόμο και είναι η πολιτεία υποχρεωμένη να τα δώσει, να τα δώσει και να μη φέρει σύμβαση.
      Και μέχρι την Τρίτη, κύριε Υπουργέ, που θα συζητήσουμε τα άρθρα –και επειδή τελικά υπήρξε θόρυβος όσον αφορά τις κλινικές, τις άδειες, τις ανακλήσεις, τις επαναχορηγήσεις- σας παρακαλώ πάρα πολύ να φέρετε ποιες κλινικές ακριβώς αφορά, για να καταλάβουμε και εμείς τι συζητάμε και τι θα ψηφίσουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα να πω δύο κουβέντες για τους επικουρικούς. Κύριε Υπουργέ, σας είπα και προχθές ότι εμείς τον ψηφίσαμε. Ο ν. 2519 είναι νόμος δικός μας. Ήταν λύτρωση για τη χώρα τότε, αλλά τον ψηφίσαμε για ορεινές, δυσπρόσιτες νησιωτικές περιοχές, μετά από άγονες προκηρύξεις, και σώσαμε τα νησιά και τις ορεινές περιοχές. Εσείς το πήγατε σε όλη την Ελλάδα, τους διορίζατε στο Λεκανοπέδιο και τη Θεσσαλονίκη και να, τα αποτελέσματα. Ακυρώσατε αυτή τη διάταξη και τώρα τη φέρνετε πάλι. Είναι λάθος. Να δούμε με ποιες δικλίδες θα το περάσουμε επί των άρθρων.   
      Και να κλείσω, λέγοντας πού καταλήγει όλη αυτή η ιστορία για τον Ερυθρό Σταυρό. Πρώτον, να πάρει διά νόμου ο Ερυθρός Σταυρός αυτά που δικαιούται. Αν είναι δυνατόν, λοιπόν, φέρτε μας τα στοιχεία για την Τρίτη. Καλώς να τα πάρει. Αν τα δικαιούται, να τα πάρει. Δεν φταίει ο Ερυθρός. Ο Ερυθρός έχει προσφέρει πολλά. Όμως, μ’ αυτή την τακτική, γινόμαστε και εμείς καχύποπτοι, όπως είπατε και εσείς, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε. 
      Δεύτερον, κύριε Υπουργέ, εγώ δεσμεύομαι προσωπικά και για την παράταξή μου ότι θα δώσουμε μάχη σε όλα τα επίπεδα να φτιαχτεί νοσοκομείο στην περιοχή. Διότι, έτσι όπως εξελίσσονται τα πράγματα, δεν λέμε τίποτα για το νοσοκομείο. Η περιοχή στενάζει, η περιοχή το έχει απόλυτη ανάγκη και θα πάρουμε πρωτοβουλία προς την περιφέρεια, προς τη νομαρχία, προς το δήμο, προς τους τοπικούς φορείς και συνολικά στην Κυβέρνηση να βρείτε τρόπο –στην περίπτωση που δεν είναι επιλέξιμες οι δαπάνες, κύριε Υπουργέ, από το Δ΄ Κοινοτικό Πλαίσιο Στήριξης για την κατασκευή νοσοκομείων- να πιέσετε και εσείς, όπως κάναμε και εμείς το 1994 και πέρασαν όλες οι δαπάνες κατασκευής νοσοκομείων και βάλαμε στο Β΄ Κοινοτικό Πλαίσιο Στήριξης δεκαέξι νοσοκομεία, τα περισσότερα εκ των οποίων κατασκευάστηκαν και λειτουργούν σήμερα. 
      Προς αυτή την κατεύθυνση, θα μας βρείτε συμμάχους και θα αγωνιστούμε να γίνει νοσοκομείο στην περιοχή. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα επτά μαθητές και μαθήτριες και τρεις συνοδοί-καθηγητές από το Πειραματικό Γυμνάσιο Καλαμάτας.
      Η Βουλή τους καλωσορίζει και τους εύχεται «καλές σπουδές».	
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος, με την παράκληση να περιοριστούμε στο δεκαπεντάλεπτο, δεδομένου ότι πλησιάζουμε τις έξι-επτά ώρες συνεδρίαση. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, παρακολούθησα το μεγαλύτερο μέρος της σημερινής συνεδρίασης και όχι τόσο με τη φυσική μου παρουσία εντός της Αίθουσας, αλλά από το κλειστό κύκλωμα, γιατί έπρεπε να διεκπεραιώσω κάποιες δουλειές που αφορούν τα καθήκοντά μου από το γραφείο μου μέσα στη Βουλή. 
      Αυτό, λοιπόν, που μου έκανε εντύπωση ήταν ότι απ’ όλους τους αγορητές ή, αν θέλετε, τους περισσότερους -για να μην αδικήσω κάποιον- που πήραν το λόγο, μεταξύ των οποίων εξέχουσες προσωπικότητες του πολιτικού και ιατρικού κόσμου, διατυπώθηκαν απόψεις οι οποίες είχαν έναν κοινό παρανομαστή. Και επιτρέψτε μου να πω ότι αυτό με ενόχλησε, γιατί τιμώ τους συναδέλφους Βουλευτές, και από τα έδρανα της Αξιωματικής ή της Ελάσσονος Αντιπολίτευσης, τόσο για τον κοινοβουλευτικό, κυβερνητικό και πολιτικό τους βίο -ασχέτως αν διαφωνώ σε πολλά- αλλά και για την επιστημονική τους επάρκεια και για την επαγγελματική τους δραστηριότητα εκτός Κοινοβουλίου. 
      Μου έκανε, λοιπόν, εντύπωση ότι σ΄ όλες αυτές τις απόψεις υπήρξε ένας κοινός παρανομαστής, μία διάχυτη καχυποψία με την έννοια τού τι πάει να κάνει η Κυβέρνηση. Ακούστηκαν απόψεις, όπως γιατί ο κ. Μελάς, ο Πρόεδρος της Επιτροπής Κοινωνικών Υποθέσεων και διακεκριμένος συνάδελφός σας κοινοβουλευτικός, πολιτικός, αλλά και επιστήμων ιατρός, προσπάθησε να περιορίσει την ακρόαση των κοινωνικών φορέων, αλλά και τι συμβαίνει με τον Υπουργό που δεν είναι παρών. 
    Κυρίες και κύριοι συνάδελφοι, θεωρώ ότι αυτού του είδους οι υπαινιγμοί σάς αδικούν. Αδικούν και την προσωπική σας ιστορία και την κοινοβουλευτική σας ιστορία και τις επιστημονικές ιατρικές σας περγαμηνές. Η Κυβέρνηση το λέω κατά τον πλέον κατηγορηματικό τρόπο, δεν έχει να φοβηθεί τίποτα. Η Κυβέρνηση είναι ανοικτή στον κοινοβουλευτικό διάλογο. Το απέδειξε τόσο στη διαδικασία συζήτησης του σχετικού νομοθετήματος στην αρμόδια Επιτροπή Κοινωνικών Υποθέσεων, όσο και σήμερα στη διαδικασία συζήτησης στην Ολομέλεια. Ο Υπουργός δεν φυγομαχεί ποτέ. Ο Υπουργός βρίσκεται στο εξωτερικό, διότι στο πρόγραμμά του είχε συμπεριληφθεί αυτό το ταξίδι και αποτελεί πολιτική και κυβερνητική υποχρέωση από την πλευρά του. Και νομίζω ότι όλες οι απαντήσεις δόθηκαν κατά τον πλέον κατηγορηματικό, αξιόπιστο, έγκυρο και αναμφισβήτητο τρόπο από ένα συνάδελφό σας, κύριε Σκουλάκη, ο οποίος είναι μέλος της πολιτικής ηγεσίας του Υπουργείου Υγείας, διακεκριμένο γιατρό και κοινοβουλευτικό άνδρα, τον κ. Γιώργο Παπαγεωργίου. Δόθηκαν οι πλήρεις απαντήσεις.
    Επαναλαμβάνω, λοιπόν, ότι η Κυβέρνηση δεν έχει να φοβηθεί τίποτα. Αποδείξαμε ότι είμαστε ανοικτοί στις δημοκρατικές διαδικασίες, στον κοινοβουλευτικό διάλογο. Ερχόμαστε στις αίθουσες του Κοινοβουλίου για να συνδιαμορφώσουμε πολιτικές. Δεν λέμε ότι έχουμε το αλάνθαστο. Εκεί που βλέπουμε να προσκρούει η ενεργός πολιτική βούληση της Κυβέρνησης, σε τείχη καχυποψίας, εκεί λέμε ότι δεν έχουμε καμμία υστεροβουλία, δεν σχεδιάζουμε τίποτα κάτω από το τραπέζι, ελάτε να το ξαναδούμε. Και το έκανε η Κυβέρνηση αποσύροντας το σχετικό άρθρο. 
    Από την άλλη πλευρά όμως, για να βάλουμε τα πράγματα σε μια τάξη, όλη αυτή η συζήτηση αγγίζει ένα πελώριο ζήτημα, το ζήτημα της πορείας του Εθνικού Συστήματος Υγείας. Και εκεί πιστεύω ότι οι συνάδελφοι του ΠΑ.ΣΟ.Κ. δεν θα πρέπει να είναι ιδιαίτερα υπερήφανοι, όχι γιατί δεν είχαν την πρόθεση, όπως επανειλημμένως μάς έχει εκθέσει και ο κ. Κρεμαστινός και ο κ. Παρασκευάς Αυγερινός. Ο τελευταίος υπήρξε από τους εμπνευστές και σχεδιαστές του Εθνικού Συστήματος Υγείας. Μας έχουν πει όμως οι ίδιοι ότι λυπούνται γιατί το ΠΑ.ΣΟ.Κ. δεν μπόρεσε ποτέ, ως κυβέρνηση, να πραγματοποιήσει στην πράξη αυτό που σχεδίασαν και οραματίστηκαν και αυτοί και ο αείμνηστος Γιώργος Γεννηματάς.
    Η Νέα Δημοκρατία για να ξεκαθαρίσουμε την υπόθεση, είναι υπέρ της ύπαρξης ενός δημοσίου συστήματος υγείας. Θεωρεί την υγεία δημόσιο αγαθό και η πολιτική της κατατείνει στο να κατοχυρώσει θεσμικά και λειτουργικά στην πράξη την καλύτερη λειτουργία αυτού του συστήματος την οποία επιτρέψτε μου να πω παρά την ανέξοδη ρητορική, τα ωραία τα παχιά λόγια περί Εθνικού Συστήματος Υγείας, περί δημοσίου αγαθού, περί σοσιαλισμού, περί ισότητας, ήταν η πολιτική του ΠΑ.ΣΟ.Κ. που υπονόμευσε συνειδητά ή ασυνείδητα στα χρόνια διακυβέρνησης της χώρας ιδιαίτερα από την παρέα των δήθεν σοσιαλιστών και δήθεν εκσυγχρονιστών του κ. Σημίτη.
    Δεν αμφισβητώ τις καλές προθέσεις του κ. Σκουλάκη ή του κ. Λαμπίρη. Αλλά, αγαπητοί συνάδελφοι, οι προτεραιότητες και οι σχεδιασμοί γινόντουσαν σε άλλα επίπεδα. Δεν έτεινε ευήκοον ους και στις δικές σας ευαισθησίες, πόσο μάλλον στις δικές μας ευαισθησίες που είμαστε τότε στα έδρανα της αντιπολιτεύσεως, η ηγετική ομάδα με «αστέρες» της πολιτικής αλλά και της κοινωνικής ευαισθησίας. Είναι η ειρωνική εκφορά του λόγου μου όπως ο κ. Χριστοδουλάκης, ο οποίος προσωποποίησε κατά τον πλέον ανάλγητο κοινωνικά τρόπο την πολιτική των εκσυγχρονιστών του ΠΑ.ΣΟ.Κ..
    ΕΜΜΑΝΟΥΗΛ ΣΚΟΥΛΑΚΗΣ: Εμείς υπέστημεν τη μάχη της κατσαρίδας, την οποία ξεπεράσαμε επιτυχώς.
    ΠΑΝΟΣ ΠΑΝΑΓΙΩΤΟΠΟΥΛΟΣ: Τώρα για να πάρουμε τα πράγματα με τη σειρά τους, θα σας θυμίσω απλώς ότι επί της εποχής του ΠΑ.ΣΟ.Κ. ήταν πολύ σωστά τα στοιχεία του Υπουργού του κ. Παπαγεωργίου. Αυξήθηκαν περισσότερο οι ιδιωτικές δαπάνες σε βάρος των δημοσίων στο χώρο της υγείας. Τι σημαίνει αυτό; Υπερκάλυψαν, πέρασαν σε αναλογία τις δημόσιες δαπάνες. Τι σημαίνει αυτό; Σημαίνει ότι επί ΠΑ.ΣΟ.Κ. –δεν θα κουραστώ να το λέω- διευρύνθηκε η κοινωνική αδικία στο πεδίο των υπηρεσιών υγείας στην Ελλάδα και ταυτόχρονα έγιναν περισσότερο ταξικές οι επιλογές στην ελληνική κοινωνία σε ό,τι αφορά το βαθμό ισότητας των Ελλήνων πολιτών ανεξαρτήτως εισοδηματικής δύναμης απέναντι στις υπηρεσίες αυτές. Αυτή είναι η πραγματικότητα. Αυτό δείχνουν τα νούμερα. 
      Είχαμε ταξικότερη πολιτική επί ΠΑ.ΣΟ.Κ. και στον τομέα της υγείας. 
      Να θυμίσω απλώς ότι τα χρέη προς τα νοσοκομεία που μας κατέλειπαν οι ψευδοεκσυγχρονιστικές κυβερνήσεις του κ. Σημίτη -βλέπετε ότι όταν αναφέρομαι στον Ανδρέα Παπανδρέου, διαχωρίζω την τοποθέτησή μου και είμαι ιδιαίτερα προσεκτικός, αναφέρομαι στην ολέθρια δεκαετία των εκσυγχρονιστών- ήταν πάνω από 2.000.000.000 ευρώ. 
      ΕΜΜΑΝΟΥΗΛ ΣΚΟΥΛΑΚΗΣ: Ήταν 2,4.
      ΠΑΝΟΣ ΠΑΝΑΓΙΩΤΟΠΟΥΛΟΣ: Τώρα.
      ΕΜΜΑΝΟΥΗΛ ΣΚΟΥΛΑΚΗΣ: Τώρα είναι 3,5, σε τρία χρόνια.
      ΠΑΝΟΣ ΠΑΝΑΓΙΩΤΟΠΟΥΛΟΣ: Σας θυμίζω, κύριε Σκουλάκη, ότι επί των ημερών των κυβερνήσεων του ΠΑ.ΣΟ.Κ. ανθούσαν σαν μανιτάρια από μήνα σε μήνα διαγνωστικά κέντρα και ιδιωτικοί κολοσσοί στο χώρο της υγείας. Τότε πήραν κυρίως σάρκα και οστά, επεκτάθηκαν, άνθισαν, διογκώθηκαν, υπερδιογκώθηκαν θα έλεγα. 
      Στο πρώτο σκέλος του υπό συζήτηση νομοθετήματος έχουμε μία διαδικασία η οποία, επιτρέψτε μου, εμπεριέχει την έννοια της κοινωνίας των πολιτών. Συνηθίζουμε να ζητούμε τα πάντα από το κράτος, αλλά στην αρχή του 21ου αιώνα αποτελεί κατάκτηση της κοινωνίας των πολιτών η διαδικασία της έκφρασής της μέσα από τις μη κυβερνητικές  οργανώσεις. Έχουμε, λοιπόν, μία μη κυβερνητική οργάνωση, την «ΕΛΠΙΔΑ», η οποία ενεργοποιεί ομάδες της ελληνικής κοινωνίας κατά τη γνώμη μου προς τη σωστή κατεύθυνση. 
      Δεν θα σταθώ στα όσα ακούστηκαν, υπαινιγμοί περί κοσμικότητας, περί συμφερόντων. Πιστεύουμε στην ελεύθερη οικονομία, αλλά δεν πιστεύουμε στην ασύδοτη οικονομία. Αλλά από την άλλη πλευρά, ενώ θεωρούμε ότι υπάρχει και μέρος του κεφαλαίου που είναι και μεταπρατικό και παρασιτικό και κομπραδόρικο και το έχουμε καταγγείλει και ως αντιπολίτευση και το έχουμε περιορίσει και ως Κυβέρνηση και ο αγώνας αυτός θα συνεχιστεί, γιατί αυτό το μέρος του κεφαλαίου συγκροτεί αυτό που ονομάζει η Νέα Δημοκρατία «διαπλοκή», από την άλλη πλευρά δεν μπορούμε να δαιμονοποιούμε τον ιδιωτικό τομέα, δεν μπορούμε να δαιμονοποιούμε τις δυνάμεις της αγοράς, όχι της ασύδοτης αλλά της ελεγχόμενης, από τη νομιμότητα αγοράς. 
      Λέμε, λοιπόν, ότι εδώ έχουμε μία έκφανση της κοινωνίας των πολιτών πολύ θετική. Και σας διαβεβαιώνω ότι η Κυβέρνηση είναι αποφασισμένη να ανταποκριθεί σ΄ αυτήν την πρόκληση και να βοηθήσει ως δωρεοδόχος –το κράτος είναι ο δωρεοδόχος- να έλθει σε πέρας αυτή η διαδικασία και να αποκτηθεί αυτό το ογκολογικό νοσοκομείο, που θα εστιάσει την ιατρική και επιστημονική προσοχή του στις περιπτώσεις των παιδιών που πάσχουν από καρκίνο.
       Θα πρέπει να έχουμε το θάρρος να αναγνωρίσουμε τις ουμανιστικές πολύτιμες υπηρεσίες που προσέφερε η κ. Μαριάννα Βαρδινογιάννη, που προσέφεραν οι άλλοι, κυρίες και κύριοι που είχαν πρωταγωνιστικό ρόλο σ΄ αυτήν τη διαδικασία. 
      Από την άλλη πλευρά έχουμε την κύρωση της δεύτερης σύμβασης μεταξύ του Ερυθρού Σταυρού και του ελληνικού δημοσίου. Πολύ σωστά είπε ο Υπουργός ότι επικαιροποιείται η σύμβαση του 1985. Αυτή είναι η αλήθεια. Και αν δείτε τις αναλογίες των ποσών, σωστά το εξήγησε, θα δείτε ότι κινούνται μάλλον προς την κατεύθυνση της συρρίκνωσης και όχι προς την κατεύθυνση της υπερδιόγκωσης.
       Αλλά επιτρέψτε μου να πω αυτό που λίγο με προβλημάτισε και με πίκρανε σ΄ αυτήν την Αίθουσα, είναι το να βλέπω η ιστορία του Ερυθρού Σταυρού, την ιστορία τόσων δεκαετιών προσφοράς στον ανθρωπισμό, στην Ελλάδα, στην κοινωνία, στο έθνος μας, να συρρικνώνεται σε μία συζήτηση καταγγελιών από την πλευρά της Αξιωματικής Αντιπολίτευσης και όχι μόνο και της Ελάσσονος Αντιπολίτευσης περί σκανδάλων, περί συμβάσεων. Αυτή είναι η ιστορία του Ερυθρού Σταυρού; Είναι η ιστορία business; Αυτό θα συζητήσουμε σ΄ αυτήν την Αίθουσα; Εάν πιστεύουν κάποιοι συνάδελφοι ότι υπάρχουν σκιές, εάν πιστεύουν κάποιοι συνάδελφοι ότι υπάρχουν παρατυπίες, παράνομα ή άνομα παιχνίδια, υπάρχουν εισαγγελείς, υπάρχουν δικαστικές αρχές να ελέγξουν τη διαδικασία μέχρι το τέλος. Αλλά δεν είναι δυνατόν όταν μιλάμε για τον Ερυθρό Σταυρό, να εμφανίζουμε την όλη διαδικασία, την όλη προσφορά, να αμαυρώνουμε, να γκριζάρουμε την εικόνα αυτής της τεράστιας, της διαρκούς προσφοράς στο διηνεκές, στην πατρίδα, στην Ελλάδα, στην κοινωνία, στις διανθρώπινες αξίες, να τις συρρικνώνουμε σε μία ιστορία συμβάσεων, σε μία ιστορία επιχειρηματικών ομίλων. 
      Κυρίες και κύριοι συνάδελφοι, παροικούμε όλοι στα Ιεροσόλυμα και κάποιοι από μας –θεωρώ οι περισσότεροι- έχουμε κολλήσει χιλιάδες ένσημα στη ζωή μας πριν γίνουμε πολιτικοί. Είμαστε όλοι «παιδιά της πιάτσας» και γνωρίζουμε ότι εδώ υπάρχει μία ιστορία αλληλοσυγκρουόμενων συμφερόντων μεταξύ γιγαντιαίων επιχειρηματικών ομίλων στο χώρο της υγείας και όχι μόνο. Αυτή είναι η αλήθεια. Θα καταστεί η Βουλή –εγώ δεν θέλω να το πιστέψω για κανένα συνάδελφο όλων των παρατάξεων- μέρος αυτού του πολέμου επιχειρηματικών συμφερόντων ή θα σταθούμε πάνω και απ’ έξω απ’ αυτό; Επαναλαμβάνω ότι εγώ δεν πιστεύω για κανέναν συνάδελφο ότι έχει την προσωπική πολιτική βούληση να καταστεί μέρος αυτού του περίεργου βρώμικου πολέμου μεταξύ αλληλοσυγκρουόμενων συμφερόντων γιγαντιαίων επιχειρηματικών ομίλων, γι’ αυτό θα πρέπει να είμαστε ιδιαίτερα προσεκτικοί.
      Επαναλαμβάνω ότι η Κυβέρνηση δεν έχει καμμία πρόθεση να προσφέρει προστασία σε κανέναν, αλλά δεν μπορούμε εδώ να συρρικνώνουμε την ιστορία και την υπόθεση του Ερυθρού Σταυρού, την ιστορία –επιτρέψτε μου να πω, κύριε Υπουργέ- της προσφοράς του και ταυτόχρονα την ιστορία της ανταπόδοσης που πρέπει να κάνει η πολιτεία προς τις οφειλόμενες υπηρεσίες. Δεν πρέπει να συρρικνώνουμε αυτήν την ιστορία σε μία διαδικασία συζήτησης περί γκρίζων περιοχών, περί σκοτεινών διαδικασιών κ.ο.κ..
      Ως Κοινοβουλευτικός Εκπρόσωπος της Νέας Δημοκρατίας θέλω με τον πλέον κατηγορηματικό τρόπο απ’ αυτό το Βήμα της Δημοκρατίας στην Αίθουσα της Ολομέλειας να αποτίσω φόρο τιμής στους χιλιάδες ερυθροσταυρίτες, στις χιλιάδες ερυθροσταυρίτισσες που βγήκαν μπροστά σε όλες τις δύσκολες στιγμές της πατρίδος, του έθνους και της ελληνικής κοινωνίας για να προσφέρουν ιδιαίτερα στον απλό Έλληνα, στην απλή Ελληνίδα, για να προσφέρουν στην πατρίδα. Θα πρέπει να καταλάβουμε ότι απέναντι σ’ αυτούς έχουμε κι εμείς χρέος και καθήκον ως πολιτικός κόσμος. Έχει χρέος η εκάστοτε κυβέρνηση. Πρέπει να αντιμετωπίσουμε τις πραγματικές ανάγκες αυτής της μη κυβερνητικής οργάνωσης που είναι η μεγαλύτερη, η ισχυρότερη και –επιτρέψτε μου να πω- η πλέον αποτελεσματική σε προσφορά προς την πατρίδα, το έθνος και την ελληνική κοινωνία.
      Εάν έχουν ζώσα υπόσταση ακόμα στην ελληνική κοινωνία έννοιες με καθαρά ανθρωπιστικό, ουμανιστικό περιεχόμενο όπως η έννοια του εθελοντισμού -χωρίς να θέλω να μειώσω άλλου είδους διαδικασίες και άλλου είδους ανάλογες πρωτοβουλίες- η έννοια «εθελοντισμός» βρίσκει την προσωποποίησή της, βρίσκει την ενσάρκωσή της, βρίσκει την καταξίωσή της στον απλό και ανώνυμο ερυθροσταυρίτη, στην απλή και ανώνυμη ερυθροσταυρίτισσα. Όπως σας είπα, όποιος πιστεύει ότι υπάρχουν παρατυπίες, εδώ είναι οι εισαγγελείς, εδώ υπάρχουν δικαστήρια να πάει να το καταγγείλει. Θα επιληφθεί η δικαιοσύνη, θα αποκατασταθεί η τάξη, αλλά με το να συνοδεύουμε όλες αυτές τις διαδικασίες με ένα πέπλο διάχυτης καχυποψίας ότι κάτι συμβαίνει, ότι κάποιοι συνεννοούνται από πίσω και με το να παρουσιάζουμε τη συζήτηση περί του Ερυθρού Σταυρού και των οφειλομένων από την πολιτεία προς τον Ερυθρό Σταυρό, νομίζω ότι αδικούμε και την ιστορία του θεσμού και την ιστορία του εθελοντισμού στην Ελλάδα, αλλά πρώτα απ’ όλα, κυρίες και κύριοι συνάδελφοι του ΠΑ.ΣΟ.Κ. και της Αριστεράς, αδικείτε και τη δική σας ιστορία και τη δική σας πολιτική, κοινοβουλευτική και επαγγελματική υπόσταση.
      Θα κλείσω, κύριε Πρόεδρε, με κάτι που επίσης με πονάει ιδιαίτερα. Έχω την τιμή μαζί με άλλους συναδέλφους όλων των παρατάξεων να εκπροσωπώ στη Βουλή των Ελλήνων τη δεύτερη περιφέρεια της Αθήνας, μία περιφέρεια με τεράστια προβλήματα. Είναι, λοιπόν, αλήθεια ότι τα νότια, τα νοτιοανατολικά προάστια της Αθήνας «πονάνε» για δημόσια νοσοκομειακή περίθαλψη.
      Κύριε Υπουργέ, χαίρομαι για τη δέσμευσή σας και δεσμεύομαι να τη μεταφέρω σε όλους τους εκλογείς μας. Πρέπει αυτήν την ενεργό δέσμευση που αναλάβατε εδώ, ενώπιον της Εθνικής Αντιπροσωπείας, να τη μετατρέψετε σε πρακτικό αποτέλεσμα. «Διψάνε» οι περιοχές μας για νοσοκομειακή περίθαλψη δημοσίου χαρακτήρα στα νότια προάστια. 
      Θα πρέπει να προχωρήσει, λοιπόν, η πολιτική ηγεσία του Υπουργείου και είμαστε στη διάθεσή σας να συνδράμουμε με τις μικρές μας δυνάμεις στην ταχύτερη δυνατή υλοποίηση αυτής της δέσμευσης για την οποία είμαι ιδιαίτερα χαρούμενος και σας ευχαριστώ που την αναλάβατε ενώπιον της Εθνικής Αντιπροσωπείας. 
      Κατά τα άλλα θα έλεγα, κυρίες και κύριοι συνάδελφοι της Αξιωματικής Αντιπολίτευσης, ότι αρκετά με τη διάχυτη καχυποψία ως κοινός παρονομαστής στις παρεμβάσεις σας που παρακολούθησα. Είστε σοβαροί άνθρωποι. Μπορούμε να συνδιαμορφώσουμε μια πολιτική αντάξια της σημασίας του θέματος που συζητούμε. Η Κυβέρνηση έδειξε ότι δεν έχει να φοβηθεί και δεν έχει να κρύψει τίποτε. Ελάτε να προχωρήσουμε μαζί και στα επόμενα απαραίτητα βήματα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παναγιωτόπουλο.
      Κι εμείς οι εξ επαρχίας προερχόμενοι συνηγορούμε και συνυπογράφουμε το αίτημα αυτό για τη νοσοκομειακή κάλυψη της περιοχής, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστούμε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχόμαστε βέβαια να περιοριστεί η ροή των ασθενών από την περιφέρεια προς το κέντρο για να υπάρχει μεγαλύτερη άνεση εξυπηρέτησης των ασθενών. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Σωστό είναι αυτό.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαραλάμπους για πέντε λεπτά.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, άλλοι έχουν είκοσι λεπτά και άλλοι πέντε. Αυτό είναι αδικία. 
      ΠΡΟΕΔΡΕΥΩΝ (Γεώργιος Σούρλας): Δευτερολογία έχετε τώρα, κύριε Χαραλάμπους. Ο κ. Παναγιωτόπουλος είχε το χρόνο της πρωτολογίας του.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Θα προσπαθήσω να είμαι πολύ σύντομος. 
      ΠΡΟΕΔΡΕΥΩΝ (Γεώργιος Σούρλας): Εντάξει, για να μη διαμαρτύρεστε θα σας δώσω επτά λεπτά.
      Ορίστε, κύριε Χαραλάμπους.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Μου έκανε τεράστια εντύπωση, κύριε Πρόεδρε, ότι Βουλευτές από όλες τις πτέρυγες της Βουλής δέχτηκαν τη συνταγματική υποχρέωση του κράτους, της Κυβέρνησης για να προσφέρει στον ελληνικό λαό υψηλής στάθμης και δωρεάν υπηρεσίες περίθαλψης. Εκείνο που βασικά με εντυπωσίασε, είναι πως όταν ερχόντουσαν στο διά ταύτα, πώς αυτό θα εφαρμοστεί και στην πράξη, έστριβαν πραγματικά, όπως λέχθηκε και σε μια παλιά ελληνική ταινία, «δια του αρραβώνος». Άρχισαν να μας αναφέρουν τα καλά του εθελοντισμού, τα καλά των δωρεών, αναφέρθηκαν σε ευεργέτες του προηγούμενου και του προ προηγούμενου αιώνα, όπου όλοι ξέρουμε ότι υπήρχαν διάφορες κοινωνικοοικονομικές συνθήκες.
      Εμείς, λοιπόν, ως Κομμουνιστικό Κόμμα Ελλάδας επιμένουμε ότι το κράτος είναι υποχρεωμένο να προσφέρει υψηλής στάθμης δωρεάν περίθαλψη μέσα από ένα ενιαίο, καθολικό και σύγχρονο σύστημα υγείας. Εκεί τοποθετούμε και την απόλυτη υποχρέωση του κράτους να γίνει και ένα δεύτερο ογκολογικό νοσοκομείο παιδιών, όπως επίσης και το νοσοκομείο στην νοτιοανατολική Αττική.
      Διερωτήθηκαν μερικοί από την κυβερνητική παράταξη, άλλοι εμμέσως και άλλοι άμεσα, πού θα βρεθούν τα χρήματα. Εμείς, χωρίς να είμαστε αιθεροβάμονες, έχουμε μερικές προτάσεις. Βέβαια, χρειάζεται άρδην οικονομική αναπροσαρμογή της πολιτικής της Κυβέρνησης, που δεν πιστεύουμε ότι θα την κάνει.
      Κύριε Πρόεδρε, στο Αφγανιστάν υπάρχουν ελληνικά στρατεύματα. Χθες το ΚΥ.Σ.Ε.Α. αποφάσισε να αυξήσει τη δύναμη, όπως αποφάσισε να στείλει και ελληνικά στρατεύματα στο Τσαντ. Αυτά στοιχίζουν στον ελληνικό λαό περίπου 300.000.000 ευρώ. Όποιος πάρει χαρτί και μολύβι θα δει ότι 300.000.000 ευρώ, είναι οι μισθοί και τα ταμεία είκοσι χιλιάδων νοσηλευτών το χρόνο. Πληρώνουμε άσκοπα χρήματα για δήθεν ταχείες δυνάμεις επέμβασης. 
      Χθες η Υπουργός Εξωτερικών μαζί με τον ομόλογό της, τον Υπουργό Εξωτερικών της Τουρκίας, αποφάσισαν  να κάνουν κοινές δυνάμεις ταχείας επέμβασης. Αυτά χρειάζονται χρήματα, τα οποία θα μπορούσαν βέβαια να πάνε στον τομέα της υγείας. Εδώ πρέπει να διερωτηθούμε πού οι δύο αυτές χώρες με τις κοινές δυνάμεις ταχείας επέμβασης θα επέμβουν. Στα Βαλκάνια; Στην Κύπρο; Στο Κουρδιστάν; Στο Αιγαίο; Πού; 
      Πολλοί συνάδελφοι, ιδιαίτερα από την Αξιωματική Αντιπολίτευση, τοποθετήθηκαν θετικά υπέρ της πρώτης κύρωσης της σύμβασης με το Σωματείο «ΕΛΠΙΔΑ» της κ. Βαρδινογιάννη. Πραγματικά απορώ, γιατί εάν ο καθένας μας πάρει τις ομιλίες τους, θα δει ότι όλοι εξέφρασαν ενστάσεις, είπαν ότι τέτοιες δωρεές και τέτοιοι δωρητές γινόμαστε κι εμείς, αφού είναι από το υστέρημα του ελληνικού λαού. Βέβαια στο τέλος είπαν ότι την ψηφίζουν. 
      Εμείς, κύριε Πρόεδρε, είπαμε και στην πρωτολογία μας ότι δωρεές μπορεί να γίνονται μόνο από φυσικά πρόσωπα σε οργανισμούς κρατικούς, οι οποίοι θα έχουν και την απόλυτη εξουσιοδότηση να τις χρησιμοποιήσουν, χωρίς να απαλλάσσονται βέβαια από φόρους, ειδάλλως δεν είναι δωρεές.
      Για τη σύμβαση με το Ελληνικό Ερυθρό Σταυρό. Πραγματικά πολλοί είπαν  για το έργο, το οποίο επιτέλεσε, αλλά τo 1887, κύριε Παναγιωτόπουλε που έγινε και ίσως μέχρι τα μέσα του περασμένου αιώνα. Τώρα πια, όμως, εσείς ισχυρίζεστε ότι η Ελλάδα είναι δυνατή και ισχυρή, επομένως, δεν μπορεί να εναποθέτουμε τις ελπίδες μας για την περίθαλψη στον Ελληνικό Ερυθρό Σταυρό. Και έχουν δίκιο όσοι λένε, ότι η χρηματοδότηση του Ελληνικού Ερυθρού Σταυρού ξεκίνησε πραγματικά με λεόντειο συμφωνία επί ΠΑ.ΣΟ.Κ. και γι’ αυτό διερωτάμαι, γιατί τώρα διαρρηγνύουν οι συνάδελφοι αυτοί τα ιμάτιά τους; 
      Επίσης λεόντειος ήταν η συμφωνία, όταν παρθήκαν τα νοσοκομεία που ανήκαν στον Ελληνικό Ερυθρό Σταυρό, διότι όλοι γνωρίζαμε ότι ήταν υπερχρεωμένα, ξεχρεώθηκαν από τον ελληνικό λαό, παρ’ όλα αυτά τους άφησαν απαράδεκτα, κατά την άποψή μας, προνόμια.
      Ακόμη, επειδή αναφέρεται συνεχώς ότι έχει την κυριότητα στα διάφορα κτήματα, κτίσματα κ.λπ. ο Ελληνικός Ερυθρός Σταυρός, εμείς λέμε, μπορεί να έχει την κυριότητα, αλλά υπάρχουν και γνωμοδοτήσεις από πανεπιστημιακούς, από καθηγητές της νομικής, οι οποίοι λένε ότι δεν μπορεί αυτή η κυριότητα να οδηγεί σε ανεξέλεγκτες, αν θέλετε, πράξεις και να κάνουν ό,τι θέλουν, χωρίς κανέναν απολογισμό προς τον ελληνικό λαό.
      Τελειώνω με το τι ο κ. Γιαννόπουλος είπε. Περίπου απειλώντας μας, μάς είπε, μη σας παραπέμψω στο τι γινόταν στα συστήματα υγείας, όταν υπήρχε ο υπαρκτός σοσιαλισμός στις χώρες αυτές. Εμείς θεωρούμε, κύριε Πρόεδρε, ότι αυτό είναι ατυχέστατο παράδειγμα, διότι τότε οι χώρες αυτές μπορεί να είχαν πολλά προβλήματα, αλλά είχαν ένα σύστημα υγείας υψηλών προδιαγραφών, το οποίο παρείχε τις υπηρεσίες δωρεάν. Και αυτό το ήξερε τότε ο ελληνικός λαός, γι’ αυτό, κατά χιλιάδες προσέφευγαν και έρχεται μετά να μας πει, μη σας πω και πού είναι σήμερα. Αυτό πράγματι πρέπει να μας το πει, διότι σήμερα εκεί βασιλεύει ο άκρατος καπιταλισμός και αφού βασιλεύει ο άκρατος καπιταλισμός, ο οποίος μας διδάσκει ότι αν δεν έχεις χρήματα να δεις την υγεία σου, πρέπει να πεθάνεις σαν σκυλί στο αμπέλι, ο κ. Γιαννόπουλος πρέπει να απολογηθεί γι’ αυτό και όχι εμείς.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαραλάμπους.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κατ’ αρχάς να ξεκαθαρίσουμε κάποια πράγματα. Όλοι μας χαιρετίζουμε αυτούς που θέλουν να προσφέρουν προς τους συνανθρώπους, εθελοντικά, υπό μορφή φιλανθρωπίας ή με οποιονδήποτε άλλον τρόπο. Πλην, όμως, σήμερα η Ελλάδα στη θέση που βρίσκεται, δεν μπορεί να βασίζεται στη φιλανθρωπία για να καλύψει τις υγειονομικές της ανάγκες. Ο Ελληνικός Ερυθρός Σταυρός έχει προσφέρει πολλά, πάμπολλα. Και ο καθένας μας το αναγνωρίζει και σαν γιατρός εγώ το γνωρίζω. Αλλά αυτά ανήκουν στο παρελθόν.
       Σήμερα ο Ελληνικός Ερυθρός Σταυρός έχει μετατραπεί σε μια άλλη μορφή οργάνωσης, η οποία δεν προσφέρει, ούτε αυτά που προσέφερε ούτε αυτά που ενδεχομένως, θα μπορούσε να προσφέρει. Και μάλιστα, εδώ έχουν δημιουργηθεί σοβαρότατα προβλήματα, με το Ερρίκος Ντυνάν και με τον Ελληνικό Ερυθρό Σταυρό, το Κοργιαλένειο-Μπενάκειο νοσοκομείο, τα οποία έχουν εδώ ένα ρόλο αλληλοτροφοδότησης και αν θέλετε, συγκοινωνούντων δοχείων. Και το είπα, κύριε Υπουργέ, δεν είναι δυνατόν ο γιατρός που ανήκει στο δημόσιο σύστημα υγείας να εργάζεται, να προσφέρει τις υπηρεσίες του και να χειρουργεί στο Ερρίκος Ντυνάν. Υπάρχουν προβλήματα και θα τα βρούμε μπροστά μας, όταν θα φθάσουν στα δικαστήρια περιπτώσεις που απεύχομαι, αλλά φοβάμαι ότι θα συμβούν και μάλιστα πολύ σύντομα. 
      Από εκεί και πέρα, μιλάμε για το ογκολογικό τμήμα, το οποίο πάει να δημιουργηθεί στο Νοσοκομείο Παιδών. Μια υπερσυγκέντρωση εδώ των υγειονομικών μονάδων για τα παιδιά και με τον τρόπο που γίνεται. Και ο κ. Γιαννόπουλος είπε πολλά απ’ αυτά που είπα και εγώ στην πρωτολογία μου, ότι πια σήμερα δεν δημιουργούνται αντικαρκινικά νοσοκομεία. Στην Ευρώπη δεν γίνονται αυτά τα πράγματα. 
      Όλα τα τμήματα νοσηλεύουν ογκολογικά περιστατικά. Σας ερωτώ: Το νευροχειρουργικό τμήμα, θα έχει τα ογκολογικά του περιστατικά. Πού θα πάνε; Ξεχωριστά; Θα φύγουν από το νευροχειρουργικό τμήμα; Θα κάνουν άλλο νευροχειρουργικό τμήμα; Το ορθοπεδικό τμήμα; Το αιματολογικό; Θα δημιουργηθούν προβλήματα, κύριε  Υπουργέ, και λειτουργικά.
      Εκτός όμως αυτού, εκεί που έχουμε εμείς την κύρια ένσταση είναι στο ότι εμφανίζεται ένας δωρητής που θα προσφέρει για να τα φτιάξει αυτά και δεν φαίνεται από πουθενά τι θα προσφέρει, τι θα δωρίσει. Και έρχεται να παίρνει, λέει, πιστώσεις από τα κοινοτικά προγράμματα, αυτά που ανήκουν κανονικά στο Υπουργείο, το οποίο Υπουργείο και το δημόσιο αναλαμβάνει την υποχρέωση να τον διευκολύνει με κάθε τρόπο, για να πάρει αυτά τα χρήματα. Αυτό είναι κάτι το οποίο εμάς μας βρίσκει εντελώς αντίθετους.
      Λείπουν οι συνάδελφοι του ΛΑ.Ο.Σ., οι οποίοι κατακεραυνώσανε –και ο Αρχηγός τους και οι Βουλευτές- το κεφάλαιο και όλα τα σχετικά και από την άλλη ευλογούν αυτά τα προϊόντα του κεφαλαίου των πετρελαϊκών βιομηχανιών, που ξέρουμε πώς έχουν αποκτηθεί αυτά -έχω και προσωπική γνώμη από την Ελευσίνα, όπου είναι τα διυλιστήρια του Λάτση- και μετά το ρίχνουν στη φιλανθρωπία. Αφού κατακάψανε δεκαπέντε ανθρώπους, θυμηθήκανε ότι κάτι πρέπει να κάνουν και για τα εγκαύματα και μαζεύεται μία μονάδα τριάντα πέντε κρεβατιών εγκαυμάτων, σε ένα χώρο τη στιγμή που θα μπορούσαν να αποσυμφορηθούν. Δεν είναι σωστό αυτό.
      Κύριε  Υπουργέ, είπατε εσείς ότι οι τοπικοί φορείς δεν θέλουν το νοσοκομείο. Έχω εδώ τις αποφάσεις και της Νομαρχίας Ανατολικής Αττικής και του Δήμου της Βούλας που ζητάνε να εξακολουθήσει να λειτουργεί το νοσοκομείο και, βεβαίως, να βελτιωθεί. Δεν μπορεί να λειτουργήσει με τη μορφή την οποία λειτουργεί τώρα. Αυτό είναι κάτι το οποίο θα πρέπει να το έχουμε υπόψη μας.
      Επειδή δε, ελέχθησαν πολλά και για την αναγνώριση του ρόλου του Ερυθρού Σταυρού, θέλω να σας ρωτήσω το εξής, κύριε  Υπουργέ: Η Σχολή Νοσηλευτριών του Ελληνικού Ερυθρού Σταυρού αναγνωρίζεται τώρα; Δεν αναγνωρίζεται. Και έγινε και ο Πανελλήνιος Σύλλογος των Νοσηλευτών τώρα, που δεν αναγνωρίζει το πτυχίο τους. Επομένως, λέμε πολλά, αλλά στην πράξη τι εφαρμόζουμε; 
      Υπάρχει και ένα άλλο πρόβλημα. Το Νοσοκομείο του Ελληνικού Ερυθρού Σταυρού θα καλύπτει τις ανάγκες της νοτιοανατολικής Αττικής και των νοτίων προαστίων –το είπε και ο κ. Παναγιωτόπουλος- αλλά να μην ξεχνάμε ότι η ανατολική Αττική είναι υγειονομικώς ακάλυπτη από εκεί και πέρα. Όλα τα Μεσόγεια, όλη η παραλιακή ζώνη μέχρι πάνω από τον Αυλώνα είναι ακάλυπτη υγειονομικώς και πρόκειται για πεντακόσιες πενήντα χιλιάδες ανθρώπους. Χρειάζονται άλλα δύο νοσοκομεία στα Μεσόγεια και στην περιοχή του Μενιδίου, αν θέλουμε να προσφέρουμε στις σημερινές σύγχρονες ανάγκες.
      Επίσης ο κ. Παναγιωτόπουλος είπε το εξής: «Εάν έχετε καταγγελίες για τον α΄ ή β΄ λόγο, υπάρχουν εισαγγελείς, πηγαίνετε να καταγγείλετε». Ας σταματήσει αυτό το παραμύθι, κύριε  Υπουργέ. Προσωπικά είχα πάρει εντολή να κάνω μία ΕΔΕ πριν από δεκαπέντε χρόνια, στο νοσοκομείο που εργαζόμουν, από τότε έχω πάει εκατόν ογδόντα πέντε φορές μάρτυρας, κατηγορούμενος -όπως θέλετε πείτε το- στα δικαστήρια και δεν έχω τελειώσει ακόμα. Μη λέτε, λοιπόν, «πηγαίνετε στον εισαγγελέα». Σας λέω ότι ήμουν σε διατεταγμένη υπηρεσία. Επομένως δεν είναι εύκολο αυτό το πράγμα.
      Χαίρομαι τώρα που λέτε ότι είσθε υπέρ του δημόσιου συστήματος υγείας και η Νέα Δημοκρατία και το ΠΑ.ΣΟ.Κ.,  αλλά κατηγορείτε, ρωτώντας πότε ήταν ταξικότερη η υγεία, τότε ή τώρα, όπως είπε ο κ. Παναγιωτόπουλος. Βέβαια και επί ΠΑ.ΣΟ.Κ. 45% σχεδόν παραδώσατε τις ιδιωτικές δαπάνες για την υγεία, πήγαν 57% και ανεβαίνουν επί Νέας Δημοκρατίας. Επομένως αυτό σημαίνει ότι και τα δύο κόμματα δεν στήριξαν όσο έπρεπε και όπως έπρεπε το δημόσιο σύστημα υγείας και αυτό σημαίνει ότι δεν διέθεσαν τα κονδύλια που χρειάζεται για να λειτουργήσει σωστά το δημόσιο σύστημα υγείας, εκτός του ότι χρειάζονται και μία σειρά άλλα πράγματα τα οποία θα έπρεπε να γίνουν. 
      Από αυτήν την άποψη, λοιπόν, εμείς, εν κατακλείδι λέμε ότι αυτή η σύμβαση που γίνεται τώρα ανάμεσα στον Ελληνικό Ερυθρό Σταυρό και το ελληνικό δημόσιο είναι βλαβερή για το ελληνικό δημόσιο, δεν εξυπηρετεί, δεν προσφέρει στο δημόσιο σύστημα υγείας και σε καμία περίπτωση δεν πρέπει να χρηματοδοτείται έτσι γενναιόδωρα ο Ελληνικός Ερυθρός Σταυρός, τη στιγμή που προσφέρει αντίστοιχες υπηρεσίες. Να μην επανέλθω και σ΄ αυτό που είχα πει για το πώς απέκτησε αυτή την ιδιόκτητη έκταση το 1927 ο Ελληνικός Ερυθρός Σταυρός, που ανήκε στο ελληνικό δημόσιο και αγοράστηκε τότε έναντι κάποιου τιμήματος, το οποίο δεν ήταν ούτε το 1/5 της πραγματικής του αξίας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σκουλάκης για μια σύντομη παρέμβαση, τιμής ένεκεν για τη μακροχρόνια προσφορά του στο Υπουργείο Υγείας.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, Απρίλιος 2001 και Δεκέμβρης 2004, σαράντα τέσσερις μήνες, αυτή ήταν η δική μας ιστορία, άφησε 2,4 δισεκατομμύρια ευρώ, 50.000.000 ευρώ το μήνα αναπαραγωγή του χρέους. Τώρα 1.1.2005 μέχρι τα μέσα του 2007 υπολογίζουμε ότι θα είναι 7,5 δισεκατομμύρια ευρώ, που μεθερμηνεύεται σε 100.000.000 ευρώ αναπαραγωγή χρέους μηνιαίως. 
      Δεύτερον και κλείνω. Όσον αφορά τον Ερυθρό Σταυρό που είπε ο κ. Παναγιωτόπουλος, είχα την τιμή και τη χαρά σαν Υφυπουργός επί έξι χρόνια σε διαφορετικές περιόδους να συνεργαστώ όχι με λόγια, αλλά στην πράξη με τον Ερυθρό Σταυρό σε πολλά θέματα. Τους ανέθεσα μέχρι προγράμματα για τα ναρκωτικά, αλλά είχα και άλλες συνεργασίες σε πολλά επίπεδα. Ξέρω από μέσα, στην πράξη τη μεγάλη συνεισφορά και των διοικούντων, -είμαι μέλος του Ελληνικού Ερυθρού Σταυρού- και των Ερυθροσταυριτών ανά την Ελλάδα. Έχω δε την τιμή να συνεργάζομαι με τους συμπατριώτες μου σε πολλά θέματα και μαζί με πολλούς άλλους. Κανείς δεν μπορεί μόνος του, έλεγα τότε, ίσως όλοι μαζί τα καταφέρουμε καλύτερα. Αυτό ήταν το σύνθημά μου ως Υφυπουργός και αυτό το έκανα πράξη καθημερινά. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου "ΕΛΠΙΔΑ - Σύλλογος Φίλων Παιδιών με Καρκίνο" υπέρ του Ελληνικού Δημοσίου και του Ν.Π.Δ.Δ. "Νοσοκομείο Παίδων - Η Αγία Σοφία", β) Σύμβασης μεταξύ του Σωματείου "Ελληνικός Ερυθρός Σταυρός" και του Υπουργείου Υγείας και Κοινωνικής Αλληλεγγύης και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου "ΕΛΠΙΔΑ - Σύλλογος Φίλων Παιδιών με Καρκίνο" υπέρ του Ελληνικού Δημοσίου και του Ν.Π.Δ.Δ. "Νοσοκομείο Παίδων - Η Αγία Σοφία", β) Σύμβασης μεταξύ του Σωματείου "Ελληνικός Ερυθρός Σταυρός" και του Υπουργείου Υγείας και Κοινωνικής Αλληλεγγύης και άλλες διατάξεις» έγινε δεκτό επί της αρχής κατά πλειοψηφία. 
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 23 Νοεμβρίου 2007 και της Δευτέρας 26 Νοεμβρίου 2007 και ερωτάται το Σώμα αν επικυρούνται. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Παρασκευής 23 Νοεμβρίου 2007 και της Δευτέρας 26 Νοεμβρίου 2007 επικυρώθηκαν. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 16.35΄ λύεται η συνεδρίαση για αύριο, ημέρα Παρασκευή 7 Δεκεμβρίου 2007 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, Βουλευτών του ΣΥ.ΡΙΖ.Α. σχετικά με τα αποθεματικά των Ασφαλιστικών Ταμείων, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ					         ΟΙ ΓΡΑΜΜΑΤΕΙΣ
      
      
      
      
      
      
      
ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΜΣΤ’

Πέμπτη 6 Δεκεμβρίου 2007


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο της Λεοντείου Σχολής, το 10ο Σχολείο Κορίνθου, το 2ο ΤΕΕ Περιστερίου, το Δεύτερο Γενικό Λύκειο Καρδίτσας, σελ.
3. Ανακοινώνονται θερμά συλλυπητήρια προς την οικογένεια του σμηναγού  της Πολεμικής Αεροπορίας κ. Α. Μπατσαρά, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 7 Δεκεμβρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής ‘Αμυνας:
i. σχετικά με το πεδίο ασκήσεων της περιοχής Ψηλού Στάλου στο Νομό ‘Εβρου, σελ.
ii. σχετικά με δημοσιεύματα του Τύπου αναφερόμενα στην αύξηση του αριθμού των Ελλήνων στρατιωτικών στο Αφγανιστάν κ.λπ., σελ.
iii. σχετικά με τα οδοιπορικά έξοδα για εκτέλεση υπηρεσίας εκτός έδρας των στελεχών του Πολεμικού Ναυτικού, σελ.
β) Προς τον Υπουργό Οικονομίας και Οικονομικών:
i. σχετικά με το σταδιακό έλεγχο του Ο.Τ.Ε. από τη MARFIN INVESTMENT GROUP κ.λπ., σελ.
ii. σχετικά με τις αμοιβές υψηλόβαθμων στελεχών σε ΔΕΚΟ, Οργανισμούς, Υπουργεία κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την εκπαίδευση και μετεκπαίδευση  των ιατρών κ.λπ., σελ.
δ) Προς τον Υπουργό Απασχόλησης και Κοινωνικής Προστασίας, σχετικά με την υποχρεωτικότητα της Συλλογικής Σύμβασης Εργασίας των Ιδιωτικών Κλινικών και Μονάδων Φροντίδας Ηλικιωμένων-Γηροκομείων όλης της χώρας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και Ν.Π.Δ.Δ. «Νοσοκομείο Παίδων-Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις», σελ.
2. Κατάθεση σχεδίων νόμων:
α) Οι Υπουργοί Εσωτερικών, Εξωτερικών, Οικονομίας και Οικονομικών και Εθνικής Παιδείας και Θρησκευμάτων, κατέθεσαν σχέδιο νόμου: «Διοίκηση και Διαχείριση των Βακουφίων της Μουσουλμανικής Μειονότητας στη Δυτική Θράκη και των περιουσιών τους», σελ.
β) Οι Υπουργοί Δικαιοσύνης, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Αποχώρηση από την υπηρεσία δικαστικών λειτουργών», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
 ΑΛΟΓΟΣΚΟΥΦΗΣ Γ., σελ.
ΒΕΛΟΠΟΥΛΟΣ Κ., σελ.
ΒΟΡΙΔΗΣ Μ., σελ.
ΚΑΛΑΝΤΖΑΚΟΥ Σ., σελ.
ΛΑΜΠΙΡΗΣ Η., σελ.
ΛΑΦΑΖΑΝΗΣ Π., σελ.
ΜΕΛΑ Π., σελ.
ΜΠΑΝΙΑΣ Ι., σελ.
ΝΤΟΛΙΑΣ Γ., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΤΑΣΟΥΛΑΣ Κ., σελ.

Β. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΠΟΣΤΟΛΑΤΟΣ Β., σελ.
ΒΡΕΤΤΟΣ Κ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΟΣΜΙΔΗΣ Ι., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΜΠΟΥΓΑΣ Ι., σελ.
ΝΑΣΙΩΚΑΣ Ε., σελ.
ΟΙΚΟΝΟΜΟΥ Β., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΡΟΝΤΟΥΛΗΣ Α., σελ.
ΣΚΟΥΛΑΚΗΣ Ε., σελ.
ΣΚΟΥΛΑΣ Ι., σελ.
ΧΑΡΑΛΑΜΠΟΥΣ Χ., σελ.
ΧΑΙΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.


