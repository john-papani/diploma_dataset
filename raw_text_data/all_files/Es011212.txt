
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΝΓ'
Τετάρτη, 12 Δεκεμβρίου 2001
ΘΕΜΑΤΑ


ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν υπάλληλοι των Κοινοβουλίων Κύπρου, Σλοβακίας και Πολωνίας, μαθητές από τα Εκπαιδευτήρια "Δούκα" και το Ενιαίο Λύκειο Περάματος, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 13 Δεκεμβρίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την υλοποίηση των αντιπλημμυρικών έργων στην Ανατολική Αττική, σελ.
β) Προς τον Υπουργό Εθνικής Οικονομίας και Οικονομικών, ι) σχετικά με την αναπροσαρμογή των συντάξεων των Δικαστών κλπ., σελ.
ιι) σχετικά με τις διαδικασίες παραχώρησης χώρων εγκαταστάσεων και υποδομών της ΟΛΠ Α.Ε. στους Δήμους Κερατσινίου και Αμπελακίων Σαλαμίνας, σελ.
γ) Προς τον Υπουργό Γεωργίας, σχετικά με την απώλεια κοινοτικών πόρων, τα οποία προορίζονται για την αναδιάρθρωση και μετατροπή των αμπελώνων, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και του σχεδίου νόμου του Υπουργείου Εργασίας και Κοινωνικών Ασφαλίσεων:
"Εκσυγχρονισμός της οργάνωσης και της λειτουργίας του Ιδρύματος Κοινωνικών Ασφαλίσεων και άλλες διατάξεις", σελ.
2. Κατάθεση 'Εκθεσης Διαρκούς Επιτροπής Οικονομικών Υποθέσεων: Η Διαρκής Επιτροπή Οικονομικών Υποθέσεων καταθέτει την έκθεσή της στα σχέδια νόμων του Υπουργείου Οικονομικών:
α." Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2000", σελ.
β. "Κύρωση του απολογισμού του κράτους οικονομικού έτους 2000 και
γ. "Κύρωση του ισολογισμού του κράτους οικονομικού έτους 2000", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΜΠΑΤΖΟΓΛΟΥ Γ., σελ.
ΑΡΓΥΡΗΣ Ε., σελ.
ΜΠΕΝΑΚΗ - ΨΑΡΟΥΔΑ Α., σελ.
ΠΑΠΟΥΤΣΗΣ Χ., σελ.
ΤΣΑΚΛΙΔΗΣ Ι., σελ.
ΤΣΙΠΛΑΚΟΣ Α., σελ.
ΦΛΩΡΙΔΗΣ Γ., σελ.
Β. Επί του σχεδίου νόμου του Υπουργείου Εργασίας και Κοινωνικών Ασφαλίσεων:
ΑΓΓΕΛΟΠΟΥΛΟΣ Ν., σελ.
ΑΜΠΑΤΖΟΓΛΟΥ Γ., σελ.
ΙΩΑΝΝΙΔΗΣ Φ., σελ.
ΚΟΣΙΩΝΗΣ Π., σελ.
ΛΕΒΟΓΙΑΝΝΗΣ Ν., σελ.
ΣΜΥΡΛΗΣ - ΛΙΑΚΑΤΑΣ Χ., σελ.
ΣΠΥΡΙΟΥΝΗΣ Κ., σελ.
ΣΠΥΡΟΠΟΥΛΟΣ Ρ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ ΝΓ΄
Τετάρτη, 12 Δεκεμβρίου 2001

Αθήνα, σήμερα στις 12 Δεκεμβρίου 2001, ημέρα Τετάρτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 11.12.2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της NB΄ συνεδριάσεώς του, της 11ης Δεκεμβρίου 2001, σε ό,τι αφορά στην ψήφιση στο σύνολο των σχεδίων νόμων: 
"1.Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για την αμοιβαία συνεργασία σε τελωνειακά θέματα.
2. Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τσεχίας για την οικονομική, βιομηχανική και τεχνολογική συνεργασία.
3.Κύρωση της Σύμβασης του 1999 για την επισιτιστική βοήθεια μετά των παραρτημάτων Α΄ και Β΄ αυτής.
4.Κύρωση της 180 Διεθνούς Σύμβασης Εργασίας "για τις ώρες εργασίας των ναυτικών και την επάνδρωση των πλοίων" και του Πρωτοκόλλου 1996 στην Σύμβαση περί ελαχίστων επιπέδων ασφαλείας των εμπορικών πλοίων, 1976.
5. Κύρωση του Μνημονίου Συνεννόησης μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για τη συνεργασία σε επιχειρήσεις έρευνας και διάσωσης στο Ιόνιο Πέλαγος.
6. Κύρωση της απόφασης 2000/297/Ε.Κ. Ευρατόμ του Συμβουλίου της 29ης Σεπτεμβρίου 2000 για το σύστημα των ιδίων πόρων των Ευρωπαϊκών Κοινοτήτων.
7. Κύρωση της Συμφωνίας-Πλαίσιο για το θεσμικό καθεστώς της δημιουργίας διακρατικών συστημάτων μεταφοράς πετρελαίου και φυσικού αερίου".)
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Αμπατζόγλου Βουλευτή Αττικής, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος "Το Χαμόγελο του Παιδιού" ζητεί τη λήψη μέτρων κοινωνικής μέριμνας για τα εγκαταλελειμμένα παιδιά.
2) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας για τους λαθρομετανάστες που διαμένουν στην Τρυπητή Κρήτης.
3) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Ομάδες Παραγωγών Νομού Πέλλας, Ημαθίας, Πιερίας, Λάρισας και Φλώρινας διαμαρτύρονται για την παρακράτηση των 3,5 δρχ/κιλό στην παραγωγή του συμπύρηνου ροδακίνου.
4) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Πατρών Αχαίας ζητεί την επίσπευση των εργασιών για την εκτέλεση αναπτυξιακών έργων στην Πάτρα όπως η ανακατασκευή της Εθνική Οδό Πατρών - Κορίνθου κλπ.
5) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η 'Ενωση Αγροτικών Συνεταιρισμών Πατρών "Πατραϊκή" ζητεί την επίσπευση του έργου του φράγματος Πείρου - Παραπείρου στο Νομό Αχαίας.
6) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Χώρας Σερίφου ζητεί να τοποθετηθούν καθηγητές αγγλικών, μουσικής και γυμναστικής στο σχολείο.
7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Επιμελητήριο Κυκλάδων ζητεί το οφειλόμενο ποσό των επιχειρήσεων του Νομού Κυκλάδων για το ΦΠΑ τελευταίας τριετίας να καταβληθεί σε δόσεις.
8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Πάρου και το Σωματείο Επαγγελματιών Αλιέων Πάρου ζητεί να ξεκινήσει το έργο της επέκτασης της προβλήτας "Βίντζι" στο αλιευτικό καταφύγιο της Παροικιάς με την επίβλεψη αρχαιολόγου.
9) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Ομοσπονδία Βιοτεχνικών Σωματείων Θεσσαλονίκης ζητεί φορολογική μεταρρύθμιση για τις επιχειρήσεις του κλάδου της.
10) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ομοσπονδία Μονίμων Δημοσίων Υπαλλήλων Υπουργείου Εθνικής 'Αμυνας ζητεί την επίλυση θεσμικών και οικονομικών αιτημάτων των μελών της.
11) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Δήμος Πετρούπολης Αττικής διαμαρτύρεται για τη διεξαγωγή 'Ενορκης Διοικητικής Εξέτασης σχετικά με την απογραφή του έτους 2001 στην υπό αμφισβήτηση οριογραμμή καθορισμού των διοικητικών ορίων ανάμεσα στους Δήμους Πετρούπολης και Ιλίου.
12) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Συντονιστική Επιτροπή Προώθησης της Ανέγερσης του 2ου Λυκείου Μεταμόρφωσης Αττικής ζητεί την ανέγερση του 2ου Λυκείου στην περιοχή του Προφήτη Ηλία.
13) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Ομοσπονδία Μισθωτών Τύπου και Βιομηχανίας Χάρτου ζητεί αναγνώριση του χρόνου ασφάλισης των μελών της στο ΤΑΤ.
14) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η 'Ενωση Συνταξιούχων ΙΚΑ Νομού Εύβοιας ζητεί την αύξηση των συντάξεων του ΙΚΑ.
15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύνδεσμος Συνταξιούχων ΤΣΑ Αθηνών - Περιχώρων "Ο ΑΓ. ΧΡΙΣΤΟΦΟΡΟΣ" ζητεί την αύξηση των συντάξεων του ΤΣΑ.
16) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η 'Ενωση Εργατ/των και Υπαλλήλων Εργοστασίου ΕΛΛΕΝΙΤ Θεσσαλονίκης ζητεί να επεκταθεί η ρύθμιση του άρθρου 7 του Ν. 2941/2001 και στους εργαζόμενους του Εργοστασίου ΕΛΛΕΝΙΤ στη Θεσσαλονίκη.
17) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Επιτροπή Αγώνα για την Προστασία του Πεδίου του 'Αρεως καταγγέλλει εισβολή της Ασφάλειας σε συνεδρίασή της.
18) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γονέων και Κηδεμόνων Γυμνασίου Μύρινας Λήμνου καταγγέλλει τη συνεχιζόμενη έλλειψη καθηγητών γερμανικών, τεχνολογίας και μουσικής στο Γυμνάσιο.
19) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Πανελλήνια Ομοσπονδία Συνταξιούχων Αυτοκ/στών (ΤΣΑ) ζητεί την τροποποίηση του άρθρου 8 του Ν. 2676/99.
20) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία Κάτοικοι Σαλαμίνας καταγγέλλουν τη συνεχή αύξηση των εισιτηρίων των Ferry Boat Σαλαμίνας.
21) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την απάλειψη από τις προκηρύξεις του ΑΣΕΠ των πιστοποιητικών γλωσσομάθειας της Ελληνοαμερικανικής Ένωσης.
22) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία οι Πανελλήνιες Ενώσεις Ναυτών και Θαλαμηπόλων Εμπορικού Ναυτικού ζητούν την αναπροσαρμογή των συντάξεων των μελών τους.
23) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνιος Ένωσις Συνταξιούχων Μηχανικών Εμπορικού Ναυτικού Α΄ Τάξεως ζητεί να καταβληθεί στα μέλη της το ποσό εξομάλυνσης που τους αναλογεί.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 250/3-7-2001 ερώτηση δόθηκε με το υπ' αριθμ. 353/18-9-2001 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση αρ. πρ. 250/3-7-2001 που κατέθεσε στη Βουλή ο Βουλευτής κ. Ευάγγελος Πολύζος, σχετικά με θέματα λειτουργίας του Ο.Γ.Α., σας πληροφορούμε τα ακόλουθα:
Σύμφωνα με όσα μας γvώρισε ο Ο.Γ.Α., και με βάση τον προγραμματισμό που εξεπόνησε η Διοίκηση του Οργανισμού προβλέπονται τα εξής:
Α. ΚΤΗΡΙΟ
1. Έχει ανατεθεί με σύμβαση στην Κτηματική Εταιρεία Δημοσίου (ΚΕΔ), η εξεύρεση νέου κτηρίου για την στέγαση των Υπηρεσιών του Ο.Γ.Α.
Η ΚΕΔ έχει ήδη προκηρύξει διαγωνισμό και έχουν συγκεντρωθεί για το σκοπό αυτό οι απαραίτητες προσφορές (η ημερομηνία υποβολής προσφορών έληξε στις 30-8-2001).
2. Για την αναζήτηση μεσοπρόθεσμης λύσης, έχει ήδη μισθωθεί κτήριο στην οδό Αβέρωφ 7 και εντός του Σεπτεμβρίου του τρέχοντος έτους, θα μετεστεγαστούν αρκετές υπηρεσίες του Ο.Γ.Α.
Β. ΜΗΧΑΝΟΡΓΑΝΩΣΗ
Η Μηχανοργάνωση πράγματι χρειάζεται ενίσχυση και προς την κατεύθυνση αυτή, έχουν γίνει τα εξής :
1. Ανατέθηκαν έξι (6) μηχανογραφικά προγράμματα.
2. Ανατέθηκε και παραδίδεται μέχρι τέλος Σεπτεμβρίου, προμήθεια μηχανογραφικού εξοπλισμού αξίας 196.200.000 δρχ.
3. Προωθείται προς έγκριση ολοκληρωμένο Πληροφορικό Σύστημα ύψους 2,2 δισ. δρχ.
Γ. ΠΡΟΣΩΠΙΚΟ
1. Εγκρίθηκε η πρόσληψη 150 νέων υπαλλήλων .
2. Σε σύντομο χρονικό διάστημα, αναλαμβάνουν εργασία, από προκηρυχθέντα διαγωνισμό μέσω ΑΣΕΠ, εννέα (9) υπάλληλοι ΠΕ του Κλάδου Πληροφορικής και ένας (1) Αναλογιστής.
Η Διοίκηση του Ο.Γ.Α, για την καλύτερη εξυπηρέτηση των Αγροτών, προγραμμάτισε τη λειτουργία και Περιφερειακών Υποκαταστημάτων Ο.Γ.Α, τα οποία για πρώτη φορά λειτουργούν.
Πιο συγκεκριμένα, το Περιφερειακό Υποκατάστημα Ο.Γ.Α. Κεντρικής Μακεδονίας με έδρα τη Θεσσαλονίκη, που εξυπηρετεί και το Νομό του ερωτώντος Βουλευτή, λειτουργεί από 1-1-2001.
Με βάση στοιχεία του Οργανισμού, έχουν χορηγηθεί συντάξεις γήρατος ως εξής:
Κατατεθείσες αιτήσεις από Ιανουάριο 2001 έως Απρίλιο 2001, θα πληρωθούν εντός του Σεπτεμβρίου 2001.
Κατατεθείσες αιτήσεις από Μάιο 2001 έως Ιούνιο 2001, θα πληρωθούν Οκτώβριο 2001.
Από τα παραπάνω έχουμε τη γνώμη ότι γίνεται συστηματική προσπάθεια για την εξυπηρέτηση των αγροτών.
Η υποβληθείσα ερώτηση αναφέρεται σε ζητήματα τα οποία ήδη έχουν ρυθμιστεί.
Η καθυστέρηση των συντάξεων, ιδιαίτερα στην περιοχή του ερωτώντος Βουλευτή, είναι 3-4 μήνες και όχι ένα (1) έτος.
Ο Υφυπουργός
ΝΙΚΟΣ ΦΑΡΜΑΚΗΣ"
2. Στην με αριθμό 727/25-7-2001 ερώτηση δόθηκε με το υπ' αριθμ. 474/14-9-2001 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ. αριθμ. 727/25.07.2001 ερώτηση του Βουλευτή κ. Σπήλιου Σπηλιωτόπουλου, σας γνωρίζουμε τα εξής:
Α. Η πόλη της, Πάτρας διαθέτει Αρχαιολογικό Μουσείο από το 1938. Στεγάζεται σε διώροφο οίκημα στην Πλατεία Όλγας, το οποίο δωρίθηκε στο Δήμο από τον σταφιδέμπορο Ι. Καραμανδάνη το 1933 ειδικά για να χρησιμοποιηθεί ως μουσείο. Μεταξύ των ετών 1944-1954 στον ίδιο χώρο φιλοξενήθηκε και η Δημοτική Βιβλιοθήκη. Ύστερα από διάφορες ανακατατάξεις των εκθεμάτων, το Μουσείο έλαβε το 1988 τη μορφή που έχει σήμερα.
Τα εκθέματα του Μουσείου προέρχονται από τις ανασκαφές της Αρχαιολογικής Υπηρεσίας στο νομό Αχαΐας (πλην του Αιγίου και της Αιγιαλείας), κυρίως δε από την Πάτρα και την ευρύτερη περιοχή της. Χρονολογικά κλιμακώνονται από την πρωτόχαλκη εποχή μέχρι τους ρωμαϊκούς χρόνους. Λόγω της πληθώρας των ευρημάτων τωv ανασκαφών κατά τις τελευταίες δεκαετίες, αποφασίστηκε κατά την δεκαετία του 1980 η ανέγερση του Νέου Αρχαιολογικού Μουσείου της Πάτρας. το οποίο θα έχει διαχρονικό χαρακτήρα και θα λειτουργήσει ως πολιτιστικό κέντρο. Για το λόγο αυτό. με την υπ. αριθ. 136/2.5.1984 απόφαση του Δ.Σ. της Κτηματικής Εταιρείας του Δημοσίου (ΚΕΔ) εγκρίθηκε η επ' αόριστον παραχώρηση στο ΥΠ.ΠΟ. οικοπέδου εκτάσεως 34.350 τ.μ. στον χώρο της Γεωργικής Σχολής, προκειμένου αυτό να χρησιμοποιηθεί για την εγκατάσταση του Νέου Μουσείου της Πάτρας και την δημιουργία αρχαιολογικού πάρκου. Κατά τη δεκαετία του 1990 η υπόθεση δεν παρουσίασε καμία εξέλιξη, λόγω της δυσκολίας να ξεπεραστούν τα οικονομικά και νομικά προβλήματα που είχαν προκύψει.
Εν όψει της πρότασης για κήρυξη της πόλεως της Πάτρας ως πολιτιστικής πρωτεύουσας της Ευρώπης το 2006, η ανάγκη κατασκευής του Νέου Μουσείου και οργάνωσης της επανέκθεσης έγινε πλέον επιτακτική. Το γεγονός αυτό οδήγησε σε μία vέα πρόταση της Διεύθυνσης Μελετών Μουσείωv του ΥΠ.ΠΟ. για το Νέο Μουσείο, η οποία είναι πλησιέστερη προς τα οικονομικά δεδομένα του ΥΠ.ΠΟ.
Με τη σύμφωνη γνώμη της ΣΤ' ΕΠΚΑ, η ΔΜΜ συνέταξε κτιριολογικό πρόγραμμα συνολικού εμβαδού 7.400 τ.μ., το οποίο εγκρίθηκε με την ΥΠ.ΠΟ./ΔΜΜ/55789/1105/1.11.2000 Υπουργική Απόφαση, με την προϋπόθεση ότι πριν από την εκπόνηση της μελέτης και τη χωροθέτηση του κτιρίου θα διενεργηθούν δοκιμαστικές τομές, προκειμένου το οικόπεδο να ερευνηθεί αρχαιολογικώς.
Κατά την ανασκαφή αποκαλύφθηκε αρχαίος, αγροτικός χωμάτινος δρόμος που αποτελούσε προέκταση του Βορείου Ταφικού δρόμου της αρχαίας πόλεως της Πάτρας. Η διατήρηση του αρχαίου αυτού δρόμου λόγω της αποσπασματικής του κατάστασης δεν κρίθηκε απαραίτητη. Κατόπιν αυτού. με την ΥΠ.ΠΟ./ΔΜΜ/37966/ 1008/18.7.2001 Υπουργική Απόφαση εγκρίθηκε η κήρυξη πρόσκλησης εκδήλωσης ενδιαφέροντος για την ανάθεση εκπόνησης της αρχιτεκτονικής, στατικής, γεωτεχνικής και ηλεκτρομηχανολογικής μελέτης και των αντίστοιχων τευχών δημοπράτησης για το Νέο Μουσείο Πατρών.
Το έργο της ανέγερσης του Μουσείου καλύπτεται χρηματοδοτικά εντασσόμενο στο Επιχειρησιακό Πρόγραμμα "Πολιτισμός" του Γ' ΚΠΣ.
Για την ανασκαφή και ανάδειξη αρχαίων Μνημείων και Αρχαιολογικών Χώρων στην πόλη της Πάτρας (διατηρητέα μνημεία και οικόπεδα, Αρχαίο Ωδείο, Ρωμαϊκή Γέφυρα, Μυκηναϊκός Οικισμός και Νεκροταφείο Βούντενης) διατέθηκαν συνολικά 398.228.378 δρχ. από τα οποία έχει απορροφηθεί το 90%.
Για σωστικές ανασκαφές, αποτυπώσεις, (φωτογραφική, σχεδιαστική) και καθαρισμούς αρχαιολογικών χώρων, συντήρηση κινητών ευρημάτων. εγκατάσταση νέων συστημάτων ασφαλείας και συντήρηση υφισταμένων, διατέθηκε και απορροφήθηκε το ποσό των 390.000.000 δρχ.
8. Η Ομοσπονδία Επαγγελματικών - Βιοτεχνικών Εμπορικών Σωματείων Ν. Αχαΐας (Ο.Ε.Β.ΕΣ.Ν.Α.) από το 1997 έχει εκφράσει το ενδιαφέρον της για τη δημιουργία Τεχνολογικού Μουσείου με τη νομική μορφή της μη κερδοσκοπικής εταιρείας με την επωνυμία "Ιστορικό Τεχνικό Μουσείο Αχαΐας". Για το σκοπό αυτό έχει έλθει σε επαφή με φορείς της Τοπικής και Νομαρχιακής Αυτοδιοίκησης καθώς και με άλλους φορείς της περιοχής. Στην ίδια κατεύθυνση φέρεται να κινείται, ανεξάρτητα από την Ο.Ε.Β.ΕΣ.Ν.Α. και το Πανεπιστήμιο Πατρών τουλάχιστον για μια αρχική περίοδο.
Το ΥΠ.ΠΟ δεν έχει αντίρρηση γα την ίδρυση ενός Τεχνολογικού Μουσείου στην περιοχή της Δ. Ελλάδος προκειμένου με αυτόν τον τρόπο να διασωθεί και να προβληθεί η βιομηχανική κληρονομιά της ευρύτερης περιοχής. Η περιοχή της Αχαίας προσφέρεται για κάτι τέτοιο, δεδομένου ότι υπήρξε μια πόλη που συγκέντρωσε κατά το παρελθόν μεγάλο τμήμα της βιομηχανικής δραστηριότητας της Ελλάδας. Μία τέτοια ενέργεια θα πρέπει να γίνει συντονισμένα και με την συνεργασία όλων των ενδιαφερομένων και να λαμβάνει υπ' όψιν της όλα τα επιστημονικά δεδομένα και τη διεθνή εμπειρία που σχετίζονται με το σχεδιασμό, τη λειτουργία, τη συντήρηση, την ασφάλεια, την οργάνωση και παρουσίαση των εκθεμάτων, την εξυπηρέτηση των επισκεπτών, τις εκπαιδευτικές λειτουργίες κ.α.
Γ. Σχετικά με τον χαρακτηρισμό ως ιστορικών διατηρητέων μνημείων οχημάτων, η αρμόδια Υπηρεσία του ΥΠ.ΠΟ έχει πληροφορήσει την Ο.Ε.Β.ΕΣ.Ν.Α. (από 18.10.2000) ότι σύμφωνα με γνωμοδότηση του Νομικού Συμβούλου του Υπουργείου, δεν είναι δυνατός ο χαρακτηρισμός οχημάτων ως ιστορικών διατηρητέων μνημείων (ν. 1469/50) και επομένως δεν είναι δυνατή η οικονομική ενίσχυση για επισκευές παλαιών οχημάτων. Το ζήτημα αντιμετωπίζεται με το νέο αρχαιολογικό νόμο.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
3. Στην με αριθμό 1329/7.9.01 ερώτηση δόθηκε με το υπ' αριθμ. 1985/19.9.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1329/7.9.01 που κατέθεσε ο Βουλευτής κ. Δ. Πιπεργιάς, για τα θέματα της αρμοδιότητας μας, σας πληροφορούμε τα εξής:
Η έκδοση Αποφάσεων μίσθωσης θαλάσσιων εκτάσεων για εγκατάσταση μονάδων υδατοκαλλιέργειας, καθώς και η χορήγηση των σχετικών αδειών ίδρυσης -λειτουργίας μονάδων υδατοκαλλιέργειας, αποτελούν αποκεντρωμένες αρμοδιότητες της Νομαρχιακής Αυτοδιοίκησης (ν. 1845/89 και Π.Δ. 332/83).
Για την εκμίσθωση θαλάσσιων εκτάσεων, τηρείται η προβλεπόμενη διαδικασία που περιλαμβάνει και την γνωμοδότηση του συνόλου των συναρμόδιων Υπηρεσιών, έτσι ώστε να μην παρεμποδίζεται καμία δραστηριότητα και να υπάρχει μία ισόρροπη και παράλληλη ανάπτυξη όλων των παραγωγικών δυνατοτήτων της συγκεκριμένης περιοχής, (Κ.Υ.Α. Υπουργών Προεδρίας και Γεωργίας 435111/1986).
Ο έλεγχος για την τήρηση των περιβαλλοντικών όρων, που καθορίζονται με κοινές αποφάσεις Υπουργών ΠΕΧΩΔΕ και Γεωργίας και γενικά για την εφαρμογή των όρων των πιο πάνω αποφάσεων, καθώς και για την προστασία του περιβάλλοντος, βάσει του άρθρου 6 του ν. 1650/1986/ΦΕΚ 160 Α΄/16.10.1986 "για το περιβάλλον", ανήκει:
Στην Υπηρεσία, που κατά τις κείμενες διατάξεις, είναι αρμόδια να εγκρίνει την ίδρυση και λειτουργία της δραστηριότητας (στην προκειμένη περίπτωση η Υπηρεσία Αλιείας του Νομού), 
Στο ΥΠΕΧΩΔΕ το οποίο μπορεί αυτοτελώς να διενεργεί ελέγχους για την παρακολούθηση της σωστής λειτουργίας των μονάδων και σε κλιμάκιο ελέγχου ποιότητας περιβάλλοντος, το οποίο δύναται να συγκροτηθεί με Απόφαση Νομάρχη, σύμφωνα με το άρθρο 26, του ν. 1650/1989 και αποτελείται από προσωπικό της Νομαρχίας με τη συμμετοχή πάντοτε υπαλλήλων της αρμόδιας Υπηρεσίας ΥΠΕΧΩΔΕ.
Αθέτηση των περιβαλλοντικών όρων λειτουργίας των μονάδων υδατοκαλλιέργειας, επιφέρει ποινικές, αστικές και διοικητικές κυρώσεις, σύμφωνα με τα άρθρα 28,29 και 30 του ν.1650/86.
Ο Υπουργός
Γ. ΑΝΩΜΕΡΙΤΗΣ"
4. Στην με αριθμό 851/1.8.01 ερώτηση δόθηκε με το υπ' αριθμ. 94/21.9.01 έγγραφο από τον Υπουργό Περιβάλλοντος, Χωροταξίας και Δημοσίων ΄Εργων η ακόλουθη απάντηση:
"Απαντώντας στην ερώτηση 851/1.8.01 που κατέθεσε στη Βουλή ο Βουλευτής κ. Η. Καλλιώρας παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Εγγειοβελτιωτικών Έργων (Δ7) του ΥΠΕΧΩΔΕ και της ΕΥΔΑΠ, τα εξής:
1. Για τη διαχείριση του υδατικού δυναμικού στην Περιφέρεια Στερεάς Ελλάδας η Δ/νση Εγγειοβελτιωτικών Έργων (Δ7) του ΥΠΕΧΩΔΕ ανέθεσε το 1997 την εκπόνηση της μελέτης "Διαχείριση των υδατικών πόρων των λεκανών απορροής του Βοιωτικού Κηφισσού και των λιμνών Υλίκης-Παραλίμνης", η οποία και περαιώθηκε. 
Μεταξύ άλλων η μελέτη αυτή προτείνει και την ίδρυση ενιαίου φορέα διαχείρισης των υδατικών πόρων στις λεκάνες απορροής του Βοιωτικού Κηφισού και των λιμνών Υλίκης-Παραλίμνης. Ο εν λόγω φορέας με την βοήθεια διαχειριστικού μοντέλου θα αξιολογεί εναλλακτικά σενάρια (υγρή, ξηρή, πολύ ξηρή περίοδο) για την ορθολογική διαχείριση των υδατικών πόρων, λαμβάνοντας υπόψη και περιβαλλοντικές παραμέτρους, και θα ελέγχει την απόδοση τεχνικών έργων που προγραμματίζονται να γίνουν για την οικονομική ανάπτυξη της περιοχής.
Ο φορέας αυτός θα λειτουργήσει στα πλαίσια του ν. 1739/87 και της πιθανής αναμόρφωσης του λόγω της πρόσφατης ψήφισης της Κοινοτικής Οδηγίας Υδάτων 2000/60/Ε.Ε. υποστηρίζοντας την αρμόδια Υπηρεσία και επιτροπή που προβλέπονται στον εν λόγω νόμο.
Η αρμόδια επιτροπή για την Περιφέρεια της Στερεάς Ελλάδας-Περιφερειακή Επιτροπή Υδάτων (Π.Ε.ΥΔ.) συστήθηκε στις 20.12.2000 ενώ η αρμόδια Υπηρεσία για τη διαχείριση των υδατικών πόρων της υπόψη Περιφέρειας είναι το Τμήμα διαχείρισης Υδατικών Πόρων (Τ.Δ.Υ.Π) της Δ/νσης Σχεδιασμού και Ανάπτυξης της Περιφέρειας Στερεάς Ελλάδας. Το Τμήμα αυτό, το οπίο δημιουργηθηκε με το ν. 2503/1997 "Διοίκηση, οργάνωση, στελέχωση της Περιφέρειας, ρύθμιση θεμάτων για την Τοπική Αυτοδιοίκηση και άλλες διατάξεις", αναλαμβάνει τα καθήκοντα της περιφερειακής υπηρεσίας διαχείρισης υδατικών πόρων (Π.Υ.Δ.Υ.Π.) που προβλεπόταν από το ν. 1739/87.
2. Επιπλέον σας πληροφορούμε ότι η ΕΥΔΑΠ έχει υπό την ιδιοκτησία της γεωτρήσεις που βρίσκονται στην περιοχή της Δυτικής Λοκρίδας. Οι γεωτρήσεις αυτές λειτουργούν εφεδρικά για την υδροδότηση της Αττικής σε περιόδους έντονης λειψυδρίας. Τη φετινή χρονιά και με τη σύμφωνη γνώμη του ΥΠΕΧΩΔΕ και της Περιφέρειας Στερεάς Ελλάδας οι γεωτρήσεις αυτές τέθηκαν σε λειτουργία για τρεις μέρες ενισχύοντας την άρδευση του Κωπαϊδικού Πεδίου. Η διάθεση του νερού έγινε μέσω του αντλητικού συγκροτήματος της Δαύλειας. Οι ποσότητες νερού που διατέθηκαν θεωρούνται αμελητέες.
Ο Υπουργός
Κ. ΛΑΛΙΩΤΗΣ"
5. Στην με αριθμό 281/4-7-01 ερώτηση δόθηκε με το υπ΄ αριθμ. 434/31-8-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμό 281/4-7-2001 ερώτηση του Βουλευτή κ. Νικόλαου Νικολόπουλου, σας γνωρίζουμε τα εξής:
Από το Ελληνικό Λογοτεχνικό και Ιστορικό Αρχείο έχει κατατεθεί πρόταση για τη διοργάνωση στην Αθήνα έκθεσης με θέμα το Θέατρο Σκιών στο πλαίσιο της Πολιτιστικής Ολυμπιάδας. Στην έκθεση αυτή θα παρουσιαστούν συλλογές Αρχείων και Μουσείων Θεάτρου Σκιών, ενώ θα γίνει συσχετισμός με το θέατρο Σκιών άλλων χωρών (Τουρκία Ινδία) καθώς και με άλλες μορφές Λαϊκού Θεάτρου (μαριονέτες, κουκλοθέατρο).
Παράλληλα στην Πάτρα, που αποτελεί γενέτειρα του εξελληνισμένου Θεάτρου Σκιών, θα οργανωθεί διημερίδα (9 και 10 Ιουνίου 2001) στο Δημοτικό Θέατρο "Απόλλων" με θέμα: "Η πορεία του καραγκιόζη από το 20ο στον 21ο αιώνα". Η εκδήλωση αποτελεί μέρος του 1ου Διεθνούς Φεστιβάλ Θεάτρου Σκιών που διοργανώνεται από την Δημοτική Επιχείρηση Πολιτιστικής Ανάπτυξης Πάτρας στα πλαίσια του θεσμού "Καρναβάλα - Τέχνες" που είναι ενταγμένος στο Εθνικό Πολιτιστικού Δίκτυο Πόλεων του ΥΠ.ΠΟ. και ξεκίνησε πέρυσι με μια σειρά δραστηριοτήτων αφιερωμένων στο Θέατρο Σκιών. Με τον νέο θεσμό που δημιουργείται η Πάτρα θα γίνει το επίκεντρο έρευνας και προβολής του Θεάτρου Σκιών σε διεθνές επίπεδο.
Όσον αφορά στην ίδρυση Μουσείου, είναι γνωστό ότι πολλά Λαογραφικά Μουσεία στη χώρα μας παρουσιάζουν εκθέματα που αναφέρονται στο Θέατρο Σκιών, ενώ υπάρχουν και εξειδικευμένα Μουσεία (π.χ. Μουσείο Ευγενίου Σπαθάρη στο Μαρούσι). Εφόσον συγκροτηθεί αξιόλογη Συλλογή και στην Πάτρα, το ΥΠ.ΠΟ θα συμβάλλει με κάθε πρόσφορο μέσο στη δημιουργία του Μουσείου αυτού ώστε να ανταποκρίνεται στις σύγχρονες μουσειολογικές προδιαγραφές.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
6. Στην με αριθμό 797/21-8-01 ερώτηση δόθηκε με το υπ΄ αριθμ. 4683/19-9-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 797/21-8-01 του Βουλευτή κ. Αν. Λιάσκου που κατατέθηκε στη Βουλή από τον ως άνω Βουλευτή, σας γνωρίζουμε τα εξής:
Μετά την κατάργηση της Υπηρεσίας Αυτεπιστασίας Ελέγχου Καζίνο Πάρνηθας, με το άρθρο 10 παρ. 4α του ν. 2837/2000 το προσωπικό της Υπηρεσίας αυτής (του οποίου μέρος απασχολείτο με παράλληλα καθήκοντα στον έλεγχο των ιδιωτών καζίνο) απεσπάσθη στη Δ/νση Καζίνο του Υπουργείου Ανάπτυξης μέχρις όπου ολοκληρωθεί η διαδικασία των προβλεπομένων από τον Νομό αυτό μετατάξεων.
Μετά την ανάθεση του οικονομικού ελέγχου των καζίνο στο Υπουργείο Οικονομικών, του τεχνικού ελέγχου του Υπουργείου Ανάπτυξης και την πρόβλεψη δυνατότητας ανάθεσης της υποστήριξης του τεχνικού ελέγχου των καζίνο σε φορείς ιδιωτικού τομέα που έχουν διεθνή εμπειρία σε ανάλογες εργασίες υψηλής τεχνολογίας και εξειδίκευσης στον έλεγχο των καζίνο (άρθρο 22 του ν. 2919/2001), οι ανάγκες της Δ/νσης Καζίνο μειώθηκαν σημαντικά, με αποτέλεσμα την κίνηση της διαδικασίας των προβλεπομένων μετατάξεων μεγάλου μέρους των υπαλλήλων αυτών, σε άλλες Υπηρεσίες του Υπουργείου Ανάπτυξης (Τομέας Εμπορίου, Βιομηχανίας κλπ., καθώς και μικρού μέρους σε άλλους Φορείς), χωρίς να θιγεί κατ΄ ελάχιστο το υπηρεσιακό τους καθεστώς.
Η Επιτροπή Εποπτείας της Λειτουργίας των Καζίνο καθώς και τη Δ/νση Καζίνο του Υπουργείου Ανάπτυξης, με βάση τα προαναφερόμενα, θα προχωρήσουμε στη άσκηση του διοικητικού και τεχνικού ελέγχου των καζίνο, αναπτύσσοντας τη δράση τους σύμφωνα με τα νέα νομικά και τεχνολογικά δεδομένα.
Ο οικονομικός έλεγχος των καζίνο ανήκει εκ του νόμου, κατά τα ως άνω, στο Υπουργείο Οικονομικών, το οποίο επιλέγει τον τρόπο και τα όργανα άσκησης της ευθύνης αυτής, κατά την διακριτική του ευχέρεια.
Τα όποια οικονομικά προβλήματα στις αμοιβές των ως άνω υπαλλήλων, προήλθαν από την αναγκαστική υπαγωγή τους στη διαδικασία δημοσιονομικού ελέγχου του Δημοσίου και τις, για τον λόγο αυτό, συνήθεις και ανεκτές καθυστερήσεις οι οποίες παρουσιάζονται σε όλο το Δημόσιο. Τα προβλήματα αυτά έχουν ξεπερασθεί σχεδόν στο σύνολό τους.
Ο Υπουργός
Ν. ΧΡΙΣΤΟΔΟΥΛΑΚΗΣ"
7. Στην με αριθμό 704/24-7-01 ερώτηση δόθηκε με το υπ' αριθμ. 1037/20-9-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 704/24-7-01 που κατατέθηκε στη Βουλή από τον Βουλευτή κ. Λ. Παπανικολάου, αναφορικά με τον εθισμό των νέων στο αλκοόλ, σας πληροφορούμε τα εξής:
Τα τελευταία ερευνητικά δεδομένα δείχνουν συνεχή αύξηση κατανάλωσης αλκοολούχων ποτών παγκόσμια.
Στην Ελλάδα η μέση κατά κεφαλή κατανάλωση οινοπνευματωδών ποτών παρουσιάζει αυξητική τάση για την μπύρα και τα σκληρά οινοπνευματώδη ποτά, ενώ για το κρασί συμβαίνει το αντίθετο.
Η κατάχρηση του οινοπνεύματος συνιστά ένα μεγάλο κοινωνικό πρόβλημα, αλλά και ένα μεγάλο πρόβλημα δημόσιας υγείας, έτσι που ο αλκοολισμός να θεωρείται μια επικίνδυνη κατάσταση που οι καταστρεπτικές επιδράσεις της στον οργανισμό μπορούν να συγκριθούν μόνο με εκείνες από τη χρήση ναρκωτικών.
Το Υπουργείο Υγείας και Πρόνοιας, στα πλαίσια των αρμοδιοτήτων του, ασχολείται με την ενημέρωση και την ευαισθητοποίηση του κοινού σχετικά με την υπερκατανάλωση αλκοολούχων ποτών και τις βλαβερές συνέπειές τους, με βασικό στόχο την ευαισθητοποίηση των νέων.
Από το Υπουργείο μας έχει εκδοθεί σχετικό φυλλάδιο με θέμα: "Τι πρέπει να γνωρίζεις για το αλκοόλ", το οποίο διατίθεται σε διάφορες κεντρικές και περιφερειακές υπηρεσίες του Υπουργείου και άλλους φορείς (Δ/νσεις Υγείας Νομαρχιακών Αυτοδιοικήσεων, Κέντρα Υγείας, Ι.Κ.Α., διάφορους Δήμους, κ.α.)
Ποσότητες από το φυλλάδιο έχουν διατεθεί κατά τη νέα σχολική χρονιά στο Υπουργείο Εθνικής Παιδείας και Θρησκευμάτων για να διανεμηθούν στους μαθητές των Λυκείων.
Η ενημέρωση και η πρόληψη θεωρούμε ότι θα πρέπει να είναι για όλους η ορθότερη τακτική αντιμετώπισης του φαινόμενου εξάρτησης και ιδιαίτερα όσον αφορά τις μικρές ηλικίες.
Προγράμματα πρόληψης των εξαρτήσεων, με προτεραιότητα τους νέους, λειτουργούν σε όλα τα θεραπευτικά προγράμματα κατά της εξάρτησης.
Ιδιαίτερα αναφέρουμε τα εξής:
- Ο Συμβουλευτικός Σταθμός για εξαρτημένα από αλκοόλ και φάρμακα άτομα λειτουργεί στα πλαίσια του ΕΣΥ, σαν εξωνοσοκομειακή δομή, στο Ψυχ. Νοσοκ. Θεσσαλονίκης.
- Στο Ψυχ. Νοσοκ. Αττικής, στο Δαφνί, λειτουργεί πρόγραμμα πρόληψης από την κλινική αλκοολικών και παρέχει τις υπηρεσίες του δωρεάν.
- Το ΚΕΘΕΑ εφαρμόζει εκτεταμένα προγράμματα πρόληψης της εξάρτησης, ανεξάρτητα από το είδος της ουσίας (αλκοόλ, φάρμακα, ναρκωτικά).
Το Υπουργείο μας μελετά τα δεδομένα της έκθεσης της Γενικής Δ/νσης για την Προαγωγή της Υγείας και την Προστασία του Καταναλωτή της Ε.Ε. με θέμα: "Τα διαθέσιμα δεδομένα για την αποτελεσματικότητα της προαγωγής υγείας". Τα πορίσματα της έκθεσης θα αποτελέσουν οδηγό για την κατάρτιση προγραμμάτων αγωγής υγείας σχετικά με την πρόληψη της κατανάλωσης αλκοόλ, ιδιαίτερα μεταξύ των νέων.
Η Υφυπουργός
Χ. ΣΠΥΡΑΚΗ"
8. Στις με αριθμό 817/2001 ΑΚΕ 93, 1110/28-8-01 ερωτήσεις δόθηκε με το υπ' αριθμ. 1019/20-9-01 έγγραφο από το Υφυπουργό Yγείας και Πρόνοιας η ακόλουθη απάντηση:
"Απαντώντας στις με αριθμό 817193/30.8.2001 ερώτηση ΑΚΕ και 1110/28-8-01 ερώτηση που κατατέθηκε στη Βουλή από τους Βουλευτές κυρίους Αθ. Γιαννόπουλο και Ι. Βαρβιτσιώτη, αναφορικά με το Κέντρο Εγκαυμάτων ΘΡΙΑΣΙΟΥ Νοσοκομείου, σας πληροφορούμε τα εξής:
Με το ν. 2788 "Κύρωση Σύμβασης Δωρεάς υπέρ του Ελληνικού Δημοσίου και του Περιφερειακού Γενικού Νοσοκομείου Ελευσίνας "ΘΡΙΑΣΙΟ", ορίζεται ότι το ΛΑΤΣΕΙΟ ΚΕΝΤΡΟ ΕΓΚΑΥΜΑΤΩΝ, θα ενταχθεί διοικητικά και λειτουργικά στο Π.Γ.Ν. ΕΛΕΥΣΙΝΑΣ "ΘΡΙΑΣΙΟ", το οποίο θα παρέχει τις απαιτούμενες υπηρεσίες υποστήριξης και θα αποτελεί ένα ενιαίο σύνολο (διοικητικά και λειτουργικά) με τα υπόλοιπα τμήματα του Νοσοκομείου. Κατόπιν το Υπουργείο μας ξεκίνησε ήδη την έκδοση σχεδίου κοινής Υπουργικής Απόφασης, με τροποποίηση / συμπλήρωση του οργανισμού του Π.Γ.Ν. ΕΛΕΥΣΙΝΑΣ "ΘΡΙΑΣΙΟ" και την ένταξη μονάδας εγκαυμάτων στο πλαίσιο του χειρουργικού τομέα της ιατρικής υπηρεσίας, καθώς και σύσταση θέσεων προσωπικού για τη λειτουργία της.
1. Οι προβλεπόμενες οργανικές θέσεις όπως αυτές περιλαμβάνονται στην τροποποίηση του Οργανισμού του Νοσοκομείου και αφορούν το "ΛΑΤΣΕΙΟ" που υποβλήθηκαν στο Υπουργείο Υγείας για έγκριση, είναι όσον αφορά το Νοσηλευτικό Προσωπικό 61 άτομα εκ των οποίων υπηρετούν ήδη 8. Πέντε (5) Φυσιοθεραπευτές και τρεις (3) Αναισθησιολόγοι, οι οποίοι έχουν ήδη προσληφθεί.
Στην Πλαστική Χειρουργική του Νοσοκομείου υπηρετούν ένας (1) Δ/ντής, ένας (1) ΕΑ΄ και τέσσερις (4) ΕΒ΄ Ιατρικό προσωπικό που έχει προσληφθεί και με την προοπτική λειτουργίας του "ΛΑΤΣΕΙΟΥ".
2. Οι κενές θέσεις θα προκηρυχθούν μετά την έγκριση της τροποποίησης του οργανισμού.
Η μονάδα θα παραδοθεί σε 30 μήνες μετά την έναρξη των εργασιών που ξεκίνησαν τον Νοέμβριο του 2000.
3. Το σύνολο των οργανικών θέσεων του Νοσοκομείου προβλέπονται στον υπάρχοντα οργανισμό είναι:
Οργανικές Υπηρετούντες Σε απόσταση
Ιατρικό: 171 138 1
Σύνολο μη Ιατρικό: 874 747 27
4. 'Οσον αφορά τον εξοπλισμό που έχει επιλεγεί από την επιτροπή που ορίστηκε με την ΔΥ1δ/16953/6-9-00 Υπουργική απόφαση βρίσκεται στα χέρια του ΟΜΙΛΟΥ ΛΑΤΣΗ για την προμήθεια του εξοπλισμού, ο οποίος θα παραδοθεί μαζί με τις κτιριακές εγκαταστάσεις.
Η Υφυπουργός
Χ. ΣΠΥΡΑΚΗ"

9. Στην με αριθμό 638/20-7-01 ερώτηση δόθηκε με το υπ' αριθμ. 998/7-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 638/20-7-2001 ερώτηση που κατατέθηκε στη Βουλή από τον Βουλευτή κ. Αν. Σπηλιόπουλο αναφορικά με τις επιπτώσεις στη Δημόσια Υγεία από την παρουσία των αλλοδαπών στη χώρα μας, καθώς και για τα μέτρα που λαμβάνονται για τον περιορισμό του κόστους νοσηλείας ανασφάλιστων αλλοδαπών, σας πληροφορούμε τα εξής:
1. Σας αποστέλλουμε τα στοιχεία που αφορούν κρούσματα Ηπατίτιδας C από το σύστημα υποχρεωτικώς δηλούμενων νοσημάτων (ΠΙΝΑΚΑΣ 1).
(Να φωτογραφηθεί ο ΠΙΝΑΚΑΣ 1)
Η συσχέτιση μιας πιθανής αύξησης μεταδοτικών νοσημάτων στη χώρα μας με τους μετακινούμενους πληθυσμούς (μετανάστες) δεν είναι τεκμηριωμένη με επίσημα στοιχεία. Συγκεκριμένα η ηπατίτιδα C είναι νόσημα το οποίο μεταδίδεται κυρίως μέσω αίματος ή παραγώγων του μολυσμένων με τον ιό της ηπατίτιδας C. Η μετάδοσή της αφορά κυρίως χρήστες ενδοφλεβίων ναρκωτικών ουσιών (μετάδοση με τη χρησιμοποίηση κοινών συριγγών). Η χώρα μας εξακολουθεί να παραμένει στις χαμηλότερες θέσεις όσον αφορά την επίπτωση της HCV λοίμωξης.
Από το σύστημα της εργαστηριακής καταγραφής (συμμετέχουν περίπου το 50% των μικροβιολογικών εργαστηρίων των νοσοκομείων της χώρας), έχουμε τα εξής επιδημιολογικά στοιχεία, που αντιστοιχούν σε αριθμό καλλιεργειών για τη Γονόρροια και αριθμό ορολογικών αντιδράσεων για την Ηπατίτιδα C (Eliza) και τη σύφιλη (VDRL- RPR). (ΠΙΝΑΚΑΣ 2)
Στο πίνακα 3 είναι καταγεγραμμένα τα αποτελέσματα των οροαντιδράσεων ανά εθνικότητα για την Ηπατίτιδα C.
Επισημαίνεται ότι για την μεγάλή πλειοψηφία των αντιδράσεων δεν είναι γνωστή η εθνικότητα του εξεταζομένου
(Να φωτογραφηθούν οι ΠΙΝΑΚΕΣ 2 και 3)
Να επισημανθεί ότι στο σύστημα της εργαστηριακής καταγραφής δεν καταγράφουμε το φύλο, ενώ στα υποχρεωτικώς δηλούμενα νοσήματα υπάρχει μεγάλη υποδήλωση στα σεξουαλικώς μεταδιδόμενα νοσήματα.
Στους πίνακες 4 και 5 παρουσιάζονται τα κρούσματα φυματίωσης γενικά σε έλληνες και αλλοδαπούς, καθώς και η επίπτωση της νόσου κατά την τελευταία τριετία.
(Να φωτογραφηθούν οι ΠΙΝΑΚΕΣ 4 και 5)
Όσον αφορά τόσο την HIV λοίμωξη όσο και το AIDS η επίπτωση στην Ελλάδα για το 2000 είναι σημαντικά μικρότερη συγκριτικά με την επίπτωση που εμφανίζουν το 1999 άλλες Ευρωπαϊκές χώρες όπως: Ελβετία, Ηνωμένο Βασίλειο, Ιταλία, Δανία, Ισπανία (μόνο για το AIDS), Πορτογαλία (μόνο για το AIDS) κ.α. (σχήματα 1, 2)
Επί πλέον για την έκδοση άδειας παραμονής απαιτείται χορήγηση πιστοποιητικού υγείας μετά από προληπτικό έλεγχο, το οποίο βεβαιώνει ότι "ο αλλοδαπός δεν πάσχει από νόσημα το οποίο σύμφωνα με τα διεθνή δεδομένα και τον Παγκόσμιο Οργανισμό Υγείας, δύναται να αποτελέσει κίνδυνο για τη δημόσια υγεία".
2. Ο Υπουργός Υγείας με την αριθμό Πρωτ. Υ4α/οικ.8992/13-7-2000 Εγκύκλιό του προς τα Νοσοκομεία, έθεσε τις προϋποθέσεις για την παροχή νοσοκομειακής και ιατροφαρμακευτικής περίθαλψης στους αλλοδαπούς (εκτός των Υπηκόων χωρών μελών της Ευρωπαϊκής Ένωσης και του Ευρωπαϊκού Οικονομικού Χώρου) και περιόρισε την παροχή δωρεάν περίθαλψης μόνο στην κατηγορία των αλλοδαπών που τη δικαιούνται βάσει του θεσμικού πλαισίου (Ομογενείς, αλλοδαποί που καλύπτονται από Διακρατικές Συμφωνίες και πολιτικοί πρόσφυγες).
Αποτέλεσμα της πιο πάνω πολιτικής είναι ο περιορισμός της δαπάνης για την περίθαλψη των αλλοδαπών. Από τα στοιχεία που έχουμε διαθέσιμα σας γνωρίζουμε ότι: Το Α΄ εξάμηνο του 2000 η δαπάνη περίθαλψης αλλοδαπών ανήλθε στο ποσό των 2.595.948.283 δρχ. ενώ το Β΄ εξάμηνο του 2000 μειώθηκε στο ποσό των 1.940.941.494 δρχ ύστερα από την εφαρμογή της ανωτέρω Εγκυκλίου.
Η πιο πάνω δαπάνη αναλύεται ως εξής:
- Περίθαλψη αλλοδαπών με βιβλιάριο οικονομικής αδυναμίας
Α εξάμηνο: 978.625.893 δρχ., Β εξάμηνο: 552.089.893 δρχ.
- Δαπάνη για φάρμακα
Α εξάμηνο: 535.259.106 δρχ., Β εξάμηνο: 460.132.935 δρχ.
- Περίθαλψη πολιτικών προσφύγων
Α εξάμηνο: 30.433.766 δρχ., Β εξάμηνο: 29.354.602 δρχ.
- Δαπάνη περίθαλψης των λοιπών ανασφάλιστων αλλοδαπών
Α εξάμηνο: 1.051.629.518., Β εξάμηνο: 899.364.064 δρχ.
Η μείωση της δαπάνης για την περίθαλψη των ανασφάλιστων αλλοδαπών αναμένεται να είναι μεγαλύτερη το 2001.
Η Υφυπουργός
Χ. ΣΠΥΡΑΚΗ"
Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 13 Δεκεμβρίου 2001. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
1. Η με αριθμό 233/10-12-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με την καθυστέρηση της προκαταβολής της επιδότησης για το ελαιόλαδο εσοδείας 2000-2001. 
2. Η με αριθμό 246/10-12-2001 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Παιδείας και Θρησκευμάτων, σχετικώς με την αντικατάσταση 23 σχολικών κτιρίων που είναι κατασκευασμένα από αμίαντο στο Νομό Μεσσηνίας. 
3. Η με αριθμό 244/10-12-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την επίλυση των προβλημάτων που αντιμετωπίζουν οι απόφοιτοι Πανεπιστημίων εκτός της Ευρωπαϊκής Ένωσης για την αναγνώριση της ισοτιμίας των πτυχίων τους κλπ.
4. Η με αριθμό 238/10-12-2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη, προς τον Υπουργό Γεωργίας, σχετικώς με τις διαδικασίες για τον υπολογισμό της επιδότησης για το ελαιόλαδο εσοδείας 2001-2002. 
Β.ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο130 παρ.4 Καν. Βουλής)
1. Η με αριθμό 232/10-12-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εθνικής Παιδείας και Θρησκευμάτων, Εθνικής Οικονομίας και Οικονομικών, σχετικώς με την καθυστέρηση στην πληρωμή των ωρομισθίων εκπαιδευτών των Ινστιτούτων Επαγγελματικής Κατάρτισης (ΙΕΚ).
2. Η με αριθμό 245/10-12-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικώς με την επίλυση των προβλημάτων που αντιμετωπίζουν οι εργαζόμενες στην καθαριότητα των δημόσιων νοσοκομείων κλπ. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η με αριθμό 237/10.12.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κολιοπάνου προς τον Υπουργό Μεταφορών και Επικοινωνιών, σχετικώς με την πρόσφατη απόφαση της διοίκησης των Ελληνικών Ταχυδρομείων να καταργήσει το ταχυδρομικό γραφείο της Κοινότητας Μηλιανών Νομού Άρτας δεν θα συζητηθεί κατόπιν συνεννόησης Υπουργού και Βουλευτή.
Η δεύτερη επίκαιρη ερώτηση της Βουλευτού της Νέας Δημοκρατίας και Δ΄ Αντιπροέδρου της Βουλής κας Άννας Ψαρούδα-Μπενάκη, παρακαλώ με την έγκρισή σας να συζητηθεί στο τέλος. 
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε. 
Η τρίτη με αριθμό 243/10-12-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με τις πρόσφατες πλημμύρες της Σάμου, την αποζημίωση των πληγέντων κλπ., λόγω κωλύματος του Βουλευτή δεν θα συζητηθεί και διαγράφεται.
Τέταρτη είναι η με αριθμό 236/10.12.2001 επίκαιρη ερώτηση του Βουλευτή του Συνασπισμού της Αριστεράς και της Προόδου, κ. Γεωργίου Αμπατζόγλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την υλοποίηση των αντιπλημμυρικών έργων στην Ανατολική Αττική. 
Η επίκαιρη ερώτηση του κ. Αμπατζόγλου έχει ως εξής:
"Η πρόσφατη νεροποντή δημιούργησε πλήθος προβλημάτων και κατέδειξε την ανεπάρκεια του δικτύου αποχέτευσης των όμβριων υδάτων και των αντιπλημμυρικών έργων σε πολλές περιοχές της Ανατολικής Αττικής. Το συστηματικό μπάζωμα των ρεμάτων, οι πυρκαγιές του τελευταίου καλοκαιριού και οι γνωστές κακοτεχνίες σε οδικά ή άλλα δημόσια έργα δημιούργησαν στο Συκάμινο και άλλες περιοχές του Ωρωπού, στη Μαλακάσα και αλλού, σοβαρά προβλήματα.
Το πρόβλημα θα γίνει οξύτερο, γιατί τα μεγάλα έργα (Αεροδρόμιο, Αττική Οδός) λειτουργούν ως τεχνικά φράγματα, οι δε αποδέκτες των όμβριων υδάτων της περιοχής Μεσογείου, Αττικής Οδού και Αεροδρομίου είναι ο Ερασίνος ποταμός στο Μαρκόπουλο και το μεγάλο ρέμα της Ραφήνας, που έχουν γίνει σε μεγάλο βαθμό αόρατα από τις παρεμβάσεις και στις συχνές καταρρακτώδεις βροχές των τελευταίων ημερών οι ζημιές είναι ανυπολόγιστες και ίσως στην πορεία να θρηνήσουμε ανθρώπινα θύματα.
Τα έργα που εκτελούνται για τη συλλογή και μεταφορά των υδάτων του Ποδονίφτη διαμέσου του ρέματος Παναγίτσας στο μεγάλο ρέμα της Ραφήνας, χωρίς τις αναγκαίες παρεμβάσεις σ' αυτό και στον Ερασίνο ποταμό, θα έχουν καταστροφικές συνέπειες για την περιοχή των Μεσογείων. 
Με βάση τα παραπάνω, 
Ερωτάται η κυρία Υπουργός:
Εάν υπάρχουν μελέτες και χρονοδιάγραμμα υλοποίησης των αναγκαίων αντιπλημμυρικών έργων για την προστασία των χωριών του Ωρωπού μετά τις πυρκαγιές του καλοκαιριού.
Εάν υπάρχει χρονοδιάγραμμα για την εκτέλεση έργων στα ρέματα της Ανατολικής Αττικής και πιστώσεις για την εκτέλεση έργων στον Ερασινό ποταμό και το μεγάλο ρέμα Ραφήνας".
Θα απαντήσει -και επικαλούμαι την ικανότητά του για να απαντήσει σε τρία λεπτά όλα αυτά τα θέματα- ο Υφυπουργός Περιβάλλοντος, Χωροταξίας και Δημοσίων Έργων, κ. Τσακλίδης.
Αυτό είναι αντικείμενο επερώτησης πάντως. Κατ' οικονομία δεχθήκαμε την ερώτηση να συζητηθεί, αλλά όχι τόσα θέματα σε επίκαιρη ερώτηση. Πώς θα απαντήσει ο Υπουργός; Πρόκειται για όλο το αντιπλημμυρικό δίκτυο της Αττικής. 
ΓΕΩΡΓΙΟΣ ΑΜΠΑΤΖΟΓΛΟΥ: Δύο είναι τα θέματα.
ΠΡΟΕΔΡΕΥΩΝ (Κωνσταντίνος Γείτονας): Εντάξει. Είναι ουσιαστικά αντικείμενο επερώτησης.
Έχετε το λόγο, κύριε Υπουργέ.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
Κύριε Πρόεδρε, είναι έντονο βεβαίως το ενδιαφέρον του κυρίου συναδέλφου και ίσως γι' αυτό και το μέγεθος του αντικειμένου της επίκαιρης ερώτησης. Στις 4.11.2001, τον προηγούμενο μήνα, είχαμε πλημμύρες στην περιοχή του Ωρωπού. Η κινητοποίηση από πλευράς Κυβέρνησης και κρατικού μηχανισμού ήταν άμεση. Ήταν εκεί ο Περιφερειάρχης από την πρώτη στιγμή, η Πυροσβεστική, οι άλλες υπηρεσίες και εγώ προσωπικά επισκέφθηκα δύο φορές την περιοχή τις επόμενες ημέρες.
Επειδή παρουσιάζεται μία εικόνα διαφορετική, έχω εδώ τις ευχαριστίες όλων των Προέδρων των Κοινοτήτων ανεξάρτητα από κομματική τοποθέτηση για την άμεση παρέμβαση -όχι μόνο παρουσία- της Πολιτείας. Βεβαίως είχαμε μία βροχόπτωση εντονότατη, σύμφωνα με ομολογίες των ίδιων των κατοίκων, τους οποίους είδα και μίλησα μαζί τους. Είναι φαινόμενο τριακονταετίας αυτό το οποίο συνέβη στην περιοχή του Ωρωπού.
Επίσης γνωρίζετε ότι τα τελευταία χρόνια είχαμε πάρα πολύ μεγάλες πυρκαγιές στην Αττική και το πρόσφατο καλοκαίρι μεγάλες πυρκαγιές επίσης κατέστρεψαν δασικές και αγροτικές εκτάσεις τριάντα τεσσάρων χιλιάδων στρεμμάτων στην περιοχή του Ωρωπού.
Αυτό ασφαλώς δημιούργησε άσχημες προϋποθέσεις σε συνδυασμό με τη δυνατή βροχή. Παράλληλα, κύριε συνάδελφε, επειδή επισκέφθηκα την περιοχή, όλα τα ρέματα τα οποία κατεβαίνουν από τους γύρω ορεινούς όγκους από τον Ωρωπό καταλήγουν στην πεδιάδα και στην πεδιάδα εξαφανίζονται. Όλα τα ρέματα είναι κλειστά, έχουν χτιστεί με αυθαίρετα. Από τους ορεινούς όγκους κατεβαίνουν τα νερά, τα ρέματα εξαφανίζονται στην πεδιάδα όπου έχουμε οικισμούς και σε απόσταση περίπου πεντακοσίων μέτρων έχουμε μια επαρχιακή οδό που κατασκευάστηκε πριν από πολλά χρόνια και της οποίας το οδόστρωμα είναι περίπου ογδόντα πόντους με ένα μέτρο πάνω από την επιφάνεια των οικοπέδων και δεν έχει κανένα τεχνικό έργο να φεύγουν τα νερά. Δηλαδή τα νερά δεν έχουν που να πάνε, δεν έχουν φυσικό αποδέκτη. Ούτε στη θάλασσα μπορεί να πάνε ούτε στον Ασωπό, που ο ποταμός αυτός είναι ο φυσικός αποδέκτης των περισσότερων ρεμάτων. Αυτή είναι η κατάσταση. 
Τα προηγούμενα χρόνια έχουν γίνει στην Ανατολική Αττική έργα δισεκατομμυρίων. Ξοδέψαμε 4 δισεκατομμύρια τα τελευταία χρόνια για αναδασώσεις. Ξόδεψε άλλα 10 δισεκατομμύρια η ΕΥΔΑΠ, το Υπουργείο ΠΕΧΩΔΕ και το Υπουργείο Γεωργίας για έργα αντιπλημμυρικά με αναβαθμούς στους ορεινούς όγκους με κορμούς δέντρων, με σκυρόδεμα κλπ. 
Μόνη η Αττική οδός, κύριε συνάδελφε, στην περιοχή της Ανατολικής Αττικής κατασκευάζει αντιπλημμυρικά έργα 60 δισεκατομμυρίων. Αν θέλετε να σας πω ποια είναι αυτά περίπου. Στην περιοχή Μεσογείων διευθέτηση ρέματος Γέρακα...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΓΕΩΡΓΙΟΣ ΑΜΠΑΤΖΟΓΛΟΥ: Μου έχετε απαντήσει το Μάρτιο. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε.
Κλείστε στην πρωτολογία σας, κύριε Υπουργέ.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Έχουν τελειώσει τα έργα αυτά. 
Κύριοι αγωγοί ομβρίων στο Δήμο Παλλήνης πέντε χιλιάδες μέτρα, διευθέτηση ρέματος Λεονταρίου πεντακόσια μέτρα, διευθέτηση ρέματος Αγίου Ιωάννη δύο χιλιάδες μέτρα. Αυτά τα έργα έχουν τελειώσει. Κατασκευάζεται το ρέμα της Παναγίτσας εξίμισι χιλιάδες μέτρα, αγωγοί ομβρίων στο δήμο Γέρακα δύο χιλιάδες μέτρα, συλλεκτήριος αγωγός ομβρίων Γλυκών Νερών χίλια πεντακόσια μέτρα, δευτερεύον δίκτυο συλλογής ομβρίων Γλυκά Νερά δύο χιλιάδες μέτρα, κύριο έργο προς αποδέκτη Ραφήνα μήκους τεσσάρων χιλιάδων μέτρων, κύριοι αγωγοί ομβρίων μήκους τεσσάρων χιλιάδων μέτρων και ένα σωρό άλλα έργα, τα οποία κατασκευάζονται και άλλα έχουν τελειώσει. Στην περιοχή του Μαραθώνα...
ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, θα τα πείτε στη δευτερολογία σας.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε.
Στην περιοχή του Μαραθώνα κατασκευάζουμε το φράγμα της Ραπεντώσας, ήδη το πρόγραμμα έχει τελειώσει. Έχει γίνει ένας αγωγός, ο οποίος από τη λεωφόρο Μαραθώνα καταλήγει στη θάλασσα. Τώρα εξετάζουμε με επείγουσες διαδικασίες να κάνουμε και έναν άλλον αγωγό, ώστε να λύσουμε το πρόβλημα και στην περιοχή του Μαραθώνα. 
Επίσης σε ό,τι αφορά το αεροδρόμιο και την Αττική οδό...
ΠΡΟΕΔΡΕΥΩΝ (Κωνσταντίνος Γείτονας): Κλείστε, κύριε Υπουργέ. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι πολλά, αλλά τελειώνω. 
ΠΡΟΕΔΡΕΥΩΝ (Κωνσταντίνος Γείτονας): Το γνωρίζω αλλά στη δευτερολογία σας τα υπόλοιπα, γι' αυτό άλλωστε έκανα και προηγουμένως στην αρχή το σχόλιο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Σύμφωνοι. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Αμπατζόγλου, έχετε το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριε Υπουργέ, αν ήσασταν κάτοικος μιας περιοχής που πλήγεται κάθε χρόνο από τις πλημμύρες προφανώς δεν θα σας ικανοποιούσε η παρουσία απλώς της Κυβέρνησης ή η κινητοποίηση του κρατικού μηχανισμού διότι όχι επί ένα, δύο ή τρία χρόνια, αλλά επί μια, δύο ή τρεις δεκαετίες ακούτε τους αρμόδιους Υπουργούς να δηλώνουν τι φταίει που πλημμυρίζει η Αττική, να εξαγγέλλουν και να υπόσχονται έργα, αλλά κάθε χρόνο πλημμυρίζετε. 
Είμαστε μια χώρα που δεν αντέχει κανένα ακραίο καιρικό φαινόμενο ούτε με τη βροχόπτωση ούτε με την ψύξη. Είμαστε μια χώρα όπου υπάρχει πλημμελέστατη εκτέλεση των δημοσίων έργων, όπου υπάρχουν κακοτεχνίες. 
Ειδικότερα δε για τις περιοχές, στις οποίες αναφερθήκατε και περιλαμβάνονται στην επίκαιρη ερώτηση, θα ήθελα να πω ότι έχω καταθέσει το Μάρτιο σχετική ερώτηση και στις 12 Μαρτίου απαντήσατε παραθέτοντας λεπτομερή πίνακα στοιχείων, πινάκων εκατομμυρίων και δισεκατομμυρίων. Ποια είναι η πραγματικότητα όμως; Η Αττική οδός δεν έχει κάνει τα έργα ανάντη και κατάντη της διαδρομής της, ώστε να διευκολύνεται η αποχέτευση των ομβρίων υδάτων. Ο Ποδονίφτης, που διασχίζει μια ευρύτατη περιοχή και καταλήγει στο Μέγα Ρέμα, είναι καταδικασμένος να ξεχειλίζει, διότι το Μέγα Ρέμα είναι αδιαμόρφωτο. Το ότι πεντακόσια χιλιόμετρα ρεμάτων έχουν καταπατηθεί στην Αττική το λένε και οι μελέτες της ΕΥΔΑΠ. Είναι γνωστό. Το θέμα είναι όμως ότι δεν μπορούμε να επαναλαμβάνουμε τις ίδιες δικαιολογίες. Γιατί δεν γίνονται αυτά τα έργα κλειδιά; Τι να τα κάνουμε τα 60 δισεκατομμύρια, που περιλαμβάνονται στον προγραμματισμό της Αττικής οδού,αλλά που δεν υλοποιούνται και μάλιστα έγκαιρα και ορθολογικά; Ακόμα και το έργο καμάρι, το αεροδρόμιο "Ελευθέριος Βενιζέλος", κινδυνεύει να πνιγεί και έχει κάνει μέσα στην έκτασή του μια τεράστια λίμνη για να μαζεύει τα όμβρια νερά χωρίς διέξοδο. 
Κύριε Υπουργέ, για να ολοκληρώσω θα ήθελα να πω ότι πιστεύουμε ότι αυτό που ζητούν οι κάτοικοι δεν είναι ονομαστικοί δείκτες ή ονομαστικές συγκλίσεις. Ζητούν ουσιώδη έργα που θα αναβαθμίσουν την ποιότητα ζωής τους.
Πολύ φοβόμαστε -και εδώ θέλω να καταλήξω- ότι το εθνικό όραμα των Ολυμπιακών Αγώνων τελικά θα μετατραπεί σε Καιάδα δισεκατομμυρίων και δισεκατομμύρια από προβλεπόμενα ή εξαγγελθέντα έργα θα απορροφηθούν σε αυτόν τον τομέα και θα μείνει ανοχύρωτη η Αττική. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα νότια θεωρεία επτά υπάλληλοι των κοινοβουλίων Κύπρου, Σλοβακίας και Πολωνίας, οι οποίοι βρίσκονται σε επιμορφωτικό σεμινάριο στη Βουλή των Ελλήνων.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κύριος Υπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε και κύριοι συνάδελφοι, πράγματι στην Αττική έχουν κλείσει τα τελευταία πενήντα χρόνια πεντακόσια χιλιόμετρα ρεμάτων. Το ίδιο έχει συμβεί και σε πολλές περιοχές. Επισκέφθηκα τη Σάμο μετά τις πλημμύρες. Το ίδιο έχει συμβεί και εκεί. Εκεί που έχουμε τις περισσότερες ζημιές είναι γιατί κάποιοι έκλεισαν τα ρέματα. Το θέμα είναι πώς παρεμβαίνεις σ'αυτό. 
Μερικά θέματα ίσως σε αυτήν τη φάση είναι δύσκολο να αντιμετωπισθούν, αλλά εγώ είμαι από αυτούς που υποστηρίζω ότι πρέπει να βρούμε τρόπο να παρέμβουμε σε σημεία κρίσιμα. Αλλιώς θα έχουμε συνεχώς επαναλαμβανόμενα τέτοια φαινόμενα καταστροφών.
Εγώ δεν ισχυρίστηκα ότι θωρακίσαμε αντιπλημμυρικά τη χώρα και ότι είμαστε έτοιμοι. Αυτό θέλει μια μεγάλη, μακροχρόνια προσπάθεια. Τα τελευταία χρόνια οι κυβερνήσεις του ΠΑΣΟΚ διέθεσαν στην Αττική για αντιπλημμυρικά έργα 300 δισεκατομμύρια, όταν σε αντίστοιχες περιόδους στο παρελθόν είχαμε 10 με 20 δισεκατομμύρια.
ΑΡΙΣΤΕΙΔΗΣ ΤΣΙΠΛΑΚΟΣ: Όχι δα.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως. Από το 1990, κύριε Τσιπλάκο, μέχρι το 1993, δηλαδή τέσσερα χρόνια, διατέθηκαν για την αντιπλημμυρική προστασία 15 δισεκατομμύρια.
ΑΡΙΣΤΕΙΔΗΣ ΤΣΙΠΛΑΚΟΣ: Κάποιο λάθος κάνετε.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Όχι, αυτά είναι επίσημα στοιχεία, τα οποία καταθέσαμε και αν θέλετε θα σας τα καταθέσω και άλλη φορά, εάν τα ζητήσετε.
Εμείς τώρα έχουμε ένα πρόγραμμα 300 δισεκατομμυρίων. Τα 200 δισεκατομμύρια έχουν τελειώσει και τα υπόλοιπα είναι σε εξέλιξη. Βεβαίως, έχουμε δεκάδες μελέτες έτοιμες, άλλες ετοιμάζονται, για να παρέμβουμε και τα επόμενα χρόνια.
Η περιφέρεια Ανατολικής Αττικής με την οποία συνεργαζόμαστε θα συμπεριλάβει πολλά έργα -όπως προτείναμε και εμείς- στην περιοχή του Ωρωπού στο Γ΄ Κοινοτικό Πλαίσιο Στήριξης, κυρίως στο πεδινό μέρος του Ωρωπού για να μπορούμε να παροχετεύουμε στον Ασωπό ή στη θάλασσα τα νερά που έρχονται από τα βουνά. 
Υπάρχουν προβλήματα, δεν τελειώσαμε. Πρέπει να κάνουμε ασφαλώς και πολλά άλλα. Εγώ δικαιολογώ το ενδιαφέρον σας και το περιεχόμενο της ερώτησης, γιατί ασφαλώς και εσείς ανησυχείτε. Σας λέω όμως ότι τα βλέπουμε με μεγάλο ενδιαφέρον.
Επίσης, κάνουμε αυτήν τη στιγμή μελέτες για το ρέμα της Ραφήνας και το ρέμα του Ερασίνου, όπου πράγματι είναι έργα άμεσης προτεραιότητας για να προστατεύσουμε και την ευρύτερη περιοχή της Αττικής Οδού στη συμβολή με το αεροδρόμιο των Σπάτων. Είναι έργα βέβαια πολύ ακριβά. Μόνο οι απαλλοτριώσεις κατ'εκτίμηση θα στοιχίσουν πάνω από 30 δισεκατομμύρια. Τα δύο αυτά έργα θα στοιχίσουν επίσης πάνω από 30 με 35 δισεκατομμύρια. Γίνονται μελέτες και είμαστε σε αναζήτηση πόρων, αλλά τα θεωρούμε έργα άμεσης προτεραιότητας για να προστατεύσουμε την ευρύτερη περιοχή του αεροδρομίου. Θα γίνουν αυτά τα έργα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Θέλω ακόμη να τονίσω -ολοκληρώνω, κύριε Πρόεδρε με την ανοχή σας και σας ευχαριστώ πολύ- ότι τα δημόσια έργα τα τελευταία χρόνια έχουν βελτιώσει πάρα πολύ την ποιότητά τους. Γίνονται πολλαπλοί έλεγχοι. Τα έργα τα οποία γίνονται σήμερα δεν έχουν καμία σχέση με αυτά που γίνονταν στο παρελθόν. Είναι πολύ καλύτερης ποιότητας.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κλείστε, κύριε Τσακλίδη.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Ελέγχονται από επιτροπές ελληνικές και από την Ευρωπαϊκή Ένωση και τα περισσότερα παρουσιάζουν μια πολύ καλύτερη εικόνα απ' ότι στο παρελθόν. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 242/10-12-2001 επίκαιρη ερώτηση της Βουλευτού της Νέας Δημοκρατίας και Δ΄ Αντιπροέδρου της Βουλής, κας Άννας Ψαρούδα-Μπενάκη προς τον Υπουργό Εθνικής Οικονομίας και Οικονομικών, σχετικώς με την αναπροσαρμογή των συντάξεων των Δικαστών κλπ.
Η επίκαιρη ερώτηση της κας Μπενάκη έχει ως εξής:
"Στις γενικές συνελεύσεις των δικαστικών ενώσεων, που γίνονται αυτές τις ημέρες (1η Δεκεμβρίου Ένωση Εισαγγελέων, 15 Δεκεμβρίου Ένωση Δικαστών και Εισαγγελέων), πέραν όλων των άλλων κυριαρχεί το συνταξιοδοτικό τους πρόβλημα.
Ο εμπαιγμός των Δικαστών και Εισαγγελέων σχετικά με το ύψος των συντάξεών τους συνεχίζεται και η επίλυση συνεχώς αναβάλλεται. Το Ελεγκτικό Συνέδριο με επανειλημμένες αποφάσεις έχει δώσει λύσεις για την αντιμετώπιση της εξοργιστικής ανισότητας μεταξύ των αποδοχών των εν ενεργεία δικαστών και των συνταξιούχων (ο εν ενεργεία Πρωτοδίκης παραδείγματος χάρη έχει διπλάσιες αποδοχές από τον Αρεοπαγίτη συνταξιούχο), ενώ η ίδια η Κυβέρνηση διά του Υπουργού Δικαιοσύνης έχει δώσει διαβεβαιώσεις για άμεση επίλυση. Πλην όμως το αρμόδιο Υπουργείο Οικονομικών σιωπά.
Γι΄ αυτό, εν όψει και του Προϋπολογισμού, ερωτάται ο Υπουργός Οικονομικών αν, πότε και πώς σκοπεύει επιτέλους να αποκαταστήσει τις αδικίες σε βάρος των συνταξιούχων δικαστών και να αναπροσαρμόσει τις συντάξεις τους".
Θα απαντήσει ο Υφυπουργός Οικονομικών κ. Φλωρίδης.
Ορίστε, κύριε Υφυπουργέ, έχετε το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε. Θα ήθελα με την πρώτη φράση μου να πω ότι δεν υπάρχει διάθεση εμπαιγμού και βεβαίως η Κυβέρνηση του ΠΑΣΟΚ δεν είχε τέτοια πολιτική και κυρίως τέτοια πολιτική πρακτική απέναντι στους δικαστές. Θα έλεγα ότι ισχύει ακριβώς το αντίθετο. Γιατί το ειδικό μισθολόγιο των δικαστικών λειτουργών, που ήταν ένα αίτημα δεκαετιών, διαμορφώθηκε σε πολύ υψηλά επίπεδα από τη δική μας Κυβέρνηση. Θέλω επίσης να υπενθυμίσω ότι όταν συμφωνήθηκε αυτό το ειδικό μισθολόγιο για τους δικαστές είχε απολύτως διευκρινισθεί και γι' αυτό είχε και νομοθετηθεί ότι κάποια επιδόματα σε καμιά περίπτωση δεν θα υπολογίζονταν για τις αποδοχές τους κατά την έξοδό τους κατά την υπηρεσία δηλαδή στη σύνταξή τους. Γι' αυτό άλλωστε και νομοθετήθηκαν έτσι. Εγώ πρέπει να υπενθυμίσω ότι αυτό το ειδικό μισθολόγιο που ικανοποίησε όλους τους δικαστικούς λειτουργούς και το οποίο ισχύει, καθώς επίσης και οι εκκρεμείς οικονομικές διεκδικήσεις των δικαστών απέναντι στο κράτος που τακτοποιήθηκαν με τον καλύτερο δυνατό τρόπο, με βάση τις δυνατότητες που είχε και έχει ο προϋπολογισμός, νομίζω οδήγησαν σε ένα εξαιρετικά καλό κλίμα όσον αφορά τη θέση των δικαστών στην κοινωνία και η θέση αυτή βεβαίως πρέπει να υπενθυμίζουμε πάντα ότι στηρίζεται εν πολλοίς και στο πως οι λειτουργοί αυτοί αμείβονται.
Επαναλαμβάνω, λοιπόν, ότι το ειδικό μισθολόγιο το οποίο περιελάμβανε συγκεκριμένες ρυθμίσεις και αποτελέσματα σε σχέση με τη σύνταξή τους είχε συμφωνηθεί. Παρ' όλα αυτά όμως υπήρξε προσφυγή δικαστικών λειτουργών στο Ελεγκτικό Συνέδριο και το Ελεγκτικό Συνέδριο απεφάνθη ότι ένα από τα επιδόματα και ιδιαίτερα το πλέον υψηλό επειδή καταβάλλεται κατά ένα πάγιο και τακτικό τρόπο θα πρέπει να συνυπολογισθεί στην έννοια του βασικού μισθού και επομένως θα πρέπει να περιληφθεί και στην απόδοση της σύνταξης αυτής. Θέλω να πω ότι με βάση αυτές τις εξελίξεις και με βάση τις εξαγγελίες που αναφέρεται η κα Μπενάκη που έχουν κάνει οι Υπουργοί Δικαιοσύνης και Εθνικής Οικονομίας πριν από μερικούς μήνες ότι αυτές συνεχίζουν να έχουν ισχύ. Τι σημαίνει αυτό. Αυτό σημαίνει ότι βρισκόμαστε σε μια περίοδο όπου συζητείται στην Ελλάδα εν γένει το ασφαλιστικό μας σύστημα. Βεβαίως μέσα σ' αυτήν τη συζήτηση θα υπάρξουν και συμφωνίες συνταξιοδοτικές ρυθμίσεις. Εμείς θεωρούμε σωστό και δίκαιο εν όψει αυτής της συζήτησης το θέμα να αντιμετωπισθεί μαζί με άλλες περιπτώσεις, έτσι ώστε πραγματικά να λυθεί με τον καλύτερο δυνατό τρόπο. Θεωρούμε ότι την αμέσως επόμενη περίοδο θα προσδιορίσουμε επακριβώς τον τρόπο αντιμετώπισης και του ζητήματος του συνταξιοδοτικού των δικαστικών λειτουργών, έτσι ώστε να ανταποκριθούμε σε όλα όσα έχουν συμβεί ακόμη και στο πεδίο των δικαστικών αποφάσεων. Δεν νομίζουμε ότι είναι σωστό να αντιμετωπισθεί αυτό ξεχωριστά, τη στιγμή που υπάρχει μια ευρύτατη συζήτηση για το θέμα του ασφαλιστικού ζητήματος της χώρας και βεβαίως υπάρχουν θέματα, τα οποία θέτουν όλοι οι κλάδοι.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η κα Μπενάκη έχει το λόγο.
ΑΝΝΑ ΜΠΕΝΑΚΗ -ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, με αφήνει κατάπληκτη η απάντηση του κυρίου Υφυπουργού ότι εν γένει μαζί με το ασφαλιστικό πρόβλημα, στην περίοδο που έρχεται θα επισημάνει τον τρόπο με τον οποίο θα αντιμετωπίσει το πρόβλημα. Αυτά είναι απαράδεκτα και να ξέρει ο κύριος Υφυπουργός και ο Υπουργός ότι το Σάββατο στη γενική συνέλευση δικαστών και εισαγγελέων θα μεταφέρω αυτολεξεί τις δηλώσεις του, διότι το κύριο θέμα της συνέλευσης αυτής, αν δεν το ξέρει, είναι το συνταξιοδοτικό. Δεν εμπλέκεται ούτε συμπλέκεται με το εν γένει ασφαλιστικό πρόβλημα το θέμα της συνταξιοδότησης των δικαστών. Είναι ειδικό μισθολόγιο και επομένως πρέπει να υπάρχει και ειδική αντιμετώπιση των συντάξεων.
Ούτε είναι άγνωστο το θέμα. Άγνωστο είναι ίσως για τον κύριο Υφυπουργό, που τώρα πήγε στο Υπουργείο. Όταν συνεζητείτο ο ν. 2521/97 για το ειδικό μισθολόγιο, που όντως η Κυβέρνηση του ΠΑΣΟΚ το ψήφισε, διότι δεν υπήρχε άλλη κυβέρνηση από το 1993 μέχρι σήμερα για να το ψηφίσει, επεσημάνθη ο επιδοματικός χαρακτήρας των αυξήσεων και ότι αυτές θα είχαν ως επίπτωση να είναι οι συντάξεις στο 45% των αποδοχών των εν ενεργεία δικαστικών λειτουργών, με αποτέλεσμα ο πρωτοδίκης να παίρνει διπλάσια χρήματα από το συνταξιούχο αρεοπαγίτη. 
Σας επισημαίνω, κύριε Υφυπουργέ, αν δεν σας έχουν ενημερώσει, ότι στις 6.12.2000, πριν βγει η απόφαση του Ελεγκτικού Συνεδρίου, ο κ. Παπαντωνίου με έγγραφό του, το οποίο δεν έχω αυτήν τη στιγμή, αλλά μέχρι το Σάββατο θα το έχω, είχε αναλάβει ρητή δέσμευση για την επίλυση του ζητήματος. Και τη δέσμευση αυτή την επαναβεβαίωσε ο Υπουργός Δικαιοσύνης κ. Σταθόπουλος στις 23.5.2001 με ειδικό δελτίο Τύπου. Συνεπώς δεν είναι κάτι που προκύπτει τώρα. "Σέρνεται" κυριολεκτικά αυτό το θέμα από το 1997. Και ενώ περιμένανε οι δικαστές αυτήν την εβδομάδα, όπως τους βεβαιώσατε κι εσείς, που σας επισκέφθηκαν στις 7 του μηνός, ότι θα λυθεί, έρχεσθε σήμερα και μας λέτε, με το εν γένει ασφαλιστικό και εντός της προσεχούς περιόδου θα δηλώσουμε πώς θα το αντιμετωπίσουμε.
Αυτά είναι απαράδεκτα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θέλω, λοιπόν, να πω κυρία συνάδελφε, με βάση και την πληροφορία που έχετε, ότι εγώ συναντήθηκα και με τις έξι ενώσεις των δικαστικών λειτουργών σε μια συνάντηση που πήρε αρκετό χρόνο. Όλα αυτά τα ζητήματα τέθηκαν μάλιστα με έναν αναλυτικό τρόπο. 
Πρέπει εδώ να δηλώσω ότι δεν υπάρχει καμιά απόκλιση από τις δηλώσεις που έχει κάνει ο κ. Παπαντωνίου και ο κ. Σταθόπουλος. Η Κυβέρνηση εμμένει σ' αυτές τις δηλώσεις και στο περιεχόμενό τους, όπως ακριβώς έχει δημοσιευτεί. Δεν υπάρχει καμιά διαφοροποίηση από αυτές. 
Εγώ τι προσπάθησα να σας πω προηγουμένως. Ίσως να μην το είπα με έναν τρόπο που να γίνω απόλυτα κατανοητός. Το θέμα της συνταξιοδότησης των δικαστικών λειτουργών δεν μπορεί να τεθεί από μόνο του αποσπασματικά και να λυθεί από μόνο του. Υπάρχουν αιτήματα από πολλούς κλάδους. Γίνεται μια συζήτηση. Αυτό που μπορώ να σας πω, για να κάνω πιο συγκεκριμένο το χρόνο, είναι ότι όλη αυτή η συζήτηση θα οριστικοποιηθεί μέσα στο 2002, ελπίζω στο πρώτο εξάμηνο, διότι αυτό είναι και το αίτημα των δικαστών, όποιες λύσεις υπάρξουν να οριστικοποιηθούν μέσα στο 2002 και ει δυνατόν μέσα στο πρώτο εξάμηνο, έτσι ώστε να υπάρξουν τα αποτελέσματα, τα οποία όλοι επιθυμούν. 
Όταν σας μίλησα προηγουμένως, δεν αμφισβήτησα την πρόθεση της Κυβέρνησης να αντιμετωπίσει αυτό το ζήτημα. Σε καμιά περίπτωση. Δεν έθεσα δηλαδή εν αμφιβόλω τα όσα έχουν εξαγγελθεί. Αυτό που είπα είναι ότι το επόμενο διάστημα θα πρέπει να προσδιορίσουμε επακριβώς τους όρους και τις προϋποθέσεις, με τις οποίες θα γίνει. Αλλά αυτό, επαναλαμβάνω, δεν είναι σωστό και δίκαιο και για τους υπόλοιπους κλάδους των εργαζομένων να αντιμετωπιστεί με έναν ξεχωριστό τρόπο. Όταν οριστικοποιηθεί αυτή η συζήτηση -και νομίζω εμείς επιδιώκουμε να οριστικοποιηθεί πολύ γρήγορα και σας είπα ότι στόχος μας είναι μέσα στο 2002, και μάλιστα στο πρώτο εξάμηνο να έχουν τελειώσει αυτά τα ζητήματα- τότε βεβαίως θα υπάρξουν και οι πολύ συγκεκριμένες απαντήσεις και ρυθμίσεις πάνω σ' αυτά τα θέματα.
Κλείνοντας επαναλαμβάνω και πάλι ότι δεν υπάρχει καμία διαφοροποίηση απ΄ όσα ο κ. Παπαντωνίου και ο κ. Σταθόπουλος έχουν δηλώσει.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου.
Πρώτη είναι η με αριθμό 234/10.12.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Παπουτσής προς τον Υπουργός Εθνικής Οικονομίας και Οικονομικών, σχετικώς με τις διαδικασίες παραχώρηση χώρων εγκαταστάσεων και υποδομών της Οργανισμού Λιμένα Πειραιά Α.Ε., στους Δήμους Κερατσινίου και Αμπελακίων Σαλαμίνας.
Η επίκαιρη ερώτηση του κ. Παπουτσή έχει ως εξής¨
"Είναι γνωστοί οι πολύχρονοι αγώνες του λαού των περιοχών Κερατσινίου και Αμπελακίων Σαλαμίνας για την αξιοποίηση χώρων της χερσαίας λιμενικής ζώνης προς όφελος της τοπικής κοινωνίας.
Το αίτημα αυτό είχε υιοθετηθεί από την Κυβέρνηση του ΠΑΣΟΚ και αποτελούσε μέρος των προεκλογικών δεσμεύσεων στις εκλογές της 9ης Απριλίου 2000.
Η υλοποίηση του αιτήματος ξεκίνησε όταν με κοινή απόφαση του Υπουργού Ναυτιλίας και του Υφυπουργού Οικονομικών υπεγράφη η σύμβαση παραχώρησης για τη χρήση των εγκαταστάσεων και των υποδομών της ΟΛΠ Α.Ε. και εξαιρέθηκαν οι συγκεκριμένοι χώροι από τη χερσαία λιμενική ζώνη. Παράλληλα με αλλεπάλληλες δηλώσεις των αρμοδίων Υπουργών ανελήφθη η πολιτική δέσμευση της Κυβέρνησης για την εξέλιξη της διαδικασίας παραχώρησης προς την Τοπική Αυτοδιοίκηση.
Συγκεκριμένα αφορά το χώρο στο Λιμένα Αλιέων (περιοχή ΔΕΗ) συνολικής έκτασης 2600 τ.μ., και το χώρο μεταξύ Ιχθυόσκαλας και Καρβουνόσκαλας στην περιοχή Αγίου Γεωργίου, συνολικής έκτασης 11000 τ.μ., οι οποίοι πρόκειται να παραχωρηθούν στο Δήμο Κερατσινίου.
Επίσης, αφορά ολόκληρο το χερσαίο χώρο μεταξύ των ναυπηγείων Παναγιωτάκη (Βόρεια) και Μπεκρή (Νότια) στα Αμπελάκια Σαλαμίνας, ο οποίος πρόκειται να παραχωρηθεί στο Δήμο Αμπελακίων Σαλαμίνας.
Ερωτάται ο κύριος Υπουργός:
Προβλέπεται να ολοκληρωθεί το ταχύτερο δυνατό η διαδικασία παραχώρησης, προκειμένου να αρχίσει ο προγραμματισμός των έργων που αναμένουν όλοι οι κάτοικοι της περιοχής;"
Θα απαντήσει ο Υφυπουργός Οικονομίας και Οικονομικών κ. Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, στη σύμβαση, η οποία υπεγράφη μεταξύ του ελληνικού δημοσίου και του ΟΛΠ, ρητά εξαιρέθηκαν οι συγκεκριμένοι χώροι που αναφέρονται στην ερώτηση. Το ελληνικό δημόσιο κατά την υπογραφή της σύμβασης εκπροσωπήθηκε από τον Υπουργό Οικονομικών και τον Υπουργό Εμπορικής Ναυτιλίας, που τότε ήταν ο αγαπητός συνάδελφος και ερωτών κ. Παπουτσής. 
Θέλουμε να διαβεβαιώσουμε ότι αυτή η σύμβαση, η οποία υπεγράφη θα τηρηθεί απόλυτα, αποτελεί κυβερνητική δέσμευση. Η συγκεκριμένη περιουσία, τα συγκεκριμένα τεμάχια ανήκουν κατά κυριότητα στο ελληνικό δημόσιο, αποτελούν κοινόχρηστο χώρο, μέρος της χερσαίας λιμενικής ζώνης.
Θέλω να υπενθυμίσω ότι η οποιαδήποτε παραχώρηση προς τους δήμους θα γίνει με την τήρηση των διατάξεων του πρόσφατα ψηφισθέντος νόμου περί αιγιαλού και παραλίας με τις αυστηρές προϋποθέσεις που αναφέρονται σ' αυτό τον νόμο. Και το Υπουργείο Οικονομικών θα κάνει το παν προκειμένου να συντομευθούν οι όποιες διαδικασίες στο βαθμό βέβαια που αυτή η συντόμευση αφορά στο ίδιο το Υπουργείο Οικονομικών. 
Πρέπει να επαναλάβω ότι οι χώροι αυτοί είναι κοινόχρηστοι. Για την παραχώρησή τους θα πρέπει να υπάρξει πράξη αποχαρακτηρισμού από κοινόχρηστα πράγματα, διαδικασία η οποία βεβαίως όπως είναι γνωστό δεν ανήκει στην αρμοδιότητα του Υπουργείου Οικονομικών.
Τελειώνοντας, κύριε συνάδελφε, θέλω να πω ότι τη συμφωνία, η οποία φέρει και τη δική σας υπογραφή, η Κυβέρνηση και το Υπουργείο Οικονομικών ειδικότερα θα τη σεβαστεί απόλυτα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ : Ευχαριστώ πολύ, κύριε Πρόεδρε.
Θέλω να εκφράσω την ιδιαίτερη ικανοποίησή μου για την απάντηση την οποία έδωσε ο κύριος Υπουργός μόλις προηγουμένως, σχετικά με τις διαδικασίες που πρόκειται να ακολουθηθούν για την τήρηση των δεσμεύσεων της Κυβέρνησης προς την Τοπική Αυτοδιοίκηση και το λαό της περιοχής του Κερατσινίου και της Σαλαμίνας.
Θέλω όμως με την ευκαιρία αυτή, κύριε Πρόεδρε, να αναφερθώ σε μία επιστολή, η οποία δόθηκε στο φως της δημοσιότητας δύο μέρες μετά την κατάθεση της ερώτησής μου και η οποία αναδεικνύει, αν θέλετε, και την επικαιρότητα αυτής της ερώτησης. Ήταν μία επιστολή του Πανελλήνιου Συνδέσμου Ναυτικών Πρακτόρων, η οποία μου έκανε πολύ μεγάλη εντύπωση. Είναι μια ένωση, η οποία αντιδρά ως περίπου συνιδιοκτήτης του Οργανισμού Λιμένος Πειραιώς και των εκτάσεων, τις οποίες διαχειρίζεται ο Οργανισμός Λιμένος.
Ήταν μια επιστολή αποκαλυπτική του ρόλου αυτού του συνδέσμου, αλλά και των προθέσεων, των οικονομικών συμφερόντων που εκπροσωπούνται απ' αυτήν την ένωση, οικονομικά συμφέροντα, τα οποία ποτέ δεν είδαν με καλό μάτι τη σύνδεση της τοπικής κοινωνίας του Πειραιά, αλλά και της ευρύτερης περιοχής του Πειραιά, με τις δραστηριότητες του Οργανισμού Λιμένος Πειραιώς.
Χαίρομαι όμως γιατί η απάντηση, την οποία έδωσε μόλις προηγουμένως ο κύριος Υπουργός ήταν αποστομωτική κι αποτελεί ένα σαφέστατο μήνυμα προς αυτά τα οικονομικά συμφέροντα ότι το πρόγραμμα, με το οποίο δεσμεύτηκε το ΠΑΣΟΚ προς τον ελληνικό λαό, του οποίου πήρε την ψήφο και την εμπιστοσύνη, είναι το πρόγραμμα που θα υλοποιήσουμε. Και σε κάθε περίπτωση οι Βουλευτές μας, οι Βουλευτές του ΠΑΣΟΚ, οι τοπικοί φορείς, οι κοινωνικοί φορείς, η Τοπική Αυτοδιοίκηση και ολόκληρος ο λαός της περιοχής θα υποστηρίξει ακριβώς αυτήν την πολιτική, μία πολιτική, η οποία αποδίδει τις εκτάσεις αυτές στο λαό της περιοχής και ταυτόχρονα ικανοποιεί ένα αίτημα, το οποίο πάνω από δύο δεκαετίες, κύριε Πρόεδρε, προβάλλουν συνεχώς όλοι οι φορείς και όλα τα πολιτικά κόμματα της περιοχής.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Θέλετε να προσθέσετε κάτι, κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δεν θέλετε να προσθέσετε κάτι. Ήταν σαφής και η απάντηση.
Ακολουθεί η με αριθμό 241/10.12.2001 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκο προς τον Υπουργό Γεωργίας, σχετικώς με την απώλεια κοινοτικών πόρων, τα οποία προορίζονται για την αναδιάρθρωση και μετατροπή των αμπελώνων.
Η επίκαιρη ερώτηση του κ. Τσιπλάκου έχει ως εξής:
"Από την πρόσφατη απάντηση του αρμοδίου επιτρόπου της Ε.Ε. σε ερώτηση του Ευρωβουλευτή Κ.Αβέρωφ, προκύπτει ότι από εσφαλμένες ενέργειες και αδράνεια των υπηρεσιών του Υπουργείου Γεωργίας, δεν αξιοποιήθηκαν 2,82% δισεκατομμύρια δραχμές (8,28 εκατ.ευρώ), τα οποία προορίζοντο για την αναδιάρθρωση και μετατροπή των αμπελώνων.
Προθεσμία για την αξιοποίηση των σημαντικών αυτών κονδυλίων είχε ορισθεί η 30η Ιουνίου 2001. Απαραίτητος όμως προϋπόθεση για την έναρξη εκταμιεύσεως των κοινοτικών κονδυλίων, ήταν η υποβολή εκ μέρους της Ελλάδας στην Ευρωπαϊκή 'Ενωση της απογραφής του δυναμικού αμπελουργικής παραγωγής, η οποία απογραφή υπεβλήθη την 25η Ιουνίου 2001, δηλαδή 5 ημέρες προ της εκπνοής της προθεσμίας.
Όμως παρά την καθυστέρηση αυτή, η Ελλάδα μπορούσε μέχρι την 15η Οκτωβρίου 2001 να εισπράξει μέχρι και το 75% του ως άνω ποσού, αφού οι σχετικοί κανονισμοί της δίνουν το δικαίωμα αυτό.
Ακόμα στην ίδια απάντησή του ο αρμόδιος επίτροπος σημειώνει ότι λόγω της αβελτηρίας αυτής της κυβέρνησης, θα είναι μειωμένα τα αντίστοιχα κονδύλια που προβλέπονται στο επόμενο έτος 2002 για τον τομέα αυτό.
΄Υστερα από αυτά ερωτάται ο κύριος Υπουργός Γεωργίας:
Αν αληθεύουν οι ως άνω επισημάνσεις του αρμοδίου επιτρόπου και αν μπορέσαμε να αξιοποιήσουμε έστω και ποσοστό των κονδυλίων αυτών, εκμεταλλευόμενοι τη δυνατότητα που μας δίνουν οι νέοι κανονισμοί.
Σε τι ποσοστό μειώθηκαν οι αντίστοιχες πιστώσεις στον τομέα αυτό, λόγω της αβελτηρίας της ελληνικής Κυβερνήσεως, όπως επισημαίνει ο αρμόδιος επίτροπος".
Θα απαντήσει ο Υφυπουργός Γεωργίας κ.Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ κύριε Πρόεδρε.
Θα ήθελα να ενημερώσω τον αγαπητό κύριο συνάδελφο ότι απαραίτητη προϋπόθεση για τη σύνταξη και την έγκριση των προγραμμάτων αναδιάρθρωσης είναι η ολοκλήρωση της απογραφής του δυναμικού παραγωγής των αμπελουργικών εκτάσεων. Η απογραφή του δυναμικού παραγωγής των αμπελουργικών εκτάσεων εγκρίθηκε ομόφωνα από την Ευρωπαϊκή ΄Ενωση τον Ιούνιο του προηγούμενου έτους, δηλαδή έξι μήνες γρηγορότερα από την ταχθείσα από τον κανονισμό προθεσμία. Οι προετοιμασίες για την απογραφή θα πω ότι ήταν επίπονες και χρονοβόρες, αφού υπήρχαν αντικειμενικές δυσκολίες, προβλήματα εξαιτίας των ιδιαιτεροτήτων του κλάδου και της έλλειψης κτηματολογίου και αμπελουργικού μητρώου. Αλλά η ολοκλήρωσή της ήταν από τις πρώτες προτεραιότητες του Υπουργείου Γεωργίας από την ημέρα που υποβλήθηκε σε εμάς η υποχρέωση από τον κανονισμό.
Εκτιμούμε ότι για τα προγράμματα αναδιάρθρωσης των αμπελώνων και σύμφωνα με την ισχύουσα κοινοτική νομοθεσία κάθε κράτος-μέλος είναι υποχρεωμένο μέχρι 30 Ιουνίου κάθε έτους να υποβάλει μεταξύ άλλων τις δαπάνες που πραγματοποιήθηκαν κατά το τρέχον έτος, τις προβλεπόμενες δαπάνες για το υπόλοιπο της τρέχουσας περιόδου και τις προβλεπόμενες εκτάσεις για την ένταξη στα επόμενα έτη. Τα στοιχεία των προβλεπόμενων εκτάσεων για ένταξη στο πρόγραμμα και των προβλεπομένων δαπανών, υποβλήθηκαν έγκαιρα στην επιτροπή μέχρι την ως άνω ημερομηνία του τρέχοντος έτους. Δεν υποβλήθηκε το σχέδιο της δαπάνης που πραγματοποιήθηκε γιατί δεν αρκεί μόνο η απογραφή του δυναμικού παραγωγής για την εκταμίευση των κοινοτικών κονδυλίων. Πρέπει να προηγηθεί η εξακρίβωση της εκτέλεσης συγκεκριμένου μέτρου. Και πρώτο μέτρο του προγράμματος είναι η εκρίζωση των αμπελώνων. Εδώ είναι το σημείο που πρέπει να λάβετε σοβαρά υπόψη σας. Η ενίσχυση της αναδιάρθρωσης καταβάλλεται υποχρεωτικά μετά την εξακρίβωση αυτή, εκτός αν ο παραγωγός δώσει εγγύηση ίση με το 120% του ποσού της δικαιούμενης ενίσχυσης.
Τέλος αναφορικά με την είσπραξη από τη χώρα μας του 75% του ποσού της αναδιάρθρωσης της περιόδου 2000-2001 μέχρι 15.10.2001, αυτό δεν ευσταθεί. Δεν ευσταθεί αφού πρόκειται για ειδική περίπτωση που θεσπίστηκε μετά από πρόταση της Γαλλίας και ίσχυσε φυσικά για όλα τα κράτη-μέλη τα οποία όμως είχαν εφαρμόσει το πρόγραμμα αναδιάρθρωσης 2000-2001 και εδώ θα ήθελα να λάβετε υπόψη σας το εξής: Όπως είναι ευνόητο η περίπτωση αυτή είναι εντελώς θεωρητική για τη χώρα μας, εφόσον όπως ήδη προαναφέρθηκε για να απαιτηθούν πιστώσεις από την Κοινότητα πρέπει να έχει αρχίσει η εκτέλεση του μέτρου της εκρίζωσης. Και μέτρο εκρίζωσης δεν θα δεχόταν να εκτελέσουν οι παραγωγοί πριν από τον τρύγο. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι έχω την τιμή να ανακοινώσω ότι από τα δυτικά θεωρητικά παρακολουθούν την συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "180 χρόνια από την Ελληνική Επανάσταση" σαράντα τέσσερις μαθητές και μαθήτριες και τρεις συνοδοί καθηγητές των "Εκπαιδευτηρίων Δούκα". Τους καλωσορίζουμε.
(Χειροκροτήματα από όλες τις πτέρυγες)
Το λόγο έχει ο κ.Τσιπλάκος.
ΑΡΙΣΤΕΙΔΗΣ ΤΣΙΠΛΑΚΟΣ: Κύριε Υπουργέ, πολλά μας είπατε, αλλά για την ταμπακέρα δεν είπατε τίποτε. Καταλαβαίνω τη δύσκολη θέση στην οποία βρίσκεστε, εκείνο όμως που δεν προβλέψατε είναι ότι η καταγγελία μου στηρίζεται σε θεμελιωμένα, αδιαμφισβήτητα στοιχεία και φοβάμαι ότι έχετε εκτεθεί ανεπανόρθωτα με αυτά που είπατε προηγουμένως με τις ανακρίβειες που αναφέρατε, οι οποίες δεν ευσταθούν. 
Για το λόγο αυτό θα σας διαβάσω επί λέξει την απάντηση του αρμόδιου επιτρόπου που έχω μπροστά μου, για να δείτε πράγματι ότι προσπαθείτε να δικαιολογήσετε τα αδικαιολόγητα. Λέει η απάντηση: "Με την απόφαση της Ευρωπαϊκής Επιτροπής 2503 βάσει του κανονισμού 1433/99 κατανεμήθηκε στην Ελλάδα για την αναδιάρθρωση και μετατροπή των αμπελώνων, ποσό 8.280.000 ευρώ για την περίοδο 2000-2001. Η απογραφή του δυναμικού αμπελουργικής παραγωγής η οποία πρέπει να παρουσιαστεί πριν από την πρόσβαση στα κοινοτικά κονδύλια, ανακοινώθηκε από την ελληνική διοίκηση στην επιτροπή με την επιστολή της 25ης Ιουνίου 2001 ενώ η καταληκτική προθεσμία απορρόφησης ήταν 30.6.2001". 
Και συνεχίζει ο Επίτροπος: "Η μη απορρόφηση στις 30.6.2001 των κοινοτικών κονδυλίων που είχαν τεθεί στη διάθεση της Ελλάδος από την επιτροπή, οφείλεται σ' αυτήν την κατάσταση. 
Ακόμα, η Ελλάδα δεν έκανε χρήση της δυνατότητας που προβλέπεται από τον κανονισμό εφαρμογής που επιτρέπει στα κράτη-μέλη της μερική χρησιμοποίηση, κατά ανώτερο 75%, μέχρι τις 15 Οκτωβρίου 2001, των κοινοτικών κονδυλίων που δεν χρησιμοποιήθηκαν έως τις 30.6.2001".
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέει και κάτι άλλο. Συνεχίστε, κύριε Τσιπλάκο.
ΑΡΙΣΤΕΙΔΗΣ ΤΣΙΠΛΑΚΟΣ: Να τελειώσω πρώτα, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, να μην ανοίγουμε διάλογο μεταξύ σας.
ΑΡΙΣΤΕΙΔΗΣ ΤΣΙΠΛΑΚΟΣ: "Για το λόγο αυτό για το έτος 2002 κατανεμήθηκαν μειωμένα ποσά για την Ελλάδα". 
Και καταλήγει ο επίτροπος: "Η Επιτροπή δεν διαθέτει στοιχεία για να προβλέπει τα προγράμματα κάθε κράτους".
Αυτή δυστυχώς είναι η αλήθεια, κύριε Υπουργέ. Εάν γνώριζαν οι αγρότες το ενδιαφέρον σας για τα συμφέροντά τους, δεν θα κατέβαιναν στους δρόμους με τα τρακτέρ και μ' αυτόν τον κόσμιο τρόπο, αλλά θα άρπαζαν βρεγμένες σανίδες και θα κατηφόριζαν στο Υπουργείο για να τις χρησιμοποιήσουν καταλλήλως σε εκείνους, οι οποίοι δίκην περιοδεύοντος θιάσου, διαφημίζουν ότι ενδιαφέρονται για τους αγρότες. 
Αυτή είναι η αλήθεια, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Προσοχή στις εκφράσεις παρακαλώ. Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν νομίζω, κύριε συνάδελφε, ότι είστε από αυτούς που μπορείτε να χρησιμοποιείτε τέτοιους όρους. Επειδή διαβάσατε την απάντηση του κυρίου επιτρόπου, εγώ θα την καταθέσω για τα Πρακτικά.
(Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΑΡΙΣΤΕΙΔΗΣ ΤΣΙΠΛΑΚΟΣ: Αρνείσθε αυτά που σας διάβασα;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επειδή τη διαβάσατε λοιπόν, θα πρέπει να διαβάσετε και τις υποχρεώσεις του Κανονισμού. Και επειδή επιπλέον θητεύσατε και ως Υφυπουργός αρμόδιος για τα κοινοτικά προγράμματα, θα πρέπει να ξέρετε ένα πράγμα: Ο κανονισμός είναι η πιστή εφαρμογή. Η Ελλάδα για να μπορέσει να πάρει τα χρήματα, έπρεπε να είχε δώσει απολογιστικά τις εργασίες της εκρίζωσης.
ΑΡΙΣΤΕΙΔΗΣ ΤΣΙΠΛΑΚΟΣ: Κύριε Υπουργέ... γνωρίζω καλά τους κανονισμούς.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μπορούσε, κύριε συνάδελφε, να δώσει στοιχεία αφού δεν έγινε εκρίζωση, όταν οι παραγωγοί δεν κάνουν εκρίζωση;
ΠΡΟΕΔΡΕΥΩΝ (Κωνσταντίνος Γείτονας): Όχι διαμάχη επί αμπελώνος. Άλλα είναι τα πεδία μαχών. Δεν είναι οι αμπελώνες.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γιατί δεν απαντάτε, κύριοι συνάδελφοι, στο ότι η Ελλάδα έδωσε την απογραφή έξι μήνες γρηγορότερα από την υποχρέωση του κανονισμού; Επιτέλους να αναγνωρίσουμε και ορισμένα πράγματα σε αυτή τη χώρα.
ΑΡΙΣΤΕΙΔΗΣ ΤΣΙΠΛΑΚΟΣ: Πέντε μέρες νωρίτερα τα δώσατε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αφού επικαλείστε την απάντηση λοιπόν, κύριε συνάδελφε, να διαβάζετε ολόκληρη την απάντηση του κυρίου επιτρόπου, η οποία αναφέρεται στον κανονισμό. Η Ελλάδα δεν είχε να δώσει απολογιστικά στοιχεία εκρίζωσης αμπελώνων στις 30 Ιουνίου. Τη χρήση αυτή την έκανε τη Γαλλία με πρόταση την οποία κατέθεσε, γιατί η Γαλλία είχε κάνει εκρίζωση, πράγμα που δεν είχε κάνει η Ελλάδα. Θα μπορούσαν οι παραγωγοί να κάνουν εκρίζωση πριν το τρύγο;
Κλείνοντας, κύριε Πρόεδρε, θα ήθελα να ενημερώσω ότι αυτή η προσπάθεια που έγινε για την απογραφή, δεν συμπληρώθηκε και από την ανάλογη ανταπόκριση για την ολοκλήρωση των προγραμμάτων για να προχωρήσουμε στη νέα περίοδο. 
Εκτιμώ, λοιπόν, ότι έχουν κατατεθεί τα σχέδια, έχει γίνει επιμερισμός και στο ΣΕΟ των ενοποιητικών ιδιωτικών επιχειρήσεων, αλλά και στη ΚΕΟΣΟΕ που εκφράζει τις συνεταιριστικές επιχειρήσεις για να ξεκινήσουμε από το 2002 την εφαρμογή του κανονισμού και των δυνατοτήτων που δίνει για την ενίσχυση στην αμπελουργία.
ΠΡΟΕΔΡΕΥΩΝ (Κωνσταντίνος Γείτονας) Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Εκσυγχρονισμός της οργάνωσης και της λειτουργίας του Ιδρύματος Κοινωνικών Ασφαλίσεων και άλλες διατάξεις".
Κύριοι συνάδελφοι, το νομοσχέδιο ψηφίστηκε επί της αρχής στη χθεσινή συνεδρίαση. Έχει 54 άρθρα κατανεμημένα σε πέντε κεφάλαια. Υπάρχουν επίσης τρεις υπουργικές τροπολογίες, οκτώ εμπρόθεσμες τροπολογίες Βουλευτών και μία εκπρόθεσμη. Σας υπενθυμίζω ότι στη Διαρκή Επιτροπή τα άρθρα συζητήθηκαν σε δύο ενότητες ως εξής: ΄Αρθρο 1 έως 39 και άρθρο 40 έως τέλος. 
Προτείνω να συζητήσουμε σήμερα την πρώτη ενότητα των άρθρων 1 έως 39 όπως συζητήθηκε και στην Διαρκή Επιτροπή. Συμφωνείτε; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Βλέπω ότι υπάρχει συμφωνία. Άρα, προχωρούμε στη συζήτηση των άρθρων 1 έως και 39 ως μία ενότητα. 
Ο εισηγητής της Πλειοψηφίας κ. Σμυρλής-Λιακατάς έχει το λόγο. Θα δώσουμε δεκαπέντε λεπτά με κάποια ανοχή στους εισηγητές και επτά λεπτά στους ομιλητές. Κύριε Σμυρλή, μπορείτε να μιλήσετε από το Βήμα αν θέλετε ή από τη θέση σας. 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Ευχαριστώ. Θα χρειαστώ πολύ λιγότερο χρόνο, κύριε Πρόεδρε, μιας και στο μεγαλύτερο αριθμό των άρθρων αυτών δεν έχω να κάνω κάποιες παρατηρήσεις οι οποίες θα χρειαστούν πολύ χρόνο. Πιστεύω ότι τα άρθρα 1 έως 39 έχουν όλες εκείνες τις προϋποθέσεις με κάποιες διορθώσεις και υποδείξεις που έκαναν τα μέλη της Διαρκούς Επιτροπής οι οποίες έχουν ληφθεί υπόψη να ψηφιστούν. Επιβάλλεται όμως σε κάποια άρθρα να επισημάνω ορισμένα πράγματα. 
Στο άρθρο 10, κύριε Πρόεδρε, που αναφέρεται στην απεικόνιση της ασφάλισης και στην παράγραφο 1 εκεί όπου αρχίζει το α΄ "Κάθε ημερολογιακό εξάμηνο το ΙΚΑ αποστέλλει στη δηλωθείσα διεύθυνση κατοικίας ή γνωστοποιεί με κάθε άλλο πρόσφορο τρόπο το απόσπασμα του οργανισμού ασφάλισης" θέλω να επανέλθω. Κατά την άποψή μου από τη στιγμή που ο νέος ασφαλισμένος -το διευκρινίζω- ο οποίος για πρώτη φορά αρχίζει να εργάζεται δεν είχε σχέση στο παρελθόν με το ΙΚΑ καταγράφεται στις καταστάσεις του ιδρύματος για πρώτη φορά, δηλώνεται από τον εργοδότη, προβλέπεται η διαδικασία στα προηγούμενα άρθρα και κάποια στιγμή ενημερώνεται από το συγκεκριμένο υποκατάστημα του ΙΚΑ στο οποίο είναι δηλωμένος με το απόσπασμα του ατομικού λογαριασμού ασφάλισης το οποίο είναι αποδεικτικό στοιχείο δείχνει μία πλήρη απεικόνιση της κατάστασής του κλπ. Αυτό εκδίδεται για πρώτη φορά στο εξάμηνο. 
Κατά την άποψή μου το εξάμηνο είναι ένας χρόνος αυτός που προβλέπει το ολοκληρωμένο πληροφοριακό σύστημα και το Ίδρυμα, όμως από τη στιγμή που θεμελιώνει δικαίωμα στους δύο μήνες, γιατί σύμφωνα με τον κανονισμό του Ιδρύματος περίπου στα πενήντα ημερομίσθια θεμελιώνει δικαίωμα σε παροχές και στα εκατό ημερομίσθια θεμελιώνει δικαίωμα για την παροχή σε χρήμα, αυτό σημαίνει ότι υπάρχει ένα χρονικό διάστημα δύο έως τεσσάρων μηνών που για να διεκδικήσει παροχές σε είδος και παροχές σε χρήμα πρέπει να πάει με διαδικασία που σήμερα προβλέπεται, που είναι η διαδικασία της ΤΔΕ κλπ. 
Από τη στιγμή που έχουμε ένα ολοκληρωμένο πληροφοριακό σύστημα και επειδή το συζητήσαμε και είδα ότι και ο κύριος Υπουργός, αν θυμάμαι καλά και η διοίκηση του Ιδρύματος ο κύριος διοικητής, ανέφεραν ότι μπορεί αυτό να γίνει ανά τρίμηνη ενημέρωση της Α.Α.Λ.Α. δηλαδή του Αποσπάσματος Ατομικού Λογαριασμού Ασφάλισης θεωρώ απαραίτητο το εξάμηνο να γίνει τρίμηνο για τους νεοασφαλισμένους για να μπορούν πραγματικά να έχουν αυτά τα δικαιώματα. 
Αυτή είναι η πρώτη παρατήρηση και η παράκληση προς τον κύριο Υπουργό, να δει πώς μπορεί να αντιμετωπίσουμε αυτό το ζήτημα.
Επίσης θέλω να δώσω μεγαλύτερη έμφαση στο άρθρο 12, που αναφέρεται στον τρόπο καταβολής και λέει: Οι εισφορές καταβάλλονται σε υποκαταστήματα και παραρτήματα του ΙΚΑ ή σε πιστωτικά ιδρύματα ή σε άλλα νομικά πρόσωπα που συνάπτουν σύμβαση με το ΙΚΑ κλπ. 
Κάναμε μεγάλη συζήτηση στη Διαρκή Επιτροπή, όπου διαπιστώσαμε και συμφωνήσαμε όλοι ότι η συνεργασία των ασφαλισμένων, αλλά και των εργοδοτών μέσω των πιστωτικών ιδρυμάτων, με άλλα λόγια με τις τράπεζες, που ξέρουμε τώρα ότι έχουν τη δυνατότητα να έχουν υποκαταστήματα παντού σε όλη την Ελλάδα διασπαρμένα ακόμα και στο μικρότερο χωριό, είναι ο καλύτερος τρόπος για να συναλλάσσονται. Θα έλεγα να υπάρξει η συνέχεια αυτής της συνεργασίας και κατά τρόπο, θα έλεγα, αποκλειστικό, αν χρειάζεται, έτσι ώστε από τη στιγμή που έχει όφελος και το ίδρυμα με βαλέρ τεσσάρων πέντε ημερών, που κρατάει τα χρήματα και όχι με μια διαδικασία τριάντα ολόκληρων ημερών μέσω των νέων συστημάτων που εφαρμόζονται, ωφελείται το ίδρυμα οικονομικά, ωφελείται ο εργοδότης και ο ασφαλισμένος και έτσι η υποχρεωτική συνεργασία και με τα πιστωτικά ιδρύματα διευκολύνει το ΙΚΑ σε πάρα πολλά πράγματα, όπως ωφέλεια σε εργατοώρες και απαλλαγή των υπαλλήλων από μια συναλλαγή, που ξέρουμε πολύ καλά ότι όσο εξυπηρετικός και να είναι ένας υπάλληλος, σίγουρα η άμεση εμπλοκή με τους ενδιαφερόμενους δημιουργεί κάποιες τριβές και κάποια προβλήματα και έτσι έχουμε καθυστερήσεις. 
Τώρα για το άρθρο 15. Εδώ μιλάει το άρθρο για την είσπραξη και παραγραφή ληξιπρόθεσμων οφειλών. Εγώ δεν έχω πεισθεί ότι με τη μετατροπή της δεκαετούς παραγραφής σε πενταετή δεν θα χαθούν ασφαλιστικά δικαιώματα των ασφαλισμένων. 
Ειλικρινά η ευκολία με την οποία δόθηκαν διαβεβαιώσεις ότι δεν χάνονται ασφαλιστικά δικαιώματα των εργαζομένων, εμένα δεν με βρίσκει σύμφωνο. Με τις λίγες νομικές γνώσεις που μπορώ να έχω και με τη συζήτηση που είχαμε στη Διαρκή Επιτροπή, με τον εκπρόσωπο των εργαζομένων στο Ίδρυμα, με τον εκπρόσωπο Συνδέσμου Ελλήνων Βιομηχάνων, αλλά και εκτός διαδικασίας Διαρκούς Επιτροπής με νομικούς που προσπάθησα να συμβουλευθώ ή να συζητήσω μαζί τους, φαίνεται ότι η μετατροπή από δεκαετή παραγραφή σε πενταετή εγείρει σοβαρά δικαιώματα σ' αυτούς τους εργοδότες που έχουν μπει στη δεκαετή παραγραφή, δηλαδή μπορεί να γίνει μετά από τρία - τέσσερα χρόνια σ΄ αυτούς η παραγραφή ή να έχουν δύο χρόνια και να θέλουν άλλα οκτώ, να διεκδικήσουν ένα αντίστοιχο δικαίωμα, από τη στιγμή που θα εφαρμοστεί η πενταετής παραγραφή από 1.1.2002 για όλους αυτούς που θα μπουν σε έναν τέτοιο διακανονισμό, να διεκδικήσουν στα δικαστήρια και να δικαιωθούν. 
Αυτό θα σημαίνει για το ΙΚΑ απώλεια πόρων και αφ' ετέρου απώλεια πιθανών ασφαλιστικών δικαιωμάτων. Κάτω, λοιπόν, από μία τέτοια εκδοχή, εγώ θα πρότεινα να παραμείνει η δεκαετής παραγραφή. Το λέω, γιατί από τη στιγμή που έχουμε ολοκληρωμένο πληροφοριακό σύστημα, από τη στιγμή που το σύστημα θα λειτουργεί στην εντέλεια μετά από τρία χρόνια και θα μπορούμε να έχουμε κάποια παρατυπία ή τη στιγμή της μη έγκαιρης πληρωμής των ασφαλίστρων ή των υποχρεώσεων που έχουν οι εργοδότες προς το ίδρυμα, το σύστημα θα το βρίσκει αυτό και θα ενημερώνει τις αρμόδιες υπηρεσίες, νομίζω πως είτε πέντε, είτε δέκα χρόνια δεν θα προσθέσει ένα μεγάλο κόστος εργασίας στο Ίδρυμα Κοινωνικών Ασφαλίσεων. Προκειμένου να χάσουμε δικαιώματα και πόρους, ας μείνει η δεκαετής παραγραφή. Σ' αυτήν την εκδοχή συμφωνούν και οι υπάλληλοι του Ιδρύματος σε μεγάλο βαθμό. 
Κύριε Υπουργέ, είναι και μια ευκαιρία, αν είναι δυνατό μέχρι το πέρας της διαδικασίας, είτε σήμερα είτε αύριο το πρωί ας ζητήσετε από τη διοίκηση του Ιδρύματος να μας φέρουν τους μεγάλους οφειλέτες του ΙΚΑ κι αυτούς που είναι στο δεκαετή διακανονισμό. Είναι ενδιαφέρον για τη Βουλή, αλλά έχω και προσωπικό ενδιαφέρον, ώστε να δούμε ποιοι έχουν μπει σ' αυτήν τη διαδικασία της δεκαετούς παραγραφής και τι μπορεί να προκύψει εάν διεκδικήσουν μετά την εφαρμογή της πενταετούς παραγραφής με το νέο νόμο που εισηγούμαστε.
Στο άρθρο 15, λοιπόν, εγώ επιμένω ότι εφόσον δεν μπορεί να διασφαλιστεί ότι δεν χάνουμε χρήματα και ασφαλιστικά δικαιώματα, να παραμείνει η παραγραφή στα δέκα χρόνια. 
Δεν έχω καμία άλλη παρατήρηση επί των άρθρων αυτών. Ίσως να προσθέσω κάτι στη δευτερολογία μου. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελόπουλος έχει το λόγο.
ΝΙΚΟΛΑΟΣ ΑΓΓΕΛΟΠΟΥΛΟΣ: Θα ξεκινήσω με μια παρατήρηση στις διορθώσεις που μας δόθηκαν χθες από τον κύριο Υπουργό.
Στο άρθρο 7, παρ. 1, με βάση το σημείωμα που μας δώσατε έχει γίνει ανάποδα η διόρθωση. Αντί να αντικατασταθεί η λέξη "καταλογίζονται" με τη λέξη "δηλώνεται", αντικαθίσταται η λέξη "δηλώνεται" που δεν υπάρχει στο αρχικό κείμενο. 
( Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ) 
Κύριε Πρόεδρε, κυρίες και κύριοι συνάδελφοι, θα ξεκινήσω από το άρθρο 1. Στις παραγράφους 1 και 2 προβλέπεται η έκδοση κανονισμού και υπουργικής απόφασης, που θα ρυθμίζουν τα θέματα της αναλυτικής περιοδικής δήλωσης. Ο κύριος Υπουργός και ο διοικητής του ΙΚΑ μας είπαν στην ένσταση που διατυπώσαμε στην επιτροπή, για το ποιοι εξαιρούνται από την υποβολή αναλυτικής περιοδικής δήλωσης, ότι οι κανονισμοί είναι έτοιμοι, καθώς και οι υπουργικές αποφάσεις και είναι στη διάθεσή μας. Αν δεν υπάρχει αντίρρηση ας κατατεθούν στα Πρακτικά της Βουλής για να λάβουμε γνώση. 
Πάντως επιμένω ότι θα πρέπει να αντικατασταθεί σε έντυπη ή χειρόγραφη μορφή, όπως επίσης στην παρατήρηση τι θα γίνει με τους ΟΤΑ α΄ και β΄ βαθμού, ιδιαίτερα για τους πολύ μικρούς δήμους που δεν έχουν ολοκληρώσει το μηχανογραφικό σύστημα, θα βρεθούν μπροστά σε αδυναμία να υποβάλουν αναλυτική περιοδική δήλωση, είτε με ηλεκτρονικό μέσο είτε με μαγνητικό.
Επίσης είχαμε παρατηρήσει στην επιτροπή στο άρθρο 2 παρ. 2 ότι οι εργοδότες που είναι φυσικά πρόσωπα και που απασχολούν πάνω από πέντε εργαζόμενους, πώς αντιμετωπίζεται η αυξομείωση του προσωπικού. Η μείωση σε κάτω από πέντε και η αύξηση πάνω από τρία. Έτσι αναγκαστικά φεύγουν από τη μια κατηγορία και εμπίπτουν στην άλλη. Και ακόμα δεν λάβαμε απάντηση, ίσως να αντιμετωπίζεται, καλοπροαίρετα το αναφέρω, τι γίνεται με τους εργοδότες που απασχολούν περιοδικά εργαζόμενους, οικιακές βοηθούς κλπ. 
Στο άρθρο 3 παρ. 1 είχαμε πει ότι θα πρέπει στην αναλυτική περιοδική δήλωση να υπάρχει η δυνατότητα να καταχωρίζονται και αποδοχές που προέρχονται από προαγωγές με αναδρομική ισχύ, από αυξήσεις που χορηγούνται εξ ελευθεριότητος του εργοδότη αναδρομικά και τις οποίες τις δίνουν πέραν των προβλέψεων της εφαρμοστέας συλλογικής σύμβασης εργασίας και εφόσον αφορούν την ίδια χρονική περίοδο. 
Στο άρθρο 3 παράγραφος 3 να διευκρινιστεί, αν κατά την παραλαβή των αναλυτικών περιοδικών δηλώσεων θα γίνεται και ο έλεγχός τους. Θα ελέγχονται ταυτόχρονα με την παραλαβή ή θα ελέγχονται εκ των υστέρων με κάποια άλλη διαδικασία; Πιστεύω ότι αυτό θα πρέπει να αναφέρεται ρητά.
Επίσης, στο άρθρο 6 "λοιπές υποχρεώσεις εργοδοτών" προβλέπεται πρόστιμο για τη μη γνωστοποίηση της αλλαγής της επωνυμίας και προβλέπεται πρόστιμο για τη μη γνωστοποίηση της οριστικής ή προσωρινής διακοπής ή μεταβολής, αλλά δεν προβλέπεται πρόστιμο για τη μη απογραφή του εργοδότη. Έγινε η διαφημιστική καμπάνια. Κάποιος όμως δεν ανταποκρίνεται. Θα το διαπιστώσουμε αυτό, λέτε, όταν θα πάει να υποβάλει την πρώτη αναλυτική περιοδική δήλωση. Μα δεν θα πάει να υποβάλει ούτε αναλυτική περιοδική δήλωση. Δεν είναι ούτε ο πρώτος ούτε ο τελευταίος.
Όσον αφορά το άρθρο 7, είχαμε επισημάνει και κατά τη συζήτηση στην επιτροπή ότι προβλέπεται η επιβολή της ίδιας πρόσθετης επιβάρυνσης και για την ανακριβή δήλωση αλλά και για την εκπρόθεσμη δήλωση. Βάζω τον προβληματισμό για να το εξετάσει ο κύριος Υπουργός. Δεν είναι το ίδιο αδίκημα, όπως είχα πει και στην επιτροπή, κάποιος να δηλώνει ψευδή στοιχεία είτε για τον αριθμό των απασχολουμένων είτε για το ύψος των αποδοχών που παίρνουν οι απασχολούμενοι, με τον εργοδότη που ενδεχόμενα είτε από αμέλεια είτε από αδυναμία καθυστέρησε να υποβάλει κατά δύο, τρεις ή πέντε ημέρες την αναλυτική περιοδική δήλωση.
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Επίσης, δεν υπάρχει κίνητρο γι' αυτόν ο οποίος μετά από κάποιο διάστημα διαπιστώνει ότι έχει κάνει λάθος κατά την υποβολή της αναλυτικής περιοδικής δήλωσης σε κάποια στοιχεία τα οποία κατέγραψε και με δική του πρωτοβουλία έρχεται να διορθώσει το λάθος του. Μήπως στην περίπτωση αυτή η πρόσθετη επιβάρυνση θα έπρεπε να μειώνεται; Είναι μια πρόταση η οποία διατυπώνεται και από την ΟΚΕ. Πιστεύω ότι υπάρχει ο χρόνος να το εξετάσει αυτό ο κύριος Υπουργός. 
Είχαμε πει ότι η παράγραφος 5 λόγω του ότι αναφέρεται στα ίδια θέματα που περιλαμβάνονται στο άρθρο 11, μπορεί να ενταχθεί στο άρθρο 11. Είναι νομοτεχνικό περισσότερο το θέμα. 
Όσον αφορά το άρθρο 8 "εννοιολογικοί προσδιορισμοί", έχουμε μεγάλες ενστάσεις. Πράγματι υπάρχει μια πολύ θετική εξέλιξη καθιστώντας αλληλέγγυο και συνυπόχρεο τον εργολάβο στην όποια παράλειψη, αν θέλετε, ή κακή ανταπόκριση στις υποχρεώσεις του εργοδότη, του ιδιοκτήτη του ακινήτου. 
Κύριε Υπουργέ, εγώ θα σας πω παραστατικά για να καταλάβουν και οι συνάδελφοι το εξής παράδειγμα: Υπάρχει κανείς απ' όσους μας ακούν που να φώναξε κάποια στιγμή έναν ελαιοχρωματιστή να του βάψει το γραφείο ή το σπίτι του και να είχε τη δυνατότητα εκ των υστέρων να παρακολουθήσει αν ο εργολάβος δήλωσε τα ακριβή μεροκάματα απασχόλησης, αν δήλωσε το ακριβές ύψος των αποδοχών και αν πλήρωσε τις εισφορές αυτές στο ΙΚΑ; Πιστεύω ότι όλοι είμαστε παράνομοι, μόνο και μόνο με τη διατύπωση αυτού του άρθρου. 
Εκτιμώ ότι θα πρέπει να νομοθετήσουμε με βάση την πραγματικότητα και όχι με βάση το ιδεατό που ενδεχόμενα ο καθένας από μας έχει μέσα στο μυαλό του.
Επίσης, στην περίπτωση της αντιπαροχής, δίνει ο οικοπεδούχος το οικόπεδό του σε έναν εργολάβο. Μπορεί να παρακολουθήσει ο οικοπεδούχος ποια συνεργεία απασχόλησε ο εργολάβος; Πόσες μέρες τα απασχόλησε; Ποια ήταν η αμοιβή τους; Αν κόλλησε τα ένσημα και αν τα πλήρωσε; Κάποια στιγμή θα έχουμε όλους αυτούς τους ανθρώπους σε μία διαρκή ομηρία και εκκρεμότητα με το ΙΚΑ. Πιστεύω ότι πρέπει να τολμήσουμε και στις διατάξεις αυτές. Και να νομοθετήσουμε με βάση το τι πραγματικά συμβαίνει στην αγορά. 
Επίσης, ένα άλλο θέμα που δεν αντιμετωπίζουμε δυστυχώς -και μου διέφυγε της προσοχής κατά τη συζήτηση στην επιτροπή- είναι το τι γίνεται με τις εταιρείες μίσθωσης εργασίας καθώς και με τα γραφεία παροχής υπηρεσιών π.χ. όταν τηλεφωνούμε σε ένα γραφείο, ζητάμε έναν υδραυλικό και μας τον στέλνει. Σ' αυτήν την περίπτωση ποιος υποχρεούται για τη δήλωση και για την πληρωμή της αντίστοιχης εισφοράς του ΙΚΑ; Είναι ένα σημαντικό θέμα που πρέπει να αντιμετωπιστεί γιατί αλλιώς θα δημιουργηθούν προβλήματα στο βάθος του χρόνου.
Στο άρθρο 11 η ΟΚΕ κάνει μία σημαντική πρόταση στο σημείο που λέμε ότι ο ασφαλισμένος πρέπει σε ένα δωδεκάμηνο μετά την αποχώρησή του ή την απόλυσή του να δηλώνει γραπτά στο ΙΚΑ τις ημέρες εργασίας που πραγματοποίησε και για τις οποίες δεν ασφαλίστηκε. Εγώ θα συμπλήρωνα εδώ επίσης "ή για το τμήμα των αποδοχών που πράγματι ελάμβανε ή εδικαιούτο να λαμβάνει βάσει των συλλογικών συμβάσεων εργασίας και για το οποίο δεν ασφαλίστηκε". Δεν είναι μόνο οι ημέρες. Πολλές φορές οι εργοδότες, πέραν του ότι δηλώνουν λιγότερες μέρες απασχόλησης για τους εργαζόμενους, δηλώνουν και μικρότερες αποδοχές. Αυτό επιφέρει απώλεια εσόδων στο ΙΚΑ. Λέμε ότι υποχρεούται για το δωδεκάμηνο, αν έχει όμως λάβει πράγματι γνώση. Αναφέρουμε ότι το ΙΚΑ θα στέλνει το απόσπασμα ατομικού λογαριασμού στον ασφαλισμένο, αλλά ενδεχόμενα ο ασφαλισμένος να μην έχει λάβει γνώση. Λόγω όγκου εργασίας σε υπηρεσίες του ΙΚΑ να μην μπορούν εκπρόθεσμα να τη διεκπεραιώσουν και όχι με ευθύνη του ασφαλισμένου να μη λάβει γνώση, χάνει το δικαίωμα να καταγγείλει και να απαιτήσει την εκ των υστέρων ασφάλισή του; 
Στην ταυτόχρονη είσπραξη των τελών με τις εισφορές, αναφέρθηκε και ο εισηγητής της Πλειοψηφίας και δεν θα αναφερθώ.
Στο άρθρο 14, είχαμε προτείνει το ποσοστό του πρόσθετου τέλους, που είχε ανέλθει σε υψηλά επίπεδα σε μία περίοδο που και τα επιτόκια ήταν πολύ υψηλά, να μειωθεί στο 100%. Πιστεύω ότι είναι πιο ρεαλιστικό με τα σημερινά επιτόκια αντί για 120% το πρόσθετο τέλος να φθάνει μέχρι το 100% και να αυξομειώνεται αντίστοιχα.
Όσον αφορά την πενταετή παραγραφή. Και κατά τη συζήτηση επί της αρχής και επί των άρθρων αναπτύξαμε τις θέσεις μας και εμμένουμε σε αυτές. Δεν θα σας κουράσω επαναλαμβάνοντάς τες. Πιστεύω ότι με προσφυγή στο Σ.τ.Ε. θα επεκταθεί η ρύθμιση για τους παλιούς οφειλέτες και τις παλιές εκκρεμότητες.
Κύριε Υπουργέ, ο συνάδελφος κ. Σμυρλής σας πρότεινε να αφήσουμε να λειτουργήσει το καινούριο ολοκληρωμένο πληροφοριακό σύστημα με τις παλιές προθεσμίες ως προς τα θέματα παραγραφής με τη δεκαετία και στην πορεία εδώ είμαστε. Αν πράγματι λειτουργεί το σύστημα με απολυτότητα, αν διαπιστώσουμε ότι πράγματι αντιμετωπίζεται το πρόβλημα της εισφοροδιαφυγής, αν ξαφνικά πιάσει κρίση ευσυνειδησίας όλους τους ασφαλισμένους του ΙΚΑ και τους εργοδότες, εδώ είμαστε να το ξανασυζητήσουμε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, αν έχετε την καλοσύνη, θέλω δύο λεπτά ακόμα γιατί έχω να κάνω κάποιες σημαντικές παρατηρήσεις.
Στο άρθρο 17 γιατί με προεδρικά διατάγματα; Γιατί να δυσκολεύουμε τη λειτουργία, αν θέλετε, κάποιων δημοσίων οργανισμών; Εμείς προτείνουμε -και αυτό αποτελεί επιβεβαίωση της καλής πρόθεσης με την οποία συζητάμε ή αποδεχόμαστε κάποιες προτάσεις σας- με απόφαση του διοικητού του ΙΚΑ μετά από πρόταση του Δ.Σ. του ΙΚΑ. Γιατί όλη αυτή η γραφειοκρατία για την έκδοση προεδρικού διατάγματος; Για να μην δίδεται το δικαίωμα είσπραξης στα τοπικά υποκαταστήματα ΙΚΑ Αθηνών και Πειραιώς, όπως γίνεται και με τα περιφερειακά; 
Στο άρθρο 21 το κατασχετήριο ή εκχωρητήριο έγγραφο να κοινοποιείται στους διευθυντές των υποκαταστημάτων του ΙΚΑ ιδίως των επαρχιακών. Είπαμε και στην επιτροπή ότι για να εκχωρήσει ένα έγγραφο ή ένα κατασχετήριο, θα πρέπει να φεύγει ο άλλος ή από την Ξάνθη ή από τον Πύργο της Ηλείας για να έρθει να το κοινοποιήσει στη γενική διεύθυνση οικονομοτεχνικών υπηρεσιών του ΙΚΑ. Να απλοποιούμε, να μην προσθέτουμε εργασίες.
Στο άρθρο 22 για την πληροφορική έχουμε την απορία ποιος και με ποια διαδικασία θα καταρτίσει τον κανονισμό. Θα ήθελα να ρωτήσω αν είναι έτοιμος ο κανονισμός αυτός που προβλέπεται από το άρθρο 22 για την πληροφορική, γιατί μας είπατε ότι όλοι οι κανονισμοί είναι έτοιμοι. Αν είναι και αυτός, θα θέλαμε να λάβουμε γνώση. 
Εμείς διατηρούμε τις ενστάσεις μας για το άρθρο 22, το καταψηφίζουμε και επιμένουμε.
Η κωδικοποίηση. Άκουσα χθες από τον Υπουργό ότι έχει ολοκληρωθεί. Τότε γιατί προβλέπεται να γίνει κωδικοποίηση των ασφαλιστικών διατάξεων που ισχύουν σήμερα;
Αυτά ήθελα να πω και σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 χρόνια από την Ελληνική Επανάσταση", δεκαοκτώ μαθητές και δύο συνοδοί καθηγητές από το 1ο Ενιαίο Λύκειο Περάματος Αττικής. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Επίσης έχω την τιμή να ανακοινώσω προς το Σώμα ότι η Διαρκής Επιτροπή Οικονομικών Υποθέσεων καταθέτει την Έκθεσή της στα σχέδια νόμων του Υπουργείου Οικονομικών: 
α."Κύρωση του Κρατικού Προϋπολογισμού και των Προϋπολογισμών ορισμένων ειδικών ταμείων και υπηρεσιών οικονομικού έτους 2000",
β."Κύρωση του Απολογισμού του Κράτους οικονομικού έτους 2000" και
γ. "Περί Κυρώσεως του Ισολογισμού του Κράτους του οικονομικού έτους 2000".
Ο κ. Παναγιώτης Κοσιώνης, ειδικός αγορητής του Κ.Κ.Ε., έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Χθες στη συζήτηση επί της αρχής δηλώσαμε ότι θα ψηφίσουμε τα άρθρα που έχουν σχέση με τη μηχανοργάνωση του ΙΚΑ κάνοντας ορισμένες παρατηρήσεις -κάναμε συζήτηση βέβαια και στην επιτροπή- που θεωρώ ότι είναι βασικές. Δεν αντιμετωπίσθηκαν αρνητικά από τον κύριο Υπουργό και στην Ολομέλεια είμαι υποχρεωμένος να τις επαναλάβω.
Η πρώτη παρατήρηση έχει σχέση με το άρθρο 6 στην τελευταία παράγραφο και σχετίζεται κάπως με το άρθρο 15. 
Το άρθρο 6 στο τέλος, παράγραφος 2 λέει ότι οι εργοδότες υποχρεούνται και μετά την εφαρμογή της ΑΠΔ να διατηρούν επί δεκαετία τα στοιχεία τα οποία τηρούσαν και υπέβαλαν. Και αμέσως πιο πάνω, στην υποπαράγραφο ε' της πρώτης παραγράφου λέει να διατηρηθούν για πέντε έτη αντίγραφο της υποβληθείσης ΑΠΔ. Γιατί αυτή η διαφορά; Εδώ νομίζω παίρνετε σαν δεδομένο ότι αυτό θα λειτουργήσει ευθύς εξ αρχής πολύ σωστά. Ακόμα όμως δεν έχει εφαρμοσθεί. Γιατί να μη μείνει η δεκαετία και στα δύο; Είναι μια κατοχύρωση, θα έλεγα, με μία έννοια. Και με την πάροδο του χρόνου, εάν κριθεί ότι το σύστημα είναι αποδοτικότερο, μπορεί να μπει η πενταετία και για τη μία και για την άλλη περίπτωση.
Η δεύτερη παρατήρηση αφορά το άρθρο 9 και πιθανόν ο κύριος Υπουργός να έχει κάτι καινούριο να μας πει σήμερα. Θεωρούμε ότι θα μπορούσε να πάει με μία έννοια εδώ -δεν ξέρω μπορεί να γίνει αργότερα, είναι και θέμα πώς θα το μελετήσει το Υπουργείο- όλοι οι εργαζόμενοι που αμείβονται με δελτίο παροχής υπηρεσιών σε διάφορους τομείς -θα είναι πολλοί φαντάζομαι αυτοί- να ασφαλίζονται κατ' ευθείαν στο ΙΚΑ.
Το άρθρο 10, στην πρώτη παράγραφο, σημείο ε' αφορά τους εργατοτεχνίτες οικοδόμους, τους ασφαλισμένους με τις ειδικές διατάξεις περί ασφαλίσεως οικοδόμων του κανονισμού ασφάλισης του ΙΚΑ. Εκτός του ανωτέρου αποσπάσματος ατομικού λογαριασμού εδώ μπορεί να μπει μια φράση ότι για τους παραπάνω εργατοτεχνίτες οικοδόμους το ΙΚΑ εκδίδει και διαθέτει ασφαλιστικό βιβλιάριο το οποίο δεν είναι βιβλιάριο ενσήμων και στο οποίο ο εργοδότης υποχρεούται να συμπληρώνει τα απαραίτητα στοιχεία κατά την αποχώρηση του εργαζομένου από τη δουλειά του. Τον τύπο του βιβλιαρίου μπορεί να τον κανονίσει με απόφασή του ο διοικητής του ΙΚΑ.
Επανέρχομαι σ' αυτό που είπα και στην αρχή εισαγωγικά για το άρθρο 15. Νομίζω ότι το Υπουργείο και το ΙΚΑ παίρνει σαν δεδομένο ότι ξεκίνησε και είναι σαν να είναι έτοιμο ήδη το σύστημα μηχανογράφησης. Θα μπορούσε ενδεχομένως να υποσημειωθεί με έναν τέτοιο τρόπο ώστε όταν λειτουργήσει πλήρως και αποδοτικά η μηχανογράφηση να κατέβει στα πέντε. Μέχρι τότε να είναι στα δέκα χρόνια.
Κύριε Πρόεδρε, αυτές τις παρατηρήσεις είχα να κάνω. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε τον κ. Κοσιώνη. 'Ετσι, οι παρατηρήσεις πρέπει να γίνονται κοφτά και συγκεκριμένα γιατί δεν είναι ανάγκη να λέμε πολλά λόγια.
ΠΑΝΑΓΙΩΤΗΣ ΚΟΣΙΩΝΗΣ (Ε'Αντιπρόεδρος της Βουλής): Οι γιατροί έτσι είναι.
ΠΡΟΕΔΡΕΥΩΝ (Κωνσταντίνος Βρεττός): Υπολόγιζα ότι μόνο οι μηχανικοί είναι έτσι αλλά βλέπω ότι και οι γιατροί είναι έτσι. Δεν είναι θέμα ειδικότητας τελικά αλλά είναι θέμα προσωπικότητας.
Ο κ. Αμπατζόγλου, ειδικός αγορητής του Συνασπισμού της Αριστεράς και της Προόδου, έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, το πρώτο κεφάλαιο ασχολείται με την καθιέρωση της αναλυτικής περιοδικής δήλωσης η οποία είναι ένα εργαλείο που θα βοηθήσει τη μηχανογράφηση. Τα υπαρκτά όμως και ανεξάρτητα από την αναλυτική περιοδική δήλωση προβλήματα είναι ότι δεν έχει προχωρήσει ο εξορθολογισμός και η αναδιάταξη των εσωτερικών λειτουργιών του ΙΚΑ και ότι απαιτείται μία αναβάθμιση των υπηρεσιών του ΙΚΑ και η ανάδειξη του πελατοκεντρικού του χαρακτήρα στην απευθείας παροχή υπηρεσιών σε εργαζόμενους και εργοδότες. Αυτό ως γενική παρατήρηση για τα χαρακτηριστικά του ΙΚΑ.
Σε ό,τι αφορά το άρθρο 2 πιστεύουμε ότι ο όρος "εργοδότες που δεν είναι φυσικά πρόσωπα" στην παράγραφο 1, εδάφιο ε' πρέπει να γίνει "εργοδότες νομικά πρόσωπα". Είναι μία παρατήρηση την οποία την κάνει και η ΟΚΕ.
Στο άρθρο 3 επισημαίνουμε ότι με την ευκαιρία της πρόβλεψης ότι ο κανονισμός θα ρυθμίζει και τη διαδικασία διόρθωσης των τυχόν λαθών της ΑΠΔ, πρέπει να προβλεφθεί μία απλή και ευέλικτη διαδικασία που θα αντικαταστήσει τη σημερινή αργή και περίπλοκη που αποτρέπει την άμεση διόρθωση των λαθών μόλις υποπίπτουν στην αντίληψη είτε του εργοδότη είτε του ΙΚΑ.
Δεδομένου ότι η υποβολή της δήλωσης φόρου μισθωτών υπηρεσιών που υποβάλλεται κάθε δίμηνο, δίνει την ευκαιρία εντοπισμού καλόπιστων λαθών, ίσως θα έπρεπε να καθιερωθεί δίμηνη προθεσμία για διόρθωση λαθών χωρίς περαιτέρω συνέπειες για την επιχείρηση. 
Στο άρθρο 6 που πραγματεύεται τις λοιπές υποχρεώσεις εργοδοτών, προβλέπεται μεταξύ των άλλων η υποχρέωση των εργοδοτών να φροντίζουν για την απογραφή στο Μητρώο Ασφαλισμένων του Ιδρύματος των μη απογεγραμμένων προσώπων που απασχολούνται σ' αυτούς από την έναρξη της απασχόλησης.
Για να είναι δυνατόν να απαιτηθεί ρεαλιστικά από τον εργοδότη να μην απασχολεί εργαζόμενο που αναλαμβάνει εργασία για πρώτη φορά, εάν δεν έχει απογραφεί ο τελευταίος στο ΙΚΑ, θα πρέπει το ΙΚΑ να είναι σε θέση να χορηγεί αυθημερόν με τη σχετική αίτηση του εργαζομένου αριθμό πρωτοκόλλου καρτέλας. Υπό το σημερινό καθεστώς ο εργαζόμενος λαμβάνει αριθμό καρτέλας μετά από δυο ή τρεις μήνες από την πρόσληψή του και έτσι ο εργοδότης είναι υποχρεωμένος να απασχολεί κάποιον που ουσιαστικά είναι αναπόγραφος. 
Στο άρθρο 8 όπου καθορίζεται το περιεχόμενο των εννοιών, ενώ δεν έχουμε γενικές διαφωνίες, θέλουμε να εκφράσουμε τη διαφωνία μας και να επισημάνουμε την ένστασή μας στο γεγονός ότι το ΙΚΑ θεωρεί υπεύθυνο ή συνυπεύθυνο με τον εργολάβο και τον κατασκευαστή τον κύριο ή τον αρχικό συγκύριο του οικοπέδου σε περίπτωση αντιπαροχής. 
Στο άρθρο 10 με τίτλο "απεικόνιση της ασφάλισης", η πρόβλεψη χορήγησης ανά εξάμηνο αποσπάσματος ατομικού λογαριασμού ασφάλισης είναι από τις πιο σημαντικές του σχεδίου νόμου. Με τον τρόπο αυτό και ο ασφαλισμένος θα έχει μια πλήρη εικόνα της ασφαλιστικής του κατάστασης και ο καινούριος εργοδότης θα μπορεί να διαπιστώσει έγκυρα την ασφαλιστική κατάσταση του εργαζομένου, που προσλαμβάνει.Καλό είναι, λοιπόν, να προβλεφθεί ρητά ότι το απόσπασμα ατομικού λογαριασμού ασφάλισης αποστέλλεται στον ασφαλισμένο το αργότερο εντός εξαμήνου από τη λήψη του εξαμήνου, το οποίο αφορά.
Σχετικά με την παραγραφή του δικαιώματος αναγνώρισης του χρόνου ασφάλισης, στο οποίο αναφέρεται το άρθρο 11, ορίζεται το δικαίωμα αναγνώρισης του χρόνου ασφάλισης ασφαλισμένου που αποχωρεί ή απολύεται από την εργασία του, ισχύει για ένα έτος μετά από την απόλυσή του. Έχουμε τη γνώμη ότι ο χρόνος αυτός θα πρέπει να αυξηθεί λόγω του ότι πολύ δύσκολα ένας εργαζόμενος καταλήγει στο να προχωρήσει στην καταγγελία του εργοδότη του.
Επιπρόσθετα και σύμφωνα -αν θέλετε- και με την άποψή της ΟΚΕ, θα πρέπει να συμπληρωθεί και να περιλάβει και τις περιπτώσεις καταγγελίας, όπου ο εργαζόμενος ασφαλίστηκε για τμήμα μόνο των αποδοχών που πράγματι ελάμβανε ή εδικαιούτο να λάβει βάσει συλλογικής σύμβασης εργασίας.
Στο άρθρο 15, το οποίο πραγματεύεται την είσπραξη και παραγραφή ληξιπροθέσμων οφειλών, η αντίρρησή μας είναι η ίδια με κείνη που εκφράστηκε απ' όλους τους συναδέλφους εισηγητές. Διαφωνούμε ριζικά με τη μείωση της περιόδου παραγραφής των χρεών από τη δεκαετία στην πενταετία. Και γι' αυτό και μόνο το λόγο καταψηφίζουμε το άρθρο αυτό, αν ο κύριος Υπουργός δεν το αλλάξει.
Στο άρθρο 19, το ΙΚΑ πολλές φορές καταβάλλει ποσά μέσα σε διάφορους λογαριασμούς πιστωτικών ιδρυμάτων, αν υπάρχει συνδικαιούχος, πολλές φορές εισπράττει αυτός τα προβλεπόμενα ποσά.
Με το άρθρο αυτό ορίζεται ότι τα πιστωτικά ιδρύματα θα πρέπει να δίνουν στο ΙΚΑ τα στοιχεία των συνδικαιούχων τέτοιων λογαριασμών, ώστε να αναζητήσει πίσω τα ποσά με τη διάταξη δε διαφωνούμε. Όμως, πιστεύουμε ότι δεν αρκεί για να πάψει το ΙΚΑ να χορηγεί συντάξεις σε ανθρώπου απεβίωσαν.
Και γενικότερα θέλουμε να πούμε ότι, όπως επισημαίνει και η Πανελλήνια Ομοσπονδία Οργανισμών Κοινωνικής Πολιτικής, το σύστημα κοινωνικής ασφάλισης χάνει 400 δισεκατομμύρια ετησίως από την αδυναμία ελέγχου των δαπανών. 
Και στα όσα αναφέρονται στο άρθρο 17 θέλουμε να διατυπώσουμε τη διαφωνία μας στην προβλεπόμενη εισφορά των συνταξιούχων στο Λογαριασμό Αλληλεγγύης Φορέων Κοινωνικής Ασφάλισης. Εμείς, κύριε Υπουργέ, πιστεύουμε ότι δεν πρέπει οι συνταξιούχοι να δίνουν μια τέτοια εισφορά.
Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Παρομοίως, για το γνωστό λόγο. 
Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαρανταμία μαθητές και τρεις συνοδοί-καθηγητές από το γυμνάσιο "Εκπαιδευτηρίων Δούκα". 
Η Βουλή τους καλωσορίζει.
(Χειροκροτήματα από όλες τις Πτέρυγες της Βουλής)
Κύριε Υπουργέ, αν δεν έχετε αντίρρηση, να ξεκινήσουμε με τον κατάλογο των ομιλητών και να ολοκληρώσουμε με σας. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ας προηγηθούν, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λεβογιάννης. Θα σας βάλω επτά λεπτά, γιατί σας είδα από χθες αγχωμένο με το θέμα και ότι σας ενδιαφέρει...
ΝΙΚΟΛΑΟΣ ΛΕΒΟΓΙΑΝΝΗΣ: Ευχαριστώ πολύ, κύριε Πρόεδρε.
Κύριε Πρόεδρε, οφείλω να σημειώσω ότι το νομοσχέδιο που συζητάμε είναι πάρα πολύ σημαντικό, γιατί γνωρίζουμε όλοι ότι το Ίδρυμα Κοινωνικών Ασφαλίσεων είναι ένας από τους μεγαλύτερους ασφαλιστικούς οργανισμούς της χώρας μας, ότι απευθύνεται ως ασφαλιστικός οργανισμός στους εργαζόμενους, στους εργάτες, στους χαμηλόμισθους, θα έλεγα, και στους χαμηλοσυνταξιούχους, στους ιδιωτικούς υπαλλήλους και επομένως αφορά πράγματι τα λαϊκά στρώματα. Οφείλουμε να σημειώσουμε ότι γίνεται ένας πολύ σπουδαίος εκσυγχρονισμός, θα έλεγα, μια μεγάλη μεταρρύθμιση, που θα εξυπηρετήσει τους πολίτες και που θα συμβάλλει στο να ανταποκρίνεται το ΙΚΑ στις υποχρεώσεις του απέναντι στους ασφαλισμένους αποτελεσματικότερα και χωρίς να τους ταλαιπωρεί. Γι' αυτό οφείλουμε να εκφράσουμε της ευαρέσκειά μας και στο αρμόδιο Υπουργείο, αλλά ιδιαίτερα στη διοίκηση του ΙΚΑ, που επεξεργάστηκε αυτήν τη μεγάλη μεταρρύθμιση. 
Βέβαια θα έχει ολοκληρωθεί αυτή η μεταρρύθμιση όταν το Ίδρυμα Κοινωνικών Ασφαλίσεων θα προχωρήσει και στο άλλο μεγάλο κεφάλαιο, του εκσυγχρονισμού και των παροχών που αφορούν την ιατροφαρμακευτική περίθαλψη των ασφαλισμένων του, όπου εκεί γνωρίζουμε ότι υπάρχουν πάρα πολλά προβλήματα, ιδιαίτερα στην ελληνική ύπαιθρο και στη νησιωτική Ελλάδα.
Θέλω επίσης να σημειώσω ότι είναι πολύ σημαντική η διαδικασία που έχει καθιερωθεί εδώ και λίγους μήνες για την άμεση παροχή εντός δυο-τριών μηνών της βασικής σύνταξης στους δικαιούχους που υποβάλλουν τα δικαιολογητικά τους, μέχρι να εκκαθαριστεί ο φάκελός τους.
Θέλω όμως να πω, κύριε Υπουργέ, ότι αυτή η μεταρρύθμιση στην εφαρμογή της σε διάφορες περιοχές της χώρας μας έχει ελλείψεις και δυσκολίες και θα έλεγα ότι δεν έχει εκείνο το χαρακτηριστικό που απαιτείται, για την πολυμορφία που έχει η χώρα μας, προσαρμογής της στις ιδιαίτερες συνθήκες που υπάρχουν σε διάφορες περιοχές.
Και εδώ θέλω να αναφερθώ στις ιδιαιτερότητες των νησιωτικών περιοχών. Γνωρίζουμε ότι στο Σύνταγμά μας, μετά την πρόσφατη αναθεώρηση, υπάρχει ειδική αναφορά στο άρθρο 101 για τις ιδιαιτερότητες των νησιωτικών περιοχών, που επισημαίνει ότι είναι υποχρεωμένη η διοίκηση να λαμβάνει υπόψη αυτές τις ιδιαιτερότητες. Οφείλω, λοιπόν, να σημειώσω ότι χρειάζεται -και πιστεύω ότι η διοίκηση του ΙΚΑ θα το πράξει αυτό μετά την ψήφιση του νομοσχεδίου- να εξειδικευθούν αυτές οι διατάξεις σε ό,τι αφορά τις νησιωτικές περιοχές. Σημειώνω, κύριε Υπουργέ, ότι μόνο στις Κυκλάδες που έχουν είκοσι τέσσερα νησιά, στα δεκαπέντε δεν υπάρχει παρουσία υπηρεσίας του Ιδρύματος Κοινωνικών Ασφαλίσεων.)
Κατά συνέπεια, θα είναι πάρα πολύ δύσκολο να υποστηρίξουμε ότι αυτή η μεταρρύθμιση θα μπορέσει να εφαρμοστεί σε αυτά τα νησιά. Υποθέτω ότι και σε ολόκληρο το Αιγαίο ο αριθμός των νησιών που δεν έχουν στοιχειώδεις υπηρεσίες του ΙΚΑ είναι πολύ μεγάλος. 
Τι πρέπει να γίνει εκεί; Δεν μπορεί να παραμείνει η κατάσταση ως έχει σήμερα. Το έχω συζητήσει κατ' ιδίαν και με το διοικητή του ΙΚΑ που είναι παρών. Θα πρέπει να αναζητηθούν κάποιες λύσεις. Θα είναι προγραμματικές συμβάσεις με την Τοπική Αυτοδιοίκηση; Θα είναι περιοδικές επισκέψεις κλιμακίων των γειτονικών υποκαταστημάτων των μεγάλων νησιών, που είναι όμως υποστελεχωμένα; Εγώ θα έλεγα ότι η καλύτερη λύση θα είναι να εφαρμόσει το ΙΚΑ στις περιοχές αυτές και ενδεχομένως και σε άλλες προβληματικές περιοχές, από πλευράς γεωγραφικής της χώρας μας, το σύστημα του ΟΓΑ. Ξέρετε, ο ανταποκριτής του ΟΓΑ είναι ένας επιτυχημένος θεσμός. Παρά το ότι μπήκε σε μία κρίση μετά την ενοποίηση των δήμων και των κοινοτήτων, είναι ένας επιτυχημένος θεσμός. Ο δάσκαλος π.χ. στο Κουφονήσι, κύριε Υπουργέ θα μπορούσε ενδεχομένως να είναι ανταποκριτής του ΙΚΑ με ένα επιμίσθιο, φθηνό για το ΙΚΑ, όπως είναι ο ανταποκριτής του ΟΓΑ. Ή θα μπορούσε να είναι ο γραμματέας της κοινότητας, που είναι και ανταποκριτής του ΟΓΑ. 
Ήθελα να το μελετήσετε αυτό γιατί πράγματι με μία μικρή επιμόρφωση, που θα κάνει το ΙΚΑ σε αυτούς τους ανθρώπους, θα λύσει ουσιαστικά προβλήματα και θα έχει και πολύ μεγάλη απήχηση καθότι αφορά, όπως είπαμε, ο οργανισμός αυτός μεγάλο αριθμό ασφαλισμένων. Και στις Κυκλάδες είναι πολύ μεγάλος ο αριθμός των ασφαλισμένων. 
Εάν το εξειδικεύσετε σε αυτά τα σημεία πράγματι η μεταρρύθμιση αυτή θα έχει πολύ μεγάλη απήχηση και σε αυτές τις περιοχές. 
Θέλω να πω και δυο λόγια για το πρόβλημα που έχουμε με τη ρύθμιση που έχετε φέρει κύριε Υπουργέ για τους οικισμούς κάτω των δύο χιλιάδων κατοίκων που αφορά την ασφάλιση των επαγγελματιών, που δρουν στους οικισμούς αυτούς, στον ΟΑΕΕ. Έχω μία αγωνία για το καφενεδάκι του χωριού μας, του χωριού του κ. Σπυρόπουλου, του χωριού του δικού μου και πολλών συναδέλφων εδώ, για το μικρό μπακάλικο, για το μικρό χασάπικο κλπ. Ανησυχώ και με αυτή τη ρύθμιση. 
Κατ' αρχήν η απογραφή δεν αποτυπώνει τον πραγματικό πληθυσμό. Αυτό, δηλαδή, το κάτω ή το πάνω των δύο χιλιάδων είναι πλασματικό, ειδικά γι' αυτούς τους οικισμούς που οι ετεροδημότες οργανώνονται και πηγαίνουν και απογράφονται εκεί. Δεν είναι όμως αυτός ο πραγματικός αριθμός των μόνιμων κατοίκων. Θα έλεγα ότι δεν είναι σωστό το πληθυσμιακό κριτήριο πλέον. Θα έλεγα όμως, κύριε Υπουργέ, ότι θα ήταν καλό να μην το καταργήσουμε τελείως. Ας κάνουμε μία σταδιακή κατάργηση αν θέλετε. Εγώ θα πρότεινα να αφήσουμε το πληθυσμιακό κριτήριο, της προαιρετκότητας εννοώ της ασφάλισης στους οικισμούς κάτω των πεντακοσίων κατοίκων. Να πούμε ότι σε οικισμούς κάτω των πεντακοσίων κατοίκων είναι προαιρετική η ασφάλιση και στους υπόλοιπους εγώ θα έλεγα ότι θα πρέπει να μας προβληματίσει το θέμα του εισοδήματος. Για το 2.700.000, δηλαδή το 3.000.000 εισόδημα αν τους πάμε στο ΤΕΒΕ, το ΤΕΒΕ θα τους πάρει το 1.000.000...
ΝΙΚΟΛΑΟΣ ΦΑΡΜΑΚΗΣ: Όχι, βέβαια.
ΝΙΚΟΛΑΟΣ ΛΕΒΟΓΙΑΝΝΗΣ: Θα τους πάρει το 1.000.000 ή τις 1.700.000. Αυτό τι σημαίνει; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. 
Είναι λοιπόν, ένα πρόβλημα. Εγώ πιστεύω ότι χρειάζεται να το μελετήσουμε ακόμα περισσότερο, γιατί θα δημιουργήσουμε μία ανησυχία και έναν προβληματισμό και τελικά θα οδηγήσουμε στο να σταματήσουν στα χωριά αυτές οι δραστηριότητες. Αν θέλετε και κάτι άλλο. Η μη υποχρεωτική ασφάλιση ήταν και ένα κίνητρο για το μικροεπιχειρηματία, για το ράφτη, για το χασάπη, για τον καφετζή, που το βράδυ μετά από το χωράφι ή από την οικοδομή πηγαίνει και ανοίγει το καφενεδάκι που είναι το κέντρο της συνάντησης, όπως γνωρίζετε και σεις και όλοι μας του καθένα. Εκεί θα διαβάσει και τις ανακοινώσεις του δήμου ή της κοινότητας. Εκεί θα πάει και ο Βουλευτής να βρει τον κουρασμένο από την ημερήσιο μόχθο αγρότη. Επομένως πρέπει να το δούμε με ιδιαίτερη συμπάθεια και ξέρω ότι και σεις το βλέπετε με ιδιαίτερη συμπάθεια αυτό το ζήτημα και όταν θα έρθει το άρθρο αυτό, θα το συζητήσουμε. Υπάρχει όμως και με το ΙΚΑ πρόβλημα. Δηλαδή, ο οικοδόμος που έχει και καφενεδάκι και που είναι και στο ΙΚΑ θα υποχρεωθεί να πληρώνει ασφάλιση και στο ΤΕΒΕ ή ο ράφτης ή ο χασάπης; Ξέρω, έχω φίλους στα χωριά της ορεινής Νάξου, οι οποίοι έχουν τέτοια μαγαζιά και είναι στο ΙΚΑ, καθότι η ορεινή Νάξος έχει και ένα άλλο στοιχείο που είναι οι σμυριδεργάτες και ασφαλίζονται όλοι στο ΙΚΑ. 
Όλα λοιπόν τα καφενεδάκια, όλα τα μικρομάγαζα της περιοχής αυτής είναι στο ΙΚΑ και μέχρι τώρα έπαιρναν ένα χαρτί και δεν υποχρεώνονταν να ασφαλιστούν στο ΤΕΒΕ. Όταν θα έρθει προς συζήτηση το σχετικό άρθρο, θα αναφερθώ σε αυτούς.
Θεωρώ πάντως ότι είναι μια πολύ σημαντική μεταρρύθμιση συνολικά αυτή που γίνεται. Αν εξειδικευθεί και στα νησιά, θα έχει πολύ μεγάλη απήχηση και βέβαια αναμένουμε και την επόμενη μεταρρύθμιση, όπως είπα, στην ιατροφαρμακευτική περίθαλψη. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Φοίβος Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, δεν ήμουν χθες εδώ που έγινε η κατ' αρχήν συζήτηση, γιατί κατά καθήκον εκπροσώπησα την Κοινοβουλευτική μας Ομάδα στην κηδεία τέως συναδέλφου που απήλθε και κηδεύτηκε χθες, του Θανάση του Σκουλά στο Ηράκλειο. 
Συνεπώς θα μου επιτρέψετε να εκφράσω τώρα, όπως άλλωστε είχα ειδοποιήσει το Προεδρείο της Βουλής, μερικές γενικές σκέψεις, πολύ σύντομα άλλωστε.
Επειδή συνέβη να υπηρετήσω στο χώρο αυτόν περίπου δύο χρόνια ως διοικητής του ΙΚΑ και περίπου τέσσερα χρόνια ως Υφυπουργός Κοινωνικών Ασφαλίσεων σε δύο διαφορετικές κυβερνήσεις, θέλω να εκφράσω μερικές σκέψεις με την ελπίδα ότι μπορεί να είναι χρήσιμες στην σημερινή πολιτική ηγεσία του Υπουργείου και στη διοίκηση του ΙΚΑ.
Κατ' αρχήν θα σας πω μια ιστορία. Όταν ήμουν διοικητής του ΙΚΑ, μου έστειλε ο αείμνηστος Ανδρέας Παπανδρέου μια μέρα ένα σημείωμα και με ρωτούσε τι γνώμη έχω για ένα τηλεγράφημα που μόλις είχε λάβει από επιμελητήριο επαγγελματοβιοτεχνών και από τον ΣΕΒ νομίζω, για τη ρύθμιση των οφειλών στο ΙΚΑ. 
Επειδή εγνώριζα βεβαίως ότι το μεγαλύτερο πρόβλημα που έχει η κοινωνική ασφάλιση στην Ελλάδα ή ένα από τα μεγαλύτερα είναι η εισφοροδιαφυγή και η εισφοροαποφυγή και επειδή κάθε ρύθμιση οφειλών του παρελθόντος ενισχύει ουσιαστικά την εισφοροδιαφυγή, διότι δημιουργείται η εντύπωση "δεν βαριέσαι, μην πληρώνεις τώρα και κάποτε θα ρυθμιστούν με ευνοϊκές ρυθμίσεις τα χρέη", ήμουν αρνητικός. Κάλεσα όμως τους αρμόδιους διευθυντές του ΙΚΑ και τους ρώτησα "πόσοι είναι οι οφειλέτες". Ο αριθμός ήταν εκπληκτικός. Ήταν τότε εκατόν πενήντα χιλιάδες, οπότε βεβαίως άλλαξα σκέψη. Διότι όταν έχεις να κάνεις με εκατόν πενήντα χιλιάδες οφειλέτες, δεν έχεις δυνατότητα είσπραξης με διαδικασίες, όπως αυτές που προβλέπονται από το νόμο, διότι ούτε τόσους υπαλλήλους διαθέτεις ούτε τόσες αποφάσεις μπορείς να βγάλεις ούτε τόσοι κλητήρες υπάρχουν ούτε τόσα ταμεία υπάρχουν, ούτε και φυλακές για να τους χωρέσουν, εφόσον βεβαίως είχαν και ποινικές διώξεις. Τα ξέρετε αυτά δεν χρειάζεται να τα αναλύω. Γι' αυτό και συμφώνησα να γίνει μια ρύθμιση.
Γιατί το λέω αυτό; Όλοι επισημαίνουμε το πρόβλημα της εισφοροδιαφυγής, αλλά όσοι φαντάζονται ότι θα το λύσουν άπαξ διά παντός με οποιοδήποτε νομοθέτημα ή με οποιοδήποτε πληροφοριακό σύστημα ή μηχανοργάνωση, νομίζω ότι πέφτουν έξω. Απλώς καλό είναι να γίνεται η προσπάθεια και θετική είναι η προσπάθεια που γίνεται και με αυτό το νομοσχέδιο, για να περιοριστεί κάπως το πρόβλημα. Και μη θεωρούμε ότι πάντοτε όλοι οι οφειλέτες είναι κακόπιστοι. Δεν είναι όλοι κακόπιστοι. Και μη ζούμε και με την πλάνη, γιατί ακούω πολλές φορές να λέγεται "γιατί δεν εισπράττουν τα παλαιά χρέη κλπ"; Να τα εισπράξεις από πού; Από πτωχευμένες ανώνυμες εταιρείες με περιουσιακά στοιχεία μηδέν, όπου προηγούνται τράπεζες με ενυπόθηκα διάνεια κ.ο.κ.;
Θα μου πείτε "Τι να κάνουμε; Δεν πρέπει να πάρουμε μέτρα;". Βεβαίως και ορθώς παίρνονται μέτρα και με αυτό το νομοσχέδιο.
Αν διηγήθηκα αυτήν την ιστορία, τη διηγήθηκα γιατί παρακολουθώ ότι και η ΓΣΕΕ επιμένει και λέει ότι τόσα δισεκατομμύρια είναι η εισφοροδιαφυγή, τόσα η εισφοροαποφυγή, άρα τα έχουμε αυτά και απλώς δεν μπορούμε να τα εισπράξουμε. 
Δεν θα τα εισπράξουν ποτέ αυτά τα ποσά που υπολογίζουν για πολλούς και διάφορους λόγους και βεβαίως γιατί δεν υπάρχουν και οι κατάλληλοι μηχανισμοί.
Ένα άλλο θέμα στο οποίο ήθελα να αναφερθώ είναι η μηχανοργάνωση. Ξέρετε πότε έγινε η πρώτη προσπάθεια για μηχανοργάνωση του ΙΚΑ; Επί κυβερνήσεως Πλαστήρα. Επειδή εμφανίζεται ότι τώρα ή πριν δύο χρόνια ξεκίνησε η προσπάθεια για την αξιοποίηση της πληροφορικής, πρέπει να σας πω ότι όταν εγώ ήμουν διοικητής του ΙΚΑ το 1987 μπήκε το ΙΚΑ για πρώτη φορά στο ΜΟΠ πληροφορικής. Έχουμε δεκατέσσερα χρόνια από το 1987. Δεν είναι η πρώτη προσπάθεια. Δεν είναι εύκολο να ολοκληρωθεί. Δεν έχει το κατάλληλο προσωπικό το ΙΚΑ, έτσι όπως εξελίχθηκαν τα πράγματα. Πρέπει δε να σας πω ότι επειδή το ΙΚΑ είναι πολύ μεγάλη υπόθεση και παρά τα όποια προβλήματα, έχει προσφέρει τεράστιο έργο από τότε που συγκροτήθηκε και ουσιαστικά από τότε που λειτούργησε, μετά δηλαδή την Κατοχή, το ΙΚΑ δεν το έφτιαξε ο Μεταξάς, όπως νομίζουν μερικοί, αλλά είναι έργο του Ελευθερίου Βενιζέλου με τον Ζάγκα και τον Αγαλόπουλο και πρώτος πρόεδρός του ήταν ο Παναγιώτης Κανελλόπουλος. Επίσης πρέπει να σας πω ότι το ΙΚΑ είχε πριν από πολλά χρόνια άριστο προσωπικό. Αλλά ο τελευταίος διαγωνισμός για αξιοκρατική πρόσληψη στο ΙΚΑ έγινε επί Ενώσεως Κέντρου το 1964. Αναγκάσθηκα το 1988 και έγραψα στον "ΟΙΚΟΝΟΜΙΚΟ ΤΑΧΥΔΡΟΜΟ" ένα άρθρο για το τεράστιο πρόβλημα που υπήρχε με την έξοδο όλων των αξιόλογων στελεχών στη σύνταξη. που έπαιρναν μεγαλύτερη σύνταξη από μισθό εν ενεργεία. Έφευγαν συνέχεια οι καλύτεροι και βεβαίως οι νέες προσλήψεις δεν ανταποκρίνονταν στις ανάγκες του ιδρύματος. Έγραψα λοιπόν ένα άρθρο στον "ΟΙΚΟΝΟΜΙΚΟ ΤΑΧΥΔΡΟΜΟ" για την έλλειψη διευθυντικών στελεχών στο ΙΚΑ, έλλειψη που εξακολουθεί να υπάρχει και στο ΙΚΑ και στα άλλα ταμεία αλλά βεβαίως ακόμη και στην καλύτερη, αν θέλετε, δημόσια υπηρεσία που εξακολουθεί κατά κάποιον τρόπο να είναι η καλύτερη υπηρεσία η Γενική Γραμματεία Κοινωνικών Ασφαλίσεων, παρ'όλο που και αυτή συνεχώς αποψιλούται από στελέχη επιπέδου η και δεν ξέρω αν αναπληρώνονται εύκολα αυτά τα στελέχη.
Μερικές σύντομες αναφορές σε συγκεκριμένα θέματα θα αναφέρω. Στο άρθρο 14 για τα πρόσθετα τέλη νομίζω ότι δεν πρέπει να φθάνουν στο 120%. Δημιουργούν μεγάλο πρόβλημα στους καλόπιστους. Πρέπει να μειωθούν, διότι τώρα δεν ισχύει το παλαιότερο ότι έχουμε επιτόκια υψηλά. Δανειζόταν το ΙΚΑ, άκουσον άκουσον, με 32% επιτόκιο. Τότε βεβαίως υπήρχε μία σκοπιμότητα να είναι πολύ υψηλά τα πρόσθετα τέλη, αλλά τώρα όταν έχουμε αυτήν την πτώση, τη μείωση των επιτοκίων, δεν πρέπει τα πρόσθετα τέλη να φθάνουν στο 120%. Πρέπει να μειωθούν οπωσδήποτε.
Στο άρθρο 15 η παραγραφή πρέπει όπως επεσήμαναν και άλλοι συνάδελφοι, να μείνει δεκαετής. "Κάλλιο γαϊδουρόδενε παρά γαϊδουρογύρευε" λένε στην πατρίδα μου. Εάν μειωθεί ο χρόνος παραγραφής, δεν ξέρω αν θα μπορέσει να ανταποκριθεί το καινούριο σύστημα.
Στο άρθρο 17 που προβλέπονται οι εκδόσεις προεδρικών διαταγμάτων θα έλεγα, επειδή ξέρουμε τη διαδικασία εκδόσεως προεδρικών διαταγμάτων πόσο μακρόσυρτη είναι, να μπορεί να εκδίδονται με απόφαση του διοικητικού συμβουλίου και όχι του διοικητή.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, παρακαλώ να δώσουμε άλλα τρία λεπτά στο χρόνο ομιλίας του κ. Ιωαννίδη λόγω του ότι διετέλεσε αρμόδιος Υφυπουργός και κατέχει το θέμα... 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΦΟΙΒΟΣ ΙΩΑΝΝΙΔΗΣ: Ευχαριστώ, κύριε Πρόεδρε.
Αναφέρθηκε ο συνάδελφος κ. Λεβογιάννης για την κατάσταση στα νησιά και την περιέγραψε όπως πράγματι είναι. Θα ήθελα όμως να σας πω ότι υπάρχει δυνατότητα. Κατ' αρχήν υπάρχουν νησιά με ελάχιστους κατοίκους τα οποία όμως το καλοκαίρι έχουν μια ζωή με χιλιάδες τουρίστες.
Θα πρέπει λοιπόν η διοίκηση του ΙΚΑ να μπορεί να αποστέλλει στην τουριστική περίοδο υπαλλήλους από το κέντρο, αλλά όχι κατ' επιλογή συνδικαλιστών για να κάνουν τουρισμό. Να στέλνει υπαλλήλους οι οποίοι θα κάνουν τη δουλειά τους και να μη σταματά προ των αντιρρήσεων συνδικαλιστών ή άλλων ενδιαφερομένων. Μπορούν οι υπάλληλοι από τις κεντρικές υπηρεσίες που το καλοκαίρι υπολειτουργούν να πηγαίνουν στα νησιά για να κάνουν τη δουλειά που πρέπει να κάνουν.
Όσον αφορά τη ρύθμιση, για την οποία δεν συζητούμε τώρα και στην οποία αναφέρθηκε ο προλαλήσας συνάδελφος και θα συζητήσουμε αύριο, θα ήθελα να πω ότι αυτή που αναφέρεται στο ΤΕΒΕ, στον ΟΑΕ, θα πρέπει οπωσδήποτε να συνδυαστεί με τον τζίρο. Διότι άλλως θα είμαστε άδικοι, μη αποτελεσματικοί και ουκ αν λάβεις παρά του μη έχοντος. Δεν πρέπει να ξεχνούμε ότι υπάρχουν μικροί πληθυσμοί σε μικρά νησιά που το καλοκαίρι μπορεί να θησαυρίζουν. Δεν μπορεί λοιπόν αυτός να λέει μόνο ΟΓΑ. Αν έχει τζίρο μεγάλο να είναι και στον ΟΑΕ.
Κύριε Πρόεδρε, υπάρχει και μια διάταξη για την εκτελεστικότητα των αποφάσεων στο άρθρο 20, που απαγορεύει την αναστολή εκτελέσεως. Αυτή κατά την άποψή μου είναι αντισυνταγματική. Δεν μπορεί να απαγορεύονται ένδικα μέσα αναστολής εκτελέσεως όταν προφανώς θα υπάρχει λόγος. Διότι αν δεν υπάρχει λόγος, θα την απορρίπτει το δικαστήριο. Αλλά αν υπάρχει λόγος θα σπεύσουμε με ρύθμιση να πούμε ότι στερούμε κάποιους πολίτες της έννομης προστασίας που από το Σύνταγμα δικαιούνται; 
Τέλος, κύριε Πρόεδρε, θα ήθελα να πω ότι υπάρχει ένα γενικότερο πρόβλημα της πολλαπλής ασφάλισης. Μαλώνουν συνήθως το ΙΚΑ με το ΤΕΒΕ ποιος θα ασφαλίζει ποιον. Αυτό θα πρέπει να αντιμετωπιστεί, διότι εκεί έχουμε το εξής κωμικοτραγικό φαινόμενο. Προσληφθέντες βάση προγραμμάτων του ΟΑΕ από δημοτικές επιχειρήσεις, ενώ είχαν ασφαλιστεί στον ΟΑΕ και πλήρωναν εκεί έχει ήδη καταλογίσει το ΙΚΑ εις βάρος των αρχών της Τοπικής Αυτοδιοίκησης και τα πρόσθετα τέλη, διότι δεν ασφαλίστηκαν και στο ΙΚΑ. Θα πρέπει λοιπόν να το δούμε και αυτό. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, θα κάνω δυο-τρεις γενικές παρατηρήσεις. Πιστεύω ότι όλα τα κόμματα και οι Kοινοβουλευτικοί τους Eκπρόσωποι, αλλά κυρίως οι εισηγητές και οι συνάδελφοι που πήραν το λόγο για το νομοσχέδιο, συνέβαλαν θετικά, ανεξάρτητα από τις παραδοσιακές ή αναμενόμενες αντιπαραθέσεις πάνω σε θέματα που πηγάζουν από το νομοσχέδιο και δεν αφορούν το ίδιο, που είναι κατανοητές. Όσο υπάρχει δημοκρατία και πιστεύω ότι θα υπάρχει πάντα, αυτές οι αντιπαραθέσεις θα υπάρχουν.
Θα κάνω όμως μια παρατήρηση, γιατί ενδεχομένως σε κάποια σημεία να αδικείτε την κυβερνητική προσπάθεια. Έχω, αν θέλετε, να εκφράσω ένα παράπονο. Από κάποιες πλευρές θα έπρεπε να αναγνωριστεί με μεγαλύτερη, έτσι, μεγαλοκαρδία ένα έργο, το οποίο είναι εθνικό και νομίζω ότι αυτό που μπορεί να χαρακτηρίσει μια δημοκρατία, η οποία ωριμάζει και ένα κράτος είναι το πώς μπορεί η Δημόσια Διοίκηση να διαχειρίζεται μεγάλα έργα. Όσο πιο ώριμη και υπεύθυνη είναι μια δημοκρατία, ένα χαρακτηριστικό στοιχείο που μπορεί να προσδιορίσει την ωριμότητά της και την υπευθυνότητά της είναι η χωρίς τριβές και αντιπαραθέσεις διαχείριση μεγάλων έργων. Ένα τέτοιο μεγάλο έργο είναι αυτό. Πιστεύω ότι για τα μέτρα των αναγκών μας δεν είναι μεγάλο. Χρειάζονται ακόμα πιο μεγάλα έργα. Όμως για να δώσουμε τη δυνατότητα στη Δημόσια Διοίκηση και στους δημόσιους λειτουργούς να λειτουργούν με βάση τους νόμους, με βάση τους κανονισμούς, θα πρέπει η πολιτική ηγεσία, και εννοώ Κυβέρνηση και Αντιπολίτευση, να αναγνωρίσουν και την αυτονομία και την αυτοτέλεια και να περιβάλουν τις δημόσιες υπηρεσίες με την εμπιστοσύνη τους.
Ένα ακόμη θέμα σε σχέση με τους κανονισμούς. Εγώ από τη μικρή μου νομοθετική εμπειρία ως Υφυπουργού νιώθω ικανοποίηση, νιώθω ασφάλεια από την εξής άποψη. Ξέρω ότι το σχέδιο νόμου θα ψηφιστεί σήμερα και ξέρω ότι οι κανονιστικές διατάξεις, οι οποίες πρέπει να έρθουν τις προσεχείς ημέρες κι εβδομάδες στο Υπουργείο, προκειμένου να βγουν ως υπουργικές αποφάσεις, υπάρχουν. Και αυτό δηλώθηκε και από τον Υπουργό. Και βέβαια είναι στη διάθεση των συναδέλφων και εισηγητών και Κοινοβουλευτικών Εκπροσώπων. Τώρα το να αρχίσουμε να μοιράσουμε μια υπουργική απόφαση ή ένα σχέδιο υπουργικής απόφασης, που είναι διακόσιες σελίδες κι ένας ολόκληρος κανονισμός, εγώ σας λέγω, κύριοι συνάδελφοι, ότι μπορούμε να συναντηθούμε όποτε θέλετε και να δούμε οποιαδήποτε λεπτομέρεια σε σχέση με τις ήδη συνταχθείσες κανονιστικές αποφάσεις, οι οποίες θα περάσουν από τα διοικητικά συμβούλια του ΙΚΑ, θα υποστούν και εκεί την κριτική και επεξεργασία, στη συνέχεια θα έρθουν στο Υπουργείο και μετά θα εκδοθούν.
Θα κάνω ακόμη μια γενική παρατήρηση και στη συνέχεια θα έρθω στα άρθρα. Ειπώθηκε και από τον κ. Ιωαννίδη, ειπώθηκε παλαιότερα και από τον κ. Φαρμάκη και από άλλους συναδέλφους που έχουν γνώση των δυσκολιών, από τον κ. Σμυρλή ειπώθηκε στη διαδικασία της Διαρκούς Επιτροπής ότι ένα από τα μεγάλα προβλήματα που έχουμε είναι ο ακριβής προσδιορισμός της ασφαλιστέας ύλης, στα τρία τουλάχιστον μεγάλα βασικά ασφαλιστικά ταμεία, στο ΙΚΑ, στον ΟΑΕ, ΤΕΒΕ, ΤΣΑΕ, ΤΣΑ και ΟΓΑ. Θεωρώ ότι είναι ένα θέμα, που πρέπει να το αντιμετωπίσουμε. Δεν μπορούμε να το αντιμετωπίσουμε έτσι, με μια λογική ότι τα ασφαλιστικά ταμεία θα είναι αυτά, τα οποία θα λύσουν το θέμα. 
ΦΟΙΒΟΣ ΙΩΑΝΝΙΔΗΣ: Δεν θα το λύσουν, διότι διακατέχονται όλα τους από ιμπεριαλιστικές τάσεις. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Πρέπει να το λύσει η πολιτεία και μάλιστα γρήγορα. Και βέβαια πρέπει να έχουμε κατά νου ότι κάποια πράγματα δεν μένουν στατικά. Πράγματα που θα λύσουμε σήμερα, σε μια πενταετία θα πρέπει να τα ξαναδούμε και σε μια δεκαετία ίσως θα πρέπει να τα ξαναδούμε. Το μοντέλο παραγωγής αλλάζει παντού, επηρεάζει και τη μισθωτή εργασία και την αυτοτελή απασχόληση και την αυτοαπασχόληση. 
Άρα, λοιπόν, θα πρέπει να τα βλέπουμε δυναμικά. Και είναι αυτή η προτεραιότητα σημαντική και είναι σημαντική η συμβολή των συναδέλφων που έχουν μια μεγάλη εμπειρία πάνω σ' αυτά τα θέματα και θα αξιοποιήσουμε και αυτήn την εμπειρία τους. Είναι μια πρωτοβουλία του Υπουργείου προκειμένου να κάνουμε ένα βήμα που να αντέξει τουλάχιστον τα επόμενα πέντε έξι χρόνια πάνω σ' αυτό το θέμα. 
Ένα ακόμη σημείο. Θα συζητηθεί το θέμα του άρθρου 47 αύριο και νομίζω ότι ο Υπουργός θα διατυπώσει τη θέση της Kυβέρνησης. Όμως θέλω να πω το εξής. Είναι πάντα κατανοητή η προσπάθειά μας να προστατεύσουμε ανθρώπους που πραγματικά η παρουσία τους ως επαγγελματίες σε ένα μικρό χωριό ή σε ένα απομακρυσμένο νησί, δεν προσφέρουν μόνο κοινωνικά, ενδεχόμενα να προσφέρουν και εθνικά. Το να κρατάς μια πόρτα ανοικτή με φως και να μπορείς να υποδέχεσαι ή να κάνεις παρέα σε ένα συνταξιούχο που τα παιδιά του είναι εδώ και αυτός είναι σε ένα απομακρυσμένο χωριό της Αρκαδίας, ενδεχομένως να μπορεί να προσφέρεις πολύ σημαντικό έργο. Όμως μαζί με αυτούς υπάρχουν και άλλοι όπως ξέρετε. Και εμείς θα πρέπει αυτούς να τους προστατεύσουμε, αλλά θα πρέπει να αναδείξουμε άλλες περιπτώσεις. Και να σας πω μερικές περιπτώσεις που θα πρέπει να τις έχουμε μπροστά μας σαν περιπτώσεις που θα πρέπει να επιλύσουμε. Γιατί υπάρχει προκλητική εισφοροδιαφυγή από ανθρώπους που δεν δικαιούνται να κάνουν εισφοροδιαφυγή. Να σας φέρω ένα απλό παράδειγμα. Συνταξιούχος του ΟΤΕ -λέω για τον ΟΤΕ επειδή ήμουν και εγώ στον ΟΤΕ- μπορεί να πάρει το εφάπαξ του και να κάνει ένα μικρό ξενοδοχείο και να έχει την επιχείρηση στο όνομά του; Δεν μπορεί. Δεν πρέπει να μπορεί. Γιατί ο ίδιος ο συνταξιούχος του ΟΤΕ, αν δεν ήθελε να είναι επαγγελματίας και ήθελε να δουλέψει, θα έπρεπε να ασφαλιστεί για να δουλέψει. Εκεί ουσιαστικά εισφοροδιαφεύγει απέναντι στην κοινωνική ασφάλιση. Και βέβαια ενώ βάζει αυτήν τη μικρή επιχείρηση στο όνομά του, το γιο του, ο οποίος δουλεύει πραγματικά στην επιχείρηση, τον δηλώνει στον ΟΑΕΔ ως άνεργο. Αυτές τις στρεβλώσεις θα πρέπει να τις συνειδητοποιήσει η κοινωνία ότι δεν υπάρχει η δυνατότητα του κρατικού κορβανά να καλύπτει την απώλεια της ασφαλιστικής εισφοράς. Άρα, λοιπόν, υπάρχει πολύ σωστά αυτό που είπε ο κ. Λεβογιάννης και θα πρέπει να κατοχυρώσουμε αυτές τις περιπτώσεις, αλλά θα πρέπει να είμαστε αμείλικτοι και απόλυτα σαφείς: αυτοί οι οποίοι αδικούν μέσα στην κοινωνική ασφάλιση, αδικούν την υπόλοιπη κοινωνία και είναι αρκετές χιλιάδες αυτοί που αδικούν, έναντι της υπόλοιπης κοινωνίας, την κοινωνική ασφάλιση εισφοροδιαφεύγοντας προκλητικά. Υπάρχουν οι μεγάλοι αλλά υπάρχουν και άλλοι που ο καθένας απ' αυτούς είναι αδικαιολόγητος που εισφοροδιαφεύγει. Και αυτήν την κουλτούρα της αυστηρότητας θα πρέπει να την οικοδομήσουμε στη Βουλή. Σ' αυτό όμως θα μιλήσει ο Υπουργός αύριο και θα διατυπώσει τη θέση του Υπουργείου. 
Τώρα για να μην μακρηγορώ, ακούστηκαν πολύ σημαντικές παρατηρήσεις, πολύ σημαντικές προτάσεις. Θα κάνω τις ακριβείς διατυπώσεις όταν ψηφίζουμε κατ' άρθρον για να μην κάνουμε κανένα λάθος. 
ΠΡΟΕΔΡΕΥΩΝ (Κωνσταντίνος Βρεττός): Τώρα να τις κάνετε, κύριε Υπουργέ, γιατί σε λίγο ψηφίζουμε. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Στο άρθρο 10 παράγραφος 1 στο τέλος της περίπτωσης α, προστίθεται: "Ειδικά κατά τον πρώτο χρόνο εφαρμογής της ΑΠΔ, το απόσπασμα αποστέλλεται σε κάθε ασφαλισμένο κάθε ημερολογιακό τρίμηνο. Με απόφαση του Υπουργού Εργασίας και Κοινωνικών Ασφαλίσεων μετά γνώμης του Δ.Σ. του ΙΚΑ η ανά τρίμηνο υποχρέωση αποστολής μπορεί να παρατείνεται". Δεν αιτιολογώ, έχει γίνει αρκετή συζήτηση πάνω σ' αυτό το θέμα, είναι κατανοητό. 
Στο άρθρο 20 -ο τελευταίος ομιλήσας γι' αυτό το θέμα είναι ο κ. Ιωαννίδης- στην τέταρτη σειρά, μετά τη λέξη "αναστέλλουν" προστίθεται η λέξη "αυτοδικαίως". 

Στο άρθρο 15, το κρίσιμο θέμα όπως αναδείχθηκε με τις τοποθετήσεις των συναδέλφων, που αφορά στο διαχωρισμό σε πενταετή και δεκαετή παραγραφή. 
Στο άρθρο 15 λοιπόν, παράγραφος 2, στην όγδοη σειρά η λέξη "πενταετής" αντικαθίσταται με τη λέξη "δεκαετής". Στο τέλος του εδαφίου αυτού μετά τη λέξη "υπηρεσίας" προστίθεται: "Με απόφαση του Υπουργού Εργασίας και Κοινωνικών Ασφαλίσεων μετά από γνώμη του Διοικητικού Συμβουλίου του Ι.Κ.Α. μπορεί ο χρόνος παραγραφής να ορίζεται σε πέντε έτη".
Είναι κατανοητό ότι μπορούμε να διαπιστώσουμε στην πορεία ότι είναι άνευ λόγου η ύπαρξη ...
ΝΙΚΟΛΑΟΣ ΑΓΓΕΛΟΠΟΥΛΟΣ: Το επαναλαμβάνετε, κύριε Υπουργέ, γιατί δεν το κατάλαβα; 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Στην όγδοη σειρά η λέξη "πενταετής" αντικαθίσταται σε "δεκαετής". 
ΝΙΚΟΛΑΟΣ ΑΓΓΕΛΟΠΟΥΛΟΣ: Δηλαδή, "υπόκειται σε δεκαετή παραγραφή, η οποία αρχίζει από την πρώτη ημέρα του επόμενου έτους ...". Δεκαετής. Και στο τέλος τι μπαίνει; 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Για τα Πρακτικά ήμουν ακριβής. Αυτό που λέμε είναι δεκαετής και μετά από γνώμη του διοικητικού συμβουλίου μπορεί με υπουργική απόφαση να γίνει πενταετής. Αυτό το βλέπουμε στην πορεία. 
ΝΙΚΟΛΑΟΣ ΑΓΓΕΛΟΠΟΥΛΟΣ: Να γίνει πενταετής για το σύνολο. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ποιο σύνολο; Όχι, κύριε συνάδελφε. 
ΠΡΟΕΔΡΕΥΩΝ (Κωνσταντίνος Βρεττός): Μην ερμηνεύουμε το νόμο τώρα. Εδώ γίνεται μύλος!
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Για το σύνολο θα γίνει. 
ΝΙΚΟΛΑΟΣ ΑΓΓΕΛΟΠΟΥΛΟΣ: Για το σύνολο. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Για το σύνολο, βέβαια. 
ΝΙΚΟΛΑΟΣ ΑΓΓΕΛΟΠΟΥΛΟΣ: Γενική ρύθμιση.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Γενική ρύθμιση, βέβαια.
Για να ολοκληρωθεί όμως τώρα αυτή η τροποποίηση θα πρέπει να προχωρήσουμε και στο άρθρο 6, παράγραφος 1, όπου η περίπτωση ε' αντικαθίσταται ως εξής -είναι τροποποίηση που απορρέει από την προηγούμενη. Συμπαρασύρει δηλαδή και αυτό το κομμάτι: "Να διατηρούν αντίγραφο της υποβληθείσας Αναλυτικής Περιοδικής Δήλωσης για χρόνο ίσο με το χρόνο παραγραφής του δικαιώματος του Ι.Κ.Α. για βεβαίωση που προβλέπεται στο άρθρο 15". 
Υπάρχει ακόμη ένα θέμα για το οποίο δεν είμαστε έτοιμοι και αφορά ...
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, να κρατηθεί το άρθρο και ψηφίζεται αύριο. 
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, γίνεται αντικατάσταση. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Άρθρο 6, παράγραφος 1. Η περίπτωση ε' αντικαθίσταται ως εξής: "Να διατηρούν αντίγραφο της υποβληθείσας Α.Π.Δ. για χρόνο ίσο με το χρόνο παραγραφής του δικαιώματος του Ι.Κ.Α. για βεβαίωση που προβλέπεται στο άρθρο 15".
ΠΡΟΕΔΡΕΥΩΝ (Κωνσταντίνος Βρεττός): Μάλιστα. Εντάξει.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Είναι ένα ακόμη σημείο που αφορά στην παρατήρηση του κ. Κοσιώνη σε σχέση με την ύπαρξη μιας διαδικασίας, όπου με υπουργική απόφαση να καθορίζεται ένας τύπος για την έκδοση ασφαλιστικού βιβλιαρίου στους ασχολούμενους με οικοδομοτεχνικές εργασίες. Δεν είμαστε έτοιμοι αυτήν τη στιγμή.
Προτείνω λοιπόν να κρατηθεί όλο. Αφορά στο άρθρο 10, έτσι δεν είναι, κύριε Κοσιώνη; Είναι το τέλος του άρθρου 10. Πιστεύω ότι μπορεί να κρατηθεί το άρθρο 10 από όλα μόνο γι' αυτό το σημείο. Είναι ένα θέμα, για το οποίο δεν είμαστε αυτήν τη στιγμή έτοιμοι. Πρέπει να το συζητήσουμε. Άρα, τι προτείνω, κύριε Πρόεδρε; Οι τροποποιήσεις έχουν διατυπωθεί από εμένα ακριβώς. Αφορούν στα άρθρα από το 1 έως το 39.
Υπάρχει μια επιφύλαξη για την ακριβή διατύπωση της τελευταίας παραγράφου στο άρθρο 10. Άρα λοιπόν προτείνω να κρατηθεί το άρθρο 10 για αύριο. Να ψηφίσουμε δηλαδή τα άρθρα 1 έως 39 πλην του άρθρου 10.
Θα ήθελα να πω και κάτι ακόμα. Στο άρθρο 15 στη δέκατη έκτη σειρά η λέξη "πενταετία" αντικαθίσταται με τη λέξη "δεκαετία" και στο τέλος του εδαφίου προστίθεται "με απόφαση του Υπουργού Εργασίας και Κοινωνικών Ασφαλίσεων η παραγραφή μπορεί να ορίζεται δεκαετής".
ΦΟΙΒΟΣ ΙΩΑΝΝΙΔΗΣ: Το "να" δεν χρειάζεται.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): "Ορίζεται δεκαετής". 
ΝΙΚΟΛΑΟΣ ΑΓΓΕΛΟΠΟΥΛΟΣ: Ορίζεται δεκαετής. Παραμένει δηλαδή.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, να το διατυπώσουμε για να μην έχουμε καμία εκκρεμότητα, γιατί είχαμε κάνει κάποιο λάθος.
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Υπουργέ, να γραφεί και να το καταθέσετε για να είμαστε συγκεκριμένοι. 
Κύριε Υπουργέ, δεν ξέρω αν έχετε ολοκληρώσει την ομιλία σας.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Εγώ, κύριε Πρόεδρε, ολοκλήρωσα. Ενδεχομένως να επανέλθω για τη διατύπωση αυτή.
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Υπουργέ, αφού το διατυπώσετε το βάζουμε μέσα.
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Ευχαριστώ, κύριε Πρόεδρε. Χθες δεν μπόρεσα να παραστώ λόγω υποχρεώσεως προς συνάδελφο και αναγκάστηκα να φύγω. 
Θα ήθελα να δηλώσω μετά από μια συνοπτική και επιπόλαια μελέτη που έκανα του συνόλου των κεφαλαίων και των άρθρων ότι χαίρομαι γιατί το ΙΚΑ, επιτέλους, συνειδητοποιώντας την τραγική κατάσταση της καθημερινότητας που επικρατεί στη λειτουργία του, χωρίς να ευθύνεται, γιατί είναι μια διαιωνιζόμενη κατάσταση, γίνεται ένας εκσυγχρονισμός που ήταν πάντοτε το όραμα και δεν γινότανε ποτέ παρά τις καταβληθείσες από τις κυβερνήσεις και τα πρόσωπα προσπάθειες.
Πιστεύω ότι αυτή η νέα προσαρμογή της νομοθεσίας που γίνεται για την υπέρβαση της γραφειοκρατίας, για την εισαγωγή ολοκληρωμένου μηχανογραφικού συστήματος, για την απλοποίηση της καθημερινής λειτουργίας του ΙΚΑ, όλα αυτά συμπορεύονται σαν συνιστώσες προς τη σωστή κατεύθυνση. 
Μια δεύτερη επιφύλαξη που έχω είναι η εξής: Φοβούμαι, κύριε Υπουργέ, ότι αυτό το μεγάλο κακό της Δημόσιας Διοίκησης -που είναι και παρέλκουσα της νοοτροπίας στη γραφειοκρατία- η γραφειοκρατία δεν αντιμετωπίζεται, δεν καταπολεμάται ριζικά. 'Ισως δεν είναι και εύκολο. Υπάρχουν υποχρεώσεις από εδώ, υποχρεώσεις από εκεί, επιβαρύνσεις, το ένα το άλλο, η διατήρηση εγγράφων, ίσως και περιττών, επί δεκαετίες. 'Ολα αυτά δυσκολεύουν την επικοινωνία μεταξύ του ΙΚΑ και των εταίρων του.
Στο άρθρο 14 θα ήθελα να πω ότι οι κυρώσεις σαφώς είναι ένας τρόπος για τους κακόβουλους, τους κακοπροαίρετους. Αλλά αυτό πρέπει να είναι σε συνδυασμό -είναι αυτό που είπε και ο κ. Ιωαννίδης- με τη γενική πτώση των επιτοκίων. 'Οταν ολόκληρο το χρόνο το επιτόκιο είναι για παράδειγμα 2,5% δεν μπορεί το κράτος να είναι συντριπτικό και να λέει τον πρώτο μήνα 3%. Θεωρώ ότι αυτό είναι υπερβολικό. Νομίζω ότι πρέπει να έχουμε μια προσαρμοσμένη προς τις εξελίξεις των πραγμάτων αντίληψη. Ούτε μπορεί να φθάσει το 120%. Θεωρώ ότι αυτά είναι υπερβολικά. 
Το άρθρο 20 αναφέρεται στην προσφυγή. Αντιλαμβάνομαι τις πιέσεις που επιβάλλονται από την ανάγκη αντιμετωπίσεως των κακόπιστων. Το αντιλαμβάνομαι πλήρως. Δεν μπορεί όμως η προσφυγή να μην έχει ανασταλτικό χαρακτήρα της προσβαλλομένης πράξεως. Υποβάλλω την παράκληση να το δείτε και αυτό ίσως λίγο βαθύτερα γιατί είναι και συνταγματική επιταγή να υπάρχει ένας δεύτερος, ένας τρίτος βαθμός προστασίας. Πώς θα εξασφαλιστεί η αρτιότητα αυτής της παρεχομένης προστασίας, όταν η προσφυγή σου δεν έχει ανασταλτικό αποτέλεσμα;
Θεωρώ πολύ θετικό το νέο σύστημα για το ΙΚΑ. 
Κύριε Πρόεδρε, σας ευχαριστώ για την καλοσύνη σας να μου επιτρέψετε να μιλήσω.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θέλω να αποσαφηνίσω την τελευταία διόρθωση που ίσως δημιουργήσει πρόβλημα. Μιλώ για το άρθρο 15 για την δέκατη έκτη σειρά. Η λέξη "πενταετία" αντικαθίσταται με τη λέξη "δεκαετία". Στο τέλος του εδαφίου αυτού προστίθεται το εξής: "Με απόφαση του Υπουργού Εργασίας και Κοινωνικών Ασφαλίσεων μετά από γνώμη του διοικητικού συμβουλίου του ΙΚΑ η παραγραφή μπορεί να ορίζεται πενταετής". Δεν έχω τίποτε άλλο να πω, κύριε Πρόεδρε. Πτυχές που έθιξε ο τελευταίος συνάδελφος αναφέρθηκαν στην προηγούμενη τοποθέτησή μου και νομίζω ότι ήταν προς την κατεύθυνση που βάλατε, κύριε συνάδελφε.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της ενότητας των άρθρων 1 έως 39 και θα προχωρήσουμε στην ψήφισή τους κεχωρισμένως, πλην του άρθρου 10.
Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 2, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 2 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 3, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 3 έγινε δεκτό, ως έχει, ομοφώνως.
Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 4 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 5, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 5 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 9 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 9 έγινε δεκτό ως έχει, ομοφώνως.
Ερωτάται το Σώμα: Γίνεται δεκτό το άρθρο 11, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 12 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 13, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 14, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 16, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 16 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 17, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 17 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 18, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 19, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 19 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 20 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 21, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 21 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 22, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 22 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 23, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 23 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 24; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 24 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 25;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 25 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 26; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 26 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 27;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 27 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 28; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 28 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 29 ;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 29 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 30;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 30 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 31;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 31 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 32 ;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 32 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 33;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 33 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 34; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 34 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 35; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 35 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 36; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 36 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 37; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 37 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 38; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 38 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 39;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 39 έγινε δεκτό ομοφώνως.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.00' λύεται η συνεδρίαση για αύριο ημέρα Πέμπτη 13 Δεκεμβρίου 2001 και ώρα 10.30', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Εκσυγχρονισμός της οργάνωσης και λειτουργίας του Ιδρύματος Κοινωνικών Ασφαλίσεων και άλλες διατάξεις".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
 
 



