     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ’
     ΣΥΝΟΔΟΣ Α’
     ΣΥΝΕΔΡΙΑΣΗ ΡΟΒ’
     Δευτέρα 30 Μαΐου 2005
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου αναφορών και ερωτήσεων της Τρίτης 31 Μαΐου 2005, σελ.
     4. Συζήτηση επικαίρων ερωτήσεων:
     α) Προς τον Υπουργό Περιβάλλοντος, Χωροταξίας και Δημοσίων ‘Εργων:
     i) σχετικά με τον κίνδυνο βιομηχανικών ατυχημάτων στο πολεοδομικό συγκρότημα της Θεσσαλονίκης κ.λπ., σελ.
     ii) σχετικά με την επίσπευση των διαδικασιών δημοπράτησης των έργων αποχέτευσης και βιολογικού καθαρισμού αστικών λυμάτων στο Θριάσιο Πεδίο, σελ.
     β) Προς τον Υπουργό Απασχόλησης και Κοινωνικής Προστασίας σχετικά με τη λήψη μέτρων για τη διασφάλιση των θέσεων εργασίας στο εργαστήριο «SOULIS» στη Λαμία κ.λπ., σελ.
     γ) Προς τον Υπουργό Εσωτερικών, Δημόσιας Διοίκησης και Αποκέντρωσης:
     i) σχετικά με τον εκλογικό νόμο και τα λευκά ψηφοδέλτια, σελ.
     ii) σχετικά με τις προϋποθέσεις στις μετατάξεις των δημοσίων υπαλλήλων κ.λπ., σελ.
     5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εθνικής Παιδείας και Θρησκευμάτων σχετικά με την «Παράνομη προκήρυξη ΟΣΚ για την πρόσληψη τεχνικών συμβούλων», σελ.
     Γ. ΝΟΜΟΘΕΤΙΚΗ ΕΡΓΑΣΙΑ
     1. Κατάθεση σχεδίων νόμων:
     α) Οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Ευρωπαϊκής Κοινότητας και της Δημοκρατίας του Αγίου Μαρίνου που προβλέπει μέτρα ισοδύναμα με εκείνα που θεσπίζονται στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τη συνοδεύει μεταξύ της Ευρωπαϊκής Κοινότητας και των κρατών μελών της αφενός και της Δημοκρατίας του Αγίου Μαρίνου αφετέρου», σελ.
     β) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας και Ερζεγοβίνης», σελ.
     γ. Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Ανάπτυξης κατέθεσαν σχέδιο νόμου: «Διασφάλιση της ποιότητας στην Ανωτάτη Εκπαίδευση, Σύστημα Μεταφοράς και Συσσώρευσης Πιστωτικών Μονάδων-Παράρτημα Διπλώματος», σελ.
     
     ΟΜΙΛΗΤΕΣ
     Α. Επί των επικαίρων ερωτήσεων:
     ΑΝΔΡΕΟΥΛΑΚΟΣ Α., σελ.
     ΓΙΑΚΟΥΜΑΤΟΣ Γ., σελ.
     ΚΑΛΟΓΙΑΝΝΗΣ Σ., σελ.
     ΚΟΥΒΕΛΗΣ Φ., σελ.
     ΛΕΒΕΝΤΗΣ Α., σελ.
     ΠΑΥΛΟΠΟΥΛΟΣ Π., σελ.
     ΡΟΒΛΙΑΣ Κ., σελ.
     ΤΣΙΟΓΚΑΣ Δ., σελ.
     ΤΣΟΧΑΤΖΟΠΟΥΛΟΣ Α., σελ.
     
     Β. Επί της επερώτησης:
     ΑΗΔΟΝΗΣ Χ., σελ.
     ΕΞΑΡΧΟΣ Β., σελ.
     ΚΑΛΟΣ Γ., σελ.
     ΚΑΤΣΙΦΑΡΑΣ Α., σελ.
     ΛΕΒΕΝΤΗΣ Α., σελ.
     ΛΟΒΕΡΔΟΣ Α., σελ.
     ΣΧΟΙΝΑΡΑΚΗ-ΗΛΙΑΚΗ Ε., σελ.
     ΤΖΑΚΡΗ Θ., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΟΒ΄
     Δευτέρα 30 Μαΐου 2005
     ----------
     Αθήνα, σήμερα στις 30 Μαΐου 2005, ημέρα Δευτέρα και ώρα 18.26΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Φώτη Κουβέλη, Βουλευτή Β΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κιλκίς κ. ΚΩΝΣΤΑΝΤΙΝΟΣ ΚΙΛΤΙΔΗΣ κατέθεσε αναφορά με την οποία ο Δήμος Κιλκίς ζητεί να του δοθεί επιχορήγηση για την ολοκλήρωση του έργου ύδρευσης του οικισμού Μελάνθιου.
     2) Ο Βουλευτής Κιλκίς κ. ΚΩΝΣΤΑΝΤΙΝΟΣ ΚΙΛΤΙΔΗΣ κατέθεσε αναφορά με την οποία το Τοπικό Συμβούλιο του Δημοτικού Διαμερίσματος Ειδομένης του Δήμου Αξιούπολης  Κιλκίς ζητεί την επαναλειτουργία του Ταχυδρομικού Γραφείου Ειδομένης.
     3) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Σύνδεσμος Υδατοκαλλιεργητών Νομού Αιτωλ/νίας ζητεί να γίνει η εκπόνηση της μελέτης για την παράκτια ζώνη του Νομού Αιτωλ/νίας.
     4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Γεώργιος Δημακάκος ζητεί τη μείωση του κόστους δανεισμού των αγροτών.
     5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στην ανισότητα με την οποία αντιμετωπίζονται οι  καθηγητές Φυσικής στους διαγωνισμούς του ΑΣΕΠ.
     6) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Εργοδηγών-Σχεδιαστών Δημόσιου, ΝΠΔΔ και ΟΤΑ Περιφέρειας Πελοποννήσου ζητεί να ενταχθούν τα μέλη του στην κατηγορία ΤΕ.
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα με το οποίο ζητείται η λήψη μέτρων προστασίας του θαλάσσιου οικοσυστήματος του Κόρφου Ελούντας.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί τη χρηματοδότηση της ασφαλτόστρωσης του περιφερειακού δρόμου πρόσβασης προς το αεροδρόμιο Σητείας.
     9) Ο Βουλευτής Λασιθίου κ.  ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών, Πυρόσβεσης-Διάσωσης ζητεί την καταβολή δεδουλευμένων υπερωριών στα μέλη της.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ελληνική Ομοσπονδία ΜΟΥΙΤΑΙ ζητεί την επίσημη αναγνώρισή της.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ελλήνων Μικρασιατών – Ποντίων – Αρμενίων Σητείας ζητεί να του χορηγηθεί η οριστική χρήση της πετρόκτιστης αποθήκης στην περιοχή Κόκκινα Σητείας.
     12) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η ΄Ενωση Δικαστών και Εισαγγελέων ζητεί την απόσυρση νομοθετικών διατάξεων με τις οποίες επιχειρείται η κατάργηση του θεσμού της αυτοδιοίκησης των δικαστηρίων.
     13) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Δημοτικό Συμβούλιο του Δήμου Βούλας καταγγέλλει τις αυθαίρετες οικοδομικές δραστηριότητες που επιτελούνται στο δημοτικό χώρο του Β΄ Αλιπέδου Βούλας.
     14) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία ο Δήμος Πετρούπολης Αττικής δηλώνει πως δεν θα δεχθεί τη μεταφορά λάσπης από την Ψυτάλλεια στην περιοχή του και ζητεί να ανακληθεί η απόφαση.
     15) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Βερμίου Κοζάνης ζητεί τη μοριοδότηση των δημοτών του, λόγω εντοπιότητας, στις προσλήψεις της ΔΕΗ.
     16) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Στυλίδας Φθιώτιδας ζητεί να του παραχωρηθεί η χρήση ακινήτων που ανήκουν στον ΟΤΕ.
     17) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Αγίου Κων/νου  Φθιώτιδας ζητεί την πλήρη εφαρμογή των διατάξεων του ρυμοτομικού σχεδίου πόλεως της περιοχής του.
     18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Αναπληρωτής Γενικός Δ/ντής και ο Γενικός Γραμματέας Περιφέρειας Στερεάς Ελλάδας υποβάλλουν πρότασή τους για τη διαχείριση της αγροτικής γης, υψηλής παραγωγικότητας.
     19) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Παναγιώτης Χασιώτης αναφέρεται στις συνθήκες εργασίας και διαβίωσης των επαγγελματιών πολιτών και ζητεί την καλυτέρευσή τους.
     20) Ο Βουλευτής Λάρισας κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία το Εργατικό Κέντρο Φαρσάλων και φορείς της πόλης των Φαρσάλων ζητούν την ίδρυση και στελέχωση γραφείου ΟΑΕΔ στα Φάρσαλα.
     21) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο κ. Γεώργιος Πυρπαράς, κάτοικος Τρίπολης, ζητεί την πρόσληψή του ως καταχωρητή δεδομένων από την Επιτροπή Επιμόρφωσης Νομού Αρκαδίας.
     22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Οργανισμός Δήμου Νάξου ζητεί να επιχορηγηθεί για τη διοργάνωση των εκδηλώσεων «ΔΙΟΝΥΣΙΑ  2005».
     23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Θήρας ζητεί να του παραχωρηθεί στα Φηρά το δημόσιο ακίνητο ΑΒΚ155, προκειμένου να ανεγείρει δημαρχείο.
     24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί την απομάκρυνση του πυλώνα του ΟΤΕ, από την περιοχή Δέμα Αμοργού.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 9206/29-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1516/22-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 1462/18-4-2005 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Μ. Στρατάκη.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 9241/30-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/5004/22-4-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σας γνωρίζουμε ότι, στα πλαίσια μιας νέας πολιτικής δημόσιας τάξης, το Υπουργείο μας καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου, ώστε να εξασφαλισθούν καλύτερες συνθήκες τάξης και ασφάλειας, ενισχυθεί περαιτέρω το αίσθημα ασφαλείας και αναβαθμισθεί η ποιότητα ζωής των πολιτών.
     Για το σκοπό αυτό, το Υπουργείο μας στελεχώνει τις αστυνομικές Υπηρεσίες με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής, και τις εφοδιάζει με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους και, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους, με προοπτική αποτελεσματικότητας σε τοπικό και εθνικό επίπεδο. Ειδικότερα δε, για το τρέχον έτος, οι αρμόδιες Υπηρεσίες μας έχουν προβεί στον προγραμματισμό των απαιτούμενων επιχειρησιακών δράσεων, οι οποίες είναι προσαρμοσμένες στις ειδικές συνθήκες και ιδιαιτερότητες της κάθε περιοχής.
     Στο πλαίσιο αυτό, έχει στελεχωθεί και η Αστυνομική Διεύθυνση Ηρακλείου με δύναμη, η οποία, σήμερα, υπερβαίνει την οργανική της και βρίσκεται σε πλεονεκτικότερη θέση από άλλες Αστυνομικές Διευθύνσεις που αντιμετωπίζουν τα ίδια ή και περισσότερα αστυνομικής φύσης προβλήματα. Η εν λόγω Διεύθυνση ενισχύεται περαιτέρω και με την παρουσία 79 ειδικών φρουρών, καθώς και με αστυνομικούς που είναι αποσπασμένοι σε αυτή για λόγους σπουδών. Πάντως, στα πλαίσια των υπηρεσιακών δυνατοτήτων, θα καταβληθεί προσπάθεια για την περαιτέρω ενίσχυσή της με προσωπικό, παρότι αυτή παρουσιάζει πλεόνασμα, κατά τις γενικές μεταθέσεις του τρέχοντος έτους και ήδη προκηρύχθηκαν προς πλήρωση 8 θέσεις αστυνομικού προσωπικού κατωτέρων βαθμών. Επίσης, κατά τη θερινή περίοδο, για την αντιμετώπιση των αυξημένων υπηρεσιακών αναγκών, θα ενισχυθεί και με 4 ακόμη αστυνομικούς κατώτερων βαθμών, καθώς και με 70, συνολικά, δόκιμους αστυφύλακες.
     Σε ό,τι αφορά τη στελέχωση του Αστυνομικού Τμήματος Χερσονήσου, σας πληροφορούμε ότι, η Υπηρεσία αυτή, για την αποτελεσματική αστυνόμευση της περιοχής, έχει στελεχωθεί με δύναμη, η οποία υπολείπεται ελάχιστα (κατά δύο άτομα) της οργανικής της, ενώ επισημαίνεται ότι, στην παρούσα χρονική περίοδο, έχουν αποσπασθεί και υπηρετούν σ’ αυτή, συνολικά, 9 αστυνομικοί διαφόρων βαθμών και συνεπώς, στην ουσία καλύπτεται το εν λόγω έλλειμμα. Επίσης, για την αντιμετώπιση των αυξημένων αναγκών, κάθε χρόνο, κατά τη θερινή περίοδο, με εξαίρεση την περυσινή, λόγω της τέλεσης των Ολυμπιακών Αγώνων, η Υπηρεσία αυτή ενισχύεται με ικανό αριθμό αστυνομικών, ενώ στην περιοχή λειτουργεί και ο Σταθμός Τουριστικής Αστυνομίας, που έχει στελεχωθεί με την προβλεπόμενη δύναμη.
     Για την αντιμετώπιση των αστυνομικής φύσεως προβλημάτων των περιοχών Χερσονήσου και Μαλίων, σας πληροφορούμε ότι, το Αστυνομικό Τμήμα Χερσονήσου και οι λοιπές αρμόδιες Υπηρεσίες της Αστυνομικής Διεύθυνσης, καταβάλλουν κάθε δυνατή προσπάθεια ασκώντας έντονη και συστηματική αστυνόμευση με τη διενέργεια πεζών και εποχούμενων περιπολιών τάξης, ασφάλειας και τροχαίας, σε καθημερινή βάση και καθ’ όλο το 24ωρο, καθώς και με ειδικές εξορμήσεις και ελέγχους ατόμων, οχημάτων, καταστημάτων κ.λπ. Επίσης, οι ανωτέρω Υπηρεσίες πραγματοποιούν τακτικές και έκτακτες αστυνομικές επιχειρήσεις, για κατοχή και χρήση ναρκωτικών ουσιών, για ανεύρεση και κατάσχεση ειδών οπλισμού και εκρηκτικών, για παράνομη είσοδο και παραμονή αλλοδαπών, για εκμετάλλευση αλλοδαπών γυναικών, καθώς και γενικούς τροχονομικούς ελέγχους για την πρόληψη των τροχαίων ατυχημάτων.
     Από την Αστυνομική Διεύθυνση Ηρακλείου, τα μέτρα αυτά, κατά τακτά χρονικά διαστήματα, ενισχύονται και συμπληρώνονται με στόχο τη μεγιστοποίηση των αποτελεσμάτων. Για την επίτευξη του στόχου αυτού, σημαντική είναι και η συνδρομή της Ειδικής Αστυνομικής Υπηρεσίας Δίωξης Εγκληματικότητας (ΕΙΔ.ΑΣ.Υ.Δ.Ε.), του Τμήματος Αστυνομικών Επιχειρήσεων (Τ.Α.Ε.) Ηρακλείου, καθώς και της Ομάδας Πρόληψης και Καταστολής της Εγκληματικότητας, που δραστηριοποιούνται στις εν λόγω περιοχές, ενώ, για την αντιμετώπιση των αυξημένων αναγκών στους Δήμους Χερσονήσου και Μαλίων, κατά τη διάρκεια της θερινής τουριστικής περιόδου (1-5 έως 31-10) έχει εκπονηθεί και εφαρμόζεται, κάθε χρόνο, ειδικό σχέδιο αστυνόμευσης (τάξης, ασφάλειας και τροχαίας).
     Σε ό,τι αφορά τη λειτουργία του Πυροσβεστικού Κλιμακίου Χερσονήσου, σας πληροφορούμε ότι το θέμα της καλύτερης και πληρέστερης πυροπροστασίας της χώρας, όπως και αυτό της αποτελεσματικότερης αντιμετώπισης των συνεπειών από φυσικές καταστροφές, ατυχήματα ή άλλες έκτακτες ανάγκες, αποτελούν για το Υπουργείο μας θέμα πρώτης προτεραιότητας.
     Στο πλαίσιο αυτό και δεδομένου ότι θεωρούμε επιβεβλημένες τις διαρθρωτικές αλλαγές και τροποποιήσεις στη δομή και λειτουργία των πυροσβεστικών Υπηρεσιών, καθώς και την ορθολογικότερη διαχείριση του ανθρώπινου δυναμικού, προωθούμε την αναδιάρθρωση των Υπηρεσιών αυτών με βάση τις σύγχρονες ανάγκες και τα νέα δεδομένα. Ειδικότερα, για την εξέταση του σημαντικού θέματος της αναδιοργάνωσης - αναδιάρθρωσης (ίδρυσης, κατάργησης, προαγωγής κ.λπ.) των πυροσβεστικών Υπηρεσιών, έχει συγκροτηθεί στο Αρχηγείο Πυροσβεστικού Σώματος επιτροπή, η οποία εξετάζει εμπεριστατωμένα όλα τα συναφή προς το θέμα αυτό στοιχεία και δεδομένα, προκειμένου στη συνέχεια και μετά από αναλυτική αξιολόγηση και εκτίμηση όλων των παραμέτρων να υποβληθούν οι σχετικές προτάσεις και να ληφθούν οριστικές αποφάσεις. Η επιτροπή αυτή, σε κάθε περίπτωση, εξετάζει με κριτήρια αποκλειστικά υπηρεσιακού και επιχειρησιακού χαρακτήρα, με αντικειμενικό στόχο την εύρυθμη, ομαλή και αποτελεσματική λειτουργία των πυροσβεστικών Υπηρεσιών σε τοπικό αλλά και πανελλαδικό επίπεδο, για την ποιοτική και ποσοτική αναβάθμιση των παρεχομένων υπηρεσιών προς όφελος του κοινωνικού συνόλου. Στο πλαίσιο αυτό θα εξετασθεί και το θέμα της προαγωγής του Πυροσβεστικού Κλιμακίου Χερσονήσου.
     Σχετικά με τη στελέχωση του εν λόγω Πυροσβεστικού Κλιμακίου, σας πληροφορούμε ότι η Υπηρεσία αυτή έχει στελεχωθεί με το αναγκαίο πυροσβεστικό προσωπικό, ενώ κατά την αντιπυρική περίοδο ενισχύεται και με εποχικούς πυροσβεστικούς υπαλλήλους και έχει εφοδιασθεί με τον απαραίτητο υλικοτεχνικό εξοπλισμό και λοιπά μέσα, ώστε να ανταποκρίνεται αποτελεσματικά στην αποστολή της. Επισημαίνεται ότι, με τη λήξη της παρελθούσης αντιπυρικής περιόδου και τη λύση της σχέσης εργασίας ιδιωτικού δικαίου ορισμένου χρόνου των πυροσβεστών εποχικής απασχόλησης, το μόνιμο πυροσβεστικό προσωπικό της Υπηρεσίας αυτής ενισχύθηκε με 2 πυροσβεστικούς υπαλλήλους από την Πυροσβεστική Υπηρεσία Ηρακλείου.
     Πέραν αυτών, για την περαιτέρω ενίσχυση με προσωπικό της ανωτέρω Υπηρεσίας, αλλά και πολλών άλλων πυροσβεστικών Υπηρεσιών και την άμεση κάλυψη μέρους των υπαρχουσών κενών οργανικών θέσεων πυροσβεστικού προσωπικού, προγραμματίζουμε την πρόσληψη πυροσβεστικών υπαλλήλων με αξιοκρατική επιλογή, μέσω διαγωνισμού που πρόκειται να προκηρυχθεί σύντομα, και ήδη από το Αρχηγείο Πυροσβεστικού Σώματος προωθούνται οι διαδικασίες για την εξασφάλιση των απαραίτητων, προς τούτο, προϋποθέσεων.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     3. Στην με αριθμό 9208/29-3-05 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 1517/22-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 1459/18-4-05 έγγραφο του Ειδικού Γραμματέα του Γ΄ ΚΠΣ, σε απάντηση της ανωτέρω ερώτησης του Βουλευτή κ. Π. Κατσιλιέρη.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4 Στην με αριθμό 9174/29-3-05 ερώτηση των Βουλευτών κυρίων Γεωργίου Ανωμερίτη, Ιωάννου Διαμαντίδη και Παναγιώτου Ρήγα, δόθηκε με το υπ’ αριθμ. 190/21-4-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 9174/29-03-2005 εγγράφου σας, με το οποίο μας διαβιβάσθηκε ερώτηση των Βουλευτών κ.κ. Γ. Ανωμερίτη, Γ. Διαμαντίδη και Τ. Ρήγα, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Οι διενεργούμενες έκτακτες - τακτικές μεταθέσεις / τοποθετήσεις εσωτερικού καθώς και οι αποσπάσεις στρατιωτικού προσωπικού του Λ.Σ. πραγματοποιούνται κατ’ εφαρμογή των διατάξεων του π.δ. 190/2003 (Α 145), λαμβάνοντας υπόψη πάντοτε και τις υφιστάμενες υπηρεσιακές ανάγκες.
     Κατά το χρονικό διάστημα από 07-03-2004 έως 07-03-2005 εκτελέστηκαν περί τις 700 μεταθέσεις με καταβολή οδοιπορικών, που αφορούσαν κυρίως τις τακτικές μεταθέσεις του Μαΐου 2004, ο σχεδιασμός των οποίων κατά το μεγαλύτερό του μέρος είχε ξεκινήσει πριν την 07-03-2004. Το συνολικό κόστος των ανωτέρω μεταθέσεων ανήλθε περίπου σε 830.000 €. Κατά το αναφερόμενο χρονικό διάστημα, ακολούθησαν οι τοποθετήσεις των 50 νέων Σημαιοφόρων και των 405 νέων Λιμενοφυλάκων σε Υπηρεσίες μετά την αποφοίτησή τους από τις παραγωγικές Σχολές Λ.Σ., για τις μεταθέσεις των οποίων είναι υποχρεωτική η καταβολή οδοιπορικών εξόδων.
     2. Η εμπλοκή του Λ.Σ. στην προετοιμασία και τη διεξαγωγή των Ολυμπιακών Αγώνων 2004 δημιούργησε ανάγκες για ενίσχυση των Λιμενικών Αρχών στην περιοχή Αττικής, Πειραιώς και Νήσων καθώς και στις Ολυμπιακές Πόλεις (Θεσσαλονίκη -Πάτρα-Ηράκλειο-Βόλο) με πρόσθετο προσωπικό. Αυτό είχε ως αποτέλεσμα να αποδυναμωθούν ορισμένες από τις λοιπές Λιμενικές Αρχές και περιπολικά σκάφη του Λ.Σ.
     Μετά το πέρας των Ολυμπιακών Αγώνων, το ΥΕΝ, προέβη στην εκ νέου ανακατανομή του προσωπικού Λ.Σ., προκειμένου να καλυφθούν σύμφωνα με τις διατάξεις του π.δ. 190/2003, οι παραπάνω κενές θέσεις.
     3. Ο κανονισμός 65 του Λ.Σ. «Κατανομή Προσωπικού Λ.Σ.» ο οποίος κυρώθηκε με την Υπουργική Απόφαση 1118.8/49/2002 (Β΄ 344) προβλέπει 10.156 οργανικές θέσεις, ενώ η πραγματική δύναμη του Λ.Σ. σήμερα αποτελείται από 7.400 άτομα. Ως εκ τούτου, ο υπολογισμός της προβλεπόμενης οργανικής δύναμης εκάστης μονάδας γίνεται με βάση το 75% της τελικής οργανικής δύναμης των 10.156 ατόμων.
     4. Με σκοπό την εύρυθμη λειτουργία των περιφερειακών Υπηρεσιών και την περαιτέρω ενίσχυσή τους, προς κάλυψη των υφιστάμενών αναγκών και κενών οργανικών θέσεων, το Συμβούλιο Μεταθέσεων προγραμμάτισε την ανακατανομή του προσωπικού αφού έλαβε υπόψη του τα ανωτέρω, όπως επίσης την πρόσφατη και προσωρινή τοποθέτηση των στελεχών Λ.Σ. στις Ολυμπιακές Πόλεις για την κάλυψη αναγκών που σχετίζονταν με την ασφάλεια των Ο.Α. 2004 και την οικογενειακή κατάσταση των μετατιθεμένων.
     Επίσης, χαρακτηριστικό είναι ότι η πλειονότητα των μεταθέσεων αφορούσε την ενίσχυση παραμεθόριων και ακριτικών Λιμενικών Αρχών η ενίσχυση των οποίων, λόγω της ειδικής τους θέσης, αποτελεί προτεραιότητα του ΥΕΝ.
     5. Το Συμβούλιο Τοποθετήσεων - Μεταθέσεων ΛΣ αποτελείται από Ανωτάτους και Ανωτέρους Αξιωματικούς ΛΣ καθώς και εκπρόσωπο της Πανελλήνιας Ομοσπονδίας Ενώσεων Προσωπικού ΛΣ σύμφωνα με τις διατάξεις του άρθρου 7 του π.δ. 190/2003. Το Συμβούλιο συγκλήθηκε στις 23 και 30-12-2004 νομότυπα και προέβη στην διενέργεια έκτακτων μεταθέσεων και νέων τοποθετήσεων σύμφωνα με τις διατάξεις των άρθρων 9 και 12 του ιδίου π.δ. Η ημερομηνία σύγκλησης του Συμβουλίου Μεταθέσεων Τοποθετήσεων καθορίζεται από τον Πρόεδρο του Συμβουλίου και δεν υπάρχουν περιορισμοί ως προς αυτή. Σύμφωνα με τις διατάξεις της παραγράφου 4 του άρθρου 22 του π.δ. 190/2003, μεταθέσεις δεν διατάσσονται ή αναστέλλονται από την 20η Δεκεμβρίου μέχρι την 10η Ιανουαρίου. Η συγκεκριμένη διάταξη τηρήθηκε πιστά και οι μεταθέσεις διετάχθησαν μετά την παρέλευση του ανωτέρω χρονικού διαστήματος.
     6. Σημειώνεται ότι το π.δ. 190/2003 καθορίζει την διαδικασία μεταθέσεων, αποσπάσεων και τοποθετήσεων του στρατιωτικού προσωπικού Λ.Σ. και δεν αναφέρεται σε κρίσεις και προαγωγές.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     5. Στην με αριθμό 9204/29-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Α.Π.Υ. 1Α/194/22-4-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. 1250/7.4.2005 Υπηρεσιακό Σημείωμα της Διεύθυνσης Εποπτείας, στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 9306/31-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 34162/21-4-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 9306/31-3-2005 ερώτηση που κατατέθηκε στη Βουλή από το Βουλευτή κ. Γ. Παπαγεωργίου σχετικά με τη δημιουργία Οδοντιατρικής Μονάδας για παιδιά με ειδικές ανάγκες στο ΓΝ Χαλκίδας, σας γνωρίζουμε τα παρακάτω:
     Στον Οργανισμό του ΓΝ Χαλκίδας δεν έχει πρoβλεφθεί Μονάδα Οδοντιατρικής Περίθαλψης Ατόμων με Ειδικές Ανάγκες, στο πλαίσιο όμως του Χειρουργικού Τομέα της Ιατρικής Υπηρεσίας υφίσταται Οδοντιατρικό Τμήμα.
     Το αρμόδιο ΠεΣΥΠ, σύμφωνα με την αρ. Υ4α/116508/15-11-04 εγκύκλιο, υπέβαλε τις προτάσεις του για το ΓΝ Χαλκίδας, στις οποίες δεν συμπεριλαμβάνεται η δημιουργία της εν λόγω Μονάδας.
     Ο Υφυπουργός
     Α. ΓΙΑΝΝΟΠΟΥΛΟΣ»
     7. Στην με αριθμό 9210/29-3-04 ερώτηση των Βουλευτών κ. Εμμανουήλ Όθωνα δόθηκε με το υπ’ αριθμ. 9319/20-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 9210/2005 ερώτηση, που κατατέθηκε στη Βουλή από το Βουλευτή Μ. Όθωνα, σχετικά με τις μονιμοποιήσεις συμβασιούχων Εκπαιδευτικών του Οργανισμού Απασχόλησης Εργατικού Δυναμικού (ΟΑΕΔ), σας πληροφορούμε τα εξής:
     Το Υπουργείο Απασχόλησης και Κοινωνικής Προστασίας δεν προέβη σε καμία μονιμοποίηση συμβασιούχων εκπαιδευτικών που προσλήφθηκαν τις περιόδους 1988-89 και 1993-94.
     Άλλωστε είναι γνωστό ότι μονιμοποίηση χωρίς να υπάρχει αντίστοιχη νομοθετική ρύθμιση.
     Σε ότι αφορά τη Χαρίκλεια Βερναδάκη, το θέμα της έχει ως εξής:
     Η ανωτέρω υπηρετούσε ως ωρομίσθιος εκπαιδευτικός του ΟΑΕΔ τα εκπαιδευτικά έτη από 1990 μέχρι το 1997 και προσέφυγε στο Διοικητικό Εφετείο Λάρισας αιτουμένη την ακύρωση της Β 131029/3-12-2003 αρνητικής απάντησης της Διοίκησης του ΟΑΕΔ με την οποία απορρίφθηκε το αίτημά της για μετατροπή της σύμβασης εξαρτημένης εργασίας ορισμένου χρόνου σε σύμβαση εργασίας ιδιωτικού δικαίου αορίστου χρόνου.
     Επί της ανωτέρω αίτησης της εξεδόθη η με αριθμ. 519/2004 απόφαση του Διοικητικού Εφετείου Λάρισας η οποία δέχεται την αίτησή της, ακυρώνει την απάντηση της Διοίκησης του ΟΑΕΔ και αναπέμπει την υπόθεση στη Διοίκηση για νέα νόμιμη αιτιολογημένη κρίση όπου και εκκρεμεί ακόμη. Είναι προφανές ότι δεν έχει σημασία η τυχόν συγγενική της σχέση με τον Διοικητή του ΟΑΕΔ αλλά η νομιμότητα της εργασιακής της σχέσης.
     Τέλος, σχετικά με την πρόσληψη των 22 εκπαιδευτικών του ΟΑΕΔ, αυτή έγινε σε εκτέλεση δικαστικών αποφάσεων κατ’ εφαρμογή του άρθρου 23 του ν. 3144/2003.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     8. Στην με αριθμό 8992/22-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 11567/Β 684/21-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Σ. Ματζαπετάκης, σας διαβιβάζουμε το υπ' αριθμ. 275/7-4-2005 έγγραφο της Αγροτικής Τράπεζας της Ελλάδος, το οποίο απαντά στο σχετικό ερώτημα.
     Ο Υπουργός
     Γ. ΑΛΟΓΟΣΚΟΥΦΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 9033/23-3-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 32763/21-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 9033/23.3.2005 ερώτηση που κατατέθηκε στη Βουλή από τη Βουλευτή κα Ε. Τσουρή, σχετικά με τη δημιουργία Μουσείου Ιστορίας της Ιατρικής Επιστήμης στη Χίο, σας γνωρίζουμε τα εξής:
     Το Δ.Σ. του ΠεΣΥΠ Βορείου Αιγαίου συζήτησε το παραπάνω θέμα με αριθμό 1/16.2.2005 (θέμα Εκτός Ημερησίας Διατάξεως) και αποφάσισε την παραχώρηση του ακινήτου που βρίσκεται στη συμβoλή των οδών Λεωφόρου Αιγαίου 110 και Νικολάου Koυβελά στη Χίο, στον Ιατρικό Σύλλογο Χίου για τη στέγαση του Ιστορικού Ιατρικού Μουσείου.
     Όροι που θα πρέπει να συμπεριληφθούν στην Πράξη σύστασης Δωρεάς υπέρ του Ιατρικού Συλλόγου Χίου:
     1) Συμβoλικό ετήσιο τίμημα, το ποσό του οποίου θα καθοριστεί από τη Διοίκηση του Νοσοκομείου και του ΠεΣΥΠ
     2) Το ακίνητο θα παραχωρείται στο Νοσοκομείο και το ΠεΣΥΠ για τις πολιτιστικές, επιστημονικές και κοινωνικές εκδηλώσεις τους
     3) Ο Ιατρικός Σύλλογος σε καμία περίπτωση δε θα μπορεί να πρoβαίνει σε εκποίηση ή εκμίσθωση του ακινήτου ή να παραχωρεί τη χρήση του σε τρίτον εκτός από το Νοσοκομείο ή το ΠεΣΥΠ.
     4) Ο Ιατρικός Σύλλογος υποχρεούται να ολοκληρώσει τις εργασίες για τη δημιουργία του Ιατρικού Μουσείου εντός συγκεκριμένου χρονικού διαστήματος το οποίο θα καθοριστεί από τη Διοίκηση του Νοσοκομείου και του ΠεΣΥΠ.
     Ο Υπουργός
     ΝΙΚ. ΚΑΚΛΑΜΑΝΗΣ»
     10. Στην με αριθμό 8942/18-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ 900 α/4539/7894/8-4-05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 8942/18-3-2005 ερώτησης, που κατέθεσε ο Βουλευτής κ. Θανάσης Λεβέντης, με θέμα τα μέτρα ασφαλείας στο Στρατό, σας γνωρίζουμε τα ακόλουθα:
     Με τη Φ.453/75/2693/Σ.487/10 Μαρ 2005/ΚΕΠΒ/1ο ΕΓ Διαταγή κατόπιν προφορικής εντολής του κ. Εισαγγελέα Στρατοδικείου Αθηνών, διενεργείται Ένορκη Προανάκριση για το θανατηφόρο τραυματισμό του Στρατιώτη (ΠΒ) Μάριου Μαρτζούκου της δυνάμεως της 3ης Μοίρας του Κέντρου Εκπαιδεύσεως Πυροβολικού (ΚΕΠΒ), την 9-3-2005, στο Πεδίο Βολής Φορητού Οπλισμού του ΚΕΠΒ. Τα αποτελέσματα της Ένορκης Προανάκρισης αναμένονται μέχρι την 30-4-2005.
     Με τη Φ.453/76/2694/Σ.488/10 Μαρ 2005/ΚΕΠΒ/1ο ΕΓ Διαταγή, διενεργείται Ένορκη Διοικητική Εξέταση (ΕΔΕ) για τη διερεύνηση των συνθηκών και αιτιών θανάτου του παραπάνω Στρατιώτη. Ο φάκελος της διενεργηθείσης ΕΔΕ θα υποβληθεί μέχρι την 30-4-2005.
     Η ποιότητα των συνθηκών εργασίας αποτελεί για το ΥΠΕΘΑ άμεση προτεραιότητα, καθώς η φύση της αποστολής των Ενόπλων Δυνάμεων είναι σκληρή και δύσκολη.
     Η έλλειψη ενός πλήρους και αξιόπιστου «Συστήματος Υγιεινής και Ασφάλειας», το οποίο να προστατεύει αποτελεσματικά το προσωπικό των Ενόπλων Δυνάμεων με ευθύνη και πρωτoβoυλία της πολιτείας- από όλους τους προβλέψιμους κινδύνoυς, ήταν εμφανής, καθόσον μέχρι πρόσφατα δεν υπήρχε ο απαιτούμενος συντονισμός για την παρακολούθηση των θεμάτων αυτών.
     Για πρώτη φορά στην ιστορία των Ενόπλων Δυνάμεων, το ΥΠΕΘΑ παρεμβαίνει ουσιαστικά σε θέματα υγιεινής και ασφάλειας του προσωπικού με συστηματικό και ολοκληρωμένο τρόπο, ιδρύοντας Γραφείο Υγιεινής και. Ασφάλειας στο ΕΠΥΕΘΑ, με στόχο την εξασφάλιση των απαιτούμενων συνθηκών προστασίας της ζωής. και της υγείας του προσωπικού στους χώρους διαβίωσης, εκπαίδευσης και ασκήσεων, αποδεικνύοντας στην πράξη ότι η φροντίδα και η μέριμνα για το ανθρώπινο δυναμικό αποτελεί κεντρική συνιστώσα της πολιτικής του Υπουργείου.
     Στο πλαίσιο αυτό εφαρμογής των κατευθύνσεων του ΥΠΕΘΑ, Επιτροπές αποτελούμενες από Επιτελείς των Γενικών Επιτελείων, του ΕΠΥΕΘΑ και από Επιθεωρητές του Σώματος Επιθεώρησης Εργασίας (ΣΕΠΕ/Αθηνών) του Υπουργείου Απασχόλησης και Κοινωνικής Προστασίας, έχουν ήδη επιθεωρήσει ενδεικτικά 17 στρατόπεδα σε όλη την Επικράτεια, σε θέματα « Υγιεινής και Ασφάλειας Προσωπικού», με σκοπό την καταγραφή των υφισταμένων προβλημάτων και την δρομολόγηση αποκατάστασης αυτών.
     Για την επίτευξη του κεντρικού αυτού στόχου του Υπουργείου, που δεν είναι άλλος από το σχεδιασμό και την εφαρμογή ενός ολοκληρωμένου συστήματος υγιεινής και ασφάλειας, έχουν σχεδιασθεί δύο (2) βασικές δέσμες ενεργειών, οι οποίες ανακοινώθηκαν στην Ημερίδα που διοργανώθηκε από το ΥΠΕΘΑ, την 26 Ιαν. 2005, στο Πολεμικό Μουσείο, με θέμα « Υγιεινή και Ασφάλεια Προσωπικού Ενόπλων Δυνάμεων», όπως παρακάτω:
     α. Η πρώτη δέσμη ενεργειών που ήδη έχει ξεκινήσει, προβλέπει πλήρη, ενδελεχή και σχολαστική επιθεώρηση όλων των χώρων εργασίας, διαβίωσης και εκπαίδευσης, ακολουθώντας τα εξής βήματα:
     (1) Συγκρότηση Ομάδας Πιστοποιημένων Επιθεωρητών Υγιεινής & Ασφάλειας, οι οποίοι θα έχουν εκπαιδευτεί στην Ελλάδα ή στο εξωτερικό.
     (2) Ανάλυση, καταγραφή και αξιολόγηση των κινδύνων από την Ομάδα Πιστοποιημένων Επιθεωρητών.
     (3) Σχεδιασμός έργων για την πρόληψη των κινδύνων που θα εντοπιστούν.
     (4) Κοστολόγηση των έργων αυτών και ένταξή τους στον προϋπολογισμό των Ενόπλων Δυνάμεων, ώστε να εξασφαλιστεί η διάθεση των απαιτουμένων πιστώσεων.
     (5) Προγραμματισμός και υλοποίηση των έργων.
     (6) Παρακολούθηση της πορείας των έργων από την Ηγεσία του Υπουργείου και αξιολόγηση των αποτελεσμάτων.
     β. Η δεύτερη δέσμη ενεργειών περιλαμβάνει το Σχεδιασμό ενός Ολοκληρωμένου Συστήματος Υγιεινής & Ασφάλειας, κατά τα διεθνή πρότυπα, που προβλέπει:
     (1) Ενσωμάτωση του υπάρχοντος θεσμικού πλαισίου και προσαρμογή του στις ανάγκες και ιδιαιτερότητες των Ενόπλων Δυνάμεων.
     (2) Ανάπτυξη Διαδικασιών και Τεχνικών Οδηγιών, όπως η Συνεχής Αξιολόγηση Κινδύνων -και ο συνεχής σχεδιασμός μέτρων για την πρόληψη των κινδύνων αυτών.
      (3) Ανάπτυξη Υποδομών και Προσωπικού με την εκπαίδευση και κατάρτιση Τεχνικών Ασφαλείας, Ιατρών Εργασίας, καθώς και την εγκαθίδρυση ιεραρχικών επιπέδων τήρησης και συνεχούς αξιολόγησης της λειτουργίας του Συστήματος. Επιπλέον, ο βαθμός επίτευξης της αποτελεσματικότητας του Συστήματος Υγιεινής & Ασφάλειας θα αποτελεί πρόσθετο κριτήριο αξιολόγησης των στελεχών των Ενόπλων Δυνάμεων σε όλες τις βαθμίδες.
     (4) Δημιουργία μηχανισμού αξιολόγησης της αποτελεσματικότητας του Συστήματος με τη θέσπιση κατάλληλων διαδικασιών, με στόχο τη συνεχή βελτίωσή του.
     (5) Διαμόρφωση κλίματος ευαισθητοποίησης και παιδείας σε θέματα υγιεινής και Ασφάλειας, με τον σχεδιασμό και την εφαρμογή μέτρων, όπως η ένταξη στο πρόγραμμα κατάρτισης των παραγωγικών σχολών των αρχών και των διαδικασιών του Συστήματος Υγιεινής και Ασφάλειας, η εκπαίδευση όλου του προσωπικού σχετικά με συγκεκριμένες οδηγίες που αφορούν εντοπισθέντες κινδύνους στο χώρο εργασίας τους, η γενική ενημέρωση και διανομή κατάλληλου υλικού στους νεοσύλλεκτους, τα μαθήματα πρώτων βοηθειών σε όλο το προσωπικό και την ειδική πιστοποιημένη εκπαίδευση στους Τεχνικούς Ασφαλείας.
     Το χρονοδιάγραμμα υλοποίησης των παραπάνω έχει σαν στόχο να έχουμε, σε διάστημα όχι μεγαλύτερο του 12μήνου από σήμερα, καταγραφή και αξιολόγηση των κινδύνων ατυχήματος στο σύνολο των Στρατοπέδων των Ενόπλων Δυνάμεων, προκειμένου να ξεκινήσει άμεσα η αποκατάσταση όλων των προβλημάτων που θα καταγραφούν.
     Η προσπάθεια αυτή συμβάλλει στην ενεργοποίηση όλων μας, σε θέματα ασφάλειας και προστασίας του προσωπικού και υπογραμμίζει για μια ακόμη φορά την πολιτική του Υπουργείου στον τομέα αυτό, που πλέον έχει γίνει συνείδηση σε όλους και είναι αυτή της μηδενικής ανοχής στα ατυχήματα.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     11. Στην με αριθμό 9031/23-3-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 31118/ΙΗ/7-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9031/23-3-05 την οποία κατέθεσε η Βουλευτής κ. Ελπίδα Τσουρή, σας γνωρίζουμε τα ακόλουθα:
     Η εισαγωγή αθλητών στην Τριτοβάθμια Εκπ/ση γίνεται σύμφωνα με τις διατάξεις του άρθρου 34του Ν. 2725/99 ( ΦΕΚ 121 τ. Α') ως ακολούθως:
     1) Χωρίς ποσοτικό περιορισμό για όσους έχουν διακρίσεις της παρ. 10.
     2) Σε ποσοστό θέσεων 30% επί του αριθμού εισακτέων στα τμήματα επιστήμης φυσικής αγωγής και αθλητισμού για όσoυς έxoυν διακρίσεις της παρ. 13, με κριτήρια επιλογής κατά σειρά:
     ι. Διάκριση σε άθλημα ή αγώνισμα πoυ περιλαμβάνεται στο επίσημο πρόγραμμα Ολυμπιακών Αγώνων.
     ιι. Νίκη στην ανώτατη κατηγορία του αθλήματος ή αγωνίσματος
     ιιι. Ανωτέρου επιπέδου διάκριση με βάση τη σειρά προτεραιότητας των διακρίσεων που καθορίζεται με απόφαση του αρμόδιου για τον αθλητισμό Υπουργού.
     ιν. Μεγαλύτερο βαθμό στον τίτλο σπουδών τους και συγκεκριμένα το Γενικό βαθμό πρόσβασης.
     ν. Σε περίπτωση ισοβαθμίας διενεργείται δημόσια κλήρωση.
     3) Στα λοιπά τμήματα των Παν/μίων.και Τ.Ε.Ι. σε ποσοστό θέσεων 1% επιπλέον του αριθμού εισακτέων, εφόσον μετά την προσαύξηση του συνολικού αριθμού των μορίωντους κατά 10% συγκεντρώσουν αριθμό μoρίων τουλάχιστον ίσο με τον αριθμό των μορίων του τελευταίου εισαχθέντα στη συγκεκριμένη σχολή σύμφωνα με τις διατάξεις της παρ. 3 του άρθρου 2 του Ν.2525/1997, όπως αντικαταστάθηκε με την παρ. 2 του άρθρου 1 του Ν.2909/01 και με κριτήριο επιλογής το σύνολο των μορίων τους μετά την ανωτέρω προσαύξηση και κατά φθίνουσα σειρά μέχρι να συμπληρωθούν οι προβλεπόμενες θέσεις εισακτέων κάθε τμήματος για το οποίο έχουν δηλώσει προτίμηση στο μηχανογραφικό δελτίο.
     Η επιτροπή επιλογής αθλητών καταρτίζει τους πίνακες εισακτέων με βάση την αριθ. Φ.252.25/Β6/200/2000 (ΦΕΚ 473 τ.Β') Υπουργική απόφαση «Εισαγωγή αθλητών με αγωνιστικές διακρίσεις στην Τριτοβάθμια Εκπ/ση, διευκολύνσεις και μετεγγραφές αθλητών-φοιτητών ή σπουδαστών ΑΕΙ ΤΕΙ και της ΑΣΕΤΕΜ/ΣΕΛΕΤΕ».
     Στον N.2725/1999 στο άρθρο 34 δεν προβλέπεται η απόρριψη αίτησης αθλητή αν μετά την προσαύξηση των μορίων τους κατά 1 0% δεν καταφέρει την εισαγωγή του σε σχολή καλύτερης προτίμησης από αυτήν που πέτυχε με την κανονική διαδικασία. 
     Την με αριθ. Φ.252.25/Β6/2279/2005 (ΦΕΚ 61 τ.Β'), η οποία τροποποιεί την με αριθ: Φ252.25/B6/200/2000 (ΦΕΚ 473 τ. B) Υ.Α, όπως τροποποιήθηκε και συμπληρώθηκε με την με αριθμ. Φ.252.25/Β6/2648/2001 (ΦΕΚ 1250 - Β'), η επιλογή των εισαγομένων αθλητών στα ΤΕΦΑΑ και λοιπά τμήματα τριτοβάθμιας εκπ/σης για το ακαδημαϊκό έτος 2005-2006 θα γίνεται κατά φθίνουσα σειρά βαθμολογίας και μόνο για τα τμήματα για τα οποία έχουν δηλώσει προτίμηση στο μηχ/κό δελτίο και μέχρι τη συμπλήρωση των θέσεων εισακτέων κάθε τμήματος, εκτός του τμήματος στο οποίο έχουν εισαχθεί με τις διατάξεις της παρ. 3 του άρθρου 2 του Ν2525/1997 (ΦΕΚ 188 Τ. Α') όπως αντικαταστάθηκε με τις διατάξεις της παρ. 2 του άρθρου 1 του Ν. 2909/2001 (ΦΕΚ 90 τ. Α') και των προτιμήσεων που έπονται στο μηχανογραφικό τους δελτίο.
     Σύμφωνα με την παραπάνω Υπουργική Απόφαση, οι αθλητές που έχουν εισαχθεί με το σύστημα των εισιτηρίων εξετάσεων σε τμήμα της Τριτοβάθμιας Εκπαίδευσης, μετά την προσαύξηση των μορίων για αθλητική νίκη ή διάκριση δεν μπορούν να εισαχθούν στο ίδιο τμήμα ή στα τμήματα που στο μηχανογραφικό δελτίο έπονται της σχολής επιτυχίας, αλλά μπορούν να εισαχθούν στα τμήματα και τις σχολές που έχουν δηλωθεί στο μηχανογραφικό δελτίο πριν από τη σxoλή επιτυχίας.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     12. Στην με αριθμό 8620/9-3-05 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Γεωργίου Ανωμερίτη, Ευάγγελου Αργύρη, Χρίστου Βερελή, Δημητρίου Γεωργακόπουλου, Βασιλείου Έξαρχου, Μιχάλη Καρχιμάκη, Κίμωνα Κουλούρη, Δημητρίου Κουσελά, Ευσταθίου Κουτμερίδη, Λάζαρου Λωτίδη, Ανδρέα Μακρυπίδη, Ιωάννου Μανιάτη, Αθανασίου Μωραίτη, Παναγιώτου Ρήγα, Αθανασίου Τσοχατζόπουλου, Βασιλείου Τόγια, Απόστολου Φωτιάδη, Φώτη Χατζημιχάλη και Νικολάου Χριστοδουλάκη δόθηκε με το υπ’ αριθμ. 9422/ΔΕΚΟ/321/7-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού σας γνωρίζουμε τα εξής:
     Η κυβέρνηση εφαρμόζει προγράμματα εξυγίανσης και εκσυγχρονισμού στις δημόσιες επιχειρήσεις που αναφέρονται στο ν. 2414/1996. Τα προγράμματα αυτά περιλαμβάνουν μεταξύ άλλων την σύνταξη και παρακολούθηση στρατηγικών και επιχειρησιακών σχεδίων, με σκοπό την αύξηση της αποδοτικότητας και οικονομικής αποτελεσματικότητας των δημοσίων επιχειρήσεων και την μείωση του δημοσίου χρέους. Τα ανωτέρω προγράμματα εφαρμόζονται κατά περίπτωση ανάλογα με τις ιδιαιτερότητες που έχουν οι δημόσιες επιχειρήσεις και σύμφωνα με την αρχή της διατήρησης και επέκτασης της κοινωνικής ωφέλειας που οι επιχειρήσεις αυτές προσφέρουν.
     Για την εφαρμογή των ανωτέρω προγραμμάτων λαμβάνεται πάντα υπόψη το τυχόν κόστος στα ασφαλιστικά ταμεία καθώς και οι επιπτώσεις στους μακροοικονομικούς δείκτες του προγράμματος σταθερότητας και ανάπτυξης.
     Ο Υπουργός
     ΓΕΩΡΓΙΟΣ ΑΛΟΓΟΣΚΟΥΦΗΣ»
     13. Στην με αριθμό 8750/11-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 9860/Β 548/11-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σχετικά με την ανωτέρω ερώτηση σας ενημερώνουμε τα εξής:
     -Κατά την περίοδο του καλοκαιριού του 2002 ο νομός Αττικής επλήγη επανειλημμένως από πλημμύρες. Για την αποκατάσταση των ζημιών που προκάλεσαν οι εν λόγω θεομηνίες σε περιοχές των Νομαρχιακών Αυτοδιοικήσεων Αθηνών και Πειραιώς εξεδόθησαν οι υπ' αριθμ. 195949/Β1734/11.9.02 (ΦΕΚ 1194/Τβ/13.9.02), 224582/Β2597/23.12.02 (ΦΕΚ 1609/ΤΒ/30.12.02), 54407/Β1752/31.7.02 (ΦΕΚ 1104/Τβ/7.8.03) και 22625/Β771 12.4.03 (ΦΕΚ 339/τΒ/8.4.03) Κοινές Υπουργικές Αποφάσεις των Υπουργών Οικονομίας και Οικονομικών, Ανάπτυξης και Περιβάλλοντος, Χωροταξίας και Δημοσίων Έργων. Με τις ανωτέρω αποφάσεις καταβλήθησαν αποζημιώσεις στους πληγέντες πολίτες ύψους 8.500.000, 1.000.000, 1.500.000 και 36.000 ευρώ αντιστοίχως.
     -Για την έκδοση ΚΥΑ αποζημιώσεων πληγέντων από θεομηνίες απαιτείται να προηγηθεί η οριοθέτηση των πληγεισών περιοχών. Για την πλημμύρα της 3ης Σεπτεμβρίου 2002 δεν υπήρξε τέτοια οριοθέτηση. Ως εκ τούτου δεν ήταν δυνατή η έκδοση σχετικής ΚΥΑ.
     -Σας επισημαίνουμε ότι η καταβολή αποζημιώσεων βάσει των διατάξεων του άρθρου 36 του ν.2459/97 έχει δυνητικό και όχι υποχρεωτικό χαρακτήρα.
     Ο Υπουργός
     ΓΕΩΡΓΙΟΣ ΑΛΟΓΟΣΚΟΥΦΗΣ»
     14. Στην με αριθμό 8910/18-3-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 6167/2005/11-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 8910/18.3.2005 ερώτησης που κατέθεσε η Βουλευτής του Νομού Πέλλας κ. Θεοδώρα Τζάκρη και αφορά στο πρόγραμμα στεγαστικής αποκατάστασης των παλιννοστούντων ομογενών, σας γνωρίζουμε κατά λόγο αρμοδιότητας τα ακόλουθα:
     1. Σύμφωνα με τις διατάξεις του άρθρου 3, του ν. 2790/00 (ΦΕΚ 24/Α/16.2.2000), «Αποκατάσταση των παλιννοστούντων ομογενών από την τέως Σοβιετική Ένωση και άλλες διατάξεις», στο πλαίσιο του προγράμματος ιδιοκατοίκησης των ομογενών, η πολιτεία μεριμνά για τη δωρεάν παροχή οικοπέδων, όπου αυτό είναι δυνατόν, την ατελή έκδοση οικοδομικών αδειών και τη χορήγηση δανείων και επιδοτήσεων.
     Συγκεκριμένα, η στεγαστική αποκατάστασή τους πραγματοποιείται, μεταξύ των άλλων: α) με την επιδοτούμενη ιδιοκατοίκηση μέσω της ενίσχυσης για την απόκτηση κατοικίας από την ελεύθερη αγορά, την κατασκευή ή τη βελτίωση υπάρχουσας κατοικίας και β) με την επιδότηση ενοικίου.
     2. Για την υλοποίηση του ως άνω στεγαστικού προγράμματος, εφαρμόζεται σήμερα η υπ' αρ. 14979/04 ΚΥΑ (ΦΕΚ 1510/Β/7.10.04) «Στεγαστική αποκατάσταση των παλιννοστούντων ομογενών από την τέως Σοβιετική Ένωση στις Ζώνες εγκατάστασης Α, Β, Γ και Δ της ελληνικής επικράτειας», με την οποία ρυθμίζονται λεπτομερώς όλα τα σχετικά θέματα για τη χορήγηση του επιδοτούμενου στεγαστικού δανείου, ύψους 60.000 ΕΥΡΩ σε 35.000 νοικοκυριά παλιννοστούντων ομογενών από χώρες της τέως Σοβιετικής Ένωσης, πρόγραμμα το οποίο υλοποιείται επιτυχώς με την υποβολή των αιτήσεων των δικαιούχων στις οικείες Περιφέρειες της χώρας (έχουν ήδη υποβληθεί 35.000 αιτήσεις), την ταχεία ικανοποίηση τους από τα χρηματοπιστωτικά ιδρύματα (έχουν υπογραφεί οι δανειακές συμβάσεις και έχουν εκταμιευθεί σε ποσοστό 90% σχεδόν των εγκριθέντων δανείων) και με τη χορήγηση της κρατικής αρωγής στην Α και Β Ζώνη εγκατάστασης (ποσοστό 35% επί του συνολικού ύψους του κάθε δανείου).
     Ειδικότερα, για την κάλυψη της δαπάνης χορήγησης της κρατικής αρωγής έχει υπάρξει σχετική πρόβλεψη η οποία ανέρχεται συνολικά στο ποσό των 273 εκατ. ευρώ μέχρι την ολοκλήρωση του προγράμματος (άρθρο 7 της προαναφερθείσας ΚΥΑ για 13.000 κατοικίες στις Περιφέρειες Ανατολικής Μακεδονίας - Θράκης και Βορείου Αιγαίου και νησιά του Αιγαίου μέχρι 3.100 κατοίκους και στους παραμεθόριους νομούς των Περιφερειών Κεντρικής και Δυτικής Μακεδονίας και Hπείρoυ). Μέχρι σήμερα έχει εκταμιευθεί, από τη σχετική ΣΑΕ 055 του ΥΠΕΣΔΔΑ προς τις αντίστοιχες υπηρεσίες των Περιφερειών, ποσό ύψους 99.547.906 εκατ. ευρώ, ενώ συνολικά η μέχρι σήμερα χρηματοδότηση του προγράμματος ξεπερνά τα 122 εκατ. ευρώ, αν προστεθούν οι πιστώσεις από τη ΣΑΕ 031 του Υπουργείου Οικονομίας και Οικονομικών που εξυπηρετούσε το πρόγραμμα στεγαστικής αποκατάστασης κατά τα πρώτα χρόνια εφαρμογής του ν.279ΟΙ2000. Σύμφωνα δε με τις τελευταίες υπ' αριθμ. 25 - 28/16.3.2005 κατανομές, χρηματοδοτήθηκαν με 5,5 εκατ. ευρώ το Περιφερειακό Ταμείο της Περιφέρειας Ανατολικής Μακεδονίας-Θράκης, με 4 εκατ. ευρώ η Περιφέρεια Κεντρικής Μακεδονίας, με 300.000 ευρώ η Περιφέρεια Δυτικής Μακεδονίας και με 200.000 ευρώ η Περιφέρεια Βορείου Αιγαίου (σύνολο τελευταίας χρηματοδότησης 10 εκατ. ευρώ).
     Σημειώνεται ότι με το υπ' αριθμ 11427/3.3.2005 έγγραφό μας προς το αρμόδιο Υπουργείο Οικονομίας και. Οικονομικών ζητήθηκε η διάθεση πίστωσης για το έτος 2005, κατ' ελάχιστο ποσό ύψους 100 εκατ. ευρώ, προκειμένου να καλυφθούν οι αυξημένες ανάγκες των Περιφερειών και να χορηγηθούν άμεσα οι κρατικές αρωγές στους δικαιούχους, προκειμένου να μη χαθεί η δυνατότητά τους για αγορά της κατοικίας που έχουν ήδη διαπραγματευθεί.
     Κατά τα λοιπά, οι αρμόδιες υπηρεσίες του Υπουργείου μας σε στενή συνεργασία με τις Περιφέρειες της χώρας και τα χρηματοπιστωτικά ιδρύματα, παρακολουθούν με τη δέουσα ευαισθησία απέναντι στην κοινωνική ομάδα των παλιννοστούντων την εξυπηρέτηση των στεγαστικών δανείων ανά ζώνη εγκατάστασης, όπως και γενικά την εφαρμογή του προγράμματος στεγαστικής αποκατάστασης  των ομογενών στο σύνολο της χώρας.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     15. Στην με αριθμό 9277/31-3-05 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. Β-827/22-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης και Α.Κ.Ε. με αριθμό 9277/31-3-2005 και 765/31-3-2005, που κατέθεσαν στη Βουλή οι Βουλευτές κ.κ. Ντίνος Ρόβλιας και Μιχάλης Καρχιμάκης, αντίστοιχα, σας πληροφορούμε ότι:
     Οι Φορείς που παρέχουν υπηρεσίες ευθύνης του Υπ.Μ.Ε., για τα θιγόμενα με την υπόψη Ερώτηση και Α.Κ.Ε. θέματα που τους αφορούν, αποστέλλουν τα ζητούμενα στοιχεία με τα πιο κάτω έγγραφα, τα οποία και σας διαβιβάζουμε και είναι:
     Έγγραφο με α.π. 190/Δ.Σ./8-4-2005 του Οργανισμού Αστικών Συγκοινωνιών Αθηνών (Ο.Α.Σ.Α.)
     - Έγγραφο με α.π. 1718/11-4-2005 της εταιρείας Ηλεκτροκίνητα Λεωφορεία Περιοχής Αθηνών - Πειραιώς (Η.Λ.Π.Α.Π.)
     - Έγγραφο με α.π. 4356/6-4-2005 του Οργανισμού Αστικών Συγκοινωνιών Θεσσαλονίκης (Ο.Α.Σ.Θ.)
     - Έγγραφο με α.π. 1590/11-4-2005 της εταιρείας Ηλεκτρικοί Σιδηρόδρομοι Αθηνών - Πειραιώς (Η.Σ.Α.Π.)
     - Έγγραφο με α.π. 3720309/12-4-2005 του Οργανισμού Σιδηροδρόμων Ελλάδος (Ο.Σ.Ε.)
     -Έγγραφο με α.π. 6/13-4-2005 της εταιρείας ΤΡΑΜ Α.Ε.
     - Έγγραφο με α.π. ΠΔΣ&ΔΣ/147/12-4-2005 της εταιρείας «Ολυμπιακή Αεροπορία - Υπηρεσίες» Α.Ε.
     - Έγγραφο με α.π. 24/1915/11-4-2005 των Ελληνικών Ταχυδρομείων (ΕΛ.ΤΑ.)
     - Έγγραφο με α.π. 04406/12-4-2005 της Αττικό Μετρό Εταιρεία Λειτουργίας (Α.Μ.Ε.Λ.) Α.Ε.
     - Έγγραφο με α.π. 279/12-4-2005 της εταιρείας «Ολυμπιακές Αερογραμμές» Α.Ε.
     - Έγγραφο με α.π. 234/12-4-2005 της Εταιρείας Θερμικών Λεωφορείων (Ε.ΘΕ.Λ.)
     - Έγγραφο με α.π. 812-813/8-4-2005 της εταιρείας ΘΡΙΑΣΙΟ Α.Ε.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     16. Στην με αριθμό 9059/23-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 19197/13-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης σχετικά με το αντικείμενο του θέματος σας και κατόπιν του ανωτέρω σχετικού, σας πληροφορούμε τα εξής:
     1) Ολοκλήρωση ΒΟΑΚ
     Όσον αφορά το έργο της Ολοκλήρωσης του βόρειου οδικού άξονα, αυτό είναι αρμοδιότητα του ΥΠΕΧΩΔΕ και συγκεκριμένα τα έργα εκτελούνται από την Ειδική Υπηρεσία Β.Ο.Α.Κ. Στα πλαίσια αυτής της αρμοδιότητας η εν λόγω υπηρεσία μας ενημέρωσε ότι εντός του 2005 και μέχρι σήμερα έχουν δημοπρατηθεί και τελούν υπό έγκριση οι διαδικασίες δημοπράτησης των παρακάτω τμημάτων του ΒΟΑΚ:
     - Σταλίδα -Μάλλια προϋπολογισμός 15 εκατ. €.
     - Εργασίες ολοκλήρωσης Παράκαμψης Ηρακλείου, κόμβος Κνωσσού, ράμπες κλπ, προϋπολογισμός 11,75 εκ. €.
     - Γαλατάς Κολυμπάρι-Καστέλλι, συμπληρωματικές εργασίες Β΄ φάση προϋπολογισμός 8,85 εκ. €.
     - Ολοκλήρωση εργασιών παράκαμψης Ρεθύμνου προϋπολογισμού 1,17 εK.€
     - Εργασίες πράσινου εντός Ν. Ηρακλείου προϋπολογισμός 1,02 εκ €
     - Δημοπρατείται στις 18/4/2005 το τμήμα Άγιος Νικόλαος-Καλό Χωριό προϋπολογισμού 45,5 εκ. € και προβλέπεται ακόμα για το Β΄ εξάμηνο του τρέχοντος έτους η δημοπράτηση τόσο του τμήματος Μάλλια-Όρια Νομών προϋπολογισμός 16,1 εκ. € όσο και του κόμβου Παπαναστασίου με προϋπολογισμό 8,00 εκ. €.
     2) Μελέτη και Κατασκευή του Νότιου Οδικού Άξονα
     Όσον αφορά η πορεία των μελετών στους τέσσερις νομούς της Κρήτης έχει ως εξής:
     Ν. Χανίων
     - Η αρχική μελέτη (σύμβαση ανάθεσης 13-12-1989) ολοκλήρωσε ήδη το συμβατικό της αντικείμενο με την από 29-3-2005 υποβολή της οριστικής μελέτης (Οδικά τμήματα Ελαφόνησος-Κουντούρα και Παράκαμψη Παλαιόχωρας).
     - Για την νέα μελέτη ολοκλήρωσης των μελετών των παραπάνω οδικών τμημάτων η οποία ανατέθηκε με αριθμ. 877/23-4-2004 απόφαση του Γεν. Γραμματέα Περιφ. Κρήτης δεν έχει ακόμη υπογραφεί η σχετική σύμβαση ανάθεσης λόγω άσκησης ασφαλιστικών μέτρων κατά της παραπάνω απόφασης. Με την αριθμ 137/2005 απόφαση του (κοιν. 24-3-05) το Συμβούλιο της Επικρατείας απέρριψε τα υπόψη ασφαλιστικά μέτρα και στο αμέσως προσεχές χρονικό διάστημα υπογράφεται η σχετική σύμβαση ανάθεσης.
     Ν. Ρεθύμνου
     	Η μελέτη προϋπολογισμού 1,17 εκ. € περιλαμβάνει την εκπόνηση μελετών οδικού άξονα κατά μήκος ολόκληρης της Νότιας πλευράς του Ν. Ρεθύμνου και σύμφωνα με την από 3-6-2004 σύμβαση ανάθεσης του υπόψη έργου έχουν εκπονηθεί και εγκριθεί τα πρώτα στάδια της παραπάνω μελέτης.
     Ν. Ηρακλείου
     - Η αρχική μελέτη ( σύμβαση ανάθεσης 18-12-1986 ολοκληρώνει ήδη το συμβατικό της αντικείμενο με την ολοκλήρωση των μελετών στα οδικά τμήματα του ΝΟΑΚ Τυμπάκι - Πλατύς Ποταμός, Συνδετήρια οδικά τμήματα προς Κόκκινο Πύργο, Αγ. Τριάδα, Παράκαμψη Τυμπακίου, Παράκαμψη Μοιρών.
     - Η νέα μελέτη (σύμβαση 19-5-2004) εκπονείται κανονικά με την εκπόνηση των πρώτων σταδίων μελέτης που αφορούν της παρακάμψεις των οικισμών Τυμπακίου-Κερατόκαμπου και Άρβης.
     Ν. Λασιθίου
     	Η μελέτη (σύμβαση ανάθεσης από 26-4-2004) αφορά την μελέτη του οδικού τμήματος του ΝΟΑΚ Φέρμα - Κούτσουρα και Πηλαλήματα – Λίθινες - Σητεία. Ήδη έχουν εκπονηθεί και εγκριθεί τα πρώτα στάδια των παραπάνω μελετών και βρίσκονται υπό εκπόνηση τα επόμενα στάδια που αφορούν προμελέτη τα επόμενα στάδια που αφορούν προμελέτη οδού, ΜΠΕ, προκαταρκτικές μελέτες κόμβων και τεχνικών.
     3) Συνδετήριοι δρόμοι βορείου και νοτίου άξονα.
     	Για τον άξονα Ηράκλειο -Βιάννος
     - Έχει ζητηθεί (αρ. Πρωτ. 1271/10-3-2005/ Περιφέρεια Κρήτης) από το Υπουργείο Εθνικής Οικονομίας έγκριση συμπληρωματικής πίστωσης 1,82 εκ. € περίπου από εθνικούς πόρους για την ολοκλήρωση κατασκευής του τμήματος Άγιος Σώζων - Αλάγνι με συμβατική προθεσμία περαίωσης στις 29-11-2005.
     - Για το τμήμα Αλάγνι-Αρκαλοχώρι είναι υπό έγκριση η μελέτη αποκατάστασης της κατολίσθησης (στην περιοχή Ζήνιας) εκτιμώμενης δαπάνης 0,4 εκ. €. Η συμβατική προθεσμία υποβολής της μελέτης λήγει στις 20-5-2005.
     - Για το τμήμα «Ίνι-Μάρθα» συντάσσονται τεύχη δημοπράτησης. Ο προϋπολογισμός της μελέτης είναι 11,3 εκ. € και έχει σταλεί στην υπηρεσία Διαχείρισης του ΠΕΠ Κρήτης για έλεγχο και την εν συνεχεία δημοπράτηση του έργου.
     Για τον Άξονα Ηράκλειο Μεσσαρά
     - Εκτελείται η εργολαβία του τμήματος Αυγενική- Αγ. Βαρβάρα με προθεσμία περαίωσης 30-6-2006 και για την ολοκλήρωση της απαιτείται συμπληρωματική πίστωση 1,83 εκ € περίπου από εθνικούς πόρους η οποία και έχει επίσης ζητηθεί.
     - Εκτελείται η εργολαβία της παράκαμψης Σίβας - Αυγενικής με προθεσμία περαίωσης 14-6-2005.
     - Για το τμήμα Απομαρμά-Καστέλλι υπάρχουν έτοιμες μελέτες και διερευνάται η δυνατότητα ένταξης του ως νέου έργου σε Κοινοτικό Πρόγραμμα με πίστωση 45,00 εκ. €.
     - Για το τμήμα Αγ. Βαρβάρα - Απομαρμά απαιτούνται συμπληρωματικές γεωλογικές και γεωτεχνικές μελέτες, για τις οποίες έχουν ζητηθεί μέσω της Περιφέρειας Κρήτης από το ΥΠΕΘΟ οι απαιτούμενες πιστώσεις για την εκπόνηση τους και την δυνατότητα ένταξης ως άνω του υπόψη έργου προεκτιμώμενης δαπάνης 45,00 εκ. €.
     4) Το λιμάνι νότιας Κρήτης είναι γενικότερο θέμα χωροταξικού σχεδιασμού και ως εκ τούτου αρμοδιότητα του ΥΠΕΧΩΔΕ.
     5) Το άνοιγμα του Στρατιωτικού Αεροδρομίου Τυμπακίου για πολιτική χρήση CARGO είναι αρμοδιότητα του Υπουργείου Εθνικής Άμυνας.
     6) Η κατασκευή διεθνούς αεροδρομίου στη θέση Καστέλι Πεδιάδος είναι αρμοδιότητος του Υπουργείου Μεταφορών και Επικοινωνιών.
     7) Το νοσοκομείο Μεσσαράς είναι αρμοδιότητος του Υπουργείου Υγείας και Κοινωνικής Αλληλεγγύης.
     8) Ολοκλήρωση φραγμάτων Φανερωμένης - Πλακιώτισσας.
     Φράγμα Φανερωμένης
     - Όσον αφορά το φράγμα Φανερωμένης οι κύριες εργασίες κατασκευής του φράγματος έχουν ολοκληρωθεί. Εκτελούνται εργασίες αποκατάστασης και διαμόρφωσης του περιβάλλοντος χώρου και της στέψης του φράγματος. Η πλήρωση του φράγματος με νερό έχει αρχίσει.
     - Επίσης όσον αφορά τα συμπληρωματικά έργα (αγωγός σύνδεσης φράγματος Φανερωμένης με τα δίκτυα άρδευσης) έχει εκπονηθεί και εγκριθεί προκαταρκτική μελέτη του έργου η οποία έχει συνταχθεί μετά από όλες τις απαραίτητες συνεννοήσεις των μελετητών, της διευθύνουσας υπηρεσίας και των εμπλεκομένων τοπικών φορέων, ΤΟΕΒ, Δήμων, Τοπικών Συμβουλίων κλπ για την οριοθέτηση των αναγκών. Μετά την έγκριση της προκαταρκτικής μελέτης, συντάχθηκε και έχει υποβληθεί στην αρμόδια υπηρεσία του ΥΠΕΧΩΔΕ. Η μελέτη προέγκρισης χωροθέτησης του έργου ή οποία έχει ήδη προωθηθεί για γνωμοδότηση από τους αρμόδιους φορείς. Η Οριστική μελέτη έχει συνταχθεί και έχει υποβληθεί για έλεγχο στην αρμόδια υπηρεσία. Αναμένεται η ολοκλήρωση της περιβαλλοντικής αδειοδότησης (προέγκριση και μετά έγκριση περιβαλλοντικών όρων) για την οριστικοποίηση και έγκριση της οριστικής μελέτης του έργου.
     Φράγμα Πλακιώτισσας
     Η περιφέρεια Κρήτης ανέθεσε πρόσφατα την επικαιροποίηση της μελέτης του έργου του φράγματος στον Οργανισμό Ανάπτυξης Δυτικής Κρήτης (Ο.Α.ΔΥ.Κ.)
     9) Συντήρηση αναβάθμισης Λιμένος Ηρακλείου και Αλιευτικού Καταφυγίου
     Τα έργα στο Λιμένα Ηρακλείου εκτελούνται από τον Οργανισμό Λιμένα Ηρακλείου Α.Ε και συνεπώς αρμόδιο να απαντήσει είναι το Υπουργείο Εμπορικής Ναυτιλίας.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     17. Στην με αριθμό 9114/28-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 32779/20-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ.9114/28-3-2005 ερώτηση που κατατέθηκε στη Βουλή από το Βουλευτή κ. Θ. Λεβέντη σχετικά με τη στελέχωση του ΓΝ Θηβών, σας γνωρίζουμε τα παρακάτω:
     Για το ΓΝ Θηβών:
     - Εκκρεμούν για κρίση από παλαιότερες εγκρίσεις-προκηρύξεις οι πιο κάτω
     θέσεις ιατρικού προσωπικού:
     - (1) ΕΑ΄ Χειρουργικής
     (1) Δ/ντής Μαιευτικής/Γυναικολογίας
     - (1) ΕΒ΄ Ακτινοδιαγνωστικής
     - (1) Δ/ντής ΩΡΛ
     - (1) ΕΒ΄ Παθολογίας
     Κατά τα έτη 2004 και 2005 (μέχρι σήμερα) εγκρίθηκε η πρόσληψη επικουρικών γιατρών ως εξής:
     - (1) Νευρολογίας
     - (1) Χειρουργικής
     - (1) Αναισθησιολογίας
     - (1) Παθολογίας
     - (1) Ουρολογίας
     - (1) Καρδιολογίας
     Για κάλυψη άμεσων αναγκών εγκρίθηκε η πρόσληψη προσωπικού με σχέση εργασίας ΙΔΟΧ, ως εξής:
     - (1) ΔΕ Αδελφών Νοσοκόμων (4 μήνες)
     - (2) ΤΕ Νοσηλευτών/τριών (8 μήνες)
     - (1) ΔΕ Αδελφών Νοσοκόμων (8 μήνες)
     - (3) ΠΕ ή ΤΕ Nοσηλευτικής (8 μήνες)
     - (3) ΔΕ Νοσηλευτών-τριών (8 μήνες)
     - (2) ΤΕ Ιατρικών Εργαστηρίων ή ΔΕ Παρασκευαστών (8 μήνες)
     - (2) ΤΕ Ραδιολογίας-Ακτινολογίας ή ΔΕ Εμφανιστών-Χειριστών (8 μήνες)
     Για το προσωπικό stage- Α΄ σειρά που υπηρετεί χορηγήθηκε πεντάμηνη παράταση.
     Από το Υπουργείο Εσωτερικών, Δημόσιας Διοίκησης και Αποκέντρωσης εγκρίθηκε η κατ’ εξαίρεση πρόσληψη 3.400 θέσεων μόνιμου προσωπικού διαφόρων κλάδων και ειδικοτήτων για τα Νοσηλευτικά Ιδρύματα της χώρας, η κατανομή των οποίων θα γίνει σύντομα και αφού εκτιμηθούν οι ανάγκες τους σε προσωπικό.
     Επίσης έχει εγκριθεί για το 2005 από το ΥΠΕΣΔΔΑ η πρόσληψη 1.000 ατόμων με σύμβαση ΙΔΟΧ, διάρκειας μέχρι 8 μήνες, για την αντιμετώπιση επειγουσών και επιτακτικών αναγκών των Νοσοκομείων, των Κέντρων Υγείας, των Μονάδων Εμφραγμάτων, Τεχνητού Νεφρού, Εντατικής Θεραπείας, Εγκαυμάτων, Αυξημένης Φροντίδας και Επειγόντων Περιστατικών. Η κατανομή του προσωπικού σε ειδικότητες και φορείς θα γίνει με απόφαση του Υπουργού Υγείας και Κοινωνικής Αλληλεγγύης.
     Με την ΠΥΣ έτους 2005 και σε συνεννόηση με το ΠεΣΥΠ Στερεάς Ελλάδας θα πληρωθούν κενές θέσεις ιατρών ΕΣΥ.
     Ο Υπουργός
     ΝΙΚΗΤΑΣ ΚΑΚΛΑΜΑΝΗΣ»
     18. Στην με αριθμό 9277/31-3-05 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. ΤΚΕ/Φ2/7473/15-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμ. 9277/31-3-2005 που κατέθεσε στη Βουλή ο Βουλευτής κ. Ντίνος Ρόβλιας, σχετικά με τις αποδοχές των μελών διοίκησης των Οργανισμών, Ν.Π.Δ.Δ., Ν.Π.Ι.Δ., εταιρειών, ΔΕΚΟ κ.λ.π. που εποπτεύονται από το Υπουργείο Εσωτερικών, Δημόσιας Διοίκησης και Αποκέντρωσης, σας γνωρίζουμε τα εξής:
     α) Όσον αφορά τον καθορισμό αποζημίωσης του Προέδρου, των μελών και του γραμματέα του Δ.Σ. του Εθνικού Κέντρου Δημόσιας Διοίκησης και Αυτοδιοίκησης (Ε.Κ.Δ.Δ.Α.), δεν έχει επέλθει μεταβολή μετά την 7.3.2004, με δεδομένο ότι καθορίζεται με την αριθ. 2/15007/0022/2001 (ΦΕΚ 344/Β/30.3.2001) κοινή απόφαση των Υπουργών ΕΣ.Δ.Δ.Α. και Οικονομίας και Οικονομικών.
     β) Ο καθορισμός της αμοιβής του Διευθύνοντος Συμβούλου της «Κοινωνίας της Πληροφορίας Α.Ε.» ορίζεται με την αριθ. 13764/21.6.2004 (ΦΕΚ 937/Β/23.6.2004) απόφαση των Υπουργών ΕΣ.Δ.Δ.Α. και Οικονομίας και Οικονομικών, που εκδόθηκε κατ’ εφαρμογή των διατάξεων του άρθρου 24 παρ. 3-12 του Ν. 2860/2000 και του άρθρου 32 της αριθ. 10071/23.3.2001 Κ.Υ.Α. των ιδίων ως άνω Υπουργών. Το ύψος των μεικτών μηνιαίων αποδοχών του καθορίστηκε στο ποσό των πέντε χιλιάδων εξακοσίων πενήντα ευρώ (5.650,00 Ε), έναντι πέντε χιλιάδων διακοσίων ογδόντα δύο ευρώ και σαράντα επτά λεπτών (5.282,47 Ε), σύμφωνα με το προϊσχύον θεσμικό πλαίσιο. Συνημμένα σας διαβιβάζουμε έγγραφο της «Κοινωνίας της Πληροφορίας Α.Ε.», καθώς και αντίγραφα των σχετικών απoφάσεων (προγενέστερης και ισχύουσας).
     γ) Ως προς τον καθορισμό αμοιβής του Διευθύνοντος Συμβούλου του Κέντρου Ερευνών .για Θέματα Ισότητας (Κ.Ε.Θ.Ι.), σας γνωρίζουμε; ότι έχει προωθηθεί σχέδιο απόφασης, χωρίς όμως να έχει περατωθεί η διαδικασία έκδοσής του.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     19. Στην με αριθμό 9322/31-3-05 ερώτηση του Βουλευτή κ. Ιωάννη Πίττα δόθηκε με το υπ’ αριθμ. Β-820/18-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 9322/31-3-2005, που κατέθεσε στη Βουλή ο Βουλευτής κ. Γιάννης Πίττας, σύμφωνα με το έγγραφο ΥΠΑ/ Δ13/Α/14157/706/18-4-2005 της Υπηρεσίας Πολιτικής Αεροπορία (Υ.Π.Α), σας πληροφορούμε τα παρακάτω:
     1. Το ΥΠ.Μ.Ε. και η Υ.Π.Α, αξιοποιώντας τις διατάξεις του Κοινοτικού Κανονισμού 2408/92 και μετά την σχετική έγκριση της Ευρωπαϊκής Επιτροπής, προχώρησε στην εφαρμογή δύο Προγραμμάτων «επιβολής υποχρεώσεων παροχής δημόσιας υπηρεσίας» τριετούς διάρκειας σε συγκεκριμένες αεροπορικές γραμμές στο εσωτερικό της Ελλάδας. Στις γραμμές αυτές συμπεριλαμβάνονται και οι γραμμές Θεσσαλονίκη - Χίος και Λήμνος - Μυτιλήνη - Χίος - Σάμος - Ρόδος (δρομολόγιο που οι «ΟΛΥΜΠΙΑΚΕΣ ΑΕΡΟΓΡΑΜΜΕΣ» εκτελούν, εκκινώντας από Θεσσαλονίκη).
     2. Τα Προγράμματα παροχής δημόσιας υπηρεσίας έχουν ως κύριο στόχο την άρση της απομονώσεως των απομακρυσμένων περιοχών της Ελλάδας και την στήριξη της περαιτέρω αναπτύξεώς τους, με την διασφάλιση επαρκούς και ικανοποιητικής αεροπορικής εξυπηρετήσεως καθ’ όλη τη διάρκεια του έτους και με ναύλο προσιτό. Σε ό,τι αφορά τον συγκεκριμένο αυτό στόχο, η Υ.Π.Α θεωρεί ότι έχει επιτευχθεί σε μεγάλο βαθμό.
     3. Για την ανανέωση του Προγράμματος για μία επί πλέον τριετία ευρίσκεται ήδη σε εξέλιξη σχετικός Διαγωνισμός, που συμπεριλαμβάνει και την γραμμή Θεσσαλονίκη - Χίος. Επισημαίνουμε, μάλιστα, ότι για την ανανέωση της επιβολής παροχής δημόσιας υπηρεσίας στην εν λόγω γραμμή ελήφθησαν ειδικότερα υπ' όψιν τα στοιχεία επιβατικής κινήσεως των ετών 2002 και 2003, που ήταν τα μόνα διαθέσιμα και οδήγησαν την Υ.Π.Α. στο να προβλέψει κατά τον εν εξελίξει Διαγωνισμό την αύξηση των θερινών συχνοτήτων πτήσεων, ώστε να καλυφθούν πληρέστερα οι ανάγκες της αγοράς.
     4. Σε ό,τι αφορά το θέμα της συνδέσεως της Χίου με την Κρήτη, το ζήτημα θα εξετασθεί κατά την εκπόνηση νέων Προγραμμάτων παροχής δημόσιας υπηρεσίας, με γνώμονα, βέβαια, πάντα τις δυνατότητες και τους περιορισμούς, που τίθενται από την Ελληνική και την Κοινοτική Νομοθεσία.
     5. Το Υπ.Μ.Ε. και η Υ.Π.Α. παρακολουθούν εκ του σύνεγγυς και με ιδιαίτερη προσοχή και ευαισθησία την λειτουργία των προγραμμάτων παροχής δημόσιας υπηρεσίας, ιδιαίτερα, μάλιστα, στις ακριτικές νησιωτικές περιοχές της χώρας. Εν προκειμένω, εφόσον διαπιστώνεται ότι η εξυπηρέτηση της τοπικής αεροπορικής ζητήσεως δεν είναι επαρκής, εξετάζεται πάντα η αναδιαμόρφωση των αεροπορικών υπηρεσιών επί νέων δεδομένων, ώστε να αναβαθμισθούν στο απαιτούμενο υψηλότερο επίπεδο.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     20. Στην με αριθμό 9000/22.3.05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 18895/12.4.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω σχετική ερώτηση και σε ότι αφορά στο ΥΠ.ΕΣ.Δ.Δ.Α., σας γνωρίζουμε ότι μετά από αίτημα της Κ.Ε.Δ.Κ.Ε., καταργήθηκε, με τις διατάξεις της παρ.2 του άρθρου 22 του Ν.3274/2004, όπως αυτές συμπληρώθηκαν με τις διατάξεις της παρ. 6 του άρθρου 18 του Ν.3320/2005, η διάταξη της παρ. 1 (α) του άρθρου 12 του Ν.3074/2002.
     Προκειμένου να επιταχυνθούν οι σχετικές διαδικασίες, θεωρήθηκε εύλογο, κατά το ανωτέρω αίτημα, για έργα μικρού προϋπολογισμού, όπου συντρέχουν οι διαδικασίες της απευθείας ανάθεσης, δηλαδή 5869 € για τις κοινότητες, 10271 € για τους δήμους και 14674 € για τους Δήμους Αθηναίων, Πειραιώς και Θεσσαλονίκης, να μη δαπανάται τμήμα, του ούτως ή άλλως περιορισμένου, προϋπολογισμού τους για δημοσιεύσεις σε εφημερίδες, αλλά να γίνεται μόνο ανάρτηση, χωρίς αυτό να αντίκειται στην αρχή της δημοσιότητας.
     Επομένως, πρόκειται περί υφιστάμενης νομοθετικής ρύθμισης. Το όλο πλέγμα των σχετικών διατάξεων θα απασχολήσει την αρμόδια Επιτροπή, η οποία συστήθηκε στο ΥΠ.ΕΣ.Δ.Δ.Α., για τη σύνταξη του νέου Δημοτικού και Κοινοτικού Κώδικα.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     21. Στην με αριθμό 9022/22.3.05 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 18894/12/04/05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικά έγγραφα της Περιφέρειας Δυτικής Μακεδονίας, σας πληροφορούμε τα εξής:
     Η ολοκλήρωση του ανισόπεδου κόμβου Ανατολικού συμπεριλαμβάνεται στο υποέργο-εργολαβία «Λειτουργική Ολοκλήρωση τμημάτων του κάθετου άξονα της Εγνατίας οδού Νίκης - Κοζάνης - όρια Ν. Λάρισας».
     Το συγκεκριμένο υποέργο εντάχθηκε στις 1-2-02 στο 3° ΠΕΠ Περιφέρειας Δυτικής Μακεδονίας με προϋπολογισμό 25.531.914,89 € και τελικό δικαιούχο τη ΓΓΔΕ/Δ1/ΥΠΕΧΩΔΕ. Μέρος του κόμβου και συγκεκριμένα η άνω διάβαση ~ τεχνικό γέφυρα είχε κατασκευασθεί με χρηματοδότηση του 2 ου ΠΕΠ.
     Μετά την ένταξη στο 3° ΠΕΠ του προαναφερθέντος υποέργου έγινε η δημοπράτηση και στις 18-9-2002 υπογράφηκε σύμβαση με ανάδοχο την «ΑΘΗΝΑΙΚΗ ΤΕΧΝΙΚΗ Α.Ε.» (ποσό σύμβασης 17.576.020,75 € και ημερομηνία λήξης 18-9-2004).
     Στις 19-7-2004 η επιβλέπουσα Υπηρεσία του έργου, που είναι η ΔΕΚΕ/ ΠΔΜ, επειδή διαπίστωσε αδικαιολόγητη καθυστέρηση, αργό ρυθμό στην εκτέλεση των εργασιών και αδυναμία ανταπόκρισης της αναδόχου εταιρείας, έστειλε Ειδική Πρόσκληση με την οποία ζητούσε από την ανάδοχο εταιρεία πλην των άλλων και την ολοκλήρωση των εργασιών στον ανισόπεδο κόμβο του Ανατολικού. Ο ανάδοχος δεν συμμορφώθηκε και η ΔΕΚΕ τηρώντας τα προβλεπόμενα από τον νόμο στις 9-9-2004 κήρυξε έκπτωτη την εταιρεία. Στην συνέχεια η εταιρεία υπέβαλε ένσταση, η οποία εξετάσθηκε και απορρίφθηκε από την ΓΓΔΕ/Δ1/ΥΠΕΧΩΔΕ στις 25-10-2004 οριστικοποιώντας τη διαδικασία της έκπτωσης.
     Μέχρι την έκπτωση της αναδόχου εταιρείας δαπανήθηκαν 12.540.954,11€ και η υλοποίηση του έργου ανέρχεται περίπου στο 60%.
     Στον κόμβο υπολείπονται οι ακόλουθες εργασίες: ολοκλήρωση χωματουργικών, κατασκευή τοίχου αντιστήριξης, οδοστρωσία, ασφαλτικά, διαμορφώσεις νησίδων, σωληνωτοί οχετοί, αγροτικοί οδοί μήκους 500μ. περίπου, στηθαία ασφαλείας, κατακόρυφη και οριζόντια σήμανση, σηματοδότηση και ηλεκτροφωτισμός.
     Η Περιφέρεια Δυτικής Μακεδονίας προκειμένου να ολοκληρωθεί το έργο προχώρησε σε ενέργειες ωρίμανσης των υπολειπομένων εργασιών και συγκεκριμένα:
     - προετοιμασία τευχών δημοπράτησης τήρηση των προβλεπομένων από την ισχύουσα νομοθεσία περί εκτέλεσης Δημοσίων Έργων.
     - Αλλαγή τελικού δικαιούχου (ορίζεται η Δ/νση Δημοσίων Έργων της Περιφέρειας) 
     - Τήρηση των προβλεπομένων από την απόφαση ένταξης του έργου στο 3ο ΠΕΠΠΔΜ και των σχετικών Εθνικών και Κοινοτικών διαχειριστικών κανόνων του ΚΠΣ.
     Μετά τα παραπάνω πρώτη προτεραιότητα είναι η δημοπράτηση των υπολειπομένων εργασιών και η ολοκλήρωση του έργου συμπεριλαμβανομένου και του κόμβου στο Ανατολικό με χρηματοδότηση από το 3ο ΠΕΠ.
     Ωστόσο ενώ η Περιφέρεια είναι καθ' όλα έτοιμη για την συνέχιση του έργου, η ΑΘΗΝΑΙΚΗ ΤΕΧΝΙΚΗ Α.Ε. κατέθεσε αίτηση θεραπείας στο ΥΠΕΧΩΔΕ, από τα αποτελέσματα της οποίας εξαρτώνται οι επόμενες ενέργειες της Περιφέρειας για την ολοκλήρωση του έργου.
     Ο ΥΦΥΠΟΥΡΓΟΣ
     Α. ΝΑΚΟΣ»
     22. Στην με αριθμό 8802/15.3.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 27938-ΙΗ/7.4.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8802/.15-3-05 την οποία κατέθεσε ο Βουλευτής κ. Βασ. Κεγκέρογλου και αφορά στο Τ.Ε.Ι. Κρήτης, σας γνωρίζουμε τα ακόλουθα: 
     Τα μεγάλα οικονομικά ελλείμματα στα Τ.Ε.Ι. δημιουργήθηκαν σωρευτικά τα τελευταία πέντε χρόνια κυρίως από την αύξηση των, Τμημάτων μέσα στο πλαίσιο της διεύρυνσης. Η αύξηση αυτή των Τμημάτων καθώς και η συνεχής αύξηση του αριθμού των εισακτέων σπουδαστών σχεδόν σε όλα τα Τμήματα των T.E.I. δημιούργησε πολλές νέες εκπαιδευτικές ανάγκες, με αποτέλεσμα, την αύξηση του αριθμoύ του Εκπαιδευτικού προσωπικού, κυρίως εκτάκτου, την ανάγκη για απόκτηση νέου εξοπλισμού καθώς και νέων κτιριακών εγκαταστάσεων Παράλληλα, δεν προβλέφθηκε η οικονομική κάλυψη των αναγκών, των Τμημάτων αυτών, μετά τη λήξη του προγράμματος του ΕΠΕΑΕΚ ΙΙ που κάλυπτε τη λειτουργία τους μέχρι 31.8.2004. 
     Ηπροηγούμενη πολιτική ηγεσία του ΥΠ.Ε.Π.Θ. δε φρόντισε να συμπεριλάβει πιστώσεις για τη λειτουργία των Τμημάτων αυτών στον τακτικό προϋπολογισμό του, 2004 με αποτέλεσμα από τον προηγούμενο Σεπτέμβριο να υπάρχει πρόβλημα στη λειτουργία τους. 
     Το ΥΠ.Ε.Π.Θ. φρόντισε να εξασφαλίσει μια έκτακτη επιχορήγηση ύψους 14 εκατομμυρίων Ευρώ, η οποία και δόθηκε το Νοέμβριο του 2004, ώστε να μπορέσουν τα ιδρύματα να αντιμετωπισθούν ένα μέρος των υποχρεώσεών τους. Eιδικότερα, στο Τ.Ε.Ι. Κρήτης χορηγήθηκε το ποσό των 930.000,00 Ευρώ στο πλαίσιο της έκτακτης χρηματοδότησης.
     Ήδη στον προϋπολογισμό του 2005 προβλέπονται συνολικά για τα ΤΕΙ αυξημένες πιστώσεις κατά 17 % για τις λειτουργικές δαπάνες και κατά 49% για τις δαπάνες σίτισης. Πιο συγκεκριμένα, το ύψος της Kρητικής επιχορήγησης προς το Τ.Ε.Ι. της Κρήτης για το έτος 2005, σε ό, τι αφορά λειτουργικές δαπάνες, ανέρχεται στο ποσό των 8.370.000,00 Ευρω, ήτοι αυξημένο κατά 1.366.000,00 Ευρω σε σχέση με τον προϋπολογισμό του 2004. Επίσης, αυξημένη είναι και η επιχορήγηση του ίδιου Τ.Ε.Ι. για τις δαπάνες σίτισης.
     Επιπλέον, όλα τα Ιδρύματα έχουν ήδη εκταμιεύσει την πρώτη δόση από τον τακτικό προϋπολογισμό τους για τις λειτουργικές τους δαπάνες και από τα χρήματα αυτά θα μπορέσουν να πληρώσουν τις οφειλές τους στο έκτακτο εκπαιδευτικό προσωπικό.
     Το ΥΠ.Ε.Π.Θ στοχεύει στην αύξηση των πιστώσεων για πρόσληψη μόνιμου Εκπαιδευτικού Προσωπικού, ώστε αφενός να βελτιωθεί η αναλογία που σήμερα υπάρχει υπέρ του μόνιμου Προσωπικού και αφετέρου να μειωθούν οι δαπάνες για το έκτακτο προσωπικό.
     Το ΥΠ.Ε.Π.Θ., στο πλαίσιο των δυνατοτήτων του προϋπολογισμού του 2005 και των αναγκών  των υπολοίπων Τ.Ε.Ι., εξετάζει τη δυνατότητα πρόσθετης επιχορήγησης του Τ.Ε.Ι. Κρήτης για τη διασφάλιση της εύρυθμης λειτουργίας του. Η συνολική αύξηση των πιστώσεων για τα Τ.E.I. θα είναι σταδιακή, ώστε και να υπάρξει εξισορρόπηση της χρηματοδότησης μεταξύ των Πανεπιστημίων και των Τ.Ε.Ι. αλλά και σταδιακά να φτάσει η συνολική χρηματοδότηση για την Παιδεία στο 5% του Α.Ε.Π, σύμφωνα με τις κυβερνητικές εξαγγελίες.
     Πέραν των παραπάνω και σε συνεργασία με το Διοικητικό Συμβoύλιo της Ομοσπονδίας του έκτακτου Εκπαιδευτικού Προσωπικού των ΤΕΙ αποφασίστηκε σειρά ενεργειών με σκοπό να βελτιωθούν οι συνθήκες εργασίας του εν λόγω προσωπικού, αλλά και η πλέον εύρυθμη λειτουργία των Ιδρυμάτων, όπως:
     Η δημιουργία ειδικού κωδικού για την πληρωμή του έκτακτου Εκπαιδευτικού Προσωπικού και 
     Η προκήρυξη νέων θέσεων μόνιμου Εκπαιδευτικού Προσωπικού σε γνωστικά αντικείμενα και μαθήματα που, μέχρι τώρα, καλύπτουν έκτακτοι Εκπαιδευτικοί. 
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
     23. Στην με αριθμό 8679/10.3.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 9236/4.4.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στα ανωτέρω σχετικά με τα οποία μας διαβιβάστηκαν η υπ’ αριθμ. 8679/2005 ερώτηση, καθώς και η από 15-2-2005 αναφορά της Κίνησης Πολιτών για την Ανθρώπινη Αξιοπρέπεια και την Κοινωνική και Οικονομική Ανάπτυξη του Νομού Ηρακλείου, που κατατέθηκε στη Βουλή από τους Βουλευτές κ. κ. Στ. Ματζαπετάκη και Μ. Καρχιμάκη, σχετικά με το επίδομα Ειδικών Συνθηκών Οδηγών Απορριμματοφόρων, σας πληροφορούμε τα εξής: 
     1.- Για πρώτη φορά με το άρθρο 4 παρ. 2 α (1) της Διαιτητικής Απόφασης (Δ.Α) 11/2000 (Π.Κ 8/27-4-2000), χορηγήθηκε και στους οδηγούς απορριμματοφόρων αυτοκινήτων κλπ. το επίδομα Ειδικών Συνθηκών, καθοριζόμενο τότε στο ποσό των 15.000 δρχ. το μήνα. 
     2.- Το ανωτέρω επίδομα με τις μεταγενέστερες ομοιοεπαγγελματικές ρυθμίσεις: Δ.Α 14/2002 και Δ.Α 15/2003, ανερχόμενο στο ποσό των 50,00 €, καταργήθηκε ρητά με το άρθρο 3 της Δ.Α 20/2004 (Π.Κ 11/14-7-2004), επειδή ενσωματώθηκε, σύμφωνα με το άρθρο 2 της ίδιας Δ.Α, στο ποσό των 700,00 € και 718,00 € το μήνα από 1-9-2004, με αποτέλεσμα να μη μειώνονται οι συνολικές αποδοχές των δικαιουμένων του εν λόγω επιδόματος.
     3.- Τέλος, σας γνωρίζουμε ότι οι όροι αμοιβής και εργασίας των εργαζομένων καθορίζονται κατόπιν ελεύθερων συλλογικών διαπραγματεύσεων μεταξύ εργοδοτών και εργαζομένων, σύμφωνα με τις διατάξεις του ν. 1876/90 «Ελεύθερες συλλογικές διαπραγματεύσεις και άλλες διατάξεις» (ΦΕΚ 27/Α/8-3-1990), με την υπογραφή Συλλογικών Συμβάσεων Εργασίας (Σ.Σ.Ε.) ή την έκδοση Διαιτητικής Απόφασης (Δ.Α), σε περίπτωση αποτυχίας των συλλογικών διαπραγματεύσεων, οι οποίες προσδιορίζουν και το πεδίο εφαρμογής τους, χωρίς η αρμόδια υπηρεσία του Υπουργείου Απασχόλησης και Κοινωνικής Προστασίας να υπεισέρχεται σε κάποιο στάδιο της όλης διαδικασίας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     24. Στην με αριθμό 8542/8.3.05 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 25963/ΙΗ/4.4.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8542/8-3-05, την οποία κατέθεσε η Βουλευτής κ. Αθανασία Μερεντίτη, και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠΕΠΘ σε θέματα πρόληψης και προαγωγής της Υγείας των μαθητών/τριών εφαρμόζει προγράμματα Αγωγής Υγείας στα σχολεία Πρωτοβάθμιας και Δευτεροβάθμιας Εκπαίδευσης της χώρας και συνεργάζεται με Κυβερνητικούς και μη Κυβερνητικούς φορείς, όπως το Υπουργείο Υγείας και Κοινωνικής Αλληλεγγύης, τη Β΄ Μαιευτική και Γυναικολογική Κλινική του Πανεπιστημίου Αθηνών, την Εταιρία Οικογενειακού Προγραμματισμού, το Σεξολογικό Ινστιτούτο, την Εθνική Σχολή Δημόσιας Υγείας, τις Μαιευτικές και Γυναικολογικές Κλινικές των Περιφερειακών Νοσοκομείων κ.ά. 
     Οι πιο πάνω φορείς στηρίζουν τα προγράμματα με θέμα: «Διαφυλικές σχέσεις Σεξουαλική Αγωγή - Ανεπιθύμητη εγκυμοσύνη», τα οποία υλοποιούν επιμορφωμένοι εκπαιδευτικοί. Επίσης συμπεριλαμβάνονται σημαντικές ενότητες όπως Σεξουαλικώς μεταδιδόμενα νοσήματα, AIDS, Ηπατίτιδα Β΄ Πρόληψη παιδικής κακοποίησης, Σεξουαλική Παρενόχληση κ.ά.
     Το ΥΠΕΠΘ σε συνεργασία με τη Β' Μαιευτική Κλινική του Πανεπιστημίου Αθηνών, το Σεξολογικό Ινστιτούτο και την Εθνική Σχολή Δημόσιας Υγείας, δημιούργησε εκπαιδευτικό υλικό, το οποίο έχει προωθήσει σε όλα τα σχολεία.
     Το Παιδαγωγικό Ινστιτούτο έχει εγκρίνει εκπαιδευτικά πακέτα με θέμα «Σεξουαλική Αγωγή - Διαφυλικές Σχέσεις» με την Πράξη 12/02-06-2000, τα οποία αφορούν τα ηλικιακά επίπεδα 11-14 και 15-18 ετών.
     Η παραγωγή των εκπαιδευτικών πακέτων με θέμα Σεξουαλική Αγωγή - Διαφυλικές Σχέσεις έγινε στο πλαίσιο του υποέργου 1.3 «Εκπόνηση διδακτικού και παραγωγή εκπ/κού υλικού» της ενέργειας 1.1 στ2 «Αγωγή Υγείας στα σχολεία» και χρηματοδοτήθηκε από το Ε.Π.Ε.Α.Ε.Κ. του ΥΠΕΠΘ μέσα από το 20 ο Κ.Π.Σ.
     Φορέας υλοποίησης ήταν το Γραφείο Αγωγής Υγείας της Δ/νσης Σπουδών Δ/θμιας Εκπ/σης του ΥΠΕΠΘ με Φορέα τεχνικής στήριξης και διαχείρισης το Εθνικό Ίδρυμα Νεότητας.
     Το εκπ/κό πακέτο «Σεξουαλική Αγωγή - Διαφυλικές Σχέσεις» για το επίπεδο ηλικίας 11-14 ετών έχει γραφτεί από την Εθνική Σχολή Δημόσιας Υγείας, το πακέτο για το επίπεδο ηλικίας 15-18 ετών από το Πανεπιστήμιο Αθηνών - Β' Μαιευτική και Γυναικολογική Κλινική σε συνεργασία με το Ελληνικό Σεξολογικό Ινστιτούτο. Τα πακέτα αυτά με την Γ7/21325/27-02-2003 Υ.Α. διαβιβάστηκαν στα σχολεία.
     Το Π.Ι. έχει εγκρίνει Προγράμματα Σπουδών Αγωγής Υγείας με τις Πράξεις 24/6-9-01 του Τμήματος ΤΕΕ, 21/24-9-01 του Τμήματος Δ/θμιας και Πράξη 17/4-12-01 του Τμήματος Π/θ μιας, στα οποία συμπεριλαμβάνεται και ο άξονας της Σεξουαλικής Αγωγής.
     Επίσης, έχει εγκρίνει στο Τμήμα ΤΕΕ την Αγωγή Υγείας ως «μάθημα» στην Α' Τάξη του Α' Κύκλου των Τομέων Υγείας - Πρόνοιας και Αισθητικής Κομμωτικής, το οποίο και εφαρμόζεται, καθώς και στο Τμήμα Δ/θμιας Εκπ/σης την Αγωγή Υγείας, ως επιλεγόμενο μάθημα στη Γ΄ Λυκείου.
     Τα προγράμματα Σεξουαλικής Αγωγής - Διαφυλικών Σχέσεων υλοποιούνται στα σχολεία όλων των βαθμίδων της εκπαίδευσης στο πλαίσιο της Αγωγής Υγείας είτε ως σχολικές δραστηριότητες, είτε ως προαιρετικά μαθήματα μόνο για τα Γυμνάσια που πρόσφατα έχουν ενταχθεί στην Ευέλικτη Ζώνη.
     Επιπλέον εκπ/κό υλικό σχετικό με τη Σεξουαλική Αγωγή - Διαφυλικές Σχέσεις υπάρχει στο Πολυθεματικό Βιβλίο του Π.Ι. της Ευέλικτης Ζώνης Καινοτόμων Δράσεων για το Γυμνάσιο με τίτλο «Ανιχνεύοντας το Σήμερα Προετοιμάζοντας το Αύριο», στο κεφάλαιο Υγεία - Διατροφή στην ενότητα «Ωριμάζοντας».
     Μέσω του 30ου ΚΠΣ έχει προγραμματιστεί η επιμόρφωση των Υπευθύνων Αγωγής Υγείας Δευτεροβάθμιας και Πρωτοβάθμιας Εκπαίδευσης καθώς και εκπαιδευτικών Πρωτοβάθμιας Εκπαίδευσης σε θέματα Σεξουαλικής Αγωγής. Έχουν επιμορφωθεί περίπου 15.000 εκπαιδευτικοί σε θέματα Αγωγής Υγείας. Επίσης μέσω του 3ου ΚΠΣ έχει προγραμματιστεί η παραγωγή εκπαιδευτικού υλικού με θέμα τη Σεξουαλική Αγωγή.
     Ο Υφυπουργός
     ΓΕΩΡΓΙΟΣ ΚΑΛΟΣ»
     25. Στην με αριθμό 8310/1.3.05 ερώτηση του Βουλευτή κ. Αχμέτ Ιλχάν δόθηκε με το υπ’ αριθμ. 7017/4/4944/24.3.05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. ΙΛΧΑΝ, σε ό,τι μας αφορά, σας γνωρίζουμε ότι οι αναφερόμενες σ' αυτή απαράδεκτες πράξεις των αγνώστων δραστών, τις οποίες καταδικάζουμε απερίφραστα, απασχολούν έντονα το Υπουργείο μας και η εξιχνίασή τους είναι καθήκον και ζήτημα υψηλής προτεραιότητας για τις Υπηρεσίες μας, οι οποίες βρίσκονται σε διαρκή ετοιμότητα, συνεργαζόμενες στενά με τις Υπηρεσίες των συναρμόδιων Υπουργείων και τους τοπικούς φορείς της μουσουλμανικής μειονότητας.
     Ειδικότερα, για τις υποθέσεις αυτές, οι αρμόδιες Υπηρεσίες της Αστυνομίας και του Πυροσβεστικού Σώματος επελήφθησαν προανακρίσεων, ενώ διενεργούν εκτεταμένες προς κάθε κατεύθυνση έρευνες και αναζητήσεις και συλλέγουν κάθε σχετική πληροφορία, για τον εντοπισμό και παραπομπή των δραστών στη δικαιοσύνη. Πάντως η σύληση του παλαιού μουσουλμανικού τάφου στην Κομοτηνή εκτιμάται ότι είναι έργο χρυσοθήρων αρχαιοκαπήλων, για ανεύρεση χρυσών αντικειμένων, ενώ η πυρκαγιά στον Τεκέ της Βέννας, σύμφωνα με τις πρώτες εκτιμήσεις, κατά πάσα πιθανότητα, προκλήθηκε από αναμμένα κεριά, τα οποία, σύμφωνα με τις τοπικές παραδόσεις, χρησιμοποιούνται από τους προσκυνητές.
     Πέραν αυτών, για την αποτροπή και την πρόληψη παρόμοιων πράξεων, έχουν δοθεί εντολές στις αρμόδιες Υπηρεσίες μας για ανελλιπή επιτήρηση των εν λόγω χώρων, μνημείων κ.λπ., με πεζές και εποχούμενες περιπολίες και τη λήψη πρόσθετων αστυνομικών μέτρων για την αντιμετώπιση ενδεχόμενης στο μέλλον δράσης ατόμων ή ομάδων, που πιθανόν να επιβουλεύονται την ειρηνική συνύπαρξη των κατοίκων της περιοχής.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     26. Στην με αριθμό 7889/17-2-05 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 1316/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
     Μείωση νιτρορύπανσης:
     Το πρόγραμμα «Μείωση της Νιτρορύπανσης γεωργικής προέλευσης» εφαρμόστηκε κατά τη Δεύτερη Προγραμματική Περίοδο 1995-1999 στην περιοχή της Θεσσαλίας (νομοί Λάρισας, Καρδίτσας, Μαγνησίας, Τρικάλων και Φθιώτιδας) με θετικά αποτελέσματα, όσον, αφορά την ανταπόκριση των παραγωγών και την προστασία του περιβάλλοντος από τη χρήση της αζωτούχου κυρίως λίπανσης.
     Για την περίοδο 2000 -2006, με την αρ. Ε (2000) 2733/27-9-2000 απόφαση της Ε.Ε. το πρόγραμμα εγκρίθηκε ως συνεχιζόμενο. Το νέο πρόγραμμα, το οποίο εφαρμόζεται από 1/1/2001 στα πλαίσια του νέου Κανονισμού (ΕΚ) 1257/99 που αντικατέστησε τον Καν. (ΕΟΚ) 2078/92, έχει μια τελείως διαφορετική φιλοσοφία σε σχέση με το προηγούμενο, ως συνέπεια των αποφάσεων της AGENDA 2000. Επιπλέον το νέο πρόγραμμα βασίζεται κυρίως στο Πρόγραμμα Δράσης για τη Θεσσαλία, στα πλαίσια της Οδηγίας 91/676/ΕΟΚ «για την προστασία των υδάτων από τη νιτρορύπανση γεωργικής προέλευσης» .
     Η έναρξη της εφαρμογής του νέου προγράμματος έγινε με την έκδοση της αρ. 85154/574/14-3-01 Υπουργικής Απόφασης, με την οποία καθορίστηκε η διαδικασία και τα δικαιολογητικά ένταξης, η διαδικασία ελέγχων και πληρωμών, καθώς και οι δεσμεύσεις των παραγωγών.
     Με την έκδοση των αρ. 85154/574/14-3-01 και 127208/1-4-03 Υπουργικών Αποφάσεων αντιμετωπίστηκαν θέματα όπως η καταβολή της ενίσχυσης απευθείας στους λογαριασμούς των δικαιούχων, χωρίς να επιτρέπεται η εκχώρηση αυτής στους μελετητές, ενώ, παράλληλα, ενισχύθηκαν οι έλεγχοι ώστε να υπάρξει εναρμόνιση με τον Καν. (ΕΚ) 1663/95 και ρυθμίστηκε η πληρωμή 3.300 περίπου παραγωγών που είχαν υπογράψει σύμβαση πριν από το 2000 (στα πλαίσια του Υποπρογράμματος 1) και η πενταετία τους έληγε το 2001.
     Για την επίλυση προβλημάτων και με στόχο την πληρωμή παραγωγών που είχαν υπογράψει σύμβαση μετά το 2001, πραγματοποιήθηκε σειρά συσκέψεων με την πολιτική ηγεσία, με υπηρεσιακούς παράγοντες και κοινωνικούς εταίρους (Ενώσεις Γεωργικών Συνεταιρισμών, ιδιώτες γεωπόνους και παραγωγούς) για τον τρόπο που πρέπει να επιλυθούν τα προβλήματα που ανέκυψαν.
     Πολλά από τα θέματα που προέκυψαν κατά τη διάρκεια αυτών των συναντήσεων, αντιμετωπίστηκαν με την υποβολή ερωτημάτων προς το Νομικό Συμβούλιο του Κράτους, ώστε να καταστεί εφικτή η πληρωμή των παραγωγών, ελαχιστοποιώντας τον κίνδυνο επιβολής κοινοτικών προστίμων.
     Με την τελευταία Γνωμοδότηση του Ν.Σ.Κ. αριθμ. 449/2004, η οποία έγινε αποδεκτή από τον Υπουργό Αγροτικής Ανάπτυξης και Τροφίμων, ολοκληρώνεται ο κύκλος των θεμάτων που έχρηζαν νομικής αντιμετώπισης. Η παραπάνω Γνωμοδότηση εστάλη στον Ο.Π.Ε.Κ.Ε.Π.Ε και στις Νομαρχιακές Αυτοδιοικήσεις για εφαρμογή, ενώ η διαδικασία της πληρωμής των παραγωγών εξελίσσεται ομαλά. Από την έναρξη του οικονομικού έτους (16-10-2004) ως σήμερα, έχουν καταβληθεί συνολικά περίπου 2,7 εκατομμύρια € και η διαδικασία συνεχίζεται με αποστολή στον Ο.Π.Ε.Κ.Ε.Π.Ε καταστάσεων πληρωμής από τις Νομαρχιακές Αυτοδιοικήσεις.
     Από την πλευρά τόσο της πολιτικής ηγεσίας του Υπουργείου όσο και των εμπλεκόμενων υπηρεσιών, έχει καταβληθεί και καταβάλλεται κάθε δυνατή προσπάθεια για την προώθηση του προγράμματος «Μείωση της νιτρορύπανσης» με απλοποίηση διαδικασιών, ενημέρωση του αγροτικού πληθυσμού, έκδοση αποφάσεων και οδηγιών προς τις Δ/νσεις Αγροτικής Ανάπτυξης των Νομαρχιακών Αυτοδιοικήσεων και διοργάνωση ημερίδων.
     Η τροποποίηση του προγράμματος το 2003, καθώς και η πρόταση η οποία υποβλήθηκε το 2004 στην Ευρωπαϊκή Επιτροπή προς έγκριση, θα συντείνουν στην απλοποίηση και την επέκταση του προγράμματος σε μεγαλύτερη έκταση, ενώ ήδη από το 2004 το πρόγραμμα εφαρμόζεται στην περιοχή της Κωπαϊδας και Πηνειού Ηλείας.
     Χρήση φυτοπροστατευτικών προϊόντων
     Η χορήγηση των εγκρίσεων κυκλοφορίας στα φυτοπροστατευτικά προϊόντα, φυτοφάρμακα, (φ.π.), επιτρέπεται μόνο όταν από τη σωστή χρήση τους δεν αναμένεται ρύπανση των υδάτων. Η έγκριση χορηγείται μόνο εφόσον πληρούν τις απαιτήσεις που καθορίσθηκαν με το Π. Δ/γμα 115/97 (ΦΕΚ 104/Α') περί «Έγκρισης, διάθεσης στην αγορά και ελέγχου φυτοπροστατευτικών προϊόντων σε συμμόρφωση προς την Οδηγία 91/414/ΕΟΚ του Συμβουλίου όπως έχει συμπληρωθεί», που εκδόθηκε σε εναρμόνιση της ελληνικής νομοθεσίας με την Οδηγία 91/414 της Ε.Ε.. Σύμφωνα με τις διατάξεις αυτές, θα πρέπει να αποδεικνύεται ότι τα φ.π., όταν χρησιμοποιούνται σύμφωνα με τα αναφερόμενα στην έγκρισή τους, είναι κατάλληλα για το σκοπό που προορίζονται και δεν έχουν μη αποδεκτή επίδραση στο περιβάλλον, τους χρήστες τους και τους καταναλωτές των παραγόμενων προϊόντων.
     Στην ετικέτα κάθε φ.π., αναγράφονται με λεπτομέρεια όλες οι απαραίτητες πληροφορίες για την ορθή αποθήκευση και χρήση του, διασφαλίζοντας τον άνθρωπο και το περιβάλλον.
     Αρμόδιες Υπηρεσίες για τον έλεγχο της ορθής χρήσης των φ.π., σύμφωνα με το άρθρο 15 του ν. 721/77, είναι οι κατά τόπους Διευθύνσεις Γεωργίας/Αγροτικής Ανάπτυξης των Νομαρχιακών Αυτοδιοικήσεων.
     Για την ορθή χρήση και φύλαξη των φ.π. από τους αγρότες, παρότι σε κάθε συσκευασία, όπως προαναφέρθηκε, αναγράφονται όλες οι απαραίτητες οδηγίες και προφυλάξεις, αφ’ ενός γίνονται συνεχείς ενημερώσεις, κυρίως μέσω των κατά τόπους Διευθύνσεων Γεωργίας/Αγροτικής Ανάπτυξης, αφ’ ετέρου διενεργούνται τακτικοί έλεγχοι, επιτόπιοι ή εργαστηριακοί.
     Ορθολογική διαχείριση υδάτων
     Για την ποιότητα των υδάτων και των πηγών ρύπανσης, διαβιβάζεται συνημμένα το με αριθμ. πρωτ. 849/7-3-05 έγγραφο του Ειδικού γραμματέα του Γ΄ ΚΠΣ, που απαντάει σχετικά.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     27. Στην με αριθμό 7741/14-2-05 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 1297/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 4421/8-3-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κας Α. Μερεντίτη.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     28. Στην με αριθμό 7205/1-2-05 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 1216/25-2-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Μ. Κόλλια – Τσαρουχά, σας πληροφορούμε τα εξής:
     Είναι γεγονός ότι κατά την τελευταία 20ετία εφαρμόστηκε η χειρότερη δασική πολιτική από της απελευθέρωσης του έθνους. Για την ανάκαμψη απαιτείται σοβαρός προγραμματισμός και στην κατεύθυνση αυτή εργαζόμαστε σκληρά και υπεύθυνα.
     Βασικό ρόλο στην αναβάθμιση της Δασικής Υπηρεσίας θα κληθούν να επιτελέσουν οι Δασοφύλακες οι οποίοι με διαρκή επιμόρφωση θα συμβάλλουν στον σκοπό.
     Η πρόσληψη των μονίμων Δασοφυλάκων γίνεται από το Υπουργείο Εσωτερικών Δημόσιας Διοίκησης και Αποκέντρωσης μετά από αιτήματα των αντιστοίχων Περιφερειών της Χώρας.
     Για το 2005 προγραμματίστηκε και ζητήθηκε η πρόσληψη, από το ΥΠΕΣΔΔΑ, 4.019 ατόμων διαφόρων ειδικοτήτων για την κάλυψη εποχικών αναγκών των Κεντρικών και Περιφερειακών Υπηρεσιών.
     Ο Υπουργός
     Ε. ΜΠΑΣΙΑΚΟΣ»
     29. Στην με αριθμό 8186/25-2-05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 1362/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Mπόλαρης, σας πληροφορούμε τα εξής:
     Οι πατατοπαραγωγοί του Δημοτικού Διαμερίσματος Χορτερού του Δήμου Σιδηροκάστρου για τις ποσότητες πατάτας που παρελήφθησαν για επισιτιστική βοήθεια από τη ΜΚΟ «Αλληλεγγύη» εξοφλήθηκαν την 11η/3/2005.
     Η τιμή αγοράς της πατάτας ήταν 0,14 ευρώ/κιλό και τα τιμολόγια έχουν ήδη εκδοθεί από τους πατατοπαραγωγούς.
     Ο Υφυπουργός
     Α. ΚΟΝΤΟΣ»
     30. Στην με αριθμό 8166/24-2-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1360/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης., σας πληροφορούμε τα εξής:
     α) Την ευθύνη διαχείρισης των σφαγείων έχουν οι φορείς στους οποίους αυτά ανήκουν (Δήμοι ή Ιδιώτες) και οι οποίοι διαμορφώνουν ανάλογα το κόστος χρήσης τους.
     β) Η Σχολή Επαγγελμάτων Κρέατος Αθηνών, το μήνα Ιούνιο του 2005, έχει προγραμματίσει τη διενέργεια σεμιναρίων εκπαίδευσης στα Χανιά για κρεοπώλες σε θέματα τεμαχισμού και αποστέωσης. Σε συνεργασία δε με τη Διεύθυνση Κτηνιατρικής της Νομαρχιακής Αυτοδιοίκησης Χανίων, είναι δυνατόν να συμμετάσχει και αριθμός κρεοπωλών του Νομού Ηρακλείου. Εντός του έτους προγραμματίζονται και άλλα σεμινάρια εκπαίδευσης στους λοιπούς Νομούς της νήσου Κρήτης.
     Ο Υφυπουργός
     Α. ΚΟΝΤΟΣ»
     31. Στην με αριθμό 7823/16-2-05 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. 1309/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Μανιάτης, σας πληροφορούμε τα εξής:
     Οι δυσμενείς καιρικές συνθήκες των τελευταίων 2-3 ετών είχαν ως συνέπεια τη μείωση της παραγωγής των εσπεριδοειδών, με αποτέλεσμα οι Οργανώσεις Παραγωγών που διαχειρίζονται κυρίως εσπεριδοειδή, να αντιμετωπίζουν οικονομικά προβλήματα.
     Από τους κοινοτικούς κανονισμούς δεν προκύπτει η δυνατότητα άμεσης ενίσχυσης των Οργανώσεων Παραγωγών, προκειμένου να αντεπεξέλθουν στα λειτουργικά τους έξοδα, στις περιπτώσεις που αποδεδειγμένα παρατηρείται μείωση της αξίας εμπορευθείσας παραγωγής.
     Εντούτοις από το Υπουργείο Αγροτικής Ανάπτυξης και Τροφίμων (Δ/νση ΠΑΠ Δενδροκηπευτικής), συνεχίζεται η διερεύνηση του θέματος για εξεύρεση πιθανής λύσης.
     Η προαναγνώριση είναι ένα ειδικό καθεστώς βάσει του οποίου δίνεται μια μεταβατική περίοδος, το πολύ έως 5 έτη, προκειμένου νέες ομάδες ( νέα νομικά πρόσωπα) που αρχικά δεν είχαν αυτή τη δυνατότητα, να αναγνωριστούν με βάση το άρθρο 11 του Καν. (ΕΚ) 2200/96.
     Οι Ομάδες Παραγωγών ενισχύονται με 2 τρόπους:
     - ενίσχυση για τη διοικητική σύσταση και λειτουργία της Ομάδας Παραγωγών, για 5 το πολύ έτη, σε ποσοστό 5%,5%,4%,3% και 2% της αξίας εμπορευθείσας παραγωγής της Ομάδας για κάθε έτος και
     - ενίσχυση στις επενδύσεις που θα πραγματοποιήσει η Ομάδα, που είναι απαραίτητες για την αναγνώρισή της και αφορούν αγορά γης, κτίρια και μηχανολογικό εξοπλισμό. Η ενίσχυση ανέρχεται σε ποσοστό 70% (50% κοινοτική και 20% εθνική ενίσχυση) επί των επιλεξίμων δαπανών.
     Επισημαίνεται ότι στόχος του καθεστώτος της προαναγνώρισης είναι η οργάνωση του τομέα και όχι η απορρύθμισή του. Δηλαδή, δίνεται μεταβατική περίοδος σε νέες ομάδες, οι οποίες τη δεδομένη στιγμή δεν είχαν τη δυνατότητα να αναγνωριστούν, είτε γιατί δεν πληρούσαν τα ελάχιστα κριτήρια, είτε γιατί δεν διέθεταν την απαραίτητη τεχνική υποδομή για την εξυπηρέτηση των μελών τους, προκειμένου στο τέλος της μεταβατικής περιόδου να είναι σε θέση να αναγνωριστούν σύμφωνα με το άρθρο 11 του Καν. (ΕΚ) 2200/96.
     Οι Οργανώσεις Παραγωγών, από την άλλη πλευρά, έχουν περισσότερα πλεονεκτήματα από τις Ομάδες Παραγωγών, καθότι οι πρώτες έχουν τη δυνατότητα να υλοποιήσουν Επιχειρησιακά Προγράμματα, στα οποία οι επιλέξιμοι στόχοι καλύπτουν ένα πιο ευρύ φάσμα δράσεων (π.χ. ολοκληρωμένη παραγωγή, εξειδικευμένο προσωπικό, μέτρα βελτίωσης ποιότητας παραγωγής κ.λ.π.), καθώς επίσης και να ενταχθούν στο καθεστώς απόσυρσης (δωρεάν διανομή αποσυρομένων).
     Στόχος της ΚΟΑ οπωροκηπευτικών είναι η δημιουργία βιώσιμων και δυναμικών Οργανώσεων Παραγωγών, οι οποίες να εμπορεύονται αποτελεσματικά την παραγωγή των μελών τους. 
     Για την αντιμετώπιση των προβλημάτων στις καλλιέργειες εσπεριδοειδών λόγω των καταστροφικών παγετών της περιόδου Ιανουαρίου-Φεβρουαρίου 2004, το Υπουργείο Αγροτικής Ανάπτυξης και Τροφίμων συγκρότησε Ομάδα Εργασίας (αρ. Υπ. Απόφ. 272612/01-7-04) από εκπροσώπους των συλλογικών φορέων, των Ιδρυμάτων, των Δ/νσεων Αγροτικής Ανάπτυξης των Νομαρχιακών Αυτοδιοικήσεων και των συναρμόδιων υπηρεσιών της Κεντρικής Διοίκησης του Υπουργείου, με σκοπό την εκπόνηση ενός σχεδίου ανασύστασης/αναδιάρθρωσης των εσπεριδοειδών στο σύνολο της χώρας.
     Το Σχέδιο του Ειδικού Προγράμματος Ανασύστασης/ Αναδιάρθρωσης των Εσπεριδοειδών έχει υποβληθεί στην Πολιτική Ηγεσία και αναφέρεται:
     - στην Ανασύσταση των πληγεισών φυτειών εσπεριδοειδών σε συνδυασμό με αναδιάρθρωση των ποικιλιών μέσω του προγράμματος FROST, που εφαρμόζεται ή πρόκειται να εφαρμοσθεί λόγω έγκρισης και από την Ευρωπαϊκή Επιτροπή με Εθνική χρηματοδότηση μέσω του ΕΛΓΑ και
     - στην Αναδιάρθρωση των ειδών και ποικιλιών στα πλαίσια προγραμμάτων των Οργανώσεων παραγωγών, των ΠΕΠ (μέσω Σχεδίων Βελτίωσης), των νέων αγροτών με απορρόφηση και σωστή αξιοποίηση κοινοτικών πόρων.
     Η εφαρμογή του ανωτέρω προγράμματος θα αρχίσει μετά την έκδοση των σχετικών εφαρμοστικών Υπουργικών αποφάσεων.
     Για τα υπόλοιπα θέματα διαβιβάζονται συνημμένα τα με αριθμ.πρωτ. 2292/9-3-2005, 3462/22-2-2005 και 839/7-3-2005 έγγραφα των προέδρων του ΕΘΙΑΓΕ και του ΕΛΓΑ, καθώς και του Ειδικού Γραμματέα του Γ΄ ΚΠΣ αντίστοιχα που απαντάνε σχετικά. 
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 31 Μαΐου 2005.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 8416/672/2.3.2005 ερώτηση και αίτηση κατάθεσης εγγράφων της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τον προγραμματισμό και την υλοποίηση των έργων στο Νομό Ηρακλείου. 
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (΄Αρθρο 130 παράγραφος 5 του Κανονισμού της Βουλής)
     1. Η με αριθμό 10206/21.4.2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με τη λήψη μέτρων για την τόνωση του εσωτερικού τουρισμού κλπ.. 
     Επίσης, κυρίες και κύριοι συνάδελφοι, έχω την τιμή να σας ανακοινώσω τα εξής: 
     1. Οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Ευρωπαϊκής Κοινότητας και της Δημοκρατίας του Αγίου Μαρίνου που προβλέπει μέτρα ισοδύναμα με εκείνα που θεσπίζονται στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τη συνοδεύει μεταξύ της Ευρωπαϊκής Κοινότητας και των κρατών μελών της αφενός και της Δημοκρατίας του Αγίου Μαρίνου αφ’ ετέρου».
     2. Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας και Ερζεγοβίνης». 
     Παραπέμπονται στις αρμόδιες Διαρκείς Επιτροπές.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 945/23.5.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Απόστολου-Αθανάσιου Τσοχατζόπουλου προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τον κίνδυνο βιομηχανικών ατυχημάτων στο πολεοδομικό συγκρότημα της Θεσσαλονίκης κλπ..
     Το ειδικότερο περιεχόμενο της επίκαιρης ερώτησης του κ. Τσοχατζόπουλου έχει ως εξής:
     «Στην περιοχή της Δυτικής Θεσσαλονίκης λειτουργούν διάφορες εγκαταστάσεις παραγωγής και αποθήκευσης εύφλεκτων και επικίνδυνων υλικών, όπως πετρελαιοειδών, υγραερίων, χημικών, πλαστικών και φυτοφαρμάκων. 
     Πολλές από τις εγκαταστάσεις αυτές ευρίσκονται πολύ κοντά σε κατοικημένες περιοχές και επιπλέον μεγάλοι οδικοί άξονες διέρχονται από την ευρύτερη περιοχή. Οι εργαζόμενοι στη Δυτική Θεσσαλονίκη, αλλά και οι κάτοικοι ολόκληρου του πολεοδομικού συγκροτήματος Θεσσαλονίκης είναι εκτεθειμένοι στο ενδεχόμενο ενός βιομηχανικού ατυχήματος, με ολέθριες συνέπειες. 
     Ερωτώνται οι αρμόδιοι Υπουργοί ΠΕΧΩΔΕ και Ανάπτυξης:
     Α. Έχουν εκπονηθεί τα εξειδικευμένα ανά εγκατάσταση Σχέδια Αντιμετώπισης Τεχνολογικών Ατυχημάτων Μεγάλης Έκτασης (ΣΑΤΑΜΕ), όπως προβλέπεται από την οδηγία SEVEZO II; 
     Β. Τι σκοπεύουν να πράξουν, έτσι ώστε να εγγυηθούν την ασφάλεια ολόκληρου του πολεοδομικού συγκροτήματος σε περίπτωση βιομηχανικού ατυχήματος;» 
     Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων  κ. Καλογιάννης. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ΄Εργων): Ευχαριστώ, κύριε Πρόεδρε. 
     Σχετικά  με το κείμενο της ερώτησης θα ήθελα να πω τα εξής: 
     Η κοινοτική οδηγία 96/82 (SEVEZO II) υλοποιείται στη χώρα μας με την εφαρμογή της κοινής υπουργικής απόφασης 5697/2000. Σύμφωνα με τη συγκεκριμένη κοινή υπουργική απόφαση οι βιομηχανικές εγκαταστάσεις που υπάγονται στις διατάξεις της υποχρεούνται στη σύνταξη και υποβολή μελετών ασφαλείας, στις οποίες, βεβαίως, περιλαμβάνονται και σχέδια έκτακτης ανάγκης. Η σύνταξη των ειδικών σχεδίων έκτακτης ανάγκης για τον εξωτερικό, των εγκαταστάσεων, χώρο είναι ευθύνη της υπηρεσίας πολιτικής προστασίας της νομαρχιακής αυτοδιοίκησης, στα όρια της οποίας ανήκει η βιομηχανική εγκατάσταση. 
     Το ΥΠΕΧΩΔΕ έχοντας διαπιστώσει την αδυναμία των νομαρχιακών υπηρεσιών να ανταποκριθούν στην υποχρέωση να συντάξουν τα συγκεκριμένα ειδικά σχέδια έχει αναθέσει, με χρηματοδότηση από το Γ΄ Κοινοτικό Πλαίσιο Στήριξης, σε μελετητικές εταιρείες τη σύνταξη των ειδικών σχεδίων για τις εγκαταστάσεις όλης της χώρας, οι οποίες υπάγονται στις διατάξεις της οδηγίας SEVEZO II και ενέχουν κινδύνους για μεγάλα βιομηχανικά ατυχήματα. 
     Με στόχο την αποτελεσματικότερη διαχείριση της επικινδυνότητας, υλοποιούνται στο πλαίσιο του Γ΄ Κοινοτικού Πλαισίου Στήριξης, υπό την επίβλεψη της Διεύθυνσης Περιβαλλοντικού Σχεδιασμού του ΥΠΕΧΩΔΕ τα εξής έργα: 
     Πρώτον, ολοκληρωμένες ενέργειες ενημέρωσης και ευαισθητοποίησης του κοινού για την αντιμετώπιση των βιομηχανικών ατυχημάτων μεγάλης έκτασης. Το έργο αφορά στην υλοποίηση δράσεων ενημέρωσης και ευαισθητοποίησης του κοινού για την αντιμετώπιση των βιομηχανικών ατυχημάτων. Το έργο υλοποιείται σε τέσσερις περιοχές της χώρας, μεταξύ των οποίων και ο Νομός Θεσσαλονίκης. 
     Δεύτερο έργο είναι η διαχείριση επικινδυνότητας σε χώρους αποθήκευσης επικινδύνων ουσιών σε αεροδρόμια, σε λιμάνια και σε σιδηροδρομικούς σταθμούς της χώρας. Αντικείμενο του έργου είναι η σύνταξη οδηγιών αντιμετώπισης επικινδυνότητας και ατυχημάτων μεγάλης έκτασης για χώρους προσωρινής αποθήκευσης επικινδύνων ουσιών. Μεταξύ των αεροδρομίων που θα εξεταστούν είναι και το αεροδρόμιο της Θεσσαλονίκης. Επίσης, είναι και το λιμάνι της Θεσσαλονίκης και ο σιδηροδρομικός σταθμός της Θεσσαλονίκης. 
     Τρίτο έργο είναι τα συστήματα διαχείρισης ασφάλειας σε βιομηχανικές εγκαταστάσεις διακίνησης φυτοπροστατευτικών προϊόντων. Θέλω να πω ότι γίνονται ενέργειες σε ολόκληρη τη χώρα και, βεβαίως, συμπεριλαμβάνονται και στο έργο αυτό οι βιομηχανικές εγκαταστάσεις παραγωγής φυτοπροστατευτικών προϊόντων και του Νομού Θεσσαλονίκης. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Το λόγο τώρα έχει ο κ. Τσοχατζόπουλος. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε. 
     Κύριε Υπουργέ, κυρίες και κύριοι συνάδελφοι, η Ευρωπαϊκή Ένωση, παρ’ όλο που έδειξε ότι στα θέματα προώθησης της απασχόλησης και  αντιμετώπισης της ανεργίας δεν είναι αξιόπιστη για τους ευρωπαϊκούς λαούς –εξάλλου, το δημοψήφισμα στη Γαλλία αποτελεί μια τρανή απόδειξη του πόσο μεγάλο έλλειμμα εμπιστοσύνης υπάρχει στην προοπτική της οικονομικής διάστασης της Ευρώπης, η οποία χρειάζεται και την κοινωνική και την πολιτική της διάσταση, για να αντιμετωπίσει τα σημερινά προβλήματα των πολιτών- εντούτοις στα θέματα ασφάλειας και πρόληψης, με σημαντικές οδηγίες έγκαιρα -ήδη από το 1985 και 1986- φρόντισε να υπάρξει μια ολοκληρωμένη πολιτική πρόληψης για βιομηχανικά ατυχήματα μεγάλης έκτασης. 
     Έτσι, εμείς το ΠΑΣΟΚ -ως κυβέρνηση τότε- προβλέψαμε και τη δημιουργία των λεγομένων ΣΑΤΑΜΕ, δηλαδή Σχέδια Αντιμετώπισης Τεχνολογικών Ατυχημάτων Μεγάλης Έκτασης -στα οποία και εσείς αναφερθήκατε, κύριε Υπουργέ- με τα οποία, εφαρμοζόμενα στη Θεσσαλονίκη από το 1997, διαμόρφωσαν ένα πλαίσιο αντιμετώπισης των βιομηχανικών ατυχημάτων. 
     Αυτό έχει μεγάλη σημασία, γιατί η πόλη μας, είναι μια περιοχή, η οποία επλήγη πολύ βαριά. Θα θυμάστε ότι είναι περίπου δεκατέσσερα χρόνια από τις πυρκαγιές της «JET OIL», είναι αρκετά χρόνια που τελικά τα φυτοφάρμακα της «ΔΙΑΝΑΣ» δεν έχουν αποσυρθεί στο σύνολό τους και πεντακόσιοι τόνοι υπάρχουν αποθηκευμένοι στην περιοχή.
     Επίσης, η λεωφόρος Λαγκαδά στο πρώτο της τμήμα δεν ολοκληρώθηκε ακόμα, παρ’ όλο που ήταν ολυμπιακό έργο. Και επιπλέον μέσα από τις μεγάλες κατασκευές κυκλοφοριακών και περιφερειακών έργων, υπάρχουν μεγάλα φορτία, υπάρχουν επικίνδυνες περιοχές, βιομηχανικές περιοχές, υπάρχουν δραστηριότητες επικίνδυνες για πετρελαιοειδή, υγραέρια, χημικά, πλαστικά, φυτοφάρμακα και άλλα προϊόντα. Ως εκ τούτου, οι πολιτικές πρόληψης είναι ανάγκη να πραγματοποιηθούν.
     Εγώ, λοιπόν, εδώ σας ρώτησα εάν, όπως προβλέπει η οδηγία, SEVEZO τομεακά πλέον και όχι οριζόντια θα προβλεφθούν σχέδια προετοιμασίας-πρόληψης για την ασφάλεια συγκεκριμένων βιομηχανικών εγκαταστάσεων. Για την ασφάλεια των βιομηχανικών εγκαταστάσεων –είναι, βλέπω, και ο Υπουργός Εργασίας δίπλα σας- πρέπει να υπάρχει ευαισθησία, διότι από την εποχή του αείμνηστου Γιώργου Γεννηματά οι όροι υγιεινής και ασφάλειας στο Υπουργείο Εργασίας ήταν πράγματι μια πρώτη σημαντική πολιτική παρέμβαση για την ασφάλεια του πολίτη.
     Οι πολιτικές προστασίας από βιομηχανικούς κινδύνους, τους οποίους με τη SEVEZO I και II προωθήσαμε στην Ελλάδα, για να αποτελέσουν ένα θεσμικό πλαίσιο, βρήκαν την ανταπόκρισή τους μέσα από πρωτοβουλίες της Τοπικής Αυτοδιοίκησης. Εκείνο το οποίο λείπει τώρα –και για το οποίο περιμένω μια απάντηση από εσάς- είναι να γίνει κάτι για συγκεκριμένες δραστηριότητες βιομηχανικής παραγωγής στη δυτική Θεσσαλονίκη.
     Παραδείγματος χάρη, περιμένω μια απάντηση από εσάς για το εάν η απομάκρυνση και των υπόλοιπων πεντακοσίων τόνων φυτοφαρμάκων της «ΔΙΑΝΑ» θα πραγματοποιηθεί, εάν θα υπάρξει παρέμβαση στις μονάδες παραγωγής ηλεκτρισμού από φυσικό αέριο και στις άλλες βιομηχανικές μονάδες από λιπάσματα κ.ο.κ..
     Αυτή είναι η ερώτησή μου, κύριε Πρόεδρε.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσοχατζόπουλε.
     Ορίστε, κύριε Υπουργέ, έχετε το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Όπως είπα και στην πρωτομιλία μου, τα έργα τα οποία υλοποιούνται από το ΥΠΕΧΩΔΕ αφορούν ακριβώς αυτά στα οποία αναφέρεστε, κύριε Τσοχατζόπουλε. Μιλάμε για διαχείριση επικινδυνότητας σε συγκεκριμένους χώρους, μιλάμε για συστήματα διαχείρισης ασφάλειας σε συγκεκριμένες κατηγορίες βιομηχανιών, οι οποίες καλύπτονται από την οδηγία SEVEZO. Τα έργα αυτά βρίσκονται σε εξέλιξη και θα ολοκληρωθούν εντός του 2005.
     Και θέλω να πω ότι τα αποτελέσματά τους και οι εφαρμογές τους θα χρησιμοποιηθούν τόσο από τις αρμόδιες τοπικές και λοιπές αρχές, όπως είναι η Γενική Γραμματεία Πολιτικής Προστασίας, οι νομαρχιακές αυτοδιοικήσεις όλης της χώρας, οι πυροσβεστικές υπηρεσίες κλπ., όσο και από τις ίδιες τις βιομηχανικές εγκαταστάσεις για τον αποτελεσματικότερο έλεγχο του κινδύνου για την αντιμετώπιση ατυχημάτων μεγάλης κλίμακας.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Δεύτερη είναι η με αριθμό 965/24-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων για τη διασφάλιση των θέσεων εργασίας στο εργοστάσιο «SOULIS» στη Λαμία κλπ.
     Το περιεχόμενο της επίκαιρης ερώτησης του κ. Τσιόγκα έχει ως εξής:
     «Οι εργαζόμενοι του εργοστασίου «SOULIS» στη Λαμία βρίσκονται σε αναβρασμό και προγραμματίζουν κινητοποιήσεις, επειδή η συγκεκριμένη επιχείρηση σταμάτησε τις δραστηριότητές της και οδηγείται σε κλείσιμο. Αυτό έχει σαν αποτέλεσμα να κινδυνεύουν να χαθούν άλλες 155 θέσεις εργασίας στη Λαμία και συνολικά 270 περίπου θέσεις σε όλο το φάσμα της επιχείρησης.
     Η εξέλιξη αυτή είναι συνέπεια των επιλογών της διοίκησης της επιχείρησης, που είχαν σαν αποτέλεσμα μια ακόμη παραγωγική μονάδα να κινδυνεύει να κλείσει, αποδυναμώνοντας παραπέρα την ήδη ισχνή παραγωγική βάση της χώρας μας, και να βρεθούν στο δρόμο ακόμα 270 εργαζόμενοι. Τα προβλήματα που επικαλείται σήμερα η επιχείρηση δεν είναι «κεραυνός εν αιθρία». Οι εργαζόμενοι επανειλημμένα είχαν προειδοποιήσει για τα προβλήματα που συσσωρεύονταν.
     Οι μέχρι σήμερα κυβερνήσεις του ΠΑΣΟΚ και της ΝΔ φέρουν τεράστια ευθύνη, γιατί με την πολιτική τους από τη μια προσφέρουν γη και ύδωρ στους διάφορους βιομήχανους και από την άλλη τους επιτρέπουν να «πετούν» τους εργαζόμενους στην ανέχεια και την ανεργία.
     Ερωτάται ο κύριος Υπουργός τι προτίθεται να κάνει η Κυβέρνηση έτσι ώστε να μη χαθούν οι θέσεις και παράλληλα να διασφαλιστούν όλα τα δικαιώματα των εργαζόμενων της επιχείρησης;»
     Θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
     Ορίστε, κύριε Υφυπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο συνάδελφος κ. Τσιόγκας μας αδικεί, γιατί κάνει ένα συμψηφισμό, ο οποίος είναι εντελώς αυθαίρετος. Προσφέρουμε, λέει, γη και ύδωρ στους βιομηχάνους και συγκεκριμένα στη βιομηχανία «SOULIS». Πού το είδατε αυτό, κύριε Βουλευτά του ΚΚΕ; Η επιχείρηση οφείλει στις τράπεζες 50.000.000 ευρώ. Πήρε έστω και ένα ευρώ επί των ημερών μας; Ρωτήσατε; Μάθατε; Ε, δεν ξέρατε, δεν ρωτάγατε; Γιατί, λοιπόν, αυτή η υπεραπλούστευση και όλοι στο ίδιο τσουβάλι; Άρα αυτός ο ισχυρισμός σας δεν στέκει στην επίκαιρη ερώτηση και παρακαλώ, όταν αναφέρεστε σ’ αυτήν τη νέα διακυβέρνηση, να κάνετε την κριτική με στοιχεία και να τεκμηριώνετε αυτό που λέτε και όχι να το λέτε, χάριν του να το λέτε. 
     Πάμε στο συγκεκριμένο θέμα. Στις 23 Μαΐου έκανε αίτηση το Εργατικό Κέντρο Φθιώτιδας και ο σύλλογος των εργαζομένων του εργοστασίου «SOULIS» ζήτησε τη μεσολάβηση του Υπουργείου. Στις 26 Μαΐου έγινε τριμερής συνάντηση εργοδοτών, εργαζομένων και Υπουργείου. Στις 23 Μαΐου, βεβαιωμένα, ότι μέχρι 15 Μαΐου δεν οφείλεται ούτε ένα ευρώ στους εργαζόμενους, κατά την Επιθεώρηση Εργασίας Φθιώτιδας, και δεν υπήρξε καμία όχληση ούτε από τους εργαζόμενους ούτε από το Κέντρο. Στις 26 Μαΐου κάναμε την τριμερή συνάντηση, στις 30 του μηνός μας καλεί ο συνάδελφος εδώ και μας εγκαλεί. Τι είπε η τριμερής συνάντηση που κάναμε και το πρωτόκολλο που υπογράψαμε; Λέει ότι την Τετάρτη, 1η Ιουνίου σήμερα είναι Δευτέρα, εκδικάζεται για να οριστεί διάδικος και η πτωχευτική διαδικασία στο Πρωτοδικείο της Φθιώτιδας. Τι έκανε αυτή η Κυβέρνηση; Τι κάνει το Υπουργείο Απασχόλησης; Άμεσα ζήτησε, σήμερα Δευτέρα 30 Μαΐου τους ισολογισμούς και τα οικονομικά στοιχεία της επιχείρησης για να δει πώς θα δράσει, ούτως ώστε να μην πάμε στην πτώχευση, αλλά να πάμε, αν μπορούμε, σε μία διαδικασία που την ξέρετε καλύτερα από μένα στο 46 α΄, για να σώσουμε την επιχείρηση, μήπως και μπορέσουμε και τη λειτουργήσουμε, για να μη μείνουν άνεργοι οι διακόσιοι εργαζόμενοι στη βιομηχανία «SOULIS». 
     Κι ενώ γίνονται όλα αυτά, κύριε Τσιόγκα, έρχεσθε εδώ και μας εγκαλείτε να κάνουμε τι; Αυτή η Κυβέρνηση, ξέρετε καλύτερα από μένα, κληρονόμησε δύο κατηγορίες επιχειρήσεων. Η μία είναι αυτή με τα θαλασσοδάνεια -η δε «ΙNTERSONIC» στη Θήβα με 200 εκατομμύρια που επισκέφτηκε ο κ. Σημίτης το Νοέμβριο του 2003 και σ΄ εννέα μήνες έκλεισε- και η άλλη είναι τα οχήματα του Χρηματιστηρίου που σκάει μία -μία φούσκα στην πλάτη των εργαζομένων. 
     Κάνουμε αγώνα, παλεύουμε, κύριε Τσιόγκα. Για πρώτη φορά στο Υπουργείο γίνονται ανοιχτές συνεδριάσεις τριμερείς και μετέχουν Βουλευτές όλων των κομμάτων, εργατικά κέντρα και προσπαθούμε να βρούμε σανίδα σωτηρίας ώστε να μη μείνουν στην ανεργία όλοι αυτοί οι φουκαράδες, οι οποίοι ζουν με το αίσθημα της ανασφάλειας. Παλεύουμε έντιμα, παλεύουμε καθαρά, παλεύουμε να σώσουμε θέσεις απασχόλησης. Και σήμερα, παρεμπιπτόντως, κύριε Τσιόγκα, είχαμε και του «ΛΑΝΑΡΑ» την περίπτωση. 
     Κύριοι συνάδελφοι, δεν μπορεί να συνεχιστεί άλλο αυτή η ιστορία. Μιλάτε για επιδόματα ανεργίας. Πώς να φθάσουν ψηλά, όταν δημιουργούμε ανέργους; 
     Κύριε Πρόεδρε, ακούστε το εξωφρενικό: Στο Νομό Ημαθίας 30% ανεργία. Φωνάζει, βοά όλη η Ελλάδα. Το πρώτο πεντάμηνο του 2005 ζήτησαν και πήραν εννέα χιλιάδες Αλβανούς και Βουλγάρους μόνο για το Νομό Ημαθίας. Και μάλιστα, όταν στους άλλους νομούς, όπως ο Νομός Λάρισας, απ’ όπου είναι ο αξιότιμος Βουλευτής του ΚΚΕ κ. Τσιόγκας, τέσσερις χιλιάδες. Και δουλεύουν εννέα χιλιάδες το πρώτο πεντάμηνο. 
     Στη Νομαρχία Σερρών είναι εξήντα δύο Αλβανοί. Καταθέτω στα Πρακτικά της Βουλής και τους δύο πίνακες.
     (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Και ερωτώ, κύριοι συνάδελφοι, ως πού θα πάει αυτό; Ως πότε η χώρα θα πληρώνει και ο φορολογούμενος πολίτης, όταν δεν έχουμε τη διάθεση και όταν αδυνατούμε μέσα στη χώρα μας να αξιοποιήσουμε θέσεις απασχόλησης. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δε φταίνε οι αλλοδαποί γι’ αυτό.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κύριε Τσοχατζόπουλε, προς Θεού.....
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, τελειώνετε σας παρακαλώ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Προς Θεού! Σανίδα σωτηρίας είναι....
     ΠΡΟΕΔΡΕΥΩΝ (Σωτήρης Χατζηγάκης): Τελειώνετε, σας παρακαλώ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, άφησε ένα πολύ σημαντικό υπονοούμενο. Είναι δυνατόν να.....
     ΠΡΟΕΔΡΕΥΩΝ (Σωτήρης Χατζηγάκης): Τελειώνετε, σας παρακαλώ. Έχετε και τη δευτερολογία.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τσοχατζόπουλε, προς Θεού, έξω από μας. Σανίδα σωτηρίας είναι.....
     ΠΡΟΕΔΡΕΥΩΝ (Σωτήρης Χατζηγάκης): Δεν είναι στην ερώτηση ο κ. Τσοχατζόπουλος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): ... όμως, θα πρέπει να ξέρουμε ποιος είναι άνεργος και ποιος είναι άεργος, ποιος θέλει να δουλέψει και ποιον θα πληρώνει ο φορολογούμενος πολίτης.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιόγκας έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
     Συντελούνται εξελίξεις το τελευταίο διάστημα στο χώρο της βιομηχανίας και όχι μόνο κατά το διάστημα διακυβέρνησης της Νέας Δημοκρατίας, αλλά και τα προηγούμενα χρόνια, με το κλείσιμο εργοστασίων, μεταξύ των οποίων και το εργοστάσιο «SOULIS» που πάει για κλείσιμο. Εδώ πρέπει να αναλάβετε τις ευθύνες σας. Μη μας κάνετε περιγραφή της κατάστασης, τα γνωρίζουμε όλα αυτά. Να μιλήσετε για την ταμπακιέρα. 
     Θα αναλάβετε τις ευθύνες για να διατηρηθούν οι θέσεις εργασίας;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάντε μας προτάσεις, κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: Εμείς απαιτούμε και καλούμε την Κυβέρνηση να διασφαλίσει τις θέσεις εργασίας και να μην απολυθεί κανένας εργαζόμενος. Εσείς κυβερνάτε, εσείς έχετε το μαχαίρι και το πεπόνι. Να απαντήσετε στους εργαζόμενους με ποιο τρόπο, εφόσον είστε Κυβέρνηση, δεν θα απολυθεί κανείς και θα διασφαλίσετε τις θέσεις εργασίας.
     Θέλουμε βεβαίως να υπογραμμίσουμε τις τεράστιες ευθύνες των κυβερνήσεων και της Νέας Δημοκρατίας και του ΠΑΣΟΚ. Η Νέα Δημοκρατία δεν ιδρύθηκε πέρυσι στις 7 Μαρτίου. Κυβέρνησε ξανά αυτήν τη χώρα για πολλά χρόνια. Δώσατε ουκ ολίγα θαλασσοδάνεια και εσείς σε βιομήχανους και επιχειρηματίες. Συνεχίζετε να λειτουργείτε με τους νόμους των προηγούμενων κυβερνήσεων του ΠΑΣΟΚ, με τους οποίους τους επιδοτείτε να φύγουν έξω. Δεν τους κόβετε τα προνόμια, τους τα δίνετε απλόχερα. 
     Εμείς, λοιπόν, θέλουμε να τονίσουμε για άλλη μία φορά ότι οι βιομήχανοι λειτουργούν με βάση το κέρδος. Δεν υπολογίζουν τους εργαζόμενους ούτε τις οικογένειές τους. Λειτουργούν με βάση το κέρδος.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και βέβαια η πολιτική σας στον κλάδο του μετάλλου, αλλά και της κλωστοϋφαντουργίας –μιας και το αναφέρατε- οδηγεί στο κλείσιμο επιχειρήσεων. Εμείς, όπως σας είπα, είμαστε αντίθετοι σε κάθε απόλυση και σας καλούμε να αναλάβετε τις ευθύνες σας. Γιατί; Γιατί οι λαϊκές ανάγκες είναι πολύ μεγαλύτερες από αυτές τις οποίες εξυπηρετείτε εσείς σήμερα. Και πρέπει να πούμε το εξής, ότι αυτές οι λαϊκές ανάγκες.....
     ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε. Ο κύριος Υπουργός μίλησε τεσσερισήμισι λεπτά. 
     ΠΡΟΕΔΡΕΥΩΝ (Σωτήρης Χατζηγάκης): Και εσείς κατ’ αναλογία είστε στα ίδια πλαίσια. 
     ΔΗΜΗΤΡΙΟΣ ΤΣΙΟΓΚΑΣ: Απαιτούν, λοιπόν, όχι μόνο τη διατήρηση αυτών των θέσεων εργασίας, αλλά και τη δημιουργία νέων θέσεων εργασίας. Για παράδειγμα: Αλουμίνιο, ποιος έχει τους βωξίτες; Τους έχει η «ΠΕΣΙΝΕ», τους έχει ο κ. Κυριακόπουλος, ο πρόεδρος των βιομηχάνων, όλοι οι κεφαλαιοκράτες. Οι βωξίτες είναι περιουσία του ελληνικού λαού. Μπορεί να γίνει στη χώρα μας –μια και είπατε για προτάσεις- καθετοποίηση της παραγωγής, μπορούν να γίνουν μονάδες παραγωγής, επεξεργασίας της αλουμίνας και του αλουμινίου και να έχουμε από τους βωξίτες το τελικό προϊόν.
     Σας έχουμε καταθέσει αυτές τις προτάσεις επανειλημμένως. Όμως, εσείς υπηρετείτε άλλα συμφέροντα. Η δική μας πολιτική, οι δικές μας προτάσεις υπηρετούν τα συμφέροντα του ελληνικού λαού, ώστε η περιουσία του ελληνικού λαού να γίνει κτήμα του ελληνικού λαού και τα κέρδη να τα απολαμβάνει ο λαός.... 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: ... να δημιουργηθούν δηλαδή νέες θέσεις εργασίας.
     Πρέπει να απαντήσετε, κύριε Υπουργέ, και να πείτε τι μέτρα θα πάρετε για να μην απολυθεί κανένας εργαζόμενος και στη «SOULIS» και στο «ΛΑΝΑΡΑ».
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόγκα.
      Ορίστε, κύριε Υπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριε συνάδελφε, κι εγώ, αλλά και η Κυβέρνηση είμαστε όχι απλώς αντίθετοι, αλλά κάθετα αντίθετοι σε οποιαδήποτε απόλυση. Και μάλιστα, γιατί να μην πριμοδοτήσω; Να πω: Όχι απόλυση, αλλά να γίνουν και προσλήψεις. Όμως, η τέχνη της πολιτικής δεν είναι το επιθυμητό. Είναι το εφικτό, αυτό που μπορεί να γίνει. Κάνουμε αγώνα και παλεύουμε προς την κατεύθυνση του να στηρίξουμε τις ελληνικές επιχειρήσεις, για να συντηρήσουμε θέσεις απασχόλησης.
     Κύριε Τσιόγκα, κατανοώ τη φιλότιμη προσπάθεια του Κομμουνιστικού Κόμματος Ελλάδος και την αγωνία που έχετε για τους εργαζόμενους και για την ανασφάλεια στο χώρο δουλειάς τους, αλλά το ίδιο και εμείς τους συμπονούμε. Μη νομίζετε ότι έχετε το αποκλειστικό προνόμιο μόνον εσείς. Την ίδια αντίληψη και νοοτροπία έχουμε, την ίδια φιλοσοφία έχουμε. Κι εμείς συμπάσχουμε. Προσπαθούμε, όμως…
     ΔΗΜΗΤΡΙΟΣ ΤΣΙΟΓΚΑΣ: Έ, όχι έχουμε και την ίδια φιλοσοφία!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το μονοπώλιο δεν το έχει κανείς. Μόνον ο Μέγας Ναπολέων το είχε, ότι ήταν ανίκητος και νικήθηκε. Κανείς άλλος δεν το έχει…
     ΔΗΜΗΤΡΙΟΣ ΤΣΙΟΓΚΑΣ: Δεν μονοπωλούμε τίποτα εμείς.
     ΠΡΟΕΔΡΕΥΩΝ (Σωτήρης Χατζηγάκης): Κύριε Τσιόγκα, παρακαλώ μη διακόπτετε! 
     ΔΗΜΗΤΡΙΟΣ ΤΣΙΟΓΚΑΣ: Το ενδιαφέρον θα το δείξετε στην πράξη!
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Άρα, λοιπόν, και στην πράξη παρέλαβε αυτή η Κυβέρνηση μια ανεργία 11,3%, κατά την Εθνική Στατιστική Υπηρεσία, και κατά την EUROSTAT κλείσαμε στα τέλη Δεκέμβρη του 2004 με 10,2%. Εγγεγραμμένη ανεργία: πεντακόσιοι εβδομήντα χιλιάδες κι είναι τώρα τετρακόσιοι εβδομήντα χιλιάδες. Αυτό αποδεικνύει η πολιτική μας. Και στο τέλος της τετραετίας θα δείξουμε ποιοι πραγματικά, έμπρακτα, θέλουν να αυξήσουν τις θέσεις απασχόλησης και ποιοι το λένε για το θεαθήναι. 
     Τελειώνοντας, θέλω να πω σχετικά με τα συμφέροντα, κύριε Τσιόγκα,  ότι αυτά γίνονταν σε παλιές εποχές, σε εποχές με άλλες νοοτροπίες και άλλα πλαίσια. Σήμερα, το μόνο συμφέρον για το οποίο παλεύει αυτή η Κυβέρνηση είναι το συμφέρον του ελληνικού λαού, είναι το συμφέρον του έθνους. Και αυτό σας διαβεβαιώνω ότι γίνεται σε όλα τα επίπεδα. Δεν κοιτάμε ονόματα, δεν κοιτάμε ταμπέλες. Αυτό που κοιτάμε είναι το πώς θα μειώσουμε την ανεργία, πώς θα αυξήσουμε την απασχόληση, πώς θα αυξήσουμε τον πλούτο, για να τον διανείμουμε στις ευαίσθητες κοινωνικές ομάδες.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Τρίτη είναι η με αριθμό 968/24-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τον εκλογικό νόμο και τα λευκά ψηφοδέλτια.  
     Το συγκεκριμένο περιεχόμενο της επίκαιρης ερώτησης του κ. Κουβέλη έχει ως ακολούθως:
     «Με πρόσφατη απόφαση του Ανώτατου Ειδικού Δικαστηρίου (ΑΕΔ) έγινε δεκτή η ένσταση που είχε υποβάλει κατά του κύρους των βουλευτικών εκλογών του Μαρτίου 2004, υποψήφια της Ν.Δ. στην εκλογική περιφέρεια της Πέλλας και επήλθε ανακατανομή των εδρών σε τρεις συνολικά περιφέρειες. Η απόφαση στηρίχθηκε στην κρίση ότι τα λευκά ψηφοδέλτια πρέπει να προσμετρούνται μαζί με τα έγκυρα υπέρ κομμάτων ή μεμονωμένων υποψηφίων για την εξεύρεση του εκλογικού μέτρου, ανατρέποντας την πάγια αντίθετη νομολογία του ίδιου του ΑΕΔ αλλά και του Συμβουλίου της Επικρατείας, θέτοντας σε αμφισβήτηση τη σχετική πάγια ρύθμιση του εκλογικού νόμου, ο οποίος επιτάσσει την προσμέτρηση μόνο των έγκυρων ψηφοδελτίων για την εξεύρεση του εκλογικού μέτρου.
     Είναι κοινά αποδεκτό ότι εκτός από τη δυνατότητα να επιλέξει ο ψηφοφόρος ελεύθερα μεταξύ συνδυασμών ή υποψηφίων, πρέπει να έχει και τη δυνατότητα να αποδοκιμάσει το σύνολο του πολιτικού συστήματος δίνοντας λευκή ψήφο. Για το λόγο αυτό τα εκλογικά τμήματα οφείλουν, εκτός από τα κομματικά ψηφοδέλτια, να διανέμουν στους εκλογείς και λευκά, τα οποία πρέπει να αναφέρονται ως χωριστή κατηγορία στα εκλογικά αποτελέσματα. Αυτό είναι εντελώς διαφορετικό ζήτημα από την προσμέτρηση των λευκών στο εκλογικό αποτέλεσμα.
     Συνεπώς, δεν νοείται συνυπολογισμός των λευκών για τον προσδιορισμό του εκλογικού μέτρου με τα ψηφοδέλτια που εκφράζουν θετική βούληση υπέρ συνδυασμών ή υποψηφίων, επειδή το λευκό εκφράζει ακριβώς γενική αρνητική βούληση. 
     Επιπλέον, και με δεδομένο ότι δεν ισχύει το σύστημα απλής αναλογικής, ο συνυπολογισμός των λευκών στο εκλογικό μέτρο οδηγεί στην ύψωση του τελευταίου, καθιστώντας έτσι, έμμεσα, λιγότερο αναλογικό το εκλογικό σύστημα και ευνοώντας τα μεγαλύτερα κόμματα και κατεξοχήν το πρώτο. Αυτό ισοδυναμεί με παραχάραξη της βούλησης των πολιτών, που ψήφισαν λευκό θέλοντας να εκφράσουν αποδοκιμασία για όλα τα κόμματα και μεμονωμένους υποψηφίους που μετέχουν στις εκλογές. 
     Κατόπιν αυτών, 
     Ερωτάται ο κύριος Υπουργός:
     Πώς προτίθεται η Κυβέρνηση να αντιμετωπίσει το θέμα που έχει προκύψει, ενόψει των προσεχών γενικών βουλευτικών εκλογών και των επικείμενων δημοτικών και νομαρχιακών εκλογών, με το πρόσθετο δεδομένο ότι η ρύθμιση που εδέχθη η απόφαση του ΑΕΔ αφορά στον πυρήνα του εκλογικού συστήματος;»
     Ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε. 
     Κύριε Κοινοβουλευτικέ Εκπρόσωπε του Συνασπισμού Ριζοσπαστικής Αριστεράς, θα ήθελα να σας πω ότι –και σ’ αυτό συμφωνούμε όλοι σ’ αυτήν την Αίθουσα- η αρχή της διάκρισης των εξουσιών, σε συνδυασμό με την αρχή της ανεξαρτησίας της Δικαιοσύνης, επιβάλλει σε όλες τις κρατικές εξουσίες –και, βεβαίως, στην Κυβέρνηση- να σέβονται τις δικαστικές αποφάσεις, ανεξάρτητα από το αν συμφωνούν ή διαφωνούν με το περιεχόμενό τους και ανεξάρτητα από το ποια είναι η πλειοψηφία ή η μειοψηφία τους και ποιο είναι το μέγεθος αυτής της πλειοψηφίας και αυτής της μειοψηφίας. 
     Το δεύτερο είναι ότι τα όσα είδαν το φως της δημοσιότητας σχετικά με προθέσεις της Κυβέρνησης ως προς τις επιπτώσεις αυτής της απόφασης, δεν έχουν καμία ανταπόκριση με την πραγματικότητα. 
     Η αλήθεια είναι η ακόλουθη: Η Κυβέρνηση μελετά αυτήν την απόφαση, μελετά τις επιπτώσεις που μπορεί να έχει και αυτή η μελέτη βαίνει προς δύο κατευθύνσεις: Η μία είναι διαδικαστική και η άλλη ουσίας. 
     Η πρώτη, η διαδικαστική, είναι ιδιαίτερα σημαντική, γιατί οιαδήποτε –μα, οιαδήποτε- αποτίμηση των επιπτώσεων αυτής της απόφασης και οιαδήποτε λήψη απόφασης για την αντιμετώπιση αυτών των επιπτώσεων θα γίνει μόνο ύστερα από συνεννόηση με όλα τα κόμματα και, ει δυνατόν, σε συμφωνία με τα κόμματα. Γιατί το εκλογικό σύστημα και η εφαρμογή της εκλογικής νομοθεσίας έχουν αυτήν ακριβώς την ευαισθησία, που καμία κυβέρνηση –και πρωτίστως αυτή- δεν έχει τη θέληση να παραγνωρίσει. 
     Επίσης θα ήθελα να σας τονίσω ότι αυτή η μελέτη θα γίνει, με γνώμονα το πώς θα αντιμετωπιστούν οι επιπτώσεις αυτής της απόφασης, χωρίς να θιγεί το αναλογικό μέτρο του εκλογικού μας συστήματος, όπως ισχύει σήμερα. Σε καμία περίπτωση δεν θα είχε την πρόθεση η Κυβέρνηση να δημιουργήσει επιπτώσεις, που θα επέτειναν ζητήματα τα οποία αφορούν την αναλογικότητα, επειδή θίγετε το θέμα αυτό μέσα στην ερώτησή σας. 
     Σε ό,τι αφορά το θέμα των δημοτικών και νομαρχιακών εκλογών, σπεύδω να σας πω και σας διευκρινίσω τούτο: Είναι γνωστό ότι αυτή η απόφαση του ΑΕΔ αφορά την ερμηνεία των διατάξεων των σχετικών με τις βουλευτικές εκλογές. Σε ό,τι αφορά τις δημοτικές και νομαρχιακές εκλογές, το θέμα έχει κριθεί, εδώ και αρκετά χρόνια μάλιστα από το δικαστή που είναι αρμόδιος για τα θέματα αυτά και που είναι το Συμβούλιο της Επικρατείας. Επομένως, θέμα επιπτώσεων σε ό,τι αφορά τις δημοτικές και νομαρχιακές εκλογές, δεν τίθεται. 
     Άρα μένουμε μόνο στο πρώτο σκέλος όσον αφορά τις επιπτώσεις που θα μελετήσουμε μαζί όλα τα κόμματα, με γνώμονα –το τονίζω- το να μη θιγεί περαιτέρω ο εκλογικός νόμος κατά τρόπο που θα οδηγούσε σε μείωση της αναλογικότητάς του. 
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Ορίστε, κύριε Κουβέλη, έχετε το λόγο. 
     ΦΩΤΗΣ ΚΟΥΒΕΛΗΣ: Κύριε Υπουργέ, αναμφισβήτητα η διάκριση των εξουσιών αποτελεί μια δέσμευση του πολιτικού μας συστήματος, την οποία και εμείς αναγνωρίζουμε ως τέτοια. 
     Αυτό, όμως, δεν μου στερεί το δικαίωμα να ασκώ την κριτική μου για τη συγκεκριμένη απόφαση του Ανωτάτου Ειδικού Δικαστηρίου, το οποίο ανέτρεψε μία πάγια δική του νομολογία και διαμόρφωσε, κύριε Υπουργέ –θα συμφωνήσετε νομίζω- δύο κατηγορίες Βουλευτών: Είναι οι Βουλευτές, οι οποίοι εκλέγονται μετά την προσμέτρηση του λευκού στα έγκυρα και οι Βουλευτές, οι οποίοι έχουν εκλεγεί και αποτελούν τη συντριπτική πλειοψηφία του Σώματος, με το λευκό κατατασσόμενο στα άκυρα. 
     Βεβαίως είναι θετικό το γεγονός ότι δεσμεύεστε σήμερα πως σε συνεννόηση με τα πολιτικά κόμματα θα αναζητηθεί η υπηρεσία που παρέχεται προς το αναλογικό σύστημα, προς το χαρακτήρα του αναλογικού συστήματος το οποίο υπάρχει, το οποίο βεβαίως δεν είναι η απλή αναλογική. 
     Όμως, κύριε Υπουργέ, επίσης νομίζω πως θα συμφωνήσετε ότι δεν μπορώ να αισθάνομαι ήσυχος και να έχω βεβαιότητα από την ώρα που, όπως είπατε –και ορθά είπατε- το Συμβούλιο της Επικρατείας, ο φυσικός δικαστής, ο αρμόδιος δικαστής να κρίνει τα αποτελέσματα των αυτοδιοικητικών εκλογών, έχει νομολογήσει. 
     Το Ανώτατο Ειδικό Δικαστήριο είχε νομολογήσει και όλοι είχαμε την εντύπωση ότι πρόκειται για πάγια νομολογία, αλλά συναντηθήκαμε με μια ανατροπή αυτής της νομολογίας. Γι’ αυτό και σπεύσαμε να καταθέσουμε αυτήν την επίκαιρη ερώτηση, με το πρόσθετο δεδομένο, κύριε Υπουργέ, ότι δεν αποκλείεται και το Συμβούλιο της Επικρατείας, που έχει την πάγια νομολογία του, όταν βλέπει μια απόφαση του Ανωτάτου Ειδικού Δικαστηρίου, να μετακινηθεί και να αλλάξει τη νομολογία του. 
     Γι’ αυτό θεωρούμε εξαιρετικά αναγκαίο να ρυθμιστεί με αποφασιστικότητα και αυτό το ζήτημα, που αφορά στις αυτοδιοικητικές εκλογές, αλλά και το άλλο που αφορά στις βουλευτικές εκλογές.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Ολοκληρώνω, κύριε Πρόεδρε.
     Κύριε Υπουργέ, εγώ είμαι από εκείνους, που σε χρόνο ανύποπτο υπεστήριζα την ανάγκη καταγραφής των λευκών ψηφοδελτίων. Όμως αυτό είναι τελείως διαφορετικό ζήτημα από την προσμέτρησή τους ως εγκύρων, διότι –όπως λέω και στο κείμενο της επικαίρου ερωτήσεώς μου- η γενική αποδοκιμασία που θέλει να εκφράσει ο πολίτης με το λευκό, δεν εκφράζεται. Και δεν εκφράζεται, διότι λειτουργεί η λευκή ψήφος όχι ως βούληση γενικής αποδοκιμασίας, αλλά πριμοδοτεί το πρώτο κόμμα και αδικεί τα λεγόμενα μικρότερα κόμματα. 
     Κατά συνέπεια, να κρατήσω τη δέσμευσή σας ότι σε συνεννόηση με τα κόμματα, θα αντιμετωπίσετε το θέμα των βουλευτικών εκλογών. Πολύ δε περισσότερο, κύριε Υπουργέ, όταν αυτή η ρύθμιση, που προώθησε η απόφαση του Ανωτάτου Ειδικού Δικαστηρίου, αφορά στον πυρήνα του εκλογικού συστήματος κατά τη γνώμη μου, με ό,τι αυτό συνεπάγεται για την περίπτωση που θα επιλεγεί να έρθει ένας νόμος στη Βουλή, ο οποίος θα αποσαφηνίζει τα πράγματα και ο οποίος θα ισχύσει βέβαια στις αμέσως επόμενες εκλογές. 
     Για το δε θέμα των αυτοδιοικητικών εκλογών και εδώ χρειάζεται η σαφήνεια.
     Δεν παραλείπω να σας πω ότι δημιουργήθηκε μεγάλη σύγχυση ...
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, κύριε Κουβέλη.
     ΦΩΤΗΣ ΚΟΥΒΕΛΗΣ: Ολοκληρώνω, σε τριάντα δευτερόλεπτα.
     … όταν από αρμόδια χείλη ακούστηκε πως το όλο θέμα θα ρυθμιστεί με εγκύκλιο. Αυτό ήταν ένα λάθος, διότι δημιούργησε σύγχυση. Δημιούργησε διάφορες σκέψεις. Αυτά τα ζητήματα, κύριε Πρόεδρε, δεν ρυθμίζονται με εγκυκλίους. Ρυθμίζονται, όταν υπάρχουν εκκρεμότητες αυτού του μεγέθους, με νομοθετική ρύθμιση.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
     Ορίστε, κύριε Υπουργέ, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα ξεκινήσω, κύριε Κουβέλη, από το τελευταίο.
     Δεν επρόκειτο για δήλωση. Πρόθεσή μου δεν είναι να καλύψω κανέναν, ούτε να δημιουργήσω την αίσθηση ότι προσπαθώ ν΄ αλλάξω την ουσία της πραγματικότητας. Ήταν μια δήλωση παρεμπίπτουσα μέσα σε μια συνέντευξη, η οποία περισσότερο υποδήλωνε ότι πριν από τις εκλογές, ό,τι κι αν γίνει, θα υπάρξει σχετική εγκύκλιος ως διευκρίνιση. 
     Σε καμία περίπτωση η δήλωση του κυρίου Υφυπουργού δεν εννοούσε ότι επρόκειτο κανείς να αιφνιδιασθεί και, πολύ περισσότερο, ότι ένα τέτοιο ζήτημα θα αντιμετωπισθεί απλώς και μόνο μ’ έναν τρόπο ο οποίος, όπως αντιλαμβάνεσθε, δεν συνάδει γενικότερα προς τη σοβαρότητα του όλου ζητήματος και τη φύση των εκλογών. 
     Κύριε Κουβέλη, είναι γνωστό –και δεν είναι η πρώτη φορά- ότι η νομολογία έχει διακυμάνσεις. Είναι γνωστό, επίσης, ότι οι διακυμάνσεις αυτές έχουν επιπτώσεις σε πάρα πολύ σημαντικά ζητήματα, όπως και στο θέμα το οποίο φέρατε σήμερα στη Βουλή.  Δεν δικαιούμαι ως Υπουργός –δεν μου επιτρέπεται- να κάνω κρίση ούτε για τις διακυμάνσεις αυτές ούτε βεβαίως να κάνω κρίση και για το αν συμφωνώ με τις διακυμάνσεις αυτές.
     Ορθώς τονίσατε, κύριε Κουβέλη, από την πλευρά σας ότι εσείς και άλλοι είχατε ταχθεί υπέρ του να υπάρχει το λευκό ψηφοδέλτιο στην κάλπη, για να μπορεί να καταγράψει κανείς το τι σημαίνει η ψήφος δια του λευκού. Άλλοι ήταν εκείνοι όμως οι οποίοι, εκτός από αυτήν την άποψη, είχαν εκθέσει και άλλες απόψεις, πάνω στις οποίες βασίστηκε η συγκεκριμένη απόφαση –σε θεωρητικό επίπεδο, αν θέλετε- και νομίζω ότι είναι ζήτημα των επιστημόνων, οι οποίοι εκφράζουν τέτοιες απόψεις, να έχουν και το θάρρος μετά να βγαίνουν και να κάνουν ανάλυση για το ποιες είναι οι επιπτώσεις των θέσεων τις οποίες υποστήριξαν και πάνω στις οποίες βασίστηκε θεωρητικώς η απόφαση του Ανωτάτου Ειδικού Δικαστηρίου. Και αυτό δεν σημαίνει κρίση και κριτική ούτε για το Ανώτατο Ειδικό Δικαστήριο ούτε για τους ανθρώπους εκείνους –συναδέλφους μάλιστα «εν όπλοις» στο χώρο του πανεπιστημίου- οι οποίοι εξέφρασαν τέτοιες απόψεις. 
     Εγώ μένω σ’ αυτό που σας είπα, ότι θέμα δημοτικών και νομαρχιακών εκλογών, για τους λόγους που εξήγησα, δεν τίθεται. Η νομολογία έχει διαμορφωθεί και τίποτα δεν προοιωνίζεται ότι μέχρι τις επόμενες εκλογές θα έχουμε διαφοροποιήσεις. 
     Στο άλλο, ναι, η δέσμευση είναι ξεκάθαρη. Όλα μαζί τα κόμματα θα συνεννοηθούν για την επίλυση του προβλήματος. Θα προσπαθήσουμε να μη θιγεί ούτε κατ’ ελάχιστον η αναλογικότητα. Kαι θέλω να πιστεύω ότι η λύση αυτή, για την οποία θα ληφθεί απόφαση απ’ όλες τις πολιτικές δυνάμεις και θα υιοθετηθεί από αυτές –χωρίς να σημαίνει ότι μπορεί να επιβληθεί σε οποιονδήποτε- θα έχει, κατά την εκτίμησή μας, εκείνη τη νομιμοποιητική βάση, που θα επιτρέπει να είμαστε βέβαιοι πως θα φτάσουμε στις επόμενες εκλογές την ώρα που θα γίνουν, χωρίς να θιγεί ούτε το κύρος της Δικαιοσύνης ούτε, βεβαίως, η αρχή της αναλογικότητας ούτε ο σεβασμός της νομοθεσίας, όπως αυτά πρέπει να ερμηνευτούν, σύμφωνα με το Σύνταγμα. 
     Ευχαριστώ πολύ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Επίκαιρες ερωτήσεις δευτέρου κύκλου:
     Τώρα θα συζητήσουμε την πρώτη, τη με αριθμό 953/23-5-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προϋποθέσεις στις μετατάξεις των δημοσίων υπαλλήλων κλπ. 
     Η επίκαιρη ερώτηση του κ. Ρόβλια έχει ως εξής: 
     «Κύριε Υπουργέ, με πρόσφατη εγκύκλιό σας δίνετε τη δυνατότητα στα υπηρεσιακά συμβούλια να γνωμοδοτούν αρνητικά στις μετατάξεις, ακόμα και αν ο υπάλληλος διαθέτει τα τυπικά προσόντα για τη μετάταξη και ακόμα και αν υπάρχουν κενές οργανικές θέσεις. Η απόφασή σας αυτή απαξιώνει την προσπάθεια αναβάθμισης της ποιότητας και του επιπέδου των δημοσίων υπαλλήλων, αφού τα προσόντα που αποκτούν δεν θα τους είναι χρήσιμα, εάν δεν είναι αρεστοί στις κομματικές πλειοψηφίες των υπηρεσιακών συμβουλίων. 
     Ερωτάται ο Υπουργός:
     1. Η επανίδρυση του κράτους συναρτάται με την κομματικοποίηση και των μετατάξεων; 
     2. Τίθεται θέμα παραβίασης συνταγματικών ρυθμίσεων σχετικών προς την αρχή της ισότητας και της ίσης μεταχείρισης από την ως άνω απόφασή σας;». 
     Στην επίκαιρη ερώτηση θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος. 
     Ορίστε, κύριε Υφυπουργέ, έχετε το λόγο. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Ρόβλια, ο ισχύων Δημοσιοϋπαλληλικός Κώδικας, ν. 2683/1999, άρθρα 69-73, θεσπίζουν το δυνητικό χαρακτήρα των μετατάξεων, δεν δημιουργούν, δηλαδή, υποχρέωση της διοικήσεως για τη μετάταξη. Η μετάταξη επαφίεται στη διακριτική ευχέρεια της Δημόσιας Διοίκησης να κρίνει σύμφωνα με τις υπηρεσιακές ανάγκες και, βεβαίως, λαμβάνοντας υπόψη και το εύλογο συμφέρον των υπαλλήλων να εξελίσσονται σύμφωνα με τα τυπικά και τα ουσιαστικά τους προσόντα. 
     Εν συνεπεία, λοιπόν, προς αυτά, τα υπηρεσιακά συμβούλια έχουν την ευχέρεια να απορρίψουν το αίτημα για μετάταξη. Και αυτή την ευχέρεια δεν τη δίνει η εγκύκλιος του Γενικού Γραμματέα Δημόσιας Διοίκησης, του κ. Ανδρονόπουλου, κύριε Ρόβλια. Αυτήν την ευχέρεια για αρνητική γνωμοδότηση τη δίνει ο νόμος ο δικός σας, ο νόμος περί Δημοσιοϋπαλληλικού Κώδικα, τον οποίο το κόμμα το δικό σας έφερε και ψήφισε, παρά τις αντιθέσεις που υπήρχαν.
     Επίσης, στο σημείο αυτό ερχόμεθα εμείς με την εγκύκλιο και λέμε ότι εάν υπάρχει αρνητική γνωμοδότηση του υπηρεσιακού συμβουλίου, αυτή η γνωμοδότηση πρέπει να είναι αιτιολογημένη. Αυτό λέμε. Εμείς ερχόμεθα μ’ ένα φιλοδημοσιοϋπαλληλικό πνεύμα να προστατεύσουμε ακριβώς τους δημοσίους υπαλλήλους, που υποβάλλουν αίτημα μετατάξεως, για να μην υπάρχει αυθαίρετη αρνητική κρίση. Αυτό κάνουμε, κύριε Ρόβλια και όχι το αντίθετο που λέτε εσείς. 
     Επίσης, θέλω εδώ να αναφερθώ στην ανάγκη που οδήγησε στην έκδοση αυτής της εγκυκλίου, δηλαδή στο πώς εξεδόθη αυτή η εγκύκλιος στις 9 του τρέχοντος μηνός. Κύριε Ρόβλια, η εγκύκλιος εξεδόθη, γιατί με το προεδρικό διάταγμα 50/2001 που αναφέρεται στο προσοντολόγιο, η κ. Βάσω Παπανδρέου διηύρυνε τον κύκλο των τίτλων σπουδών, οι οποίοι γίνονται δεκτοί για διορισμό σε θέσεις των διοικητικών κλάδων, σε θέσεις όμως που πληρούνται με τη διαγωνιστική διαδικασία, δηλαδή με γραπτό διαγωνισμό. 
     Με το προεδρικό διάταγμα 347/2003, ο κ. Σκανδαλίδης αυτήν τη διεύρυνση την καθιέρωσε και στις διαδικασίες πρόσληψης προσωπικού στο δημόσιο με τα αντικειμενικά κριτήρια επιλογής. Η πρώτη ρύθμιση είχε ευρεία δικαιολογητική βάση, διότι μετέχεις σ’ ένα γραπτό διαγωνισμό και είτε έχεις πτυχίο Νομικής Σχολής ή πτυχίο του Παντείου Πανεπιστημίου είτε έχεις πτυχίο Θεολογίας ή Φιλοσοφικής ή πτυχίο Χημείας ή Φυσικής, εφόσον διαγωνίζεσαι για να καταλάβεις θέσης των διοικητικών κλάδων και επιτύχεις, με γεια σου με χαρά σου. Αυτό σημαίνει ότι κάνεις για τις θέσεις διοικητικών κλάδων. 
     Όταν, όμως, έχουμε προσλήψεις για θέσεις διοικητικού με αντικειμενικά κριτήρια με σειρά προτεραιότητας, εκεί τίθεται ένα θέμα. Ενόψει της ρυθμίσεως του κ. Σκανδαλίδη, ανεπτύχθη ένας έντονος αρνητισμός των δημοσίων υπηρεσιών να προχωρήσουν τα υπηρεσιακά συμβούλια σε κρίσεις για μετατάξεις. Ενόψει, λοιπόν, της σωρεύσεως αυτών των αιτημάτων ήλθε η εγκύκλιος Ανδρονόπουλου να πει ότι πρέπει να κριθούν. Εφόσον έχουν τα τυπικά προσόντα διορισμού, σύμφωνα με το προσοντολόγιο και εφόσον η μετάταξη είναι οιονεί διορισμός, κατά πάγια νομολογία του Συμβουλίου της Επικρατείας, καταρχήν είναι παραδεκτό το αίτημα για μετάταξη. Το υπηρεσιακό, όμως, συμβούλιο θα κρίνει, όχι μόνο βάσει των τυπικών προσόντων διορισμού που είναι και τυπικά προσόντα μετατάξεως, αλλά θα πρέπει να κρίνει και βάσει των ουσιαστικών προσόντων αν οι μετατασσόμενοι θα υπηρετήσουν τις υπηρεσιακές ανάγκες, παράλληλα με την ικανοποίηση του ευλόγου συμφέροντος του υπαλλήλου. Αυτά λέει η εγκύκλιος Ανδρονόπουλου. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε Υφυπουργέ.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η εγκύκλιος, λοιπόν, Ανδρονόπουλου έρχεται να ωθήσει τις δημόσιες υπηρεσίες, ώστε τα υπηρεσιακά συμβούλια να προβούν σε κρίσεις και μάλιστα οι κρίσεις, σε περίπτωση αρνητικής γνωμοδότησης, να είναι αιτιολογημένες, για να περιοριστεί το αυθαίρετο των αρνητικών γνωμοδοτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε και δευτερολογία. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
     Ξέρετε, κύριε Ρόβλια,  ότι με τον παλιό Δημοσιοϋπαλληλικό Κώδικα, η γνωμοδότηση ήταν δεσμευτική για το όργανο που αποφάσιζε τη μετάταξη, για τον Υπουργό ή τον περιφερειάρχη ή το διοικητή του οργανισμού. Τώρα με το Δημοσιοϋπαλληλικό Κώδικα, που είναι δικός σας κώδικας, δεν είναι δεσμευτική. Είναι απλή γνώμη. 
     Κατά συνέπεια, λοιπόν, εμείς δεν εμποδίζουμε τις μετατάξεις. Ίσα-ίσα θέλουμε να είναι σωστές οι μετατάξεις, γιατί κηδόμεθα της λειτουργίας των δημοσίων υπηρεσιών.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ανδρεουλάκο.
     Ο κ. Ρόβλιας έχει το λόγο.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, γνωρίζετε την εκτίμηση που έχω στο πρόσωπό σας. Η εγκύκλιος φέρεται ως εγκύκλιος Παυλόπουλου από δημοσίευμα της εφημερίδας το «ΒΗΜΑ». Αν είναι εγκύκλιος Ανδρονόπουλου, το ακούω για πρώτη φορά και γι’ αυτό και απορούσα, γιατί ο κύριος Υπουργός απεχώρησε ενόψει της συζητήσεως δικής του εγκυκλίου. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα την καταθέσω για τα Πρακτικά.
     (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Απόστολος Ανδρεουλάκος καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΚΩΝΣΤΑΝΤΙΝΟΣ ΡΟΒΛΙΑΣ: Δεν αμφιβάλλω γι’ αυτό που μου λέτε. Εντάξει.
     Ήθελα, λοιπόν, να σας πω ότι στο μέτρο που και εγώ γνωρίζω το Δημοσιοϋπαλληλικό Κώδικα, η μέχρι τώρα εφαρμογή της γνώμης του υπηρεσιακού συμβουλίου θα μπορούσε να είναι «αρνητική», όταν υπήρχαν περισσότεροι υποψήφιοι για μια θέση για μετάταξη, οπότε προφανώς το υπηρεσιακό συμβούλιο θα έπαιρνε θέση υπέρ κάποιου από τους συνυποψήφιους.
     Είναι η πρώτη φορά που εμφανίζεται εγκύκλιος, η οποία λέει κατηγορηματικά στα υπηρεσιακά συμβούλια ότι μπορούν να γνωμοδοτούν αρνητικά σε οποιαδήποτε περίπτωση, ακόμα και αν έχουν οι προς μετάταξη τα τυπικά προσόντα και ακόμα και αν υπάρχουν κενές θέσεις. 
     Ενόψει δε των όσων έχουν προηγηθεί, κύριε Υπουργέ, στη Δημόσια Διοίκηση επί των ημερών σας, αντιλαμβάνεσθε ότι εύλογα δημιουργείται η εντύπωση, για μην πω η πεποίθηση και η βεβαιότητα, της κομματικοποίησης και των μετατάξεων. Αυτό το οποίο λέτε δια της εγκυκλίου σας, είναι μια οδηγία προς τα υπηρεσιακά συμβούλια. Τους δίνετε την κατεύθυνση να απορρίπτουν μετατάξεις ανθρώπων, που έχουν τα προσόντα, παρ’ ότι οι θέσεις για τις οποίες προορίζονται, είναι κενές. Και έρχεται και η ΑΔΕΔΥ και λέει επί λέξει: «Το συγκεκριμένο σημείο της εγκυκλίου οδηγεί σε περαιτέρω απαξίωση κάθε σοβαρής προσπάθειας για επιμόρφωση και συνεχή αναβάθμιση της ποιότητας και του μορφωτικού επιπέδου των δημοσίων λειτουργών, αφού η όποια αναγνώριση προσόντων, που θα αποκτηθούν, καθίσταται μάταιη, αν δεν είναι αρεστή στις διευθύνσεις διοικητικού και στις διορισμένες πλειοψηφίες των υπηρεσιακών συμβουλίων».
     Αντιλαμβάνεσθε, λοιπόν, ότι μεταφέρω στην Αίθουσα του Κοινοβουλίου την εύλογη ανησυχία των δημοσίων υπαλλήλων, σε σχέση με τον τρόπο εφαρμογής του νόμου. Διότι ο νόμος ουσιαστικά αλλάζει τρόπο εφαρμογής. Η πάγια τακτική να εγκρίνουν τα υπηρεσιακά συμβούλια τις μετατάξεις και να έχουν θετική γνώμη, αν υπάρχουν τα προσόντα και αν υπάρχουν κενές θέσεις, φαίνεται ότι αλλάζει άρδην, όταν, επαναλαμβάνω, βγαίνετε μ’ έναν τρόπο κατηγορηματικό και λέτε ότι μπορούν να απορρίπτονται οι αιτήσεις, ακόμη και αν οι υποψήφιοι για μετάταξη έχουν τα προσόντα και ακόμα και αν οι θέσεις είναι κενές.
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρόβλια.
     Το λόγο έχει ο κύριος Υπουργός. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, είναι δύσκολη η θέση μου να πω αυτά τα οποία θέλω, μετά από τη δήλωσή σας ότι με εκτιμάτε. Είναι δύσκολη πράγματι η θέση μου, διότι δεν έχετε διαβάσει αυτά που κατέθεσα στα Πρακτικά και προτίθεμαι να σας τα στείλω αύριο στο γραφείο σας με fax. Εάν τα είχατε διαβάσει, θα βλέπατε ότι αδικείτε το συντάκτη της εγκυκλίου, τον κ. Βασίλειο Ανδρονόπουλο, που και εσείς είχατε εμπιστευθεί σε κορυφαίες θέσεις. Ουδεμία ανάμειξη είχαμε στη σύνταξη αυτής ο κ. Παυλόπουλος και εγώ. Αυτή είναι η εγκύκλιος του κ. Ανδρονόπουλου. 
     Εάν, λοιπόν, είχατε μελετήσει την εγκύκλιο, θα βλέπατε ότι είναι κυριολεκτικά μία εγκύκλιος-καθρέφτης, για να μη χρησιμοποιήσω την τρέχουσα έκφραση, ότι είναι «τζάμι». Θα δείτε ότι καταπιάνεται με το όλο ζήτημα, χωρίς όλα αυτά που λέτε για το αν υπάρχει μία κενή θέση κλπ. 
     Καταρχήν, η εγκύκλιος λέει ποιες είναι οι προϋποθέσεις για τις μετατάξεις. Μεταξύ των προϋποθέσεων, είναι να υπάρχει κενή οργανική θέση, διότι αν δεν υπάρχει κενή οργανική θέση, τότε δεν μπορεί να γίνει μετάταξη. 
     Επίσης μία άλλη προϋπόθεση είναι, εάν υπάρχουν κενές οργανικές θέσεις και έχει αρχίσει η διαδικασία πλήρωσης με διορισμό, να μην μπορεί να γίνει μετάταξη. 
     Επί πλέον, οι αιτήσεις υποβάλλονται δύο φορές το χρόνο, το Μάρτιο και τον Οκτώβριο. Και τούτο γιατί; Για να συνεξετάζονται από το οικείο υπηρεσιακό συμβούλιο. Δηλαδή, για μία θέση μπορεί να υπάρχουν πέντε υποψήφιοι και θα πρέπει την ίδια στιγμή να υπάρχει συνολική κρίση και συγκριτική αξιολόγηση.
     Αυτά λέει η εγκύκλιος. Εσείς πού είδατε όλα τα άλλα; Η εγκύκλιος λέει ότι μ’ αυτόν τον τρόπο το υπηρεσιακό συμβούλιο θα υποβάλει σε ταυτόχρονη κρίση όλους τους υπαλλήλους προς επιλογή των καταλληλοτέρων, τηρώντας έτσι τη διοικητική διαδικασία των μετατάξεων και την υποχρέωση της συγκριτικής αξιολόγησης των υπαλλήλων, που ζητούν μετάταξη στην ίδια θέση. 
     Παρακάτω η εγκύκλιος αναφέρεται στην πάγια νομολογία του Ανωτάτου Διοικητικού Δικαστηρίου, που θεωρεί τη μετάταξη οιονεί διορισμό, οπότε και αναφέρεται στα τυπικά προσόντα βάσει του προσοντολογίου και λέει τι πρέπει να κάνουν τα υπηρεσιακά συμβούλια, τα οποία όταν αρνούνται τη μετάταξη, θα πρέπει να την αιτιολογούν. Και ξέρετε γιατί; Διότι μετά από τη διεύρυνση των τίτλων σπουδών με το προεδρικό διάταγμα Σκανδαλίδη και τις επιλογές του προσωπικού με αντικειμενικά κριτήρια, υπήρξε αρνητισμός των δημοσίων υπηρεσιών. Δεν προχωρούσε τίποτα. 
     Και επειδή δεν προχωρούσε τίποτα, κύριε Ρόβλια, βγήκε αυτή η εγκύκλιος και τους λέει: «Όχι, καταρχήν είστε υποχρεωμένοι να δεχθείτε το αίτημα, δηλαδή να μπει ο ενδιαφερόμενος σε κρίση». Βεβαίως, η υπηρεσιακή μεταβολή της μετάταξης σκοπεί στη θεραπεία του ευλόγου ενδιαφέροντος του υπαλλήλου να έχει εξέλιξη, σύμφωνα με τα τυπικά και ουσιαστικά προσόντα του, αλλά κυρίως γίνεται προς το συμφέρον των υπηρεσιακών αναγκών. Αν μία θέση τη διεκδικούν ένας φιλόλογος, ένας φυσικός, ένας θεολόγος και ένας που έχει τελειώσει τη Νομική Σχολή, θα μπουν σε κρίση, αλλά το προέχον είναι το συμφέρον της υπηρεσίας. Τους λέει: «Θα τα κρίνετε όλα, αλλά αν είστε αρνητικοί για το θεολόγο, γι’ αυτόν που τα τυπικά του προσόντα δεν προσιδιάζουν στο διοικητικό κλάδο, σ’ αυτήν την περίπτωση πρέπει να υπάρχει αιτιολογημένη γνώμη». Αυτό λέει. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     ΚΩΝΣΤΑΝΤΙΝΟΣ ΡΟΒΛΙΑΣ: Αν είναι ένας; 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν είναι ένας, παραδείγματος χάρη, θεολόγος που θέλει να μεταταχθεί σε διοικητικό κλάδο ΠΕ, έχει δικαίωμα να ζητήσει να κριθεί και θα κριθεί. Εσείς λέτε ότι δεν θέλουμε την αναβάθμιση των υπηρεσιών. Αυτή, όμως, η εγκύκλιος στοχεύει στην αναβάθμιση των δημοσίων υπηρεσιών. 
     ΠΡΟΕΔΡΕΥΩΝ (Σωτήρης Χατζηγάκης): Η με αριθμό 966/24.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των μελισσοκόμων για τις ποσότητες που απέσυραν λόγω της χρησιμοποίησης κηροσκορίνης στην παραγωγή του μελιού κλπ., διαγράφεται λόγω κωλύματος του κυρίου Βουλευτού.
     Θα συζητηθεί τώρα η τρίτη, η με αριθμό 967/24.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίσπευση των διαδικασιών δημοπράτησης των έργων αποχέτευσης και βιολογικού καθαρισμού αστικών λυμάτων στο Θριάσιο Πεδίο. 
     Η επίκαιρη ερώτηση του κυρίου συναδέλφου έχει ως εξής:
     «Το πολύπαθο Θριάσιο Πεδίο με τουλάχιστον 100.000 κατοίκους και εργαζόμενους και πάνω από 3.000 επιχειρήσεις, στερείται εντελώς δικτύου αποχέτευσης και βιολογικού καθαρισμού αστικών λυμάτων βιομηχανικών αποβλήτων. Άμεση συνέπεια είναι η σοβαρή ρύπανση του εδάφους του υδροφόρου ορίζοντα και των υδάτων του κόλπου της Ελευσίνας, παρά τους επί δεκαετίες αγώνες των κατοίκων.
     Είναι πρόσφατη η έκδοση αποφάσεων του Ευρωπαϊκού Δικαστηρίου, με τις οποίες καταδικάζεται το ελληνικό δημόσιο, διότι συνεχίζει να επιτρέπει την απόρριψη αστικών και βιομηχανικών λυμάτων στην ευαίσθητη περιοχή του κόλπου της Ελευσίνας και στο υπέδαφος του Θριασίου Πεδίου.
     Υπό την απειλή επιβολής υψηλών προστίμων, η πολιτεία υποχρεώθηκε να υπογράψει σύμβαση για την κατασκευή σταθμού βιολογικού καθαρισμού και δικτύων αποχέτευσης λυμάτων για όλο το Θριάσιο Πεδίο με χρηματοδότηση κατά 75% από τα ευρωπαϊκά ταμεία.
     Με βάση το υπεσχημένο χρονοδιάγραμμα θα έπρεπε, από το Μάρτιο του έτους που διανύουμε, να έχει προκηρυχθεί ο διαγωνισμός. Δυστυχώς έχουν περάσει αρκετοί μήνες και οι διαδικασίες καρκινοβατούν μεταξύ των διαφόρων εμπλεκομένων υπηρεσιών.
     Με πρόσφατη απόφασή  του, το Δημοτικό Συμβούλιο της Ελευσίνας επισημαίνει με ανησυχία ότι οι απαιτούμενες διαδικασίες καθυστερούν, προκαλώντας αβεβαιότητα για το αν είναι δυνατόν να τηρηθούν οι υποχρεώσεις της πολιτείας και οι υποσχέσεις για έναρξη των εργασιών εντός του 2005.
     Με βάση όλα τα παραπάνω ερωτάται ο κύριος Υπουργός:
     Σε ποια φάση βρίσκονται οι διαδικασίες για τη δημοπράτηση του έργου της κατασκευής του βιολογικού καθαρισμού και των δικτύων αποχέτευσης λυμάτων του Θριασίου Πεδίου;
     Με ποιο τρόπο θα τηρηθούν οι επίσημες δεσμεύσεις και θα επιταχυνθούν οι διαδικασίες για την δημοπράτηση του έργου; Ποια είναι τα εμπόδια που αντιμετωπίζει το Υπουργείο και δεν έχει προχωρήσει ακόμη στην έναρξη των εργασιών;»
     Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Στο θέμα της αποχέτευσης και του βιολογικού καθαρισμού των αστικών λυμάτων του Θριασίου Πεδίου, υπάρχουν  πολύ θετικές εξελίξεις, στις οποίες θα αναφερθώ αμέσως τώρα. Τα αρμόδια Υπουργεία υπέβαλαν για έγκριση στην Ευρωπαϊκή Επιτροπή δύο έργα, με τα οποία αντιμετωπίζεται οριστικά το πρόβλημα της αποχέτευσης των αστικών λυμάτων του Θριασίου Πεδίου. 
     Παράλληλα συμμορφωνόμαστε με την ευρωπαϊκή νομοθεσία στην περίπτωση που αφορά τον ευαίσθητο πραγματικά κόλπο στην Ελευσίνα. Τα έργα εγκρίθηκαν από το Ταμείο Συνοχής τον περασμένο Δεκέμβριο και είναι τα εξής δύο. Πρώτον, η αποχέτευση του ανατολικού και δυτικού τομέα του Θριασίου Πεδίου εγκρίθηκε με την απόφαση 5718/27-12-04 με προϋπολογισμό 66.500.000 ευρώ και δεύτερον, οι βασικοί συλλεκτήρες και οι εγκαταστάσεις επεξεργασίας και διάθεσης λυμάτων στο Θριάσιο Πεδίο –απόφαση 5719/27-12-04- με προϋπολογισμό 62.071.260 ευρώ. Χρόνος περάτωσης και των δύο έργων είναι η 31η Δεκεμβρίου του 2009. Οι φορείς εκτέλεσης των έργων, η ΕΥΔΑΠ και η Νομαρχιακή Αυτοδιοίκηση Αττικής, υπέβαλαν στον αρμόδιο φορέα χρονοδιαγράμματα των συνολικών εργασιών των έργων, με στόχο την αποπεράτωση των εργασιών το συντομότερο δυνατό και, βεβαίως, νωρίτερα του προγραμματιζόμενου. 
     Συγκεκριμένα, από τα αναλυτικά χρονοδιαγράμματα προκύπτει ότι οι εργασίες θα αρχίσουν να υλοποιούνται για μεν το πρώτο έργο από 3/4/2006 και θα τελειώσουν στις 27/4/2009, ενώ για το δεύτερο, οι εργασίες θα ξεκινήσουν το Δεκέμβριο του 2005 και προβλεπόμενο πέρας εργασιών είναι ο Μάιος του 2009. 
     Σε ό,τι αφορά την πρόοδο των έργων, θα ήθελα να σημειώσω τα εξής: Έχουν εγκριθεί οι οριστικές μελέτες των δευτερευόντων δικτύων αποχέτευσης του Θριασίου Πεδίου με σχετική απόφαση της ΕΥΔΑΠ. Βρίσκεται σε εξέλιξη σήμερα η διαδικασία αναθεώρησης των τευχών δημοπράτησης όλων των έργων. Η αναθεώρηση είναι απαραίτητη, κύριε συνάδελφε, λόγω της εφαρμογής των νέων τιμολογίων του ΥΠΕΧΩΔΕ και βεβαίως λόγω της νέας νομοθεσίας περί δημοσίων έργων. Έχουν επίσης ολοκληρωθεί οι απαραίτητες αδειοδοτήσεις των βασικών συλλεκτήρων ακαθάρτων από τους αρμοδίους φορείς.
     Σε ό,τι αφορά την καταγγελία στην Ευρωπαϊκή Επιτροπή, σας ενημερώνω ότι σήμερα η υπόθεση βρίσκεται στο στάδιο της επιστολής συμμόρφωσης. Η επιστολή αυτή εστάλη στη χώρα μας στις 8/10/04 και απαντήσαμε εγκαίρως, μέσα στην τρίμηνη προθεσμία που μας εδόθη, στις 19/11/04. 
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, εγνωσμένη και η ευαισθησία σας και η ευθύτητά σας. Στα θέματα του περιβάλλοντος μάλιστα έχω και προσωπική αντίληψη γιατί πολλές φορές εδώ έχουμε συζητήσει θέματα περιβάλλοντος αυτής της περιοχής, ειδικότερα της περιοχής του Θριασίου, το οποίο είναι τόσο πολύ υποβαθμισμένο και τόσο πολλές ρυπαρές και επικίνδυνες δραστηριότητες είναι συγκεντρωμένες σ’ αυτήν την περιοχή και μάλιστα κορύφωση είναι και η μεταφορά της λάσπης της Ψυττάλειας  που έχει ξεσηκώσει όλο τον κόσμο.
     Στο συγκεκριμένο θέμα. Εγώ δέχομαι αυτά που είπατε. Παρ’ όλα αυτά δεν άκουσα μια συγκεκριμένη δέσμευση ότι ξεκινάνε. Είπατε ότι βρίσκεται σε εξέλιξη η αναθεώρηση των τευχών της δημοπράτησης. Πότε υπολογίζετε ότι θα έχει ολοκληρωθεί αυτή η αναθεώρηση και πότε θα ξεκινήσει η δημοπράτηση ώστε να ξεκινήσουν και τα έργα.
     Αυτές οι ημερομηνίες που δώσατε είναι δεσμευτικές ή θα αρχίσουμε πάλι διάφορες αναθεωρήσεις.
     Πρέπει να σας πω ότι οι δήμοι και οι κάτοικοι της περιοχής είναι ανήσυχοι γιατί έχουν δει πάρα πολλά τα μάτια τους. Έχουν ξεκινήσει πάρα πολλές φορές οι διαδικασίες και πάντα κάτι βρίσκεται και σκοντάφτουν.
     Εδώ ο Δήμαρχος της Ελευσίνας καταγγέλλει ότι συγκεκριμένα οικονομικά συμφέροντα παρεμβαίνουν ώστε να υπάρξει μια αναθεώρηση του γενικού πολεοδομικού σχεδίου της περιοχής που έχει δρομολογήσει τέλος πάντων ο οργανισμός της Αθήνας και υπάρχουν φόβοι ότι εάν ευοδωθούν αυτές οι προσπάθειες τότε θα υπάρξουν μεγάλες καθυστερήσεις. 
     Θέλω απ’ αυτήν την άποψη και τη δική σας διαβεβαίωση ότι δεν υπάρχουν τέτοια εμπόδια και ότι ακωλύτως θα προχωρήσει το έργο και με το γρηγορότερο δυνατό ρυθμό διότι εκτός του ότι είναι επιτακτική ανάγκη, εκτός του ότι δεν υπάρχει ίχνος εκεί πέρα αποχέτευσης και βιολογικού καθαρισμού, υπάρχουν βόθροι απορροφητικοί και για τα αστικά λύματα και για τις βιομηχανίες της περιοχής που είναι τουλάχιστον τρεις χιλιάδες με ό,τι αυτό μπορεί να συνεπάγεται για το περιβάλλον, τον υδροφόρο ορίζοντα και τη θάλασσα της Ελευσίνας. 
     Από αυτή την άποψη θα ήθελα να σας παρακαλέσω να υπάρχει μια απάντηση και μια πιο κατηγορηματική δέσμευση.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ πολύ, κύριε συνάδελφε, για τα καλά σας λόγια.
     Αυτά τα οποία ανέφερα στην πρωτομιλία μου ασφαλώς ισχύουν. Είναι χρονοδιαγράμματα τα οποία θα τηρηθούν. Επαναλαμβάνω, για το πρώτο έργο προβλέπεται εγκατάσταση εργολάβου στις 3-4-2006. Το δεύτερο έργο θα ξεκινήσει φέτος το Δεκέμβριο. Και βεβαίως οφείλω να πω ότι τα χρονοδιαγράμματα πρέπει να τηρηθούν διότι η χρηματοδότηση των συγκεκριμένων έργων είναι από το Ταμείο Συνοχής, Συνεπώς δεν υπάρχει χρονικό περιθώριο για περαιτέρω καθυστερήσεις.
     Επιτρέψτε μου επίσης να πω ότι στην πρόσφατη συνάντηση με τους κοινοτικούς εκπροσώπους, την προηγούμενη εβδομάδα, με τους οποίους συζητήσαμε όλες τις εκκρεμότητες που υπάρχουν σε θέματα περιβάλλοντος και τις  ενέργειες του ΥΠΕΧΩΔΕ για τη συμμόρφωση της χώρας –συμμόρφωση η οποία βεβαίως έχει να κάνει με προηγούμενα χρόνια, δεν είναι επί των ημερών μας- η συνάντηση πήγε πάρα πολύ καλά. Οι κοινοτικοί είναι πάρα πολύ ευχαριστημένοι με τις απαντήσεις που δώσαμε και για το λόγο αυτό οι εκπρόσωποι της Επιτροπής προτείνουν την αναστολή της διαδικασίας προστίμου για το χρόνο που θα απαιτηθεί για την εκτέλεση των έργων αυτών, με την προϋπόθεση βεβαίως της αυστηρής τήρησης του χρονοδιαγράμματος που έχει τεθεί. 
     Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η με αριθμό 57/29/10-2-2005 επίκαιρη επερώτηση των Βουλευτών του ΠΑΣΟΚ, κ.κ. Μιχαήλ Παντούλα, Αναστασίας (Συλβάνας) Ράπτη, Βασιλείου Έξαρχου, Χρήστου Αηδόνη, Απόστολου Κατσιφάρα, Φίλιππου Πετσάλνικου, Αγγελικής Γκερέκου, Μιλτιάδη Βέρα, Ιωάννη Διαμαντίδη, Ελένης Κούρκουλα, Αθανασίου Αλευρά, Δημητρίου Λιντζέρη, Χρύσας Μανωλιά, Μάρκου Μπόλαρη, Βασιλείου Οικονόμου, Γεωργίου Πασχαλίδη, Ευαγγελίας Σχοιναράκη-Ηλιάκη, Θεοδώρας Τζάκρη, Βασιλείου Τόγια, Μάνου Φραγκιαδουλάκη, Τηλέμαχου Χυτήρη και Μαρίας Δαμανάκη, προς την Υπουργό Εθνικής Παιδείας και Θρησκευμάτων σχετικά με θέματα του Οργανισμού Σχολικού Κτηρίων (Ο.Σ.Κ.). 
     Πριν δώσω το λόγο στον πρώτο ομιλητή, έχω την τιμή να ανακοινώσω στο Σώμα ότι για τη συζήτηση της σημερινής επερώτησης Κοινοβουλευτικός Εκπρόσωπος από την πλευρά του ΠΑΣΟΚ ορίζεται ο Βουλευτής κ. Ανδρέας Λοβέρδος.
     Το λόγο έχει ο κ. Χρήστος Αηδόνης.
     ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, ο λαός λέει ότι ο χρόνος κυλά για να αποκαλύπτει. Για σας δυστυχώς, δε χρειάστηκε πολύς. Δεκαπέντε μήνες ήταν αρκετοί για να γίνουν τα δικά σας αποκαλυπτήρια. Ο μανδύας της σεμνότητας και της ταπεινότητας ήταν για να φαίνεται απλά ένα πέπλο συγκάλυψης των ανομημάτων που παρακολουθούμε να εξελίσσονται στο δημόσιο βίο. Η αποκάλυψη του παραμάγαζου με τις γαλάζιες προσλήψεις στο δημόσιο δεν είναι τίποτε άλλο παρά η κορυφή του παγόβουνου στην επανίδρυση του κράτους της δεξιάς. Κάθε έννοια δικαίου και αξιοκρατίας μπαίνει στο περιθώριο. Πεντακόσιες πενήντα χιλιάδες άνεργοι με τις οικογένειές τους παρακολουθούν άφωνοι αυτούς που τους υποσχέθηκαν σεμνότητα και ταπεινότητα, αυτούς που έκαναν σημαία τον πόλεμο της διαφθοράς και της διαπλοκής, να προσπαθούν να σωθούν από το βούρκο της διαφθοράς. Παντού  αναξιοκρατία, παντού διαφθορά. Τα γαλάζια παιδιά, χωρίς να έχουν καν το τυπικό προσόν, καθημερινά αλώνουν τη Δημόσια Διοίκηση. Χιλιάδες οι προσλήψεις των ημετέρων γίνονται από το παράθυρο. Διοικήσεις και στελέχη δημοσίων οργανισμών εισπράττουν παχυλούς μισθούς σε περιόδους λιτότητας. Και σε όλες τις κρίσεις, αν δεν είσαι γαλάζιος, το ψυγείο σε περιμένει. Κανείς δεν σέβεται τον πολίτη, η περιφέρεια αργοπεθαίνει, τα νοικοκυριά ζουν με δανεικά, αιχμάλωτα της ασύδοτης ακρίβειας και της σοβαρής οικονομικής κρίσης και η ζωή έχει γίνει ένα εφιάλτης. Και έχει το θράσος αυτή η Κυβέρνηση να συζητά για νέα μέτρα, για νέους φόρους, για τις εργασιακές σχέσεις, το ασφαλιστικό. Ποιοι; Αυτοί μας έταξαν ότι θα αλλάξουν όλα προς το καλύτερο για τη ζωή μας. Και τώρα αποκαλύπτεται ότι το μόνο που τους ενδιαφέρει είναι να βελτιώσουν τη δική τους ζωή.
     Η σημερινή, λοιπόν, επίκαιρη ερώτηση έρχεται να αποκαλύψει άλλη μία κραυγαλέα περίπτωση μη χρηστής διαχείρισης. Στις 28/1/2005 βλέπει το φως της δημοσιότητας μία προκήρυξη από τον ΟΣΚ που αφορά την πρόσληψη από τον Οργανισμό, ικανό αριθμό τεχνικών συμβούλων. Έτσι ακριβώς περιγράφεται.
     Η προκήρυξη αυτή, λοιπόν, γίνεται με το ν. 1418/84 και ειδικότερα με  τις διατάξεις της παραγράφου 5 του άρθρου 6 του συγκεκριμένου νόμου. Τι έλεγε, λοιπόν, ο συγκεκριμένος νόμος; Ότι όταν πρόκειται για σημαντικό ή τεχνικό ή πολύπλοκο ή εξειδικευμένης τεχνολογίας έργο ή αν υπάρχει γενικά αδυναμία στο σχεδιασμό μελέτης, έλεγχο μελέτης της διοίκησης και επίβλεψης του έργου από την τεχνική υπηρεσία του φορέα εκτέλεσης, επιτρέπεται η ανάθεση καθηκόντων τεχνικού συμβούλου σε ημεδαπό ή αλλοδαπό οίκο ή ιδιώτη τεχνικό. 
     Γιατί, όμως, έχει σημασία αυτή η αναφορά; Γιατί, κυρίες και κύριοι συνάδελφοι, ο συγκεκριμένος νόμος και ιδιαίτερα αυτές οι διατάξεις ήταν πάντα στο στόχαστρο από την πλευρά της Νέας Δημοκρατίας προεκλογικά και μετεκλογικά. Είναι δεκάδες οι φορές που χρησιμοποιήθηκε ως επιχείρημα από μία σειρά στελέχη της Νέας Δημοκρατίας για τη δυνατότητα της επιλεκτικής επιλογής.
     Έρχεται, λοιπόν, αυτή η Κυβέρνηση και καταργεί το συγκεκριμένο νόμο, ψηφίζοντας το ν. 3316/2005 όπου στο άρθρο 46 καταργεί αυτές τις διατάξεις. Και εδώ μπαίνουν μερικά ερωτηματικά. Πώς είναι δυνατόν η διοίκηση του ΟΣΚ να προχωρά σε μία προκήρυξη, χρησιμοποιώντας μία νομοθεσία την οποία προεκλογικά και μετεκλογικά κατήγγειλε η Νέα Δημοκρατία και τελικά άλλαξε, όπως πριν από λίγο είπα, με το συγκεκριμένο νόμο 3316.
     Και αν δεν γνώριζε την προώθηση της Κυβέρνησης η διοίκηση του ΟΣΚ, είναι δυνατόν σήμερα αυτή η προκήρυξη, που έγινε με ένα προηγούμενο νομικό καθεστώς, να συνεχίζει να βρίσκεται σε ισχύ; Αν αυτό δεν αποτελεί ηθικό πολιτικό σκάνδαλο, τότε ποιο είναι; Και είναι δυνατόν σήμερα η ηγεσία του Υπουργείου να παραμένει απαθής και να μην ανακαλεί αυτήν την απόφαση; Βέβαια, δεν περιμένω καμία απάντηση. Λίγο-πολύ αυτή είναι γνωστή και είναι γνωστή, γιατί από την πρώτη στιγμή αυτή η Κυβέρνηση δεν απέκρυψε τις προθέσεις της. Το δόγμα «των δικών της παιδιών» ήταν πάντα κυρίαρχο. Απλά το τελευταίο διάστημα οι πλειοδοτικοί διαγωνισμοί για την πρόσληψη των ημετέρων έρχονται στο φως της δημοσιότητας, για να αποκαλύψουν τα έργα και τις ημέρες της Κυβέρνησης. 
     Η συγκεκριμένη, λοιπόν, προκήρυξη παραμένει σε ισχύ, για να ικανοποιηθούν μια σειρά από υποσχέσεις που δόθηκαν σε ημετέρους. Αλήθεια, κύριε Υπουργέ, μπορείτε να μας πείτε ποιος είναι ο αριθμός των συμβούλων που έχει μέχρι σήμερα η διοίκηση του ΟΣΚ και γιατί έχει αδειάσει ο πέμπτος όροφος του Οργανισμού; Είναι τόσοι πολλοί αυτοί που προσέλαβε η διοίκηση, ώστε χρειάζεται ένας ολόκληρος όροφος, για να χωρέσουν; Ακόμη  μπορείτε να μας πείτε πόσος είναι ο αριθμός όλων εκείνων που μέσα από τη δυνατότητα του πρόχειρου διαγωνισμού τους έχει δοθεί παρεχόμενο έργο μέχρι 45.000 ευρώ; Οι πληροφορίες λένε ότι γίνεται ακατάσχετη χρήση. Εσείς σήμερα εδώ μπορείτε να μας δώσετε μία υπεύθυνη απάντηση; 
     Κυρίες και κύριοι συνάδελφοι, η Κυβέρνηση της Νέας Δημοκρατίας μέσα σε μία αδυσώπητη και αδιάκοπη και συστηματική προσπάθεια επανίδρυσης παρεμβαίνει προκλητικά και διαλυτικά με σκοπό να καταλύσει κάθε δημιουργική παραγωγική περιοχή του δημοσίου. Είναι τόσο καλά μεθοδευμένη αυτή η προσπάθεια που έχει καταφέρει να κάνει συνώνυμο της επανίδρυσης την αποδόμηση. Γιατί περί αυτού πρόκειται. Και αποδομεί και παρανομεί. 
     Στη συγκεκριμένη, λοιπόν, περίπτωση παρανομεί πρώτον, στο ότι δεν προσδιορίζει το αντικείμενο των υπό πρόσληψη τεχνικών συμβούλων. Τι θα κάνουν τέλος πάντων αυτοί; Δεύτερον, δεν γνωστοποιεί τον αριθμό των απαραίτητων τεχνικών συμβούλων. Πόσους θα πάρετε, κύριε Υπουργέ; Φυσικά δεν μιλά για ποιο έργο καλείται να κάνει κάθε ένας απ’ αυτούς. Αφήνει, λοιπόν, το πεδίο ανοικτό και θα προσδιοριστούν όλα αυτά ανάλογα με το ποιες θα είναι οι πιέσεις για «τα δικά μας παιδιά». Τρίτον, η διάταξη αυτή με την οποία γίνεται η πρόσληψη είναι καταργημένη, όπως προηγουμένως αναφέραμε. Και τέταρτον, το αντικείμενο που προκηρύσσεται είναι αντικείμενο μελετών και όχι έργο τεχνικού συμβούλου. Γι’ αυτό θα έπρεπε να ακολουθεί διαδικασία πρόσληψης μελετητών, αφού φυσικά αυτό θα κρινόταν απαραίτητο. Αυτή, λοιπόν, η παρανομία συνεχίζει και περιμένω από εσάς, κύριε Υπουργέ, να ανακαλέσετε και να αποκαταστήσετε την έννομη τάξη. 
     Ακόμη, αυτή η προκήρυξη φαίνεται να έχει και ένα δεύτερο στόχο, να τορπιλίσει την υπόσταση ενός οργανισμού που είναι κοινωνικά καταξιωμένος, με πάρα πολύ πλούσιο και παραγωγικό έργο, όπως επίσης και με αναγνωρισμένο επιστημονικό κύρος. Και αυτό, γιατί υποβαθμίζει την επιστημονική επάρκεια των στελεχών του, παραγκωνίζει και δυσφημεί το έργο τους και την προσφορά τους και προσβάλλει το συλλογικό κύρος των υπαλλήλων του ΟΣΚ. Επίσης, εκχωρεί βίαια το βασικό μελετητικό και επιστημονικό του αντικείμενο στην ιδιωτική οικονομία με αποτέλεσμα να επιβαρύνεται ο Οργανισμός. Και φυσικά υπάρχει αύξηση του κόστους των παραγόμενων έργων, καθώς επίσης με διαδικασία επιλογής χωρίς θεσμικά κατοχυρωμένα κριτήρια αξιολόγησης και χωρίς να προσδιορίζεται η αμοιβή των τεχνικών συμβούλων δημιουργείται ένα πρωτοφανές καθεστώς αδιαφάνειας. 
     Κύριε Υπουργέ, ελπίζω να διαβάσατε την προκήρυξη και θα ήθελα πραγματικά να την προσέξετε. Μπορείτε να μας πείτε τι σημαίνει γενική εμπειρία; Σε ποιο έργο; Σε ποια δράση; Τι σημαίνει «μεγάλης σπουδαιότητας», όπως επίσης «τεχνογνωσία», «αποτελεσματικότητα», «υποδομή»; 
     Ο τεχνικός κόσμος -επειδή συνήθως κάθε τι που βγαίνει έξω κρίνεται στον κόσμο του- γελάει μ’ αυτήν την προκήρυξη γιατί είναι η θεσμοθέτηση της διαβλητότητας και της αδιαφάνειας κι εσείς ακόμα παρακολουθείτε, χωρίς να παρεμβαίνετε.
     	Αυτή η ενέργεια φυσικά έρχεται να προστεθεί στη γενικότερη κατάσταση που υπάρχει στον Οργανισμό τον τελευταίο καιρό. Το εγκεκριμένο επιχειρησιακό σχέδιο εκπαιδευτικών υποδομών της τετραετίας 2003-2007 ύψους 1,2 δισεκατομμυρίων ευρώ, δηλαδή, 230.000.000 ευρώ ετησίως, μένει ουσιαστικά «γράμμα κενό», αφού οι απορροφήσεις έχουν πέσει πλέον στο χαμηλότερο δυνατό επίπεδο. 
     	Τα τελευταία επτά χρόνια ο ΟΣΚ παρέδωσε οκτακόσια είκοσι εννέα κτήρια. Αυτό ισοδυναμεί με εκατό σχολικές μονάδες το χρόνο, δηλαδή, ένα κτήριο σε κάθε δύο μέρες. Το 2004 είναι αμφίβολο αν οι δημοπρατήσεις ξεπέρασαν τα δεκαπέντε νέα έργα. Επίσης, δόθηκαν άλλα εκατόν εβδομήντα έξι στο εργοτάξιο με χρονοδιάγραμμα εγκαινίων τεσσάρων ετών. 
     	Στον τομέα της απαλλοτρίωσης οικοπέδων η κατάσταση είναι η ίδια. Τα τελευταία επτά χρόνια απαλλοτριώθηκαν τριακόσια οικόπεδα, δηλαδή, ένα ανά πέντε ημέρες, ενώ το 2004 δεν απαλλοτριώθηκε ούτε ένα. Τα μεγέθη φυσικά είναι ασύγκριτα. 
     	Αποτέλεσμα αυτής της κατάστασης είναι μία απίστευτη αδράνεια σ’ όλα τα επίπεδα με τραγικές συνέπειες στο σύνολο των εκπαιδευτικών υποδομών.
     	Τη στιγμή, λοιπόν, που ο ΟΣΚ είχε γίνει γνωστό ότι επέλυε προβλήματα με συνέπεια, ταχύτητα και ποιότητα, σήμερα βλέπουμε να ισχύει κάτι τελείως διαφορετικό και αντί η σημερινή διοίκηση να κινηθεί σ’ έναν ήδη γνωστό δρόμο, προς μία συγκεκριμένη κατεύθυνση που ήταν δρομολογημένη, δυστυχώς εξαντλήθηκε και εξαντλείται σε μία πολιτική που έχει ως μόνο στόχο την εξασφάλιση των «ημετέρων» και τη διεύρυνση των απολαβών τους. 
     	Γνωρίζετε, κύριε Υπουργέ, ποιο είναι το ύψος των υπερωριών που δίνεται σε «ημετέρους»; Γνωρίζετε το ύψος των αποδοχών που δημιουργούνται από τις συμμετοχές σε επιτροπές από τους οικείους; Γνωρίζετε πόση θα είναι η δαπάνη από τις αυξήσεις στα επιδόματα θέσεων που δημιουργήθηκαν με το νέο κανονισμό, μιας και από τις οκτώ διευθύνσεις έγιναν δέκα και από τα είκοσι έξι τμήματα έγιναν σαράντα επτά; Γνωρίζετε ότι έχουν επιλεγεί προϊστάμενοι χωρίς να έχει γίνει νέα κατανομή και χωρίς να αφεθούν αρμοδιότητες στο προσωπικό; 
     Γνωρίζετε ποιο είναι το κόστος των ταξιδιών κάποιων παραγόντων-διευθυντών; Υπάρχουν συγκεκριμένα δημοσιεύματα σε εφημερίδες. Γνωρίζετε να μας πείτε ποια ήταν η αναγκαιότητα ενός τρίτου πολυτελούς αυτοκινήτου στο συγκεκριμένο διευθύνοντα σύμβουλο, όταν γνωρίζουμε ότι σήμερα ο ΟΣΚ διαθέτει για τις ανάγκες του ήδη δύο πολυτελέστατα αυτοκίνητα; Ήταν χαλασμένη η μοκέτα ή κάποιο πόμολο; Τι ακριβώς συνέβαινε σ’ αυτήν την περίπτωση; 
     	Από τη μία πλευρά, λοιπόν, αυτή η διοίκηση δεν παράγει τίποτα και αυτό που σκέπτεται να παράγει το παραχωρεί στους τεχνικούς συμβούλους και από την άλλη διογκώνει τις διοικητικές δαπάνες σε τέτοιο βαθμό που δημιουργεί ουσιαστικά προβλήματα για το μέλλον του Οργανισμού. 
     	Παραλάβατε, λοιπόν, τον ΟΣΚ ως ένα πολυκατάστημα του Συντάγματος με 220.000.000 εκατομμύρια ευρώ σταθερές επενδύσεις και με δείκτες απόδοσης για το μεν 2002 στο 229%, για δε το 2003 σε 212%. Πολύ φοβάμαι ότι κινδυνεύει να συγκριθεί στο μέλλον με μία απλή παράγκα προς κατεδάφιση. 
     	Επίσης, είναι σημαντικό και πρέπει να αναφέρω ότι παραλάβαμε το 30% σε διπλοβάρδια για να το παραδώσουμε σε ποσοστό 8%. 
     Στο προεκλογικό πρόγραμμα αναφέρετε ότι στόχος σας είναι να υπάρχει μέσα σε μία πενταετία μόνο πρωινή βάρδια. Με το ρυθμό που προχωράει σήμερα αυτός ο Οργανισμός, να είστε βέβαιος ότι δε θα φθάσουν ούτε είκοσι πέντε χρόνια για να γίνει αυτό.
     	Κλείνοντας, κύριε Υπουργέ, θα ήθελα να πω ότι στο γραφείο μου γίνομαι δέκτης συχνών επισκέψεων από ανθρώπους που δεν πιστεύουν στο κόμμα μου, από εργαζόμενους σ’ αυτόν τον Οργανισμό που ανήκουν στο δικό σας χώρο και που κάθε μέρα έρχονται και συσσωρεύονται στο δικό μου γραφείο και σε άλλα γραφεία συναδέλφων Βουλευτών μεταφέροντας το παράπονό τους και τον προβληματισμό τους ότι αυτός ο Οργανισμός οδεύει σε διάλυση.
     Θα ήθελα, λοιπόν, να πω ότι επειδή αυτή η προκλητική προκήρυξη αποτελεί την κορυφή του παγόβουνου και την αρχή μιας διαδικασίας που στόχο έχει τη διάλυση των παραγωγικών τμημάτων του δημοσίου και τη γενικευμένη εισαγωγή συστήματος αδιαφανών επιλογών στον επιστημονικό χώρο και στην ιδιωτική οικονομία των μελετών, νομίζω ότι πρέπει σήμερα να παρέμβετε για να ακυρωθεί αμέσως αυτή η προκήρυξη της ντροπής διότι με τις ενέργειές της αποτρέπει το σοβαρό έργο του Οργανισμού με αποτέλεσμα τις καθυστερήσεις στην εκτέλεση όλων των προγραμμάτων σχολικής στέγης. 
     Ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
     Το λόγο έχει ο κ. Βασίλειος Έξαρχος. 
     ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, η Νέα Δημοκρατία προεκλογικά αλλά και στις προγραμματικές δηλώσεις υποσχέθηκε ότι θα προχωρήσει στην επανίδρυση του κράτους, στη βάση των αρχών της ηθικής, της αξιοκρατίας, της ισονομίας και της διαφάνειας. Και συγχρόνως υποσχέθηκε ότι η παιδεία θα αναβαθμιστεί με την αύξηση των πόρων και τη βελτίωση των υποδομών. 
     Ο ελληνικός λαός δεκαπέντε μήνες μετά βλέπει ότι υπάρχει μια τεράστια απόσταση μεταξύ των προεκλογικών υποσχέσεων αλλά και των μετεκλογικών δεσμεύσεων και των πράξεων της Κυβέρνησης. Ιδιαίτερα το τελευταίο διάστημα ο ελληνικός λαός παρακολουθεί μια σειρά με πάρα πολλά επεισόδια και με τον τίτλο «η Δημόσια Διοίκηση στην υπηρεσία της παράταξης». Την ίδια στιγμή που η αναβάθμιση της παιδείας παραπέμπεται στο μέλλον με γενικές διακηρύξεις. 
     Αλλά εμείς πιστεύαμε ότι τουλάχιστον στο χώρο της παιδείας και της εκπαίδευσης οι πρακτικές θα ήταν διαφορετικές. Είναι χαρακτηριστικό το παράδειγμα αυτής της προκήρυξης ότι ακόμα και στο χώρο της παιδείας οι πρακτικές είναι ίδιες και απαράλλαχτες. Έχουμε μια προκήρυξη που είναι σαφέστατα παράνομη. Δεν προσδιορίζεται ο αριθμός των υπό πρόσληψη συμβούλων. Δεν προσδιορίζεται η αμοιβή αυτών των συμβούλων. Και είναι σαφέστατο ότι έχουμε μια προκήρυξη ακορντεόν που είναι βέβαιο ότι το μόνο το οποίο θα υπηρετήσει είναι οι μικροπαραταξιακές σκοπιμότητες. 
     Και εμείς διερωτόμαστε. Ποιος λόγος υπάρχει για να γίνει αυτή η προκήρυξη; Υπάρχει φόρτος εργασίας στον Οργανισμό Σχολικών Κτηρίων; Υπάρχουν κατεπείγουσες ανάγκες που πρέπει να αντιμετωπιστούν; Υπάρχουν ειδικά έργα για τα οποία δεν είναι ικανός ο στελεχικός μηχανισμός του Οργανισμού Σχολικών Κτηρίων; Τι τέλος πάντων συμβαίνει και πρέπει να γίνει αυτή η προκήρυξη; 
     Είναι βέβαιο όμως, κύριε Πρόεδρε, ότι το σίγουρο αποτέλεσμα θα είναι να έχουμε συρρίκνωση του Οργανισμού Σχολικών Κτηρίων. Γιατί αν θα πάρουμε και τα απολογιστικά στοιχεία των τελευταίων ετών θα δούμε ότι ενώ έχουμε έναν Οργανισμό -με τα προβλήματά του βεβαίως- ο οποίος ανταποκρίνεται με πολύ μεγάλη επάρκεια στις ανάγκες της σχολικής στέγης και κάθε χρόνο παραδίδει εκατό περίπου σχολικά κτήρια, βλέπουμε το 2004 ότι δημοπρατεί περίπου είκοσι καινούργια κτήρια. Βλέπουμε ότι οι χρηματοδοτήσεις για σχολική στέγη τον τελευταίο χρόνο μειώνονται δραματικά. Και αυτό ισχύει παντού. Ισχύει σε όλους τους νομούς. Και μπορώ να σας αναφέρω ως χαρακτηριστικό παράδειγμα, της Λάρισας. 
     Με αποτέλεσμα η Νομαρχιακή Αυτοδιοίκηση να μην μπορεί να ανταποκριθεί στις δεσμεύσεις που είχε αναλάβει από τα προηγούμενα προγράμματα σχολικής στέγης, για τα οποία είχε δεσμευθεί η πολιτεία. Και στο κράτος υπάρχει συνέχεια, κύριε Υπουργέ. Δεν μπορεί να προχωρήσει η Νομαρχιακή Αυτοδιοίκηση ούτε στην ανέγερση σχολικών κτηρίων, άρα δεν μπορεί να αντιμετωπίσει το πρόβλημα της διπλοβάρδιας, δεν μπορεί όμως να χρηματοδοτήσει και τις απαλλοτριώσεις οικοπέδων που ιδιαίτερα στα μεγάλα αστικά κέντρα γνωρίζουμε όλοι ότι είναι μεγάλες οι απαιτήσεις σε πόρους γι’ αυτές. 
     Εσείς οφείλετε να ξεκαθαρίσετε ποιο θα είναι το πρόγραμμα της χρηματοδότησης για το 2005 για τα έργα σχολικής στέγης. Θα υπάρξουν χρηματοδοτήσεις για απαλλοτριώσεις;
     Κύριε Πρόεδρε, η χώρα θέλει μία Δημόσια Διοίκηση που θα έχει στραμμένο το βλέμμα της στο μέλλον. Θέλει μία παιδεία, που θα μπορεί να ανταποκρίνεται στις ανάγκες της χώρας. Φαίνεται, όμως, ότι αυτή η Κυβέρνηση, σ’ αυτούς τους μήνες είναι ανίκανη να ανταποκριθεί στις ανάγκες και τις απαιτήσεις της ελληνικής κοινωνίας, όπως επίσης φαίνεται ότι δεν μπορεί να ανταποκριθεί και στις ανάγκες χιλιάδων παιδιών και ελληνικών οικογενειών για αναβαθμισμένη παιδεία στη χώρα.
     Γι’ αυτό εμείς κάνουμε αυστηρή, αλλά υπεύθυνη κριτική στην Κυβέρνηση, ότι δεν μπορεί να ανταποκριθεί στις ανάγκες του μέλλοντος της χώρας.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Έξαρχε.
     Η κ. Σχοιναράκη-Ηλιάκη έχει το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, τελικά η Κυβέρνηση έχει ένα ιδιαίτερο τρόπο για να αντιμετωπίζει την πάταξη της ανεργίας και έτσι διαμορφώνει «νέες θέσεις εργασίας» για ιδιαίτερους συμβούλους, στα πλαίσια βεβαίως της σεμνότητας και της ταπεινότητας. Γι’ αυτό ακριβώς το λόγο κάνει και τη συγκεκριμένη προκήρυξη με το νόμο που, όπως και ο εισηγητής μας είπε, είχε κατακεραυνώσει όλη την προηγούμενη περίοδο.
     Και το μεμπτό ποιο είναι, κυρίες και κύριοι συνάδελφοι; Πρόκειται για ένα νομοσχέδιο που έρχεται τις ίδιες μέρες στη Βουλή και στη συνέχεια από τις 9 του Φλεβάρη ως νόμος του κράτους να καταργήσει το ΥΠΕΧΩΔΕ. Ενώ η προκήρυξη γίνεται στις 28 του Γενάρη του 2005, ο νόμος για την κατάργησή του κατατίθεται στις 22.12.2004. Εδώ, λοιπόν, είναι το μεμπτό.
     Γιατί αυτή η βιασύνη; Τι ήθελε ακριβώς να βολέψει και λειτούργησε τόσο γρήγορα ο Διευθύνων Σύμβουλος του ΟΣΚ στη συγκεκριμένη περίπτωση, όχι το Τεχνικό Συμβούλιο του ΟΣΚ με δική του πρόταση, ούτε βεβαίως η υπηρεσία, γιατί δεν υπήρχε κανένας μα κανένας ιδιαίτερος λόγος.
     Προηγούμενες φορές, κύριε Υπουργέ, όταν προσλήφθηκαν τέτοιοι ειδικοί σύμβουλοι, μπορείτε να μας πείτε για ποιες περιπτώσεις έγινε αυτό; Εάν θυμάμαι καλά η μία περίπτωση ήταν στους σεισμούς του 1999 στην Αττική, όπου εκεί με μια αξιοζήλευτη δράση ο Οργανισμός έδειξε ένα ιδιαίτερο έργο, ενώ και το στελεχιακό του δυναμικό έδειξε την τεχνοκρατική γνώση που είχε, αφού σε τετρακόσιες ημέρες αναμόρφωσε τριακόσια είκοσι πέντε κτήρια σε ολόκληρη την Αττική και έδωσε απάντηση στο πολύ μεγάλο πρόβλημα. Το ίδιο έγινε και στα Γρεβενά και στην Κοζάνη και στο Αίγιο.
     Γιατί, λοιπόν, έρχεται τώρα ο Δ/νων Σύμβουλος; με τέτοια βιασύνη; Ποιος είναι ο λόγος; Μήπως ο στόχος είναι αυτό που όλοι τελικά γνωρίζουν στη χώρα, όλοι οι πολίτες το λένε συνεχώς, το βόλεμα των ημετέρων, των δικών σας παιδιών;
     Είπε ο εισηγητής μας ότι υπήρχε μια αναμόρφωση του Οργανισμού του ΟΣΚ που ανέβασε τον αριθμό των τμημάτων από είκοσι επτά σε σαράντα επτά και τις διευθύνσεις σε δέκα από οκτώ. Έχουμε, λοιπόν, σαράντα επτά στελέχη διοίκησης να αναβαθμίσουμε και δέκα διευθύνσεις, πενήντα επτά στελέχη, τα οποία αξιολογούμε, χωρίς να έχουμε δώσει αντικείμενο στα τμήματα.
     Από τη μία πλευρά, ποιοι είναι οι λόγοι που γίνονται όλα αυτά; Και από την άλλη, υποβαθμίζονται συνεχώς οι μηχανικοί του Οργανισμού, αφού γνωρίζουμε πολύ καλά ότι το τελευταίο διάστημα δεν έχει γίνει το παραμικρό. Οι όποιες μελέτες γίνονται, επιστρέφονται, γιατί θεωρείται ότι δεν είναι έγκυρες, δεν είναι σοβαρές και ζητούνται συνεχώς διορθωτικές παρεμβάσεις. Ποιος είναι ο λόγος; Ποιος θέλει να αναθέσει και αυτό το έργο, τις μελέτες δηλαδή, για τα σχολικά κτήρια, εκτός Οργανισμού Σχολικών Κτηρίων;
     Υπάρχει, λοιπόν, μία προσπάθεια αποδόμησης του Οργανισμού και  ακύρωσης του στελεχικού του δυναμικού, που έχει επιδείξει ένα τεράστιο έργο. Ήταν συνολικά χίλιες πέντε οι κτηριακές υποδομές που παραδόθηκαν σε εσάς. Εάν θυμάστε καλά, όταν παραλάβαμε, ήταν στο 30% των σχολικών μονάδων στην Αττική η διπλοβάρδια. Το παραδώσαμε στο 8% με έτοιμες σχολικές μονάδες και με την παράδοση όλων των έργων που βρίσκονταν σε εξέλιξη, θα κατέβαινε στο 7.2%/.
     Τι έχει γίνει μέχρι σήμερα; Από ό,τι γνωρίζω τουλάχιστον, πρώτον, δεν έχει γίνει καμιά αγορά οικοπέδου το τελευταίο διάστημα. Δεύτερον, τις όποιες απαλλοτριώσεις και τις όποιες πληρωμές αυτών είχαν γίνει, τις έχετε αφήσει στο έλεος του Θεού, προκειμένου όλα τα φιλέτα των οικοπέδων να επιστρέψουν ξανά, παρά το γεγονός ότι αυτά έχουν πληρωθεί. Τρίτον, τι έκανε ο Οργανισμός αυτός ολόκληρο το 2004; 
     Ο εισηγητής μας προηγουμένως μίλησε για τους ποιοτικούς δείκτες, για τους δείκτες απόδοσης. Μπορείτε να μας πείτε ποιος ήταν ο δείκτης απόδοσης του Οργανισμού το 2004; Αν δεν κάνω λάθος, έγιναν μόνο τριάντα τρεις δημοπρατήσεις έργων, από τις οποίες οκτώ είχαν γίνει επί ΠΑΣΟΚ Οι πέντε τι δημοπρατήσεις ήταν; Για την αναμόρφωση του ασανσέρ του ΟΣΚ ή -αν θέλετε- των ιδιαίτερων χώρων του διευθύνοντος συμβούλου. Επίσης, ήταν κατεδαφίσεις κτηρίων. Ποιο σημαντικό έργο ακριβώς έχει γίνει; 
     Γνωρίζετε πολύ καλά ότι έγινε μια ιδιαίτερη επερώτηση για τη σχολική στέγη στο Νομό Ηρακλείου. Αναφέρθηκαν και οι Νομοί Αχαΐας, Χανίων αλλά και Θεσσαλονίκης. Παρά το γεγονός ότι ιδρύθηκε παράρτημα, μπορείτε να μας πείτε αυτό το παράρτημα τι έχει κάνει μέχρι τώρα, τι έργο έχει υλοποιήσει και πόση απορρόφηση έχει κάνει των κονδυλίων σε ό,τι αφορά τη σχολική στέγη; Γνωρίζετε πολύ καλά ότι έχετε μειώσει και τη λειτουργία του Οργανισμού και τις δημοπρατήσεις και τις αγορές οικοπέδων, άρα έχετε βάλει φραγμό στο να δώσετε καινούργια κτήρια και να βοηθήσετε πραγματικά το παραγόμενο εκπαιδευτικό έργο. Άρα, δηλαδή, τι έχετε δώσει μέχρι τώρα στα παιδιά του ελληνικού λαού σε ό,τι αφορά τις κτηριακές υποδομές; 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Κατσιφάρας. 
     ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, η αλήθεια είναι ότι οι παρεμβάσεις σας ειδικά στον τομέα της Δημόσιας Διοίκησης δεν έχουν όριο. Και εννοώ οι κομματικές σας παρεμβάσεις. Πολλές φορές είναι έξυπνες και ξεκλέβετε χρόνο. Ταυτόχρονα, όμως, εκεί που είναι προκλητικές αυτοπαγιδεύεστε. Είναι πολλά τα παραδείγματα και δεν θέλω να κάνω καμία γενική αναφορά. 
     Το ερώτημα που αφορά την κοινωνία είναι ποια Δημόσια Διοίκηση θέλουμε; Γιατί η πολιτική σας δεν απαντά στο καθολικό αίτημα στο να ενισχύσετε τις δομές του κράτους, να κάνετε πολύ πιο αποτελεσματική Δημόσια Διοίκηση με μετρήσιμο το παραγόμενο έργο; Αντί, λοιπόν, να κινείστε σ’ αυτήν την κατεύθυνση που είναι μία εθνική ανάγκη για την ίδια την οικονομία μας, εσείς υπονομεύετε. Υπονομεύετε ακόμα και τους θεσμούς που έχουν πραγματικά ένα έργο μετρήσιμο, συγκεκριμένο και έχουν αποτελεσματική λειτουργία στο παρελθόν. 
     Υπάρχει ένα δεύτερο ζήτημα, κύριε Υπουργέ, σε σχέση με τη διαφάνεια και την αξιοπιστία. Στη συγκεκριμένη περίπτωση με τον τρόπο που κινηθήκατε αφήσατε σκιές. Αφήσατε σκιές και νομίζω ότι οφείλετε εδώ να δώσετε μία δημόσια απάντηση. 
     Είναι κακό να βάλουμε τεχνικό σύμβουλο; Σαφέστατα, κύριε Υπουργέ, όχι. Το προβλέπει και ο νόμος. Υπάρχουν, όμως, δύο ζητήματα. Ο νόμος λέει για εξειδικευμένο ή ειδικό έργο. Τουλάχιστον, για να μην αφήνετε σκιές, αυτό δεν μπορούσατε να το προσδιορίσετε; Ότι: «Ναι, θέλουμε να πάρουμε τεχνικό σύμβουλο γι’ αυτό το συγκεκριμένο εξειδικευμένο έργο που θέλει υψηλή τεχνογνωσία και δεν μπορεί να ανταποκριθεί ο Οργανισμός». Γιατί γενικώς και αορίστως; Ακριβώς, κύριε Υπουργέ, για να εξυπηρετήσετε δικούς σας ανθρώπους από το παράθυρο. Είναι μία μόνιμη παθογένεια της Κυβέρνησης, είναι μία παθογένεια, γιατί δεν έχετε την ευθύτητα –και βέβαια αυτό δεν χαρακτηρίζει μόνο εσάς- να βγείτε και να πείτε στον ελληνικό λαό ότι εν πάση περιπτώσει θα υπάρχει μία αξιοκρατία και τα δικά μας τα παιδιά θα μπουν με τις ίδιες διαδικασίες που μπαίνουν συνολικά όλα τα παιδιά του κόσμου.
     Κύριε Υπουργέ, επίσης, απογοητεύετε. Απογοητεύετε τους ανθρώπους που είναι μέσα στη Δημόσια Διοίκηση. Την ίδια στιγμή που τους ζητάτε να αποδώσουν, ταυτόχρονα με τις πρακτικές σας τους απογοητεύετε και τους οδηγείτε ακριβώς στην απάθεια και στην αδιαφορία. Αύριο θα συνεχίζετε να μιλάτε για το «βαθύ κράτος». Μέχρι τώρα λέγατε: «το κράτος του ΠΑΣΟΚ». Ευτυχώς ο κύριος Πρωθυπουργός είπε ότι το κράτος ξεπερνάει τα όρια των κομμάτων και θα πάμε να κτυπήσουμε το «βαθύ κράτος».
     Νομίζω, κύριε Υπουργέ, ότι εδώ δεν λέτε την αλήθεια. Αλλού κοιτάτε και άλλες κατευθύνσεις έχετε στο μυαλό σας.
     Υπάρχουν επίσης, κύριε Υπουργέ, κάποια θέματα στα οποία πρέπει να δώσετε απάντηση. Ποιος θα είναι ο αριθμός των τεχνικών συμβούλων; Ποια ποσά θα διατεθούν και για ποιο χρονικό διάστημα; 
     Επίσης, κύριε Υπουργέ, πρέπει να απαντήσετε συνολικά στο καθολικό αίτημα που υπάρχει σε όλη την Ελλάδα. Εγώ βεβαίως προέρχομαι από ένα νομό που το Υπουργείο Παιδείας έχει υποσχεθεί να κλείσει τις παλιές εκκρεμότητες ειδικά στο θέμα της χρηματοδότησης και για πάνω από ένα χρόνο ο νομάρχης και οι φορείς ζητούν απεγνωσμένα την οικονομική στήριξη για τα σχολεία που έχουν ήδη κατασκευαστεί. Οι εργολάβοι περιμένουν απλήρωτοι, τα παιδιά πραγματικά βιώνουν αυτήν την ανησυχία και εσείς αγνοείτε προκλητικά. Δεν ξέρω εάν έχετε επιλεκτική πολιτική και στη χρηματοδότηση. Συζητείται ευρύτερα αυτό ή τουλάχιστον αυτό εσείς το αναπαράγετε. Το αναπαράγετε σε νομούς που έχετε άλλες πλειοψηφίες. 
     Νομίζω, κύριε Υπουργέ, ότι εάν πραγματικά δεν ξαναγυρίσουμε πίσω να δούμε το ποια Δημόσια Διοίκηση θέλουμε, το πώς θα υπάρχει αξιόπιστη πολιτική και πολιτική που θα μας πηγαίνει ένα βήμα μπροστά, θα υπονομεύουμε το εθνικό συμφέρον και ειδικά σε θέματα παιδείας και στη Δημόσια Διοίκηση. 
     Περιμένω μία απάντηση για την Αχαΐα, όχι για μένα, αλλά για τον Αχαϊκό λαό και για τους φορείς, για τις μεγάλες εκκρεμότητες που έχετε αφήσει εκεί. Ήδη οι εκκρεμότητες έχουν ξεπεράσει τα 5.000.000 ευρώ. Δεν δημοπρατείτε κανένα νέο σχολικό συγκρότημα, δεν απαλλοτριώνετε κανένα οικόπεδο. Θα ήθελα πραγματικά, αγαπητέ Υπουργέ, να μην αφήσετε καμία σκιά ή να απαντηθούν οι όποιες σκιές έχουν μείνει στο θέμα της συγκεκριμένης προκήρυξης. Αυτό το οφείλετε στην ελληνική κοινωνία, ειδικά σε μία περίοδο όπου γενικά το πολιτικό σύστημα συνήθως δέχεται πολλά χτυπήματα.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κατσιφάρα.
     Η κ. Θεοδώρα Τζάκρη έχει το λόγο.
     ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, ο Οργανισμός Σχολικών Κτηρίων συστάθηκε για να συμβάλλει υποστηρικτικά στην ανάπτυξη του εκπαιδευτικού μας συστήματος, αλλά και στη διευκόλυνση των διαδικασιών μάθησης των σύγχρονων σχολείων. 
     Ο Οργανισμός Σχολικών Κτηρίων έχει μελετήσει και έχει κατασκευάσει χιλιάδες σχολικές αίθουσες σε ολόκληρη την Ελλάδα, άλλοτε ως αποκλειστικός κατασκευαστής και άλλοτε ως επιστημονικός σύμβουλος στις Νομαρχιακές Αυτοδιοικήσεις, στην κατασκευή και στη συντήρηση έργων εκπαιδευτικών υποδομών. Γι’ αυτό και είναι ένας συλλογικός επιστημονικός νους και έχει μία τεράστια εμπειρία, προσφορά και κύρος που δεν καταργείται, δεν υποκαθίσταται και δεν τεμαχίζεται. 
     Οι σεισμοί του 99 στην Αθήνα απέδειξαν την επιστημονική και κοινωνική αξία του, καθώς οι μηχανικοί προέλεγξαν την καταλληλότητα επτακοσίων τριάντα επτά σχολικών συγκροτημάτων σε ολόκληρη την Αττική. Το επίτευγμα αυτό του ΟΣΚ οφειλόταν σε ένα μεγάλο ποσοστό στους εκατόν είκοσι διπλωματούχους μηχανικούς που υπηρετούσαν σ’ αυτό. Είναι δε χαρακτηριστικό σε σύγκριση με το 1995 ότι το προσωπικό που υπηρετούσε τότε σ’ αυτό είχε μειωθεί, τουλάχιστον, κατά εκατόν πενήντα περίπου άτομα, ενώ οι ανάγκες και οι υποχρεώσεις του είχαν υπερπολλαπλασιαστεί, εφόσον όλες οι δραστηριότητες εκτελούνταν αποκλειστικά από τον ΟΣΚ. 
     Επί διοικήσεως ΠΑΣΟΚ το λειτουργικό κόστος και κυρίως το σκέλος που αναφέρεται στις αμοιβές προσωπικού υπολειπόταν 2% του γενικού ετήσιου τζίρου, ποσοστό που θα το ζήλευαν και οι πλέον άρτια οργανωμένες ιδιωτικές επιχειρήσεις παροχής υπηρεσιών. Και αυτό οφειλόταν και στο διοικητικό και λειτουργικό εκσυγχρονισμό που συντελέστηκε μετά την μετατροπή του σε ανώνυμη εταιρία, ώστε τα στοιχεία αυτά να τον καθιστούν έναν οργανισμό πρότυπο στα πλαίσια του δημοσίου τομέα της οικονομίας, μία από τις πιο κερδοφόρες μη εισηγμένες στο Χρηματιστήριο δημόσιες επιχειρήσεις και επίσης ένα σοβαρό αντιστάθμισμα στις πολιτικές αποϋλοποίησης της δημόσιας οικονομίας και θεοποίησης της ιδιωτικής οικονομίας και πρωτοβουλίας και του ελεύθερου ανταγωνισμού, αναδεικνύοντας έτσι ακόμη περισσότερο τον κοινωνικό του ρόλο και την κοινωνική του προσφορά. 
     Μολονότι σύμφωνα με την μέχρι πρόσφατα ισχύουσα νομοθεσία την οποία εσείς καταργήσατε με το νέο νόμο Σουφλιά, δηλαδή με το ν. 3316/2005, εάν επρόκειτο για σημαντικά ή τεχνικά πολύπλοκα έργα, ή εξειδικευμένης τεχνολογίας έργα, υπήρχε η δυνατότητα για την ανάθεση καθηκόντων τεχνικού συμβούλου σε ιδιώτη τεχνικό, δυνατότητα για την ύπαρξη της οποίας μας κατακεραυνώνετε αντιπολιτευτικά. Ουδέποτε η παλιά διοίκηση του οργανισμού έκανε χρήση αυτής της δυνατότητας παρά μόνο στους σεισμούς του 1999.
     Και αυτό έγινε όταν επρόκειτο να διεκπεραιώσει τα μεγάλης εθνικής εμβέλειας και σημασίας έργα της αποπεράτωσης των Γενικών Αρχείων του Κράτους και της δομικής αναστήλωσης των κτηρίων της Εθνικής Βιβλιοθήκης. Η ανάθεση αυτή όμως έγινε μόνο για τα συγκεκριμένα έργα που παρουσίαζαν και ιδιαίτερες τεχνικές δυσκολίες μετά από εισήγηση του ΔΣ του ΟΣΚ, σε επώνυμους καθηγητές πανεπιστημιακού κύρους όπως ο κ. Πενέλης, ενώ στην προκήρυξη συμπεριλαμβανόταν και η αμοιβή των τεχνικών συμβούλων που ανήρχετο στο 50% της αμοιβής των μηχανικών σύμφωνα με τις κείμενες διατάξεις. 
     Σήμερα τι επιχειρείται; Με προκήρυξη του ο ΟΣΚ, που κατά κοινή ομολογία στελεχώνεται με πολύ καλό τεχνικό και διοικητικό προσωπικό, που έφερε σε πέρας δύσκολες αποστολές επιδεικνύοντας υπερπροσπάθεια ζηλευτή για το δημόσιο τομέα, ετοιμάζεται να προσλάβει άρον - άρον πριν δημοσιοποιηθεί στο ΦΕΚ και τεθεί σε εφαρμογή ο νέος νόμος Σουφλιά, αδιευκρίνιστο αριθμό τεχνικών συμβούλων χωρίς να αναφέρεται το συγκεκριμένο έργο, για το οποίο αυτοί προσλαμβάνονται ούτε το αντικείμενο της ανάθεσης ούτε χρονική διάρκεια αυτής ούτε και με ποια αμοιβή προσλαμβάνονται οι τεχνικοί σύμβουλοι.
     Αλήθεια, κύριε Υπουργέ, προκύπτει καμιά αναγκαιότητα προς τούτο; Ή μήπως προσλαμβάνετε για να συνδράμετε στο τεράστιο έργο του οργανισμού; Γιατί για ποιο έργο μιλάμε;
     Το 2004 ο ΟΣΚ δημοπράτησε μόλις τριάντα τρία έργα εκ των οποίων τα οκτώ δημοπρατήθηκαν επί διοικήσεως ΠΑΣΟΚ και τα πέντε εξ αυτών ήταν ήσσονος σημασίας, μολονότι η παλαιά διοίκηση σας παρέδωσε με πρωτόκολλο πενήντα έτοιμες μελέτες προς δημοπράτηση. Θυμίζω μόνο για τη σύγκριση των μεγεθών ότι τα τελευταία επτά χρόνια ο ΟΣΚ παρέδωσε οκτακόσια είκοσι εννέα κτιριακά έργα, δηλαδή περίπου εκατό σχολικές μονάδες το χρόνο, δηλαδή ένα κτήριο κάθε δύο περίπου μέρες, ενώ το 2004 δεν απαλλοτριώθηκε ούτε ένα οικόπεδο μολονότι τα τελευταία επτά χρόνια απαλλοτριώθηκαν τριακόσια. Απλά ήλθε η ώρα της άλωσης από τον γαλάζιο κομματικό στρατό στα πλαίσια της χρηστής, σεμνής και ταπεινής διοίκησης που ακολουθείται από τη νέα διακυβέρνηση και της προσπάθειας επανίδρυσης του κομματικού κράτους της Δεξιάς και αυτού του οργανισμού προτύπου στο δημόσιο τομέα, που τόσο αποτελεσματικά συνέβαλε τα προηγούμενα χρόνια στην εξυπηρέτηση του δημοσίου κοινωνικού συμφέροντος με πλαίσια λειτουργίας τους όρους της ιδιωτικοοικονομικής οργάνωσης πάντοτε όμως υπό κρατικό έλεγχο και εποπτεία. 
     Το κομματικό κράτος αποκαλύπτεται για μία ακόμη φορά. Η χιονοστιβάδα των σκανδάλων με δηλώσεις Υπουργών για βόλεμα γαλάζιων παιδιών και κορυφαίους Υπουργούς που διοικούν και τους συνεργάτες τους που βολεύουν κόσμο από το παράθυρο παραβιάζοντας κατάφορα κάθε έννοια νομιμότητας και αξιοκρατίας, δε λέει να λάβει τέλος. Πώς μπορεί όμως ο λαός να ανεχθεί μια Κυβέρνηση που κυβερνά τη χώρα με μοναδικό κριτήριο την κομματική εμπάθεια, το βόλεμα των δικών της παιδιών και τις θεοληψίες ενός συντηρητικού πολιτικού χώρου σε πλήρη αναντιστοιχία με τις απαιτήσεις αυτής της εποχής; 
     Επιχειρείτε όμως και κάτι άλλο: την απαξίωση του καταξιωμένου στελεχικού δυναμικού του ΟΣΚ, ο οποίος το 2002 είχε δείκτη απόδοσης 229% και το 2003 είχε 212%, την αποδυνάμωση του ίδιου του οργανισμού σε τεχνικό επίπεδο για να προσλαμβάνει ιδιώτες τεχνικούς συμβούλους, ενώ είναι γνωστή η δουλειά που έχει κάνει ο ΟΣΚ στον τομέα αυτό μέσω των προγραμματικών συμβάσεων που έκανε με τις νομαρχίες και τους δήμους.
     Πάντως για την απραξία του έργου σας δεν σας φταίει σίγουρα το προσωπικό. Χαρακτηριστικό παράδειγμα η Θεσσαλονίκη όπου τους τελευταίους μήνες, σύμφωνα με τις δηλώσεις του αρμοδίου νομάρχη, που πολύ καλά γνωρίζετε ότι δεν είναι φίλος προσκείμενος προς την παράταξή μου, μπήκε φρένο στο πρόγραμμα σχολικής στέγης λόγω της ελλιπούς χρηματοδότησης εφόσον το 95%-98% των εργολάβων έχουν διακόψει τις εργασίες τους σε εξακόσιες τριάντα τέσσερις κύριες αίθουσες διδασκαλίας και εκατόν εξήντα ειδικές αίθουσες που βρίσκονται στη φάση της ολοκλήρωσης και αφορούν εκατόν εικοσιτρία σχολικά συγκροτήματα της πόλης, τα οποία θα είχαν ολοκληρωθεί εάν υπήρχε επαρκής χρηματοδότηση, παρά το γεγονός ότι υπήρξε δέσμευση από την πλευρά της κυρίας Υπουργού για τη χορήγηση ποσού ύψους 6.000.000 ευρώ για την κάλυψη άμεσων αναγκών.
     ΠΡΟΕΔΡΕΥΩΝ ( Σωτήρης Χατζηγάκης): Κυρία Τζάκρη, θα πάρετε και τη δευτερολογία σας; 
     ΘΕΟΔΩΡΑ ΤΖΑΚΡΗ: Μάλιστα.
     Περαιτέρω η νέα εφαρμογή του προγράμματος για την αντικατάσταση του αμιάντου λόγω έλλειψης χρηματοδότησης προκάλεσε ακόμη και την παρέμβαση του εισαγγελέα σε σχολή της Θεσσαλονίκης όταν διακόσιοι μαθητές δημοτικού σχολείου απομακρύνθηκαν από κτήριο το οποίο έχει κατασκευαστεί με στοιχεία αμιάντου για να μεταφερθούν σε άλλο κτίσμα. Και αυτό όμως ήταν κατασκευασμένο από αμίαντο.
     Οι πραγματικές προθέσεις της Κυβέρνησης απέναντι στο δημόσιο χαρακτήρα της παιδείας αποκαλύφθηκαν με τη μείωση της χρηματοδότησης των κονδυλίων για την παιδεία στον πρώτο κιόλας προϋπολογισμό που καταθέσατε φέτος κατά 7% σε απόλυτους αριθμούς, ενώ προεκλογικά υποσχόταν αύξηση από το 3,6% στο 5% του ΑΕΠ. 
     Ενώ στο Νομό Πέλλας, για παράδειγμα, κύριε Υπουργέ, την τελευταία τετραετία 2000-2004 με τις κυβερνήσεις του ΠΑΣΟΚ αποπερατώθηκαν κύριες και δευτερεύουσες αίθουσες διδασκαλίας συνολικού προϋπολογισμού 2,8 δισεκατομμυρίων δραχμών, το 2004 η Νομαρχιακή Αυτοδιοίκηση Πέλλας έχει επιχορηγηθεί με το ποσό των 600.000 ευρώ μόνο για οικόπεδα, μελέτες και κατασκευές σχολικών κτηρίων από το πρόγραμμα δημοσίων επενδύσεων του Υπουργείου Παιδείας.
     Και αυτό όταν το πρόγραμμα δημοσίων επενδύσεων του Υπουργείου Παιδείας για την επίλυση του προβλήματος της σχολικής στέγης στο Νομό Πέλλας ξεπερνά τα 100.000.000 ευρώ. Φοβάμαι πως με αυτά τα δεδομένα μάταια θα περιμένουμε στην Πέλλα την ανέγερση του 6ου Δημοτικού Σχολείου Γιαννιτσών που λειτουργεί ακόμα με διπλοβάρδια, του 3ου ενιαίου Λυκείου Γιαννιτσών, του μουσικού σχολείου –Γυμνασίου - Λυκείου Γιαννιτσών, του 10ου Δημοτικού Σχολείου, οκτώ νηπιαγωγείων στα  Γιαννιτσά τα οποία σήμερα στεγάζονται σε καταστήματα και επτά νηπιαγωγείων στην ‘Έδεσσα για τον ίδιο λόγο, αλλά και την αντικατάσταση των υλικών αμιάντου από δεκατέσσερα σχολεία της Πέλλας στα οποία βρέθηκε σύμφωνα με τη μελέτη σας. 
     Με αυτά τα δεδομένα θα έλεγα, κύριε Υπουργέ, να αφήσετε τον ΟΣΚ να συνεχίσει εκ των ενόντων το πολύ σοβαρό έργο που επιτελεί στην προσπάθειά του για την ανάπτυξη του εκπαιδευτικού μας συστήματος και για τη διευκόλυνση της διαδικασίας μάθησης στο σύγχρονο σχολείο. Να αποσύρετε αυτήν την προκήρυξη που δεν εξυπηρετεί το δημόσιο κοινωνικό συμφέρον, αλλά τα συμφέροντα λίγων συγκεκριμένων ανθρώπων της παράταξής σας. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
     ΓΕΩΡΓΙΟΣ ΚΑΛΟΣ  ( Υφυπουργός Εθνικής Παιδείας και Θρησκευμάτων): Η αποψινή ανάπτυξη της επίκαιρης επερώτησης των συναδέλφων του ΠΑΣΟΚ αποδεικνύει από μόνη της με την ισχνότητα των επιχειρημάτων και με τη γενικόλογη αναφορά σε κρίσεις περί γαλάζιου κράτους ότι  μόνο με αυτά τα στοιχεία δεν μπορεί κανείς να πείσει στον κοινοβουλευτικό έλεγχο ότι βρήκε και καταγγέλλει αξιόποινες πράξεις. 
     Ακούσαμε πάρα πολλά. Ο εισηγητής είναι νέος συνάδελφος και δεν τον παρεξηγώ. Χρησιμοποίησε τους υψηλότερους δυνατούς τόνους, χωρίς να σκέπτεται ότι μιλάμε για θέματα εκπαίδευσης και ότι καλό θα ήταν να βρούμε την αλήθεια, χρησιμοποιώντας πολύ χαμηλότερους τόνους. Εγώ δεν θα πω ότι στο σπίτι του κρεμασμένου δεν μιλάνε για σκοινί. Δεν θέλω καν τη λογική του συμψηφισμού. Μιλήσατε όμως για μανδύα απόκρυψης ανομημάτων –άκουσον, άκουσον- ότι κάθε έννοια δικαίου μπαίνει στο περιθώριο, για βούρκο διαφθοράς για τα γαλάζια παιδιά. ‘Όλα αυτά δείχνουν ότι χρησιμοποιήσατε υψηλούς τόνους για να καλύψετε τα ισχνά σας επιχειρήματα. 
     Δεν μπορεί να ευσταθεί το επιχείρημα ότι γύρω από μια προκήρυξη στήνεται, τάχα, ένα «μαγαζί» για τα γαλάζια παιδιά.  Πώς από τη μία μεριά εννοείτε ότι γίνεται αυτό από τον ΟΣΚ υπέρ των γαλάζιων παιδιών και από την άλλη ομολογείτε –μπορούμε να το δούμε στα πρακτικά- ότι πάρα πολλοί που ανήκουν στο δικό μας χώρο και εργάζονται στον ΟΣΚ έρχονται στα γραφεία σας και σας λένε να κάνετε κάτι για να σώσετε τον ΟΣΚ; Αν, λοιπόν, ο ΟΣΚ δουλεύει για τα γαλάζια παιδιά, πώς τα γαλάζια παιδιά έρχονται στα γραφεία των πράσινων;
     ΧΡΗΣΤΟΣ ΑΗΔΟΝΗΣ: Δεν καταλάβατε. 
     ΓΕΩΡΓΙΟΣ ΚΑΛΟΣ ( Υφυπουργός Εθνικής Παιδείας και Θρησκευμάτων): Το κατάλαβα πάρα πολύ καλά. Ποιοί ήλθαν από τον ΟΣΚ που δεν ανήκουν στη δική σας παράταξη για να σας καταγγείλουν ότι ο ΟΣΚ κάνει κομματική πολιτική; Αν όντως ενδιαφέρεστε για την αλήθεια, να ρίξουμε τους τόνους και να δούμε τα πράγματα στη σωστή τους διάσταση. Λέτε ότι σας πληροφόρησαν  για όλους αυτούς τους συμβούλους που ο ΟΣΚ πήρε μ’ αυτήν την προκήρυξη που οφθαλμοφανέστατα, δεν ισχύει πλέον, λόγω της αλλαγής του νόμου και της αλλαγής του θεσμικού πλαισίου. Καλώς κάναμε που αλλάξαμε το νόμο και καλώς ισχύει το νέο καθεστώς. 
     Θα σας πω τι κάνατε εσείς μετά από το παλιό καθεστώς για να δείτε ποιες είναι οι ανάγκες που οδήγησαν τον ΟΣΚ να προσλάβει με το προηγούμενο θεσμικό καθεστώς αυτούς τους απαραίτητους πέντε συμβούλους. Μη μου πείτε, λοιπόν, ότι ευσταθεί το επιχείρημα ότι πληροφορηθήκατε πως για πέντε συμβούλους άλλαξε δομή ένας ολόκληρος όροφος γραφείων έτσι ώστε να χωρέσουν αυτοί οι πέντε.  Με τέτοιες πληροφορίες δεν υπάρχει σοβαρότητα επιχειρημάτων ή τουλάχιστον δεν μπορεί να συγκαλυφθεί η πενία των επιχειρημάτων. 
     Πάμε, λοιπόν, να δούμε κανονικά, και με βάση τα δεδομένα τα αριθμητικά και τις ημερομηνίες, τι έγινε. 
     Κυρίες και κύριοι συνάδελφοι, ο ΟΣΚ έκανε την προκήρυξη για την πρόσληψη τεχνικών συμβούλων προκειμένου –επειδή ρωτάτε γιατί τους πήρε- να συνδράμουν τον οργανισμό στη μελέτη των ειδικευμένων έργων, όπως είναι οι παλαιώσεις των διατηρητέων κτηρίων –μιλώ για τον καθηγητή του πανεπιστημίου, τον έναν από τους πέντε επερωτώντες- όπως και τις αναπαλαιώσεις για ειδικά και πολύπλοκα κτήρια, αλλά κυρίως –σημειώστε το παρακαλώ- για την απομάκρυνση του αμιάντου από τα σχολεία, αυτού του δολοφονικού για την υγεία των παιδιών μας υλικού, για τον οποίον εσείς δεν κάνατε τίποτε. Δεν αφήσατε καθόλου know how, δεν αφήσατε τίποτα στα συρτάρια σας για να βοηθηθεί η νέα διοίκηση του ΟΣΚ. Προφανώς, όπως αποδεικνύεται από τα μεγέθη, με ένα 1.000.000 ευρώ δεν μπορέσατε να πείσετε κανέναν ότι επρόκειτο να απομακρύνετε απ’ όλα αυτά τα σχολεία, που ορθώς είπατε μόνοι σας ότι το καταγγέλλουν σήμερα -η τελευταία εκ των εισηγητών σας το είπε- την ανάγκη να απομακρυνθεί ο αμίαντος απ’ αυτά. 
     Έπειτα και κάτι άλλο, το οποίο είναι πολύ σημαντικό. Όταν εμείς ήμασταν στα έδρανα της αντιπολιτεύσεως και ασκούσαμε κριτική και κοινοβουλευτικό έλεγχο στον τότε Υπουργό, ο τότε διευθύνων σύμβουλος, κ. Μπαλτάς, μας έλεγε «θα χρειαστούν πάρα πολλά λεφτά που δεν τα διαθέτουμε και επίσης δεν έχουμε το know how». Και δεν το έλεγε στον Υπουργό, για να το πει εδώ, το έλεγε και στις τηλεοπτικές μας αναμετρήσεις. Μιλώ για το μεγάλο θέμα του ελέγχου της στατικότητας όλων των σχολείων, αφού βρισκόμασταν και σε σεισμογενή περίοδο, αλλά και επειδή πάρα πολλές περιοχές της χώρας είναι ιδιαίτερα ευαίσθητες στους σεισμούς και πρέπει να ελεγχθούν όλα τα σχολεία. Πρόκειται για  ένα έργο άξιο, για το οποίο μπορεί να επαίρεται η σημερινή διοίκηση του ΟΣΚ και η σημερινή πολιτική ηγεσία ότι και τα χρήματα διέθεσε και τους συμβούλους ζήτησε για να μπορεί να το κάνει έργο, εφόσον ήδη το έχει ξεκινήσει και θα σας πω τι έχει κάνει. 
     Να δούμε τώρα και το καθαρά τυπικό μέρος. Η προκήρυξη έγινε σύμφωνα με το ν. 1418/84, άρθρο 6, παράγραφος 5, αλλά και σε συνδυασμό με τον ν. 3027/02, άρθρο 2, παράγραφος 7, εδάφιο γγ΄. Μπορείτε να τα έχετε μπροστά σας και να τα δείτε. 
     Η διαδικασία αυτή γιατί επελέγη; Το ρωτήσατε και θα σας απαντήσω. Επελέγη προκειμένου να καταρτιστεί κατάλογος τεχνικών συμβούλων για την ανάληψη έργων από τον ΟΣΚ με διαφάνεια και όχι με απευθείας διαπραγμάτευση, μία μέθοδο την οποία δεν ευλογούσε το νέο διοικητικό συμβούλιο της ΟΣΚ ΑΕ. Τονίζουμε ότι η κείμενη νομοθεσία επέτρεπε την πρόσληψη τεχνικών συμβούλων, χωρίς διαδικασία προκήρυξης, μέχρι του ποσού των 200.000 ECU. Έτσι αναφερόταν σε εκείνο το νόμο. Πού είναι η αδιαφάνεια; Προκήρυξη και αδιαφάνεια, κύριε εισηγητά, πώς γίνονται, πώς δικαιολογούνται; Παρακαλώ να μου απαντήσετε στη δευτερολογία σας.
     Στο σημείο αυτό πρέπει να σας πω ότι η προηγούμενη διοίκηση από το 2003 μέχρι τις 7.3.2004 –ημερομηνία παραδόσεως της εξουσίας, ημερομηνία δηλαδή που σας κατεδίκασε ο ελληνικός λαός για το πράσινο κράτος, που είχατε στήσει επί τόσα χρόνια - είχε συνάψει είτε για τεχνικούς συμβούλους είτε και για παροχή υπηρεσιών έργου εβδομήντα μία συμβάσεις! Αυτό πρέπει να δείτε, γι’ αυτό πρέπει να κάνετε τη σύγκριση, ώστε να δείτε ποια είναι τα στοιχεία εκείνα που σας επιτρέπουν να μιλάτε για σκάνδαλα και για αδιαφάνεια. Εβδομήντα μία συμβάσεις κάνατε μέσα σε δέκα μήνες, προϋπολογισμού 2.074.840 ευρώ, ενώ η νέα διοίκηση με το αντίστοιχο καθεστώς των τεχνικών συμβούλων, των οποίων δεν αναφέρατε τον αριθμό, ενώ τον ξέρατε, αλλά ρωτάτε για να δημιουργήσετε εδώ μία αίσθηση μεγάλης στρατιάς, από 8.3.2004 μέχρι και 31.12.2004 υπέγραψε σαράντα μία συμβάσεις ύψους 757.234 ευρώ. Αυτή είναι η σύγκριση. 
     Βέβαια σήμερα με το νόμο για τις μελέτες η δυνατότητα για τους τεχνικούς συμβούλους δεν υφίσταται. Άλλαξε το θεσμικό πλαίσιο, άλλαξαν τα πράγματα. Ισχύει ο νόμος Σουφλιά. Έχετε δίκιο ότι με το ν.3316 έχουμε ένα νέο θεσμικό καθεστώς. Πώς εσείς ζητάτε να σας πούμε ρητά και να δηλώσουμε ότι δεν έχει ισχύ η προκήρυξη, αφού το θεσμικό πλαίσιο είναι τελείως διαφορετικό και δεν επιτρέπει πλέον, δίνει άλλες διεξόδους στον Οργανισμό Σχολικών Κτηρίων, δίνει άλλες διεξόδους στη νέα διοίκηση, αλλά βάζει τέρμα στο ισχύον καθεστώς για το οποίο κι εσείς είχατε δουλέψει και σας μίλησα για τα πεπραγμένα σας.
     Αναφέρετε στην ερώτησή σας ότι παραγκωνίζεται το επιστημονικό προσωπικό της ΟΣΚ ΑΕ και προσβάλλεται το κύρος του. Η αλήθεια όμως είναι τελείως αντίθετη. 
     Θα ήθελα και εδώ να δούμε κατάματα τους αριθμούς και με βάση τους αριθμούς να ελέγξουμε την αλήθεια και όχι με πληροφορίες. Στο τμήμα μελετών του ΟΣΚ υπηρετούσαν στις 7 Μαρτίου, όταν ανέλαβε η νέα Κυβέρνηση, η Κυβέρνηση Καραμανλή, είκοσι εννέα μηχανικοί. Η νέα διοίκηση αύξησε τους μηχανικούς κατά 40% χωρίς να κάνει προσλήψεις από εσωτερική ανακατανομή του ίδιου του προσωπικού που παρέλαβε. Δηλαδή πήρε από τα υπόλοιπα τμήματα μηχανικούς και τους έδωσε στο τμήμα μελετών. Ήδη σήμερα εκπονούν μελέτες στον ΟΣΚ σαράντα μηχανικοί αντί των είκοσι εννέα. Συγχρόνως αναβάθμισε το τμήμα μελετών σε διεύθυνση μελετών. Πού είναι, λοιπόν, η συρρίκνωση; Πού είναι, λοιπόν, η εγκατάλειψη; Πού είναι η υποβάθμιση για την οποία μιλάτε; 
     ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Να σας απαντήσουμε, κύριε Υπουργέ.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αφήστε, κυρία Σχοιναράκη, σας παρακαλώ! Είστε παλαιά κοινοβουλευτικός. Εγώ ρητορικά κάνω τα ερωτήματα, σας θέτω τη δική μας απάντηση υπ’ όψιν και εσείς θα μου απαντήσετε. Δεν είναι ανάγκη να με διακόπτετε. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, σεβαστείτε τον ομιλητή. 
     ΓΕΩΡΓΙΟΣ ΚΑΛΟΣ  ( Υφυπουργός Εθνικής Παιδείας και Θρησκευμάτων): Αναφέρει η επερώτησή σας ότι το επιχειρησιακό πρόγραμμα 2003-2007 της προηγούμενης διοίκησης προέβλεπε 230.000.000 ευρώ ετήσια απορρόφηση και ότι οι απορροφήσεις –το είπαν και άλλοι πλην του εισηγητού συνάδελφοι- έχουν πέσει στο χαμηλότερο επίπεδο των τελευταίων ετών. 
     Για να δούμε τους αριθμούς, για να δούμε την αλήθεια που είναι αδιάψευστη. Η απορρόφηση το 2004 έφτασε τα 225.777.252 ευρώ παρ’ ότι η αλλαγή της διοίκησης δημιούργησε ένα κενό τουλάχιστον δύο μηνών. Αυτό τα λέει όλα για τη δράση της ΟΣΚ ΑΕ στο 2004 και για να καταρριφθεί  ο μύθος με τον οποίο προσπαθείτε να στολίσετε το σύνολο των επιχειρημάτων σας. 
     Άλλωστε, για να δούμε τι κάνατε εσείς τα τρία τελευταία χρόνια για να συγκρίνουμε αυτά τα 225.777.252 ευρώ με τις απορροφήσεις τις δικές σας. Ήταν 199,207 εκατομμύρια ευρώ τη μια χρονιά, 229,459 εκατομμύρια ευρώ την άλλη και την τρίτη 240,656 εκατομμύρια ευρώ. Πού είναι λοιπόν; Στο ίδιο επίπεδο είναι τα 225,771 εκατομμύρια ευρώ! Άρα και αυτό το επιχείρημά σας είναι σαθρό. Και αυτή η πληροφόρησή σας είναι λάθος. 
     Να δούμε τι γίνεται αυτήν τη στιγμή στην ΟΣΚ ΑΕ. Είναι σε φάση κατασκευής σύμφωνα με τον προγραμματισμό της διακόσια είκοσι ένα μικρά και μεγάλα σχολικά κτήρια, μονάδες ολοκληρωμένες. Είναι σε φάση μελέτης εκατόν ογδόντα τρία νέα σχολεία και είναι σε διαδικασία απόκτησης εκατόν ενενήντα έξι οικόπεδα. Αυτά τα οικόπεδα, μικρά ή μεγάλα, πολύτιμα όμως για τη σχολική στέγη, θα αποκτηθούν. Πόσο θέλετε να βάλουμε; Σε ένα, σε δύο χρόνια θα αποκτηθούν διακόσια περίπου οικόπεδα. Και εσείς έρχεστε και επαίρεστε για τα επτά χρόνια με τα τριακόσια οικόπεδα; Και θα σας πω στη δευτερολογία μου, επειδή τολμήσατε να χρησιμοποιήσετε τέτοιες συγκρίσεις για να τις ακούσει ο ελληνικός λαός από του Βήματος της Βουλής, ότι φθάσαμε στο σημείο να τρέχουμε για να προλάβουμε και να πληρώνουμε πενταπλάσια και δεκαπλάσια ποσά για να σώσουμε οικόπεδα από αυτά τα τριακόσια που γρήγορα εσείς, επί επτά έτη, κατορθώσατε να δεσμεύσετε! 
     Συνεχίζω με τον αμίαντο. Επειδή είπα ότι για τον αμίαντο και για τον έλεγχο της στατικότητας των σχολικών κτηρίων δεν είχατε κάνει τίποτα απολύτως και μάλιστα χρησιμοποιούσατε και επιχειρήματα του τύπου «δεν έχουμε λεφτά» ή «δεν έχουμε γνώση του αντικειμένου», χρειάζεται ένα μεγάλο χρονικό διάστημα και ένα τεράστιο ύψος δαπανών για να μπορέσουμε να παρέμβουμε. Θα σας πω εγώ για να ακουστεί από του Βήματος της Βουλής τι έκανε η νέα διοίκηση του ΟΣΚ και αν αυτό είναι έναν έργο που έπρεπε να γίνει και αν αυτό χρειαζόταν ένα ή δύο συμβούλους για να το βοηθήσουν να γίνει. 
     Απομάκρυνση του αμιάντου. Υλοποιείται αυτήν τη στιγμή το πρόγραμμα στα σχολεία για την απομάκρυνση και έχουμε τα εξής δεδομένα: Απομακρύνονται σαράντα τέσσερα σχολεία από αμίαντο, καταργούνται δηλαδή σε επτά νομούς της χώρας και στις θέσεις τους τοποθετούνται νέες σύγχρονες σχολικές μονάδες χωρίς αμίαντο. Γιατί τα σαράντα τέσσερα είχαν καθολική χρήση αμιάντου και έπρεπε να καταργηθούν. Σαράντα τέσσερις σχολικές μονάδες είχαμε το θάρρος να τις αποσύρουμε, να τις καταργήσουμε και να τις αντικαταστήσουμε με καινούργιες. ‘Όχι απλώς να βγάλουμε τις πλάκες αμιάντου, να τις καταργήσουμε.
     Συνεχίζω. Χρηματοδοτούνται διακόσια τριάντα επτά σχολεία σε τριάντα δύο νομούς για την άμεση αντικατάσταση των στοιχείων αμιάντου που υπάρχουν. Το πρόγραμμα έχει ξεκινήσει και μπορείτε να συναντήσετε πολλούς νομάρχες οι οποίοι, με τις οδηγίες των συμβούλων του ΟΣΚ και των σαράντα μηχανικών που σας προείπα, κάνουν αυτό το έργο. Απομακρύνουν, υπό τους όρους απόλυτης προσοχής που έχει θέσει το ΥΠΕΧΩΔΕ, αλλά και η Ευρωπαϊκή Ένωση και βγάζουν εκτός της χώρας, αποσύρουν πλάκες αμιάντου. 
     Το πρόγραμμα των ως άνω διακοσίων εβδομήντα ένα σχολείων, το κόστος δηλαδή για την απομάκρυνση, ανέρχεται σε 25.000.000 ευρώ. Και ξέρετε κυρίες και κύριοι συνάδελφοι; Αυτά τα 25.000.000 ευρώ δεν τα ζητήσαμε από κάποιο άλλο Υπουργείο, από κάποιους άλλους κωδικούς, από κάποια άλλα ταμεία. Τα έβαλε το Υπουργείο Παιδείας γιατί πιστεύει, μαζί με τη διοίκηση του ΟΣΚ, ότι αυτό είναι έργο πολύ σημαντικό. Και φθάσαμε στο σημείο να τα ζητήσουμε τώρα από το Υπουργείο Εθνικής Οικονομίας για να έρθουν και αυτά τα χρήματα να προστεθούν στο ταμείο που σε λίγες μέρες θα το μοιράσουμε στους νομούς όλης της χώρας για την απόκτηση της νέας σχολικής στέγης, με βάση τις πραγματικές και όχι ονομαστικές ανάγκες, αλλά και με βάση την προϊστορία του κάθε νομού.
     Το πρόγραμμα αυτό ελέγχεται από το Κέντρο «Δημόκριτος» και κάθε τόσο, για κάθε σύνολο σχολείων που υλοποιείται, θα δίνουμε στη δημοσιότητα και τα αντίστοιχα στοιχεία. Παράλληλα έχουν υποβληθεί, όσο διήρκεσε η διαδικασία που σας είπα, αιτήματα από πεντακόσια δέκα έξι σχολεία επιπλέον για να εξεταστούν, αν διαθέτουν ή όχι στοιχεία αμιάντου. ‘Ηδη έχουν ξεκινήσει οι απαιτούμενες αυτοψίες και οι έλεγχοι και σ’ αυτά τα σχολεία.
     Πάμε στο άλλο πολύ σημαντικό έργο που επιτελεί ο ΟΣΚ, τον προσεισμικό έλεγχο των σχολείων. Μπορείτε να πείτε ότι είναι περιττός; Μπορείτε να πείτε ότι δεν χρειάζεται; Έχει ξεκινήσει ήδη σε τρεις χιλιάδες τριακόσια είκοσι τέσσερα σχολεία της χώρας και σε τριάντα επτά νομούς αυτός ο έλεγχος. 
     Αναλυτικότερα οι έλεγχοι γίνονται με ευθύνη των πέντε πολυτεχνείων της χώρας των αντιστοίχων πολυτεχνικών σχολών και των αντιστοίχων τμημάτων τους. Τα σχολεία που ελέγχονται έχουν κατασκευαστεί προ του 1959 επειδή τότε δεν υπήρχε αντισεισμικός κανονισμός. Το έργο αυτό θα ολοκληρωθεί το Μάρτιο του 2006. Μέχρι σήμερα έχουν ελεγχθεί περίπου οκτακόσια σχολεία. Λέω το λιγότερο και όχι το περισσότερο. Στη συνέχεια, ο έλεγχος θα συνεχιστεί στα υπόλοιπα προ του 1959 σχολεία –είναι ακόμη δύο χιλιάδες σχολεία- και ακολούθως θα περάσουμε στα σχολεία που κατασκευάστηκαν από το 1959 έως το 1985, για τα οποία είχαμε τον μέχρι πρότινος ισχύοντα πρώτο κανονισμό αντισεισμικότητας. Το έργο το επιβλέπει, όπως σας είπα, ειδική επιτροπή που αποτελείται από εκπροσώπους των πέντε πολυτεχνικών σχολών. Μετέχει ο Οργανισμός Αντισεισμικής Προστασίας μετέχει και το Τεχνικό Επιμελητήριο Ελλάδος. 
     Μια και έχω χρόνο θα ήθελα να σας πω, λοιπόν, λίγα από τα πεπραγμένα του ΟΣΚ, για να τα ακούσετε κι αυτά επειδή κινδυνολογήσατε σε τέτοιο σημείο, ώστε να μην παραδεχθείτε ότι έγινε τίποτα εδώ στην Αττική. Και να σας απαντήσω, όσον αφορά τα αυτοκίνητα με τα οποία προσπαθήσατε να δημιουργήσετε κάποια τέλος πάντων εντύπωση σ’ αυτήν την Αίθουσα, ότι τα τρία αυτοκίνητα που διαθέτει για το προσωπικό του, για τη διοίκησή του, για τους συμβούλους του ο ΟΣΚ είναι ένα Citroen, ένα Opel και ένα παλιό αυτοκίνητο προ σαρανταετίας αγορασθέν, το οποίο και αντικαταστάθηκε με ένα Passat. Αυτό είναι το αυτοκίνητο για το οποίο μιλήσατε, κύριε εισηγητά, ή κάποιος άλλος.
     Για να δούμε, λοιπόν, ποια είναι τα κρίσιμα έργα και τα σχολεία που καθυστερούσαν επί των ημερών σας, ειδικά την τελευταία χρονιά, και στα οποία δόθηκε προτεραιότητα και για τα οποία έδωσε λύσεις ο Οργανισμός Σχολικών Κτηρίων. 
     Τα πειραματικά σχολεία της Πλάκας λειτουργούσαν σε υπόγειες τάξεις επί της οδού Ιππίτου. Ξεκίνησαν ήδη οι εργασίες για την αποκατάσταση των υπαρχόντων κτηρίων επί της οδού Αδριανού και σε λίγους μήνες θα λειτουργήσουν τα σχολεία σε αναβαθμισμένα κτήρια. Έχουμε δώσει την υπόσχεση ότι θα κάνουμε το παν για να παραδοθούν με την έναρξη του νέου σχολικού έτους. 
     Στη Θερμίδα καθυστερούσε το θέμα επί τέσσερα χρόνια. Τέσσερα ολόκληρα χρόνια και η δική σας διοίκηση του ΟΣΚ δεν μπορούσε να δώσει λύση. Έρχεται αυτή η διοίκηση, την οποία κατηγορήσατε σήμερα και ξεκίνησε την απομάκρυνση των τοξικών μπαζών και αποβλήτων που υπάρχουν και σύντομα εκεί θα γίνει η κατασκευή του προβλεπόμενου 22ου Γυμνασίου. 
     Όσον αφορά στο διατηρητέο της Αχαρνών, στη γωνία με την οδό Χέυδεν, ολοκληρώνεται η μελέτη για τη στέγαση του 2ου Λυκείου. 
     Όσον αφορά στο διατηρητέο Φερρών - Φυλής και Αλεξάνδρου Σβώλου, ολοκληρώνεται η μελέτη για το εικαστικό κέντρο της περιοχής. 
     Όσον αφορά στα κτήρια του Μαρασλείου, ολοκληρώνονται οι μελέτες που προβλέπουν νέα κτήρια και νέους αθλητικούς χώρους -αφού μάλιστα έγινε και ιδιαίτερη νομοθετική ρύθμιση- σε συνεργασία με το Πανεπιστήμιο Αθηνών, ώστε να δώσουμε στην περιοχή το σχολείο που ζητά και το οποίο τώρα στεγάζεται σε μία προσωρινή λύση. 
     Όσον αφορά στο Ράλλειο Σχολείο του Πειραιά, θα έλεγα ότι πρόκειται για ένα πρόβλημα απέναντι στο οποίο θα μου επιτρέψετε να είμαι ιδιαίτερα ευαίσθητος. Ανατέθηκε ήδη από τον ΟΣΚ στο Δήμο Πειραιά η άμεση μελέτη και οριστική κατασκευή του σχολείου σε μεγάλο οικόπεδο, το οποίο δεσμεύτηκε υπέρ αυτού του ιστορικού σχολείου. 
     Όσον αφορά στο ΤΕΕ Αλίμου, θα έλεγα ότι προχωράει η κατασκευή που θα γίνει, είτε σε χώρο του υφιστάμενου κτηρίου, είτε σε άλλο οικόπεδο ιδιοκτησίας του ΟΣΚ. Μάλιστα, έχει δοθεί περιθώριο δύο μηνών στο Δήμαρχο Αλίμου να μας παραχωρήσει το οικόπεδο για την πρώτη λύση. Αν δεν γίνει αυτό, τότε θα προχωρήσουμε άμεσα στη δεύτερη λύση, από τα αντίστοιχα οικόπεδα που διαθέτει ο ΟΣΚ. 
     Ας πάμε στις μελέτες και στις επιβλέψεις. Στα περιφερειακά πανεπιστήμια δίνεται η απάντηση για το αν χρειαζόμαστε ή όχι σύμβουλο τεχνικό ειδικά γι’ αυτά. Στις πόλεις Τρίπολη, Σπάρτη, Καλαμάτα, Ναύπλιο, Λαμία ο ΟΣΚ έχει αναλάβει την ευθύνη των μελετών και των επιβλέψεων των νέων κτηριακών εγκαταστάσεων των πανεπιστημίων. 
     Όσον αφορά τα Λουτρά Παλατζιάν στο Κερατσίνι, αναβαθμίζονται -αν υπάρχει εδώ Βουλευτής της Β΄ Πειραιώς, θα ξέρει- και θα κατασκευαστεί εκεί το 1ο Σχολείο Γλυπτικής σε όλη τη χώρα, έτσι όπως το ζήτησαν οι αρμόδιοι παράγοντες. 
     Στη Βότρυς προχωράει η μελέτη και στη συνέχεια η κατασκευή του 9ου ΤΕΕ. 
     Στο Θησείο στην Ψαρομιλίγγου, αξιοποιήθηκαν τα τρία διατηρητέα. Το αναφέρω για το 49ο Δημοτικό Σχολείο. 
     Στο διατηρητέο στην Κυψέλη στην Κοδρικτώνος 5, θα στεγαστεί το 150ο Δημοτικό Σχολείο Αθηνών. 
     Και στον Πειραιά, το διατηρητέο μεταξύ Ευαγγελίστριας και Τζαβέλα –στη συμβολή των δύο οδών- αναβαθμίζεται για να στεγάσει το 29ο Δημοτικό Σχολείο Πειραιά με γοργούς ρυθμούς, ώστε να προλάβουμε το εκπαιδευτικό έτος που θα ξεκινήσει σε λίγους μήνες. 
     Αυτά και μόνο αυτά, κύριοι, για να έρθω να απαντήσω, τουλάχιστον πρωτολογικά, σε όσα ισχυριστήκατε. Τα έργα μιλούν από μόνα τους. Οι αριθμοί μιλούν από μόνοι τους. 
     Μπορείτε να πείτε οτιδήποτε άλλο και στη δευτερολογία μου θα σας απαντήσω για το πώς αποκτήθηκαν πολλά οικόπεδα και για το πώς χάθηκαν ευκαιρίες για άλλα οικόπεδα. 
     Εγώ θα ήθελα να πω ότι επειδή στην παιδεία είναι καλό να υπάρχει και ουσιαστικό συναινετικό κλίμα και κριτική έτσι όπως τη δεχόμαστε, αλλά αυτή να είναι θεμελιωμένη σε επιχειρήματα, ας πούμε τα επιχείρημα με τους αριθμούς για να συνεννοηθούμε και ας αφήσουμε στην πάντα τα «γαλάζια» παιδιά. Σ’ εκείνους που μέχρι χθες και επί είκοσι χρόνια λειτούργησαν στη λογική των «πράσινων» παιδιών, θα έπρεπε τουλάχιστον να υπάρχει περισσότερη αιδώς. 
     Σας ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
     Κυρίες και κύριοι συνάδελφοι, οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Ανάπτυξης κατέθεσαν σχέδιο νόμου: «Διασφάλιση της ποιότητας στην Ανωτάτη Εκπαίδευση, Σύστημα Μεταφοράς και Συσσώρευσης Πιστωτικών Μονάδων-Παράρτημα Διπλώματος». 
     Παραπέμπεται στην αρμόδια Διαρκή Επιτροπή. 
     Επίσης, κυρίες και κύριοι συνάδελφοι, ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο τον Βουλευτή κ. Αθανάσιο Λεβέντη κατά τη σημερινή συζήτηση της επερώτησης αρμοδιότητας του Υπουργείου Εθνικής Παιδείας και Θρησκευμάτων, σχετικά με τα θέματα του Οργανισμού Σχολικών Κτηρίων. 
     Το λόγο τώρα έχει ο Κοινοβουλευτικός Εκπρόσωπος του ΠΑΣΟΚ κ. Ανδρέας Λοβέρδος. 
     Ορίστε, κύριε Λοβέρδο. 
     ΑΝΔΡΕΑΣ ΛΟΒΕΡΔΟΣ: Με την άδειά σας, κύριε Πρόεδρε, μια μέρα μόλις μετά το δημοψήφισμα στη Γαλλία, θα μου επιτρέψετε να κάνω μια πολύ λακωνική επισήμανση. 
     Κυρίες και κύριοι Βουλευτές, ως γνωστόν στις σελίδες του Συντάγματος της Ευρώπης –όχι στις διατάξεις του κυρίως σώματός του, αλλά στις δηλώσεις στο τέλος- υπάρχει η δήλωση της Συνέλευσης που το προέβλεψε και το θέσπισε: Ότι αν αυτό κυρωθεί από τα 4/5 των κρατών-μελών της Ένωσης και κάποιο ή κάποια από τα μέλη της Ένωσης δεν το κυρώσουν, τελικώς το ζήτημα θα παραπεμφθεί στο Συμβούλιο Κορυφής της Ευρωπαϊκής Ένωσης, για να βρεθεί μια λύση. 
     Δυστυχώς, το χθεσινό αποτέλεσμα του δημοψηφίσματος στη Γαλλία, καθώς –ίσως και κυρίως- και το μεγάλο ποσοστό του «όχι», πάει πίσω το θέμα της πολιτικής ένωσης της Ευρώπης, χωρίς να μπορούμε να δούμε τουλάχιστον αυτήν τη στιγμή πώς θα μπορούσε να ξεπεραστεί αυτή η δυσκολία. 
     Έζησα, κυρίες και κύριοι Βουλευτές, το τελευταίο πενθήμερο στην κοινοβουλευτική συνέλευση του ΝΑΤΟ τον καγχασμό, τους υπαινιγμούς, το χιούμορ των Αμερικανών Βουλευτών και Γερουσιαστών μπροστά σε αυτήν τη διαφαινόμενη την Παρασκευή και το Σάββατο –και γεγονός από χθες- αποτυχία του εγχειρήματος της πολιτικής ενοποίησης. Δεν έχω τίποτα άλλο να πω παρά να υπογραμμίσω την πολιτική προσδοκία -τη δική μου προσωπικά, αλλά νομίζω και της πλειοψηφίας του ελληνικού λαού και των εκπροσώπων του στην ελληνική Βουλή- ότι θα ξεπεραστούν οι δυσκολίες, ότι ο δρόμος για την πολιτική ενοποίηση της Ευρώπης θα ξανανοίξει και πολύ γρήγορα θα φτάσουμε σε αυτό το ποθητό αποτέλεσμα. 
     Σε ό,τι αφορά το θέμα που σήμερα συζητάμε, τίποτα σ’ αυτήν τη ζωή και ειδικά στην πολιτική δεν είναι τυχαίο, κυρίες και κύριοι Βουλευτές. Οι συνάδελφοι του ΠΑΣΟΚ κατέγραψαν με τον πιο σαφή και ακριβή τρόπο προβλήματα που μπορώ να πω άνετα ότι φτάνουν σε τραγικό βαθμό σε ό,τι αφορά όχι τα πολλά και τα διάφορα, αλλά ένα και μόνο θέμα. Ότι το πρόγραμμα δημοσίων επενδύσεων σε ό,τι αφορά τα παιδιά του ελληνικού λαού πηγαίνει από το κακό στο χειρότερο. 
     Όλα όσα είπαν οι συνάδελφοί μας, είτε αναφέρονται στον τύπο των διαδικασιών είτε στη νομιμότητά του είτε σε αριθμούς σχολικών μονάδων που κατασκευάστηκαν τα τελευταία χρόνια και απαλλοτριώσεων που έγιναν, εν αντιθέσει με ό,τι δεν γίνεται σήμερα, ένα και μόνο θέμα έχει: Ό,τι αφορά τον ελληνικό λαό, τον πολίτη, την οικογένεια, το μαθητή δεν σας νοιάζει. Γυρίζετε σελίδα. Πάτε αλλού. 
     Και λέω ότι αυτό δεν είναι τυχαίο, γιατί το συνδέω με το μεγάλο πολιτικό θέμα των τελευταίων ημερών: Το θέμα της στροφής που έκανε όλο σας το κόμμα, όλη σας η Κυβέρνηση δια του ανθρώπου που σας εκφράζει, δια του Πρωθυπουργού, μιλώντας στο Σύνδεσμο Ελληνικών Βιομηχανιών, όταν έκανε τη δεξιά στροφή, όταν εγκατέλειψε όσα προεκλογικά έλεγε και όσα ψελλίζατε επί δεκαπέντε μήνες, για να πει καθαρά και ξεκάθαρα ότι η πολιτική του ’90-’93 είναι η σημερινή σας πολιτική για ένα μεγάλο θέμα, το θέμα του ΟΤΕ. Είπε ότι αποτελεί πρότυπο για ό,τι θα κάνει τον επόμενο καιρό σε όλα τα θέματα που αφορούν εργασιακά δικαιώματα, τον ευρύτερο δημόσιο τομέα ή και την οικονομία αυτή καθαυτή. 
     Να, το μοντέλο σας, κυρίες και κύριοι Βουλευτές της Νέας Δημοκρατίας! Αυτό είναι: Η μετακύλιση όλων των βαρών στην Ελληνίδα και στον Έλληνα, στο συνταξιούχο, στο χαμηλόμισθο. Αυτή η διαίρεση των δαπανών -σήμερα του ΟΤΕ, αύριο ποιος ξέρει ποιας Τράπεζας- με διαιρέτη τον αριθμό των Ελλήνων πολιτών και των Ελλήνων φορολογουμένων είναι το πρότυπό σας. 
     Ε, λοιπόν, ναι! Ξέρουμε καλά. Δεν είναι τυχαίο ότι το Πρόγραμμα Δημοσίων Επενδύσεων κόπηκε «με το μάτι», κόπηκε στη μέση. Δεν είναι τυχαίο αυτό που είπε ο κ. Αηδόνης, ότι περικόπτετε όλες τις δημιουργικές και παραγωγικές δαπάνες, όλο τον «αέρα» της ανάπτυξης, όλο τον «αέρα» που αφορά τον Έλληνα και την Ελληνίδα.
     Και δεν είναι τυχαίο, γιατί κάνατε τη δημοσιονομική απογραφή, δεν ξέρετε πώς να υπερβείτε τις δυσκολίες που δημιουργήσατε στον εαυτό σας και πάνω απ’ όλα στην Ελλάδα και τώρα κόβετε ό,τι αφορά τον κόσμο, ό,τι αφορά τον Έλληνα και την Ελληνίδα.
     Και σε ό,τι αφορά ειδικότερα τώρα τα θέματα τα δικά μας, πώς πολιτεύεστε; Πάει ο Πρωθυπουργός, κυρίες και κύριοι Βουλευτές, επισκέπτεται την Πέμπτη το Υπουργείο Τουρισμού και βγαίνοντας από κει –άκουσον, άκουσον, ο Πρωθυπουργός!- ανακοινώνει ότι τα μουσεία και οι αρχαιολογικοί χώροι της χώρας θα λειτουργούν μέχρι το βράδυ, αλλέως ειπείν θα λειτουργούν με το θερινό ωράριο.
     Πράγματα, δηλαδή, που οι γενικοί διευθυντές των Υπουργείων έπρεπε από το Μάρτη να έχουν κάνει, για να πηγαίνει ο τουρίστας στις 5 η ώρα το απόγευμα και να επισκέπτεται έναν αρχαιολογικό χώρο. Δεν τα έκαναν, διότι έχουν άλλα πράγματα στο μυαλό τους. Και επιστρατεύουν τον Πρωθυπουργό και τον βάζουν να παρουσιάσει ως τομή μία απλή διευθέτηση τα προηγούμενα χρόνια, που έπρεπε να έχει γίνει από το Μάρτιο, να υπάρχουν δηλαδή κάποιοι έκτακτοι υπάλληλοι, που θα επιτρέπουν στα μουσεία να δουλεύουν μέχρι το βράδυ στο θερινό ωράριο.
     Και έρχεται χθες ο Υφυπουργός Πολιτισμού κ. Τατούλης και λέει ότι αυτό το πολύ σπουδαίο θέμα, που το έκαναν έτσι όπως το έκαναν –κατάντια διαχειριστική, αδυναμία πλήρης να διαχειριστούν τα πράγματα- θα λυθεί το Σεπτέμβριο. Πού πάμε; Και το λέω αυτό, γιατί αφορά τον πολιτισμό, που μαζί με την παιδεία χαρακτηρίστηκαν από τον κύριο Πρωθυπουργό ως το βαρύ πυροβολικό της κυβερνητικής πολιτικής.
     Και πριν από δέκα μέρες, πριν γίνει αυτό της περασμένης Πέμπτης, είχε επισκεφτεί ο κύριος Πρωθυπουργός το Υπουργείο Παιδείας. Και κάνει, αγαπητοί και αγαπητές συνάδελφοι, ακριβώς όταν τελειώνει, τέτοιας ποιότητας ανακοίνωση. Δηλαδή, κύριε Υπουργέ, λέει ότι εκκινεί επιτέλους η επιμόρφωση των εκπαιδευτικών. Σας το παρέδωσε ο κ. Ευθυμίου αυτό το πρόγραμμα έτοιμο στις 7 Μαρτίου του 2004. Και έπρεπε να περάσουν 15 μήνες, για να υλοποιήσετε κάτι που το Υπουργείο και η διοίκηση είχαν ετοιμάσει;
     Δεύτερον, εκκινεί –λέει- το πρόγραμμα εγκατάστασης τριάντα χιλιάδων υπολογιστών στα Δημοτικά. Και αυτό το βρήκατε έτοιμο στις εκλογές. Και μάλιστα, το Δεκέμβριο του 2004 έπρεπε να το είχατε ολοκληρώσει. Και ταυτοχρόνως, δεν λέει κουβέντα για τους διακόσιους χιλιάδες υπολογιστές, που θα εγκαθιστούσε στα σχολεία –προεκλογική σας δέσμευση- και για την άλλη σας δέσμευση για την απευθείας σύνδεση με το διαδίκτυο όλων των σχολικών μονάδων. Γιατί εδώ το κόστος είναι υπερβολικό. Συνέστησαν επιτροπή για το θέμα αυτό. Και μόλις στις 27 του μηνός ανακοινώνουν ότι τελικώς το μέτρο θα αφορά τους αριστούχους της τριτοβάθμιας εκπαίδευσης.
     Πάει το θέμα αυτό. Οι διακόσιες χιλιάδες υπολογιστές, τα διαδίκτυα, όλα όσα υποσχόταν προεκλογικά, έγιναν κάτι όπως οι συμβασιούχοι. Και τα υπόλοιπα που έμειναν, ενώ έπρεπε να τα έχουν κάνει εδώ και ένα χρόνο ή έστω από τον περασμένο Δεκέμβριο, τα ανακοινώνουν ως τομές για την εκπαίδευση. Δεν πάμε καλά!
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ )
     Ίσως –και το λέω με επιφύλαξη και με συμπάθεια προς τους συναδέλφους μου της Νέας Δημοκρατίας- ίσως εκδηλώνεται κάτι που από παλιά το ξέραμε, σε άλλες βέβαια εκδοχές. Δηλαδή, εκδηλώνεται μια αντίληψη αυτής της παράταξης, μια αντίληψη παλιά, που αφορά το χώρο της συντήρησης, της δεξιάς, ότι δηλαδή ο πολίτης δεν τα καταλαβαίνει αυτά.
     Δώσ’ του εσύ δήθεν τομές και κάτι θα κερδίσεις. Πες ότι πράγματα, που έπρεπε να έχεις τελειώσει εδώ και καιρό, θα τα κάνεις τώρα και τα ανακοινώνεις ως δικό σου έργο και ως τομές και θα τον κοροϊδέψεις ενδεχομένως. Αυτή η συντηρητική, η δεξιά αντίληψη ότι οι πολίτες είναι κατώτερα όντα και μπορούμε με αυτά τα τρικ να τους ξεγελάμε…
     ΚΩΝΣΤΑΝΤΙΝΟΣ ΚΙΛΤΙΔΗΣ: Μα, τι λέτε;
     ΑΝΔΡΕΑΣ ΛΟΒΕΡΔΟΣ: Νομίζω ότι αυτό εκδηλώνεται…
     ΚΩΝΣΤΑΝΤΙΝΟΣ ΚΙΛΤΙΔΗΣ: Πάρτε το πίσω!
     ΑΝΔΡΕΑΣ ΛΟΒΕΡΔΟΣ: Αγαπητέ συνάδελφε, δεν θα το πάρω καθόλου πίσω, γιατί το εννοώ…
     ΚΩΝΣΤΑΝΤΙΝΟΣ ΚΙΛΤΙΔΗΣ: Όχι και ότι θεωρούμε τώρα κατώτερα όντα τους πολίτες!
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, ένα λεπτό!
     ΑΝΔΡΕΑΣ ΛΟΒΕΡΔΟΣ: … και με στοιχεία θα το αποδείξω.
     ΠΡΟΕΔΡΕΥΩΝ (Ιωάννης Τραγάκης): Ένα λεπτό!
     ΚΩΝΣΤΑΝΤΙΝΟΣ ΚΙΛΤΙΔΗΣ: Σας παρακαλώ!
     ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, επειδή διακρίνεστε κάθε φορά από την ευγένειά σας…
     ΚΩΝΣΤΑΝΤΙΝΟΣ ΚΙΛΤΙΔΗΣ: Είναι δυνατόν; Είναι αναφορά αυτή, ότι εμείς θεωρούμε κατώτερα όντα τους πολίτες;
     ΑΝΔΡΕΑΣ ΛΟΒΕΡΔΟΣ: Πώς αλλιώς το εξηγείτε, κύριε Κιλτίδη;
     ΚΩΝΣΤΑΝΤΙΝΟΣ ΚΙΛΤΙΔΗΣ: Γιατί το λέτε αυτό;
     ΑΝΔΡΕΑΣ ΛΟΒΕΡΔΟΣ: Πώς το εξηγείτε; Ανακοινώνετε ότι εκκινεί η επιμόρφωση…
     ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, ένα λεπτό παρακαλώ!
     ΑΝΔΡΕΑΣ ΛΟΒΕΡΔΟΣ: Πώς το εξηγείτε, όταν σας παραδόθηκε στις 7 Μαρτίου του 2004;
     ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο!
     ΑΝΔΡΕΑΣ ΛΟΒΕΡΔΟΣ: Πώς το εξηγείτε;
     ΚΩΝΣΤΑΝΤΙΝΟΣ ΚΙΛΤΙΔΗΣ: Δηλαδή, εσείς αγαπάτε τον άνθρωπο και εμείς δεν το νιώθουμε;
     ΑΝΔΡΕΑΣ ΛΟΒΕΡΔΟΣ: Δώστε μου ένα επιχείρημα!
     ΚΩΝΣΤΑΝΤΙΝΟΣ ΚΙΛΤΙΔΗΣ: Τι είναι αυτά τα πράγματα, κύριε Πρόεδρε;
     ΑΝΔΡΕΑΣ ΛΟΒΕΡΔΟΣ: Αν θα μου δώσει απάντηση ο Υπουργός …
     (Θόρυβος- διαμαρτυρίες από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Παρακαλώ! Είναι σίγουρο ότι με την ευγένεια που διακρίνει τον κ. Λοβέρδο, δεν εννοούσε αυτό. Είναι σίγουρο ότι δεν εννοούσε αυτό. Εν τη ρύμη του λόγου του, είπε κάτι που δεν έπρεπε να πει.
     ΚΩΝΣΤΑΝΤΙΝΟΣ ΚΙΛΤΙΔΗΣ: Δηλαδή θεωρούμε ζώα τους πολίτες;
     ΑΝΔΡΕΑΣ ΛΟΒΕΡΔΟΣ: Τώρα υπερβάλλετε και στις εκφράσεις. Εγώ όσα διατύπωσα, τα διατύπωσα και τα θεμελιώνω πάνω στα επιχειρήματά μου. Αν ο κύριος Υπουργός θα μου απαντήσει, θα μου απαντήσει. Τότε εσείς μη με διακόπτετε. Όταν, όμως, με διακόπτετε –και το θεωρώ πολύ θεμιτό και με τιμά η διακοπή σας- σας ανταπαντώ. Θεμελιώνω τις κριτικές μου πάνω σε επιχειρήματα. Ας δούμε ένα ακόμα, αγαπητέ συνάδελφε. 
     Μπαίνω τώρα στα θέματα του ΟΣΚ. Είχα προ καιρού καταθέσει μία απλή γραπτή ερώτηση που αφορούσε το κτίριο που δώρισε στο ελληνικό δημόσιο η οικογένεια ενός ανθρώπου που σέβομαι και θα σέβομαι όσο ζω. Η μακαρίτισσα πια σύζυγος του Αλέξανδρου Σβώλου -κορυφαίος επιστήμονας με έντονη πολιτική ανάμειξη στους κρίσιμους χρόνους- δώρισε ένα σπίτι στην πλατεία Βικτωρίας κοντά …
     ΠΡΟΕΔΡΕΥΩΝ (Ιωάννης Τραγάκης): Πότε έγινε αυτό; 
     ΑΝΔΡΕΑΣ ΛΟΒΕΡΔΟΣ: Έγινε πολύ παλιά, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Πότε;
     ΑΝΔΡΕΑΣ ΛΟΒΕΡΔΟΣ: Αφήστε με να σας πω. 
     Δώρισε, λοιπόν, αυτό το ακίνητο, το οποίο στη συνέχεια είχε μία περιπέτεια, πέρασε στην ιδιοκτησία του Πανεπιστημίου Θεσσαλονίκης, αυτό το πούλησε, εν πάση περιπτώσει πάρα πολύ μεγάλο ενδιαφέρον υπήρξε από όλες τις πτέρυγες της Βουλής και σε ερωτήσεις που καταθέταμε όλοι, είχα καταθέσει και εγώ, πήραμε ορισμένες απαντήσεις. 
     ΠΡΟΕΔΡΕΥΩΝ (Ιωάννης Τραγάκης): Σε ποια κυβέρνηση καταθέσατε τις ερωτήσεις;
     ΑΝΔΡΕΑΣ ΛΟΒΕΡΔΟΣ: Ερωτήσεις και επί ΠΑΣΟΚ και επί Νέας Δημοκρατίας. 
     ΚΩΝΣΤΑΝΤΙΝΟΣ ΚΙΛΤΙΔΗΣ: Για να δείτε από πότε είναι το θέμα, κύριε Λοβέρδο.
     ΠΡΟΕΔΡΕΥΩΝ (Ιωάννης Τραγάκης): Γι’ αυτό κάνω τη διευκρίνιση. 
     Κύριε Κιλτίδη, μη διακόπτετε.
     ΑΝΔΡΕΑΣ ΛΟΒΕΡΔΟΣ: Εδώ, λοιπόν …
     ΚΩΝΣΤΑΝΤΙΝΟΣ ΚΙΛΤΙΔΗΣ: Από πότε ξεκίνησε;
     (Θόρυβος- διαμαρτυρίες από την πτέρυγα της Νέας Δημοκρατίας)
     ΑΝΔΡΕΑΣ ΛΟΒΕΡΔΟΣ: Ευχαριστώ, πάρα πολύ, κύριοι συνάδελφοι. Όσο κάνετε έτσι, τόσο σημαίνει ότι θίγεστε, χωρίς να καταλαβαίνετε γιατί. Τι σας πειράζει το επιχείρημά μου;
     ΚΩΝΣΤΑΝΤΙΝΟΣ ΚΙΛΤΙΔΗΣ: Από πότε ξεκίνησε;
     ΠΡΟΕΔΡΕΥΩΝ (Ιωάννης Τραγάκης): Το είπε. Επί ΠΑΣΟΚ ξεκίνησε.
     ΑΝΔΡΕΑΣ ΛΟΒΕΡΔΟΣ: Παίρνουμε, λοιπόν, απάντηση ότι τον Απρίλιο του 2005, τώρα, θα είχε ξεκαθαριστεί το όλο ζήτημα και θα μπορούσε να αξιοποιηθεί και να τιμηθεί αυτή η δωρεά και να περάσει και το μήνυμα, αγαπητέ κύριε Πρόεδρε, ότι ο Έλληνας πολίτης που δωρίζει την περιουσία του στο δημόσιο κάνει καλά και δεν κάνει κακά. 
     Το θέμα απασχόλησε τον Τύπο. Μου έκανε εντύπωση πως το κάλυψαν τα «ΝΕΑ», ο κ. Διακογιάννης, και σε μία συζήτηση που έγινε στον Αντένα με τον κ. Τριανταφυλλόπουλο, ο ιθύνων του ΟΣΚ –δεν θυμάμαι το όνομά του- μου είχε πει ότι πράγματι το περιεχόμενο της απαντήσεως αποδίδει την αλήθεια και θα φθάναμε σε μία τέτοια λύση. Έχει φθάσει Ιούνιος, τίποτα δεν έχει συμβεί. Αντίθετα ενημερώνομαι από κατοίκους της περιοχής ότι η «αξιοποίηση» του κτιρίου αυτού ως οίκου ανοχής λειτουργεί και με διαστάσεις παροξυμένες, κύριε Υφυπουργέ.
     ΠΡΟΕΔΡΕΥΩΝ (Ιωάννης Τραγάκης): Από πότε λειτουργεί;
     ΑΝΔΡΕΑΣ ΛΟΒΕΡΔΟΣ: Σας παρακαλώ, κύριε Πρόεδρε, να προεδρεύετε.
     ΠΡΟΕΔΡΕΥΩΝ (Ιωάννης Τραγάκης): Να ξέρουμε τις χρονολογίες, κύριε Λοβέρδο, για να δούμε πόσες θα αποδώσουμε στον καθένα. 
     ΙΩΑΝΝΗΣ ΙΩΑΝΝΙΔΗΣ: Για να ξέρει ο ελληνικός λαός.
     ΙΩΑΝΝΗΣ ΚΟΥΡΑΚΟΣ: Δέκα χρόνια.
     ΑΝΔΡΕΑΣ ΛΟΒΕΡΔΟΣ: Ενώνοντας τη φωνή μου στη φωνή του κυρίου Προέδρου, που τόσο με βοηθά, δώστε μου μία απάντηση, γιατί πραγματικά είναι ένα πράγμα πολύ απλό και απτό. Και το ολοήμερο σχολείο; Τι γίνεται το «πάρκινγκ» όπως το λέγατε, που θα το βελτιώνατε; Ο σχετικός λογαριασμός έχει μηδέν απορρόφηση, κύριε Υφυπουργέ. Ποια είναι η βελτίωση που κάνετε στο ολοήμερο σχολείο; Θα καταθέσουμε επίκαιρη επερώτηση γι’ αυτό το θέμα. Και εν προκειμένω, που με επιχειρήματα αποδείχθηκε ότι υπάρχει μία προκήρυξη με αόριστο αντικείμενο, βασισμένη σε ένα νόμο που είναι υπό κατάργηση πριν αυτή δημοσιευτεί, τι απαντάτε, κύριε Υφυπουργέ; Και παρακάτω στους αριθμούς, στα επτά χρόνια όπου παραδόθηκαν οκτακόσια είκοσι εννιά σχολεία, κάθε τρεις ημέρες και ένα σχολείο, ο μεγάλος αριθμός των απαλλοτριώσεων που τώρα δεν γίνονται, μελέτες που τώρα δεν δίδονται, τι θα γίνει; Που θα πάει αυτή η κατάσταση; Τα επόμενα χρόνια δεν θα εκδηλωθεί το λυπηρό φαινόμενο να μην υπάρχει κινητικότητα εκεί όπου κατασκευάζονται σχολεία; Εκεί δηλαδή, όπου η οικογένεια στέλνει τα παιδιά της, εκεί όπου υπάρχει ανάγκη να καταργηθεί η διπλοβάρδια επιτέλους.
     Υποσχεθήκατε ότι θα την μειώσετε κατά πολύ. Τον πρώτο χρόνο δεν έχετε κάνει τίποτα. Κυλάει ο δεύτερος. Πότε θα τα κάνετε; Μαγικά; Το τελευταίο εξάμηνο προ των εκλογών; 
     Επειδή αναφερθήκατε σε ζητήματα προϋπολογισμού και επειδή έχω πολύ καλά εξοπλιστεί πριν κουβεντιάσω μαζί σας –και αύριο έχουμε και Διαρκή Επιτροπή Μορφωτικών και έχετε και το περιθώριο να συμπληρώσετε τα στοιχεία σας- εγώ σας παρακαλώ να μου πείτε: Είναι ψέμα άραγε ότι για το τρέχον έτος 2005 μόνο 55.000 ευρώ είναι η απορρόφηση από το Πρόγραμμα Δημοσίων Επενδύσεων που κάνατε για τον Οργανισμό Σχολικών Κτηρίων; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Προβλέπονται περίπου 550.000.000 ευρώ. Και η απορρόφηση το πρώτο τρίμηνο, σύμφωνα με τα στοιχεία του Γενικού Λογιστηρίου, δεν είναι καν 56.000 ευρώ. Πώς έγιναν αυτά, τα οποία λέτε ενώπιον της Εθνικής Αντιπροσωπείας, χωρίς χρήματα; Δεν έγιναν, κύριε Υφυπουργέ. 
     Σας παρακαλώ, αν επιμείνετε στα επιχειρήματά σας, να προσκομίσετε –εγώ την έχω εδώ μαζί μου- την απορροφητικότητα του πρώτου τριμήνου του έτους 2005 από το Πρόγραμμα Δημοσίων Επενδύσεων σχετικά με τον ΟΣΚ. Άλλος θα το έλεγε αυτό κοινωνική αναλγησία, άλλος θα το έλεγε αυτό με δικούς του άλλους τρόπους, εγώ το λέω με έναν, απολύτως πολιτικό: Είστε απολύτως μια νεοφιλελεύθερη κυβέρνηση και προϊόντος του χρόνου ο πολίτης αυτό θα το καταλαβαίνει. 
     Περιφέρετε στην ελληνική κοινή γνώμη τίτλους, όχι οφίκια, τίτλους θεμάτων: Αξιολόγηση, δια βίου εκπαίδευση. Κάνετε επικοινωνιακή πολιτική με τους τίτλους…
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
     ΑΝΔΡΕΑΣ ΛΟΒΕΡΔΟΣ:…αλλά όταν έρχεται η ώρα των περιεχομένων είτε είστε απροετοίμαστοι είτε παραπέμπετε τα θέματα στις καλένδες. 
     Ο μήνας Ιούνιος θα είναι μήνας που θα συζητήσουμε πολύ και για την παιδεία και για τον πολιτισμό. Θα σας απαντήσουμε με όλα μας τα επιχειρήματα, ότι σε ό,τι αφορά τον πολίτη, σε ό,τι αφορά την κοινωνική διάσταση της πολιτικής, έχετε κάνει τα θέματα αυτά πέρα. Ένα σας ενδιαφέρει, να διασώσετε εαυτούς και την Κυβέρνηση από την μαύρη τρύπα που σας έχει ρίξει η δημοσιονομική σας απογραφή. 
     (Χειροκροτήματα από την πτέρυγα του ΠΑΣΟΚ)
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε…
     ΠΡΟΕΔΡΕΥΩΝ (Ιωάννης Τραγάκης): Ναι, κύριε Υφυπουργέ, θέλετε να κάνετε παρέμβαση; 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε, θέλω να κάνω μια παρέμβαση γιατί δεν υπάρχει Κοινοβουλευτικός Εκπρόσωπος της Νέας Δημοκρατίας.
     ΠΡΟΕΔΡΕΥΩΝ (Ιωάννης Τραγάκης): Θα είναι μια σύντομη απάντηση στα ερωτήματα που έθεσε, γιατί πράγματι σας έθεσε δύο ερωτήματα και περιμένει απάντηση ο κ. Λοβέρδος. 
     ΑΝΔΡΕΑΣ ΛΟΒΕΡΔΟΣ: Θα πάρω και χρόνο να δευτερολογήσω. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν είναι ανάγκη να απαντηθούν, κύριε Πρόεδρε, τα περί δεξιάς στροφής του Καραμανλή όσον αφορά τη δήλωση στο Σύνδεσμο Ελλήνων Βιομηχάνων.  Αλλά εκείνο που είπε…
     ΠΡΟΕΔΡΕΥΩΝ (Ιωάννης Τραγάκης): Ελέχθησαν και τέτοια; 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ναι, ελέχθησαν και τέτοια. 
     ΠΡΟΕΔΡΕΥΩΝ (Ιωάννης Τραγάκης): Τι δουλειά έχουν αυτά εδώ; 
     ΙΩΑΝΝΗΣ ΙΩΑΝΝΙΔΗΣ: Έντεκα λεπτά ήμασταν εκτός ΟΣΚ. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα πρέπει όμως να καταλάβει, κύριε Πρόεδρε, ο κύριος Κοινοβουλευτικός Εκπρόσωπος της Μείζονος Αντιπολίτευσης ότι αν αυτό το συγκεκριμενοποιεί στη ρήση τάχα του Πρωθυπουργού ότι η πολιτική του 1990-1993 είναι μια πολιτική που όντως φωτίζει τα βήματα της σημερινής Κυβέρνησης, εγώ θα σας έλεγα: Ναι, στον εκπαιδευτικό τομέα ατυχήσατε, κύριε Κοινοβουλευτικέ Εκπρόσωπε, διότι όντως την περίοδο 1990-1993 η Νέα Δημοκρατία και η τότε κυβέρνησή της, με Υπουργό τον Γιώργο Σουφλιά, έδωσε δείγματα γραφής, τα οποία ακόμα παραμένουν είτε ως θεσμικά πλαίσια είτε ως λειτουργούντες θεσμοί είτε ακόμα και εθιμικά στο χώρο και των τριτοβάθμιων σπουδών και του γυμνασίου και του λυκείου. 
     Η ρήση «περικόπτετε όλον τον αέρα, που αφορά, λέει, στον κόσμο», μάλλον θυμίζει ότι εσείς φουσκώνατε το λαό με αέρα και με μη υπολογίσιμες 
     –γιατί έτσι φαίνεται εκ των υστέρων, αφού δεν μπορούσαμε να τις δούμε στην πράξη να αποπληρούνται και να ολοκληρώνονται- υποσχέσεις. 
     Ας έρθουμε στο κρίσιμο ερώτημα, το μόνο ερώτημα που έχει εκπαιδευτική αξία να απαντηθεί σε αυτά που είπατε. Κυρίες και κύριοι συνάδελφοι, είπε ο Κοινοβουλευτικός Εκπρόσωπος του ΠΑΣΟΚ ότι μας τα παρέδωσε ο κ. Ευθυμίου. 
     Για να δούμε τι μας παρέδωσε, κύριε συνάδελφε, μια και είστε τόσο πολύ ενημερωμένος και θα πάτε και αύριο στην Διαρκή Επιτροπή. Καλά κάνετε και πηγαίνετε, γιατί εκεί μαθαίνετε και άλλα που δεν ήταν του αντικειμένου σας. Εγώ το σέβομαι αυτό. Εν πάση περιπτώσει, εκεί θα συναντήσετε τον κ. Ευθυμίου και πιστεύω ότι μπορεί να σας πει τι μας παρέδωσε από αυτά.
     Πρώτα απ’ όλα μας παρέδωσε, είπατε, τι; Το πρόγραμμα της δια βίου εκπαίδευσης των εκπαιδευτικών και της επιμόρφωσης; Αυτό είναι το πρώτο που είπατε. Δεν κάνω λάθος. Τα σημειώνω όπως τα είπατε. Να σας πω λοιπόν τι μας παρέδωσε, αντί ενός ολοκληρωμένου συστήματος δια βίου εκπαίδευσης και επιμόρφωσης των καθηγητών και των δασκάλων, για το οποίο βοούσε επί τόσα χρόνια και η ΟΛΜΕ και η ΔΟΕ, απέναντι στην αναλγησία σας και στην έλλειψη πρακτικού σχεδιασμού αυτού του πολύ-πολύ βασικού συντελεστού της εκπαίδευσης. Δεν μπορείτε να αμφισβητήσετε τι γινόταν και πώς αντιμετωπιζόταν ο κ. Ευθυμίου, όταν έφθανε να μιλήσει γι’ αυτά τα κεφάλαια στις ετήσιες γενικές συνελεύσεις αυτών των κλάδων. Άρα, μας παρέδωσε «φούμαρα», μια κι εσείς είπατε «περί αέρα». Εγώ δεν θέλω να χρησιμοποιήσω τέτοιες λέξεις, αλλά τις χρησιμοποιεί ο ελληνικός λαός. 
     Δεύτερον, μας παρέδωσε –λέει- επιμόρφωση.
     ΑΝΔΡΕΑΣ ΛΟΒΕΡΔΟΣ: Κύριε Υπουργέ,…
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, καθίστε να με ακούσετε και θα απαντήσετε σε όλα μαζί, μια και καλή. 
     ΑΝΔΡΕΑΣ ΛΟΒΕΡΔΟΣ: Σας ακούω με πολλή συμπάθεια.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μας παρέδωσε επιμόρφωση Σαββατοκύριακου. Υπάρχουν πανεπιστημιακοί συνάδελφοι εδώ, σ’ αυτήν την Αίθουσα, και ξέρουν ποιοι έκαναν αυτές τις περιβόητες ενημερώσεις του Σαββατοκύριακου, για τις οποίες έπαιρναν το εκπαιδευτικό δυναμικό από κάθε γωνιά της χώρας, για παράδειγμα, από την Ήπειρο, το έφερναν στο Πανεπιστήμιο Πατρών, χωρίς να του πληρώνουν τα έξοδά του, χωρίς να φθάνουν τα χρήματα για τη διαμονή του, χωρίς οι ημέρες να αντικαθίστανται εκπαιδευτικά, και το έβαζαν να επιμορφωθεί το Σαββατοκύριακο. Μη ρωτήσετε τον κ. Ευθυμίου. Ρωτήστε έναν απλό  δάσκαλο ή έναν απλό καθηγητή να σας πει για τι μπορεί να επαίρεται και ο κ. Ευθυμίου και οι προκάτοχοί του για τα είκοσι χρόνια διακυβέρνησης της χώρας από το ΠΑΣΟΚ. 
     Πάμε στο άλλο θέμα, για τους υπολογιστές. Δεν κατάλαβα. Είπατε ότι και αυτά μας τα παρέδωσε ο κ. Ευθυμίου. Παρέδωσε ο κ. Ευθυμίου στα παιδιά του ελληνικού λαού υπολογιστές; Από ποιο πρόγραμμα; Πείτε μου τώρα. Όχι αύριο, στη Διαρκή Επιτροπή. Να μου τα πείτε τώρα, να μου πείτε τι παρέδωσε ο κ. Ευθυμίου στα παιδιά.
     ΑΝΔΡΕΑΣ ΛΟΒΕΡΔΟΣ: Τώρα θα τα πω, εδώ.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Και γιατί είναι κακό που εξήγγειλε ο Πρωθυπουργός ότι ξεκινάει το πρόγραμμα απόδοσης προσωπικών ηλεκτρονικών υπολογιστών στους πρωτεύοντες; Γιατί; Για όλα τα σχολεία είναι ευκαταφρόνητος αυτός ο αριθμός; Ξεκινάμε βάζοντας τον πήχη ψηλά, δίνουμε κίνητρο για να διακριθούν οι μαθητές, εκεί όπου υπήρχε πλήρης ισοπέδωση από πλευράς της δικής σας πολιτικής, και θα προχωρήσουμε φυσικά και στους υπόλοιπους. Μήπως ολοκληρώσαμε την τετραετία; Μήπως μας κάνετε κριτική τετραετίας, κύριε Λοβέρδο; Δεν το κατάλαβα αυτό. Είπαμε ότι μέσα στην τετραετία θα γίνει αυτό. 
     Και όσον αφορά το επιχείρημά σας, ότι δεν υπάρχει απορροφητικότητα στο Πρόγραμμα Δημοσίων Επενδύσεων, για σταθείτε ένα λεπτό. Εγώ σας απέδειξα με τα 225.771.000 ευρώ ποια ήταν η απορρόφηση, για την οποία μιλάτε στο κείμενο της επερωτήσεως. Στο κείμενο της επερωτήσεως μιλάτε για την απορρόφηση που έκανε ο Οργανισμός Σχολικών Κτιρίων από το Πρόγραμμα Δημοσίων Επενδύσεων του 2004, όχι του 2005. Και μη μου πείτε ότι μας κρίνετε από το πρώτο τρίμηνο για το 2005. Διότι εντός των ημερών, που θα διανεμηθούν τα ποσά από το διευρυμένο ταμείο, για να μπορούν να πάρουν χρήματα για νέα κτίρια όλες οι νομαρχίες της χώρας, εάν τα προσθέσετε, τότε θα βγάλετε από μόνος σας το αποτέλεσμα. Δεν είναι ανάγκη να σας δώσω εγώ το ποσοστό και τον αριθμό. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα κρατήσω το χρόνο σας από τη δευτερολογία σας.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κρατήστε τον, κύριε Πρόεδρε. Απλώς, επειδή δεν υπάρχει Κοινοβουλευτικός Εκπρόσωπος της Νέας Δημοκρατίας,  έπρεπε κάποιος να απαντήσει. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Μα, κύριε Πρόεδρε…
     ΠΡΟΕΔΡΕΥΩΝ (Ιωάννης Τραγάκης): Ένα λεπτό! Απ’ όλους κρατάω το χρόνο της δευτερολογίας. Αλλά ομολογουμένως τώρα, κύριε Υπουργέ, θέσατε θέμα για να απαντήσει ο κ. Λοβέρδος. Θα αδικήσουμε όμως τον κ. Λεβέντη, ο οποίος περιμένει να μιλήσει. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Έχει και δευτερολογία ο κ. Λοβέρδος.
     ΠΡΟΕΔΡΕΥΩΝ (Ιωάννης Τραγάκης): Έχει τη σειρά του για τη δευτερολογία…
     Κύριε Λοβέρδο, να προηγηθεί ο κ. Λεβέντης;
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, θέλω να δώσω άμεσα απαντήσεις.
     ΠΡΟΕΔΡΕΥΩΝ (Ιωάννης Τραγάκης): Μετά. Θα τις δώσετε άμεσα. Τις έχετε κρατήσει.
     Ορίστε, κύριε Λεβέντη, έχετε το λόγο για οκτώ λεπτά.
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, με διακόπτατε όταν μιλούσα, δεν μου δίνετε τώρα το λόγο για να δώσω άμεση απάντηση και γελάτε και από πάνω! Πάντως, σας αγαπάμε.
     ΠΡΟΕΔΡΕΥΩΝ (Ιωάννης Τραγάκης): Η άμεση απάντηση δεν προβλέπεται από τον Κανονισμό. Βεβαίως δεν προβλέπεται από τον Κανονισμό και η παρέμβαση του κυρίου Υπουργού, γι’ αυτό κρατάω το χρόνο του από τη δευτερολογία του.
     ΑΝΔΡΕΑΣ ΛΟΒΕΡΔΟΣ: Κάνατε λίγο τα στραβά μάτια από εκεί, αλλά όχι από εδώ.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Λεβέντη, έχετε το λόγο.
     ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, δεν είχα πρόθεση να μιλήσω και δεν θα μιλούσα, αν δεν εθίγοντο από τον κύριο Υπουργό ορισμένα θέματα, στα οποία έχουμε μια ιδιαίτερη ευαισθησία και για τα οποία έχουμε φέρει κι εμείς εδώ τη δική μας συμβολή, όσον αφορά τον αμίαντο στα σχολεία και την αντισεισμική θωράκιση των σχολείων.
     Παρακολουθήσαμε βέβαια εδώ, κατά τα ειωθότα, την δικομματική αντιπαράθεση και βέβαια είδαμε και την ευαισθησία του ΠΑΣΟΚ για τα «γαλάζια παιδιά», όπως αντίστοιχα είχε η Νέα Δημοκρατία την ευαισθησία για τα «πράσινα παιδιά». 
     Θυμάμαι βέβαια αυτό το άσμα το κατοχικό-μετακατοχικό «Τίνος είναι, βρε γυναίκα, τα παιδιά;» -το ένα είναι του ενός, το άλλο είναι του άλλου και τέλος πάντων ποιο είναι το δικό μας. Τα παιδιά θα έπρεπε να είναι όλων. Δικά μας παιδιά θα έπρεπε να είναι όλα τα παιδιά και τα κριτήρια τα οποία θα πρέπει να πρυτανεύουν κάθε φορά θα πρέπει να είναι καθαρά αξιοκρατικά. 
     Δυστυχώς, αυτό δεν γίνεται. Έδωσε πολλά δείγματα και παραδείγματα σε αυτόν τον τομέα το ΠΑΣΟΚ επιλεκτικών και μη αξιοκρατικών κρίσεων. Δυστυχώς και η Νέα Δημοκρατία δεν υπολείπεται και τόσο πολύ. Θέλω να ελπίζω ότι δεν θα συνεχιστεί αυτή η κατάσταση. Τα κριτήρια θα πρέπει να είναι καθαρά αξιοκρατικά.
     Ελέχθησαν πολλά για τους υπολογιστές στα σχολεία και τον άλλο εξοπλισμό. Πρέπει να παραδεχθούμε ένα πράγμα, ότι δυστυχώς το εκπαιδευτικό μας σύστημα νοσεί, πάσχει και υπολείπεται και των άλλων ευρωπαϊκών χωρών και των συγχρόνων αναγκών. Αυτό θα έπρεπε να είναι το πρώτο που θα πρέπει να μας απασχολήσει. Εδώ αυτό δεν θα έπρεπε να είναι αντικείμενο δικομματικής αντιπαράθεσης, αλλά ένα αντικείμενο πια διακομματικής προσπάθειας, ώστε να ξεπεράσουμε τη μεγάλη καθυστέρηση την οποία παρουσιάζουμε και η οποία δεν προοιωνίζει τίποτα καλό για τη χώρα και όσον αφορά την καθυστέρησή μας στο εκπαιδευτικό σύστημα και στην παιδεία, αλλά και όσον αφορά την έρευνα, που επίσης και εδώ πάρα πολύ υπολειπόμαστε.
     Βέβαια ο κύριος Υπουργός ξέρει πολύ καλά το θέμα του αμιάντου και των σχολείων που ήρθε με δικές μας ερωτήσεις εδώ στη Βουλή. Ασφαλώς βέβαια εγώ δεν λέω ότι μονοπωλούμε εμείς την ευαισθησία. Ήδη είχαν κινητοποιηθεί μηχανισμοί στο Υπουργείο. Όμως, πρέπει να πω ότι απ’ αυτήν την άποψη αργήσαμε πάρα πολύ. 
     Κατ’ αρχήν δεν επιτρεπόταν να έχουμε χρησιμοποιήσει τέτοια υλικά στα σχολεία γιατί ο αμίαντος είναι γνωστό ότι είναι επικίνδυνος και καρκινογόνος εδώ και έναν αιώνα και βέβαια τις τελευταίες δεκαετίες είναι τόσα και τόσα τα σήματα κινδύνου που έχουν δοθεί από πολλές πλευρές από την επιστημονική κοινότητα. Θέλω να ελπίζω ότι πια δεν χρησιμοποιούνται τέτοια υλικά όχι μόνο στα σχολεία ή στα νοσοκομεία, αλλά και στον ιδιωτικό τομέα. 
     Πρέπει επίσης εδώ να τονίσω, αν και δεν είναι του παρόντος, ότι έχω κάνει ερωτήσεις επανειλημμένες για το τι γίνεται με τον αμίαντο στα νοσοκομεία, που επίσης είναι ένας εξαιρετικά ευαίσθητος χώρος όπως και τα σχολεία και ακόμα αναμένω τις απαντήσεις. Οι απαντήσεις ήταν πάρα πολύ πρόχειρες και αναφέρθηκαν μόνο σε μια ορισμένη περιοχή, μόνο σε έναν ορισμένο νομό της χώρας. Υπάρχουν δηλαδή σοβαρά προβλήματα και στα νοσοκομεία και σε άλλα δημόσια κτίρια και πολύ περισσότερο στον ιδιωτικό τομέα.
     Όμως, κύριε Υπουργέ, θα ήθελα να πω ότι έχουμε πάρα πολλές επιφυλάξεις και φόβους για το πώς γίνεται αυτή η αποξήλωση των υλικών του αμιάντου και πού πηγαίνουν αυτά τα υλικά. Υπάρχουν διαμαρτυρίες γιατί είχε ειπωθεί ότι αυτά θα φεύγουν στο εξωτερικό και στη συνέχεια παρουσιάστηκαν άλλες εκδοχές, ότι αυτά θα πηγαίνουν σε κάποια ορυχεία της Κοζάνης ή της Πτολεμαΐδας. Αυτά ειπώθηκαν, γράφτηκαν και υπήρξαν αντιπαραθέσεις. Έγινε ένα ολόκληρο συνέδριο στην Κοζάνη πάνω σε αυτόν τον τομέα και εκφράστηκε η ανησυχία των κατοίκων εκεί και των τοπικών αρχών. 
     Δεν ξέρω αν εδώ είναι κατηγορηματική η δέσμευση ότι τηρούνται όλες οι προϋποθέσεις. Η αποξήλωση, η οποία χρειάζεται μία ειδική διαδικασία, γίνεται από ειδικά συνεργεία και από εκεί και πέρα συσκευάζονται με τον καλύτερο και πιο ασφαλή τρόπο αυτά τα υλικά και πηγαίνουν εκεί όπου μπορούν να αντιμετωπιστούν. Δυστυχώς, δεν υπάρχει αυτή η δυνατότητα έως τώρα στη χώρα μας και πρέπει να πάνε σε άλλες χώρες, σε ειδικά προς αυτόν το σκοπό εργαστήρια.
     Όσον αφορά την αντισεισμική θωράκιση, έχουμε ζήσει πολλές φορές δράματα στη χώρα μας από τους σεισμούς και δυστυχώς εδώ και τα σχολεία έχουν υποστεί πλήγματα ουκ ολίγα. Βέβαια, και ο τελευταίος σεισμός που έγινε, ο σεισμός της Πάρνηθας, έπληξε και στην Αθήνα πάρα πολλά σχολεία.
     Δεν ξέρω σε ποιο σημείο βρίσκεται η αποκατάσταση, κύριε Υπουργέ, γιατί τουλάχιστον η σεισμόπληκτη περιοχή εδώ των Άνω Λιοσίων, του Μενιδίου κλπ. έχει ακόμα σοβαρότατα προβλήματα. Και απ’ όσο ξέρω, χωρίς να είμαι σε θέση να καταθέσω εδώ συγκεκριμένα αριθμητικά στοιχεία, υπάρχουν ακόμα σοβαρά προβλήματα.
     Με αυτή την ευκαιρία θα ήθελα να πω ότι σ’ αυτή την περιοχή των Άνω Λιοσίων, του Μενιδίου κλπ. εκτός από τους Έλληνες κατοίκους, υπάρχουν και άλλες ομάδες μειονοτικές. Είναι, παραδείγματος χάρη, οι τσιγγάνοι, είναι και οι οικονομικοί μετανάστες. Είναι δεκάδες χιλιάδες –να μην πω εκατοντάδες χιλιάδες- οι άνθρωποι αυτοί, των οποίων τα περισσότερα παιδιά δεν πάνε σχολείο. Το ξέρετε πάρα πολύ καλά, κύριε Υπουργέ, ότι έχουμε το λιγότερο εκατό χιλιάδες τσιγγάνους στη χώρα μας. 
     Να σας θέσω ένα ερώτημα και δεν ξέρω αν αυτή τη στιγμή είναι εύκολο να απαντήσετε. Πόσα από αυτά τα παιδιά γράφονται στο σχολείο, πόσα τελειώνουν το δημοτικό, πόσα πάνε στη δευτεροβάθμια εκπαίδευση και πόσα τελειώνουν; Φοβάμαι ότι τα νούμερα θα είναι ανατριχιαστικά. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, σε μισό λεπτό.
     Επίσης, πρέπει να πω ότι πάρα πολλά από τα παιδιά των οικονομικών μεταναστών δεν γράφονται στο σχολείο για διάφορους λόγους. Αλλά για μένα είναι απαράδεκτο αυτό που διάβασα και που δεν ξέρω κατά πόσο είναι αληθές –θέλω να πιστεύω ότι δεν είναι αληθές- ότι παιδιά μεταναστών οι οποίοι δεν έχουν νομιμοποιηθεί, δεν γράφονται σε ορισμένα σχολεία. 
     Αν συμβαίνει κάτι τέτοιο, είναι ανεπίτρεπτο. Δεν έχουμε δικαίωμα να καταδικάζουμε τα παιδιά να μένουν έξω από τα σχολεία, γιατί δεν είναι μόνο ότι τα παιδιά αυτά δεν εκπαιδεύονται, δεν μαθαίνουν αυτά που πρέπει να μάθουν στην ηλικία που πρέπει να τα μάθουν, αλλά τους κλείνουμε τις πόρτες και δεν τους δίνουμε άλλες διεξόδους παρά προς το περιθώριο και προς λογής-λογής εκτροπές, τις οποίες θα πληρώσουν και αυτοί, αλλά και το σύνολο της ελληνικής κοινωνίας. 
     Από αυτή την άποψη, κύριε Υπουργέ, εγώ κάνω έκκληση στην ευαισθησία σας να αντιμετωπιστεί το θέμα και τουλάχιστον από το επόμενο σχολικό έτος να μην υπάρξει ούτε ένα παιδί που δεν θα έχει γραφτεί στο σχολείο. Την προηγούμενη σχολική χρονιά πηγαίναμε στα Άνω Λιόσια και στον Ασπρόπυργο και ήταν εκατοντάδες παιδιά για τα οποία δεν υπήρχε η δυνατότητα να γραφτούν στα σχολεία. Δεν υπήρχε πρόβλεψη, δεν υπήρχαν περιθώρια. Λοιπόν, θέλω να πιστεύω ότι αυτό δεν θα επαναληφθεί.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Αηδόνης έχει ...
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Ιωάννης Τραγάκης): Θα κάνετε χρήση της δευτερολογίας σας;
     ΑΝΔΡΕΑΣ ΛΟΒΕΡΔΟΣ: Όχι, κύριε Πρόεδρε. Θα κάνετε αυτό που είπατε ότι θα κάνετε και θα μου δώσετε …
     ΠΡΟΕΔΡΕΥΩΝ (Ιωάννης Τραγάκης): Θα αφαιρέσω το χρόνο αυτό από τη δευτερολογία σας.
     ΑΝΔΡΕΑΣ ΛΟΒΕΡΔΟΣ: Γιατί μας το κάνετε αυτό; 
     ΠΡΟΕΔΡΕΥΩΝ (Ιωάννης Τραγάκης): Το κάνω γιατί στον κύριο Υφυπουργό…
     ΑΝΔΡΕΑΣ ΛΟΒΕΡΔΟΣ: Είσθε ένας άνθρωπος επιεικής και θα μου δώσετε το λόγο να εκφράσω τις απόψεις μου.
     ΠΡΟΕΔΡΕΥΩΝ (Ιωάννης Τραγάκης): Όχι, δεν είμαι τόσο επιεικής. Και στον κύριο Υφυπουργό έκανα την ίδια παρατήρηση και του είπα ότι θα κρατήσω το χρόνο του από τη δευτερολογία. Θα κρατήσω τρία λεπτά από τη δευτερολογία σας.
     Ορίστε, έχετε το λόγο.
     ΑΝΔΡΕΑΣ ΛΟΒΕΡΔΟΣ: Ωστόσο, μπορεί να επιτρέψετε το διάλογο για το καλό του πολίτη.
     Κύριε Υπουργέ, κατ’ αρχάς να σας πω ότι ανεξαρτήτως πότε ανέλαβα αυτά τα θέματα εδώ στη Βουλή στο ΠΑΣΟΚ, είμαι από το 1984 εκπαιδευτικός. Συνεπώς, έχω εργαστεί και έχω ιδρώσει στο χώρο αυτό και ξέρω τι λέω.
     Δεύτερον, αν κάποιος προσπαθούσε να αποδώσει μία κοινοβουλευτική σας συμπεριφορά να σας θέτουμε πολύ συγκεκριμένα, μα πάρα πολύ συγκεκριμένα θέματα και να απαντάτε με τα επιχειρήματα που σας υπαγορεύει η φρόνησή σας, δεν θα μπορούσαμε να βγάλουμε άκρη.
     Σας καλώ, λοιπόν, να μιλήσουμε επί πολύ συγκεκριμένων θεμάτων. Δεν μπορεί να σας λέω για πρόγραμμα που βρήκατε ολοκληρωμένο, έτοιμο –δηλαδή που είχαν τρέξει τα προαπαιτούμενά του και οι διαδικασίες του, που μας τρώνε χρόνο στην ελληνική διοίκηση- και μετά από δεκαέξι μήνες να το ανακοινώνετε ως τομή, το «πρόγραμμα της επιμόρφωσης των εκπαιδευτικών» και να μου απαντάτε με τη «δια βίου μάθηση» –αυτός είναι ο τίτλος του σχεδίου νόμου που καταθέσατε- που σημαίνει εκπαίδευση και κατάρτιση! Δηλαδή, έτερον εκάτερον! 
     Δεν μπορεί να σας λέμε πολύ συγκεκριμένα πράγματα για την υπόσχεσή σας για διακόσιες χιλιάδες υπολογιστές και για διεύρυνση της δυνατότητας άμεσης πρόσβασης στο internet και να μου απαντάτε με άλλα νούμερα, με άλλα προγράμματα που αφορούν αριστούχους ενδεχομένως –λίγους, δηλαδή- και να μην απαντάτε στο για ποιο λόγο λέγατε άλλα προ των εκλογών και άλλα μετά τις εκλογές.
     Δεν μπορεί να σας θέτουν ζητήματα που έχουν να κάνουν με την παραγωγική λειτουργία ενός Οργανισμού, που το τελικό του προϊόν αφορά το μαθητή και την ελληνική οικογένεια, και εσείς να λέτε «θα».
     Τέλος, δεν μπορείτε να απαντήσετε στο επιχείρημά μου σχετικά με το πώς απορροφήσατε μόνο 55.000 ευρώ επί τρεις μήνες από το Πρόγραμμα Δημοσίων Επενδύσεων. Το παρακολουθώ το πρόγραμμά σας, τη δουλειά σας στην απορροφητικότητα του Προγράμματος Δημοσίων Επενδύσεων μέχρι και τώρα που μιλάτε. Πόσα έχετε απορροφήσει από το τέλος Μαρτίου και ως σήμερα, κύριε Υφυπουργέ;
     Είστε πάρα πολύ πίσω. Φυσικά και δεν θα πιάσετε τον προϋπολογισμό, γιατί η εντολή που έχετε είναι αυτά τα χρήματα να μην τα αξιοποιήσετε, γιατί πρέπει άλλα πολιτικά προβλήματα της γενικότερης οικονομίας σας να επιλύσετε. Και αυτό το πληρώνει ο πολίτης. Λέγαμε ότι όταν γίνει η απογραφή της ελληνικής οικογένειας, εκεί θα ακούσετε καθαρά τη γνώμη του κόσμου. Και ήδη έχετε αρχίσει να την ακούτε.
     Ολοκληρώνοντας, θα ήθελα να προσθέσω ακόμα ένα συγκεκριμένο σημείο –ξέρω πάλι ότι σας υπαγορεύει η φρόνησή σας, κύριε Υφυπουργέ- σχετικά με το 3ο Γυμνάσιο Χαλανδρίου και το 8ο Λύκειο Αμαρουσίου, τα οποία δεν πλήρωσαν τα ενοίκιά τους και θα τους κάνουν έξωση. Ο Νομάρχης Αθηνών, ο κ. Σγουρός, ζητά ραντεβού μαζί σας.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Με μένα;
     ΑΝΔΡΕΑΣ ΛΟΒΕΡΔΟΣ: Όχι μ’ εσάς προσωπικά. Από τον Αύγουστο του 2004 ζητά ραντεβού με την πολιτική ηγεσία του Υπουργείου Παιδείας, για να σας πει ότι πρέπει να υπάρξει λύση στο πρόβλημα αυτό που αφορά παιδιά του ελληνικού λαού. Σε τελευταία ανάλυση, σας παρακαλεί από το καλοκαίρι να σας εξηγήσει. Και διαμαρτύρεται σήμερα το πρωί στα Μέσα Ενημέρωσης ότι δεν τον έχετε δεχτεί.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΑΝΔΡΕΑΣ ΛΟΒΕΡΔΟΣ: Εσείς δεν τον δέχεστε ως Υπουργείο Παιδείας –όχι ο κ. Καλός προσωπικά- όμως αυτά τα δύο σχολεία, λύκειο και γυμνάσιο, αντιμετωπίζουν την έξωση.
     Πρέπει, λοιπόν, να δώσετε συγκεκριμένες απαντήσεις.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να δηλώσω ότι θα απαντήσω στη δευτερολογία μου συνολικά.
     ΠΡΟΕΔΡΕΥΩΝ (Ιωάννης Τραγάκης): Εντάξει, κύριε Υπουργέ.
     Το λόγο έχει ο κ. Αηδόνης.
     ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
     Παρακολούθησα με πάρα πολύ μεγάλη προσοχή τον κύριο Υπουργό και μάλιστα μου έκανε πάρα πολύ μεγάλη εντύπωση ένα λεκτικό επιχείρημα. Μιλήσατε για τη συχνότητα των επιχειρημάτων της Αντιπολίτευσης και μάλιστα με καλέσατε προσωπικά να σας απαντήσω.
     Επιτρέψτε μου, λοιπόν, να είμαι πολύ σαφής. Μπροστά μου έχω αυτήν την προκήρυξη, το οποίο είναι το τεύχος δημοπράτησης –πιστεύω να μην το αμφισβητείτε- μέσα στο οποίο αναφέρεται «Οργανισμός Σχολικών Κτηρίων-Γενική Διεύθυνση Έργων, Πρόσκληση Εκδήλωσης Ενδιαφέροντος». 
     Το διαβάζω, λοιπόν, όλο, γιατί έχει κάποιο ενδιαφέρον, κύριε Υπουργέ. «Η συγκεκριμένη, λοιπόν, εταιρεία, προχωράει στην προκήρυξη, η οποία έχει σαν σκοπό την πρόσκληση τεχνικών συμβούλων, με βάση το ν. 1418/1984». Λέει πιο κάτω «για το σκοπό αυτόν, προσκαλεί όλους τους ενδιαφερόμενους να εκδηλώσουν το ενδιαφέρον τους με αίτησή τους προς τον ΟΣΚ ΑΕ μέσα σε είκοσι ημέρες». 
     Δηλαδή, η προκήρυξη έγινε στις 28 Γενάρη –πιστεύω ότι τα μαθηματικά μου είναι καλά- και άρα, λοιπόν, η νόμιμη προθεσμία για να καταθέσουν κάποιοι τα χαρτιά τους έληξε μετά από είκοσι ημέρες. Πήγαμε, λοιπόν, στις 20 Φλεβάρη, αν δεν κάνω λάθος. Στις 9 Φλεβάρη, τον ίδιο μήνα, ψηφίζεται ο νόμος του κ. Σουφλιά που αλλάζει αυτόν το νόμο.
     Προηγουμένως με καλέσατε από εκείνο το Βήμα και μου είπατε τι είναι άνομο και τι είναι νόμιμο. Μου είπατε, μάλιστα, ότι επειδή ισχύει εκείνος ο νόμος, αυτό το πράγμα δεν ισχύει. Οι προσλήψεις, όμως, έγιναν μ’ αυτό το πράγμα, κύριε Υπουργέ!
     Κάνω λάθος; Ποιος είναι εκείνος, λοιπόν, ο οποίος αυτή τη στιγμή υπερασπίζεται ανομήματα ή όχι;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω.
     ΧΡΗΣΤΟΣ ΑΗΔΟΝΗΣ: Μα, μου απαντήσατε ήδη από εκεί πέρα επάνω. Ήσασταν πολύ σαφής και αυτό που λέει εδώ μέσα είναι ακόμα σαφέστερο, ότι δηλαδή προχωρήσατε στην πρόσληψη έστω και ενός ανθρώπου –δεν ξέρω αν είναι πέντε ή δέκα και δεν μ’ ενδιαφέρει γιατί το προσδιορίζετε- μέσα από μία παράνομη πράξη, την οποία εσείς ο ίδιος εδώ μέσα, από την Έδρα της Βουλής, το αποδεχθήκατε. 
     Επικαλούμαι τα Πρακτικά, τα οποία επικαλεστήκατε για το δικό μου λόγο, για να δείτε τι ακριβώς είπατε. Είπατε, λοιπόν, ότι αυτό εδώ δεν ισχύει. Τι ισχύει, λοιπόν, για να γνωρίζει ο ελληνικός λαός; Αυτό είναι το πρώτο.
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
     ΧΡΗΣΤΟΣ ΑΗΔΟΝΗΣ: Συνεχίζω, κύριε Πρόεδρε. Θα είμαι πολύ σαφής.
     Μας κατηγορήσατε ότι μιλήσαμε για φαυλότητα και είπαμε ότι είστε το κράτος δικαίου και της αξιοκρατίας, σε σχέση με μία γενικότερη κριτική που σας κάναμε γύρω από τις προσλήψεις και τον τρόπο που ακολουθείτε από εδώ και πέρα. 
     Μάλιστα, αναρωτηθήκατε πώς είναι δυνατόν μία προκήρυξη να έχει μέσα παράνομο στοιχείο.
     Διαβάστε λίγο την έκθεση του ΑΣΕΠ για να δείτε πόσες προκηρύξεις επέστρεψε πίσω, γιατί σε κάποια στοιχεία και σε κάποια σημεία τους ήταν παράνομες ή παράτυπες. Δείτε, λοιπόν, τι σημαίνει φαυλότητα. 
     Η δική σας Κυβέρνηση, λοιπόν, έλεγε συγκεκριμένα: «Θα συζητήσουμε μαζί ποια θα είναι τα απολύτως αντικειμενικά κριτήρια, στα οποία δεν θα μπορεί κανείς να παρέμβει και όχι δια της συνεντεύξεως να ρυθμίζουμε τους ημετέρους πολλούς Γενικούς Γραμματείς κλπ.». 
     Και οι πράξεις; Εισάγετε τις συνεντεύξεις ως κριτήριο και  μάλιστα με βαρύτητα 20% για την πρόσληψη με μόρια στο δημόσιο. Ξέρετε τι σημαίνει αυτό; Σημαίνει ότι κανένα αντικειμενικό κριτήριο δεν θα υπερισχύσει. Είναι ή δεν είναι φαυλότητα αυτό το πράγμα; Και τι επιτέλους σ’ αυτόν τον κόσμο μπορεί να θεωρήσει κάποιος ότι είναι φαυλότητα;
     Τρίτο θέμα. Δεν το λέω εγώ. Το λένε οι εφημερίδες. Σας κατηγορήσαμε προηγουμένως ότι τον ΟΣΚ σήμερα τον χρησιμοποιείτε ως ένα μέσο για σπατάλη. Λέει, λοιπόν, εδώ η εφημερίδα ότι για τα ταξιδάκια τα οποία γίνονται στην Ευρώπη χρησιμοποιείται η αιτιολόγηση ότι γίνονται για να συναντήσουν οι αρμόδιοι κυβερνητικούς φορείς και να ενημερωθούν για την αναβάθμιση του προγράμματος που έχει ως αντικείμενο ο Οργανισμός. Πάνε στο εξωτερικό δηλαδή, για να συναντήσουν κυβερνητικούς παράγοντες.
     Τέταρτο επιχείρημα. Συνηθίζεται η πολιτική ηγεσία του Υπουργείου Παιδείας, όταν δευτερολογεί, να χρησιμοποιεί μια έκφραση: «Στο σπίτι του κρεμασμένου δεν μιλάνε για σχοινί». Στις 9.2.2005 είχαμε την ίδια έκφραση, σήμερα είχαμε μια ανάλογη και πάλι από εσάς τον ίδιο, κύριε Υφυπουργέ, είχαμε μία αναφορά στις 21 Ιανουαρίου 2005, όπου κατηγορήσατε, κουνώντας επιδεικτικά στοιχεία και λέγοντας τα εξής: «Ο Διευθυντής Εκπαίδευσης στο Νομό Αττικής, αποσπασμένος και διπλοθεσίτης στον ΟΣΚ, έπαιρνε το διπλό μισθό και κάναμε ολόκληρη ολονύχτια συζήτηση σ’ αυτήν την Αίθουσα για να πούμε και να δώσουμε στοιχεία στην τότε Υπουργό Παιδείας». 
     Απ’ όλα αυτά, λοιπόν, τα έγγραφα που θέλουμε να καταθέσουμε αποδεικνύεται ότι τότε ήταν ψέματα. Και γιατί το χρησιμοποιώ; Το χρησιμοποιώ για να πω ότι πολύ εύκολα στην επιχειρηματολογία σας μπορείτε να πείτε οτιδήποτε για να αποδείξετε, όταν εκείνη τη στιγμή δεν υπάρχουν αυτά τα στοιχεία, όποιον, οποιονδήποτε έωλο ισχυρισμό σας. 
     Θέλετε να πω συγκεκριμένα τι ακριβώς είπατε; Πάμε, λοιπόν. Είπατε ότι το συγκεκριμένο πρόσωπο κατείχε δύο θέσεις και ότι έπαιρνε διπλό μισθό. Εδώ, λοιπόν, υπάρχει η βεβαίωση ότι αυτό δεν ίσχυε. Εκτός αν τα δικά σας χαρτιά είναι άλλα. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Καταθέστε το στα Πρακτικά.
     ΧΡΗΣΤΟΣ ΑΗΔΟΝΗΣ: Θα τα καταθέσω για τα Πρακτικά για να τα πάρετε, να τα χρησιμοποιήσετε, για να δείτε ότι οι πηγές σας δεν είναι και τόσο αληθινές.
     ΠΡΟΕΔΡΕΥΩΝ (Ιωάννης Τραγάκης): Εκτός από τα Πρακτικά, μπορείτε να αναφέρετε σε ποια βεβαίωση αναφέρεστε;
     ΧΡΗΣΤΟΣ ΑΗΔΟΝΗΣ: Μιλάω, λοιπόν, για μία σειρά από βεβαιώσεις που έχουν να κάνουν με το Υπουργείο Παιδείας και Θρησκευμάτων, Αθήνα 16.5.2005, αριθμός πρωτοκόλλου 4286, κύριε Πρόεδρε, Περιφερειακή Διεύθυνση Πρωτοβάθμιας και Δευτεροβάθμιας Εκπαίδευσης. Μιλάει συγκεκριμένα για το πότε έγινε η διακοπή μισθοδοσίας του συγκεκριμένου διευθυντού. Είναι και μια σειρά άλλα έγγραφα που το αποδεικνύουν, τα οποία δεν νομίζω ότι χρειάζεται να αναφέρω. Αν εσείς εκτιμάτε ότι πρέπει να τα αναφέρω, καλώς, θα τα αναφέρω. 
     Τα καταθέτω, λοιπόν, στα Πρακτικά για να υπάρχει και η ενημέρωση του κυρίου Υπουργού, για το τι ακριβώς ισχύει ή δεν ισχύει επιτέλους σ’ αυτόν τον τόπο.
     (Στο σημείο αυτό ο Βουλευτής κ. Χρήστος Αηδόνης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ισχυριστήκαμε ότι ο συγκεκριμένος Οργανισμός μέχρι σήμερα δεν έχει κάνει τίποτα και είπαμε μάλιστα ότι για τα έτη που έτρεξαν, όταν είχε την ευθύνη, έκανε ένα αριθμό έργων που για μας είναι μικρός. Είπαμε, λοιπόν, ότι τα έργα τα οποία έκανε ήταν τριάντα τρία από τα οποία οκτώ, τα πέντε είχαν δημοπρατηθεί επί κυβερνήσεως ΠΑΣΟΚ.
     Έρχεστε εσείς εδώ και λέτε ότι εμείς αναδιατάξαμε την υπηρεσία, πήραμε και βάλαμε στην Υπηρεσία Τεχνικών Μελετών σαράντα μηχανικούς. Για να κάνουν τι, κύριε Υπουργέ; Δύο χρόνια τριάντα τρία έργα, δηλαδή, μηδέν κόμα τριάντα τόσο αναλογία για τον καθένα. Για να κάνουν αυτό το πράγμα; Και αυτό είναι εκείνο το οποίο εσείς ισχυρίζεστε ότι ήταν το τρομερό έργο αυτού του Οργανισμού; 
     Και υπάρχει και ένα τελευταίο στοιχείο, το οποίο έρχεται να ενισχύσει την άποψη του αγαπητού Κοινοβουλευτικού μας Εκπροσώπου, σε σχέση με την απορροφητικότητα που σας μιλήσαμε. Μας καταλογίσατε ότι δεν ισχύει αυτό το πράγμα. 
     ΠΡΟΕΔΡΕΥΩΝ (Ιωάννης Τραγάκης): Ένα τελευταίο, όμως, κύριε συνάδελφε.
     ΧΡΗΣΤΟΣ ΑΗΔΟΝΗΣ: Κύριε Πρόεδρε, τελειώνω αμέσως.
     Στη ΣΑΕ 47/6 υπάρχει ένα ποσό κοντά στα 147.000.000 ευρώ από τα οποία έχουν απορροφηθεί περίπου 110.000.000 ευρώ. Μπορείτε να μου πείτε πού είναι τα υπόλοιπα 30.000.000 ευρώ;
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Έξαρχος για τρία λεπτά.
     ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, παρακολουθήσαμε με μεγάλη προσοχή τον κύριο Υπουργό, ο οποίος προσπάθησε να αποδείξει ότι το 2004 έγιναν πολύ μεγάλες χρηματοδοτήσεις στα προγράμματα σχολικής στέγης. Όμως, είναι βέβαιο –και αυτό δεν το λέμε εμείς- ότι οι νομαρχιακές αυτοδιοικήσεις και οι δήμοι της χώρας έχουν άλλη άποψη. Και έχουν άλλη άποψη, γιατί βασίζονται στα πραγματικά στοιχεία και λεφτά τα οποία εισέρευσαν στα ταμεία τους. Εγώ μπορώ να σας δώσω στοιχεία, αν και φαντάζομαι ότι τα έχει ο κύριος Υπουργός, από τη Νομαρχιακή Αυτοδιοίκηση της Λάρισας, αλλά και από άλλους νομούς, όπου φαίνεται ότι ο μέσος όρος της χρηματοδότησης των Νομαρχιακών Αυτοδιοικήσεων τα προηγούμενα χρόνια ήταν πολύ μεγαλύτερος απ’ αυτόν του 2004. 
     Κύριε Υπουργέ, είναι σαφές εδώ ότι υπάρχουν πενταετή προγράμματα και δεν είναι ετήσια τα προγράμματα των Νομαρχιακών Αυτοδιοικήσεων. Υπάρχουν, όμως, και δεσμεύσεις με βάση αυτά τα πενταετή προγράμματα. Εδώ χρειάζονται συγκεκριμένες απαντήσεις. Το 2005 και εξής θα συνεχίζει η χρηματοδότηση να είναι με βάση το μέσο όρο των προηγούμενων ετών; Διαφορετικά, θα πρέπει να ακυρωθούν ή να σχεδιαστούν από την αρχή αυτά τα προγράμματα. Υπάρχουν οφειλές για έργα που έχουν εκτελεστεί, υπάρχει σχεδιασμός για μετακίνηση σχολικών μονάδων, γιατί σε πολλές περιπτώσεις υπάρχει συστέγαση λόγω της διπλής βάρδιας, κυρίως στη Λάρισα και στις άλλες μεγάλες πόλεις, τη Θεσσαλονίκη, την Πάτρα είναι οξυμένο το πρόβλημα. Για παράδειγμα, η Λάρισα χρειάζεται 4.000.000 ευρώ ετησίως. Πέρυσι πήρε 800.000 ευρώ. Ποια θα είναι η χρηματοδότηση για τα επόμενα χρόνια;
     Κύριε Πρόεδρε, εμείς θα συμφωνήσουμε ότι είναι καλό το πρόγραμμα της αντισεισμικής προστασίας. Όταν, όμως, ο Δήμος Κάτω Ολύμπου, με επιχειρήματα, λέει ότι υπάρχει πρόβλημα στη στέγη του σχολικού κτηριακού συγκροτήματος του Πυργετού, όπου είναι έτοιμη να καταρρεύσει η στέγη, δεν μπορεί, όταν χρειάζονται 100.000 ευρώ, το Υπουργείο να λέει πάρτε 50.000 ευρώ. Αυτό είναι ένα θέμα που έχει προτεραιότητα.
     Κύριε Πρόεδρε, τελειώνοντας, θέλω να πω ότι σε αυτήν τη Βουλή θα πρέπει να συμφωνήσουμε ότι χρειάζεται να αναμετρηθούμε με τις ανάγκες του μέλλοντος. Όλες οι πτέρυγες πρέπει να συμφωνήσουμε πως σε ό,τι αφορά τη χρηματοδότηση της παιδείας δεν μπορεί να υπάρξουν περικοπές, διότι σε αυτό συμφωνούν όλοι και είναι απαίτηση του συνόλου της εκπαιδευτικής κοινότητας, των γονιών και των παιδιών. Δεν είναι δυνατόν να υπάρξει περικοπή της χρηματοδότησης και σε αυτό οφείλουμε να ανταποκριθούμε όλοι.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει η κα Σχοιναράκη-Ηλιάκη για τρία λεπτά.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, εάν κάποιος μου έλεγε να βάλω έναν τίτλο στην ομιλία του Υπουργού με την οποία απάντησε στη δική μας επερώτηση, αυτός θα ήταν «άλλα λόγια να αγαπιόμαστε». Η φράση «στο σπίτι του κρεμασμένου δεν μιλάνε για σκοινί» θα πρέπει να αφορά τον ίδιο τον κύριο Υπουργό και την πολιτική ηγεσία του Υπουργείου Παιδείας, γιατί σε λίγο καιρό οι μπαταριές από τον ΟΣΚ θα φθάνουν στη Μητροπόλεως.
     Κύριε Υπουργέ, πάτε να μας ξεγελάσετε. Παρανομήσατε και δεν το παραδέχεσθε. Το είπατε εμμέσως ή μάλλον το παραδεχθήκατε τη μια και το αναιρέσατε την άλλη. Κάνατε την πρόσληψη μ’ ένα νόμο που το Υπουργείο ΠΕΧΩΔΕ κατάργησε με νόμο που κατέθεσε στις 22-12-2004 στη Βουλή, ψηφίστηκε στις 9-2-2005 και δημοσιεύτηκε στις 22-2-2005 στην Εφημερίδα της Κυβέρνησης και αποτελεί νόμο του κράτους. Αν βάζατε, κύριε Υπουργέ, στοιχειωδώς τις υπηρεσίες σας να πάνε στα Πρακτικά της Βουλής, να πάνε στα νομοσχέδια και να βάλουν το νούμερο του συγκεκριμένου νόμου, θα σας έβγαζε όλο το ιστορικό για να δείτε ότι έπρεπε να παρέμβετε άμεσα, όπως έπρεπε να παρέμβει και το Τεχνικό Επιμελητήριο, για να ακυρώσετε αυτόν το διαγωνισμό και όχι να μας λέτε ότι κάνατε προσλήψεις γιατί είχατε ένα σοβαρό έργο σε σχέση με τον αμίαντο στα σχολεία. 
     Αλήθεια, κύριε Υπουργέ, το προσωπικό στο τμήμα μελετών που λέτε ότι ενισχύσατε με μηχανικούς είναι ανίκανο –επιτρέψτε μου αυτήν την έκφραση και ζητώ συγγνώμη από τους υπαλλήλους μηχανικούς- να ανταπεξέλθει σε αυτό το έργο;   
     Πρέπει να απαντήσετε εδώ γιατί εάν δεν έχει την τεχνογνωσία θα πρέπει να δούμε τι πρέπει να γίνει. 
     Αφού, λοιπόν, αποδειχθεί αυτό –γιατί εσείς αυτό λέτε τελικά…
     ΠΡΟΕΔΡΕΥΩΝ (Ιωάννης Τραγάκης): Πόσοι προσελήφθησαν; 
     (Θόρυβος από την πτέρυγα του ΠΑΣΟΚ)
     Το λέω αυτό για δική μου ενημέρωση. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Πρέπει να μας απαντήσει ο κύριος Υπουργός, γιατί εμείς δεν γνωρίζουμε. Γνωρίζουμε, όμως, πολύ καλά ότι τελικά η λειτουργία που γίνεται στον ΟΣΚ σήμερα έχει πολλά θολά και μεμπτά σημεία. Και πρέπει ν’ απαντηθεί και αυτό το σημείο. 
     Κύριε Υπουργέ, μας είπατε ότι κατά τη διάρκεια της θητείας σας στο Υπουργείο και την προηγούμενη χρονιά και την τωρινή, κάνατε πολλά έργα, αγοράσατε πολλά οικόπεδα, κάνατε πολλές απαλλοτριώσεις. Αλήθεια σε ποια χώρα; Πάντως όχι στην Ελλάδα. Γιατί απ’ ό,τι γνωρίζουμε στις περιοχές που έχουν σοβαρό, σοβαρότατο πρόβλημα δεν έγινε το παραμικρό. Γνωρίζετε πολύ καλά τι γίνεται στο Ηράκλειο, στην Αχαΐα, στη Θεσσαλονίκη, στα Χανιά, στη Λάρισα. Δεν έχετε πληρώσει έργα που έχουν υλοποιηθεί το προηγούμενο διάστημα, γιατί είχαν δρομολογηθεί επί κυβερνήσεων ΠΑΣΟΚ. Είχατε τέτοιες υποχρεώσεις και μας λέτε από την άλλη μεριά ότι κάνατε έργο αλήθεια. 
     Μάλιστα μας μιλάτε και για προσεισμικό έλεγχο. Πείτε μας αλήθεια τι γίνεται με αυτό; Τι έχετε κάνει; Ποιο είναι το χρονοδιάγραμμα σε σχέση με αυτό το ζήτημα. Ή μήπως φτιάχνετε και εκεί επιτροπές για να διαμορφώνετε νέες θέσεις εργασίας για πάταξη της ανεργίας; 
     Η απάντησή σας στην πρωτολογία ήταν θολή και δεν άφηνε κανένα καθαρό σημείο. Σας ευχαριστώ. 
     (Χειροκροτήματα από την πτέρυγα του ΠΑΣΟΚ)
     (Στο σημείο αυτό η Βουλευτής κ. Σχοιναράκη-Ηλιάκη  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Κατσιφάρας. 
     ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, είπα και στην πρωτομιλία μου ότι είναι καλό να μην αφήνετε σκιές. Και είναι καλό αυτό γιατί το οφείλουμε απέναντι στην κοινωνία, στο νέον άνθρωπο, στον Έλληνα και να προστατεύσουμε το πολιτικό σύστημα. 
     Θα μου πείτε κινδυνεύει απ’ αυτό; Να πω όχι. Να πω, όμως, ότι αυτό ενισχύει προσθετικά στην όλη εικόνα που έχει ο Έλληνας  πολίτης. 
     Αφήσατε ερωτηματικά στην απάντησή σας και αφήνετε να παραμένουν οι σκιές. 
     Πολύ συγκεκριμένα. Ο συνάδελφος Αηδόνης μίλησε με σαφήνεια, με ημερομηνίες και πολύ συγκεκριμένα. Εμείς μιλήσαμε πολύ συγκεκριμένα και σεις απαντήσατε ότι γενικώς ρωτήσαμε αόριστα εμείς. Αυτό είπατε. 
     Και ερωτώ πλέον πολύ συγκεκριμένα. Είναι ειδικό έργο η αντικατάσταση των αιθουσών από αμίαντο; Προς τα έξω δημιουργεί ευαισθησία. Είναι αλήθεια. Αλλά με συγχωρείτε. Είναι ειδικό έργο; Έτσι το αντιλαμβάνεται ο τεχνικός κόσμος; Νομίζω πως όχι. Γιατί αυτό το επιχείρημα το εφεύρατε μετά; Και γιατί δεν το προσδιορίζατε στην ίδια την προκήρυξη; Σεις οι ίδιοι μιλάτε για ικανό αριθμό και όχι συγκεκριμένο αριθμό, και χωρίς εξειδικευμένη γνώση. Να έχει γενική γνώση για να κάνει ειδικό έργο. 
     Επίσης, κύριε Υπουργέ, θα πρέπει να παραδώσω κάποιους πίνακες που αφορούν την Αχαΐα, την πορεία των χρηματοδοτήσεων από το 1990 και μετά. Θα φανεί εκεί η μεγάλη διαφορά. Λέγω μόνο ότι το 2003 ήταν 4.500.000 ευρώ. Τώρα 700.000 ευρώ. 
     Θα καταθέσω επίσης και μερικά άλλα στοιχεία γιατί έχουν μία αξία, γιατί δεν μπορούμε να λέμε γενικώς και αορίστως ότι το πρόγραμμα πηγαίνει καλά, αλλά καμία περιοχή που την αφορά να μη το βλέπει. Να μη το βλέπουν δηλαδή οι μαθητές, οι γονείς, να μη το βλέπουν οι θεσμοί και να διαμαρτύρονται σε όλους τους τόνους, ενώ αντίθετα εσείς να λέτε ότι πάει θαυμάσια. Κάποιος εδώ δεν λέει την αλήθεια. Ή οι φορείς δεν έχουν γνώση του τι ακριβώς γίνεται, ή εσείς δεν λέτε την αλήθεια. Θα καταθέσω, επαναλαμβάνω, τους συγκεκριμένους πίνακες που αφορούν την Αχαΐα, όπου και εκεί η πολιτική ηγεσία του Υπουργείου Παιδείας είχε δεσμευτεί για όλες τις εκκρεμότητες. 
     Κύριε Υπουργέ, νομίζω ότι δεν κάνετε τίποτε άλλο με τον ΟΣΚ απ’ αυτό που έχετε κάνει σε μια σειρά καταξιωμένους θεσμούς και δομές. Το ίδιο κάνατε με την ενισχυτική διδασκαλία. Την υπονομεύσατε και την απαξιώνετε. 
     Το ίδιο κάνετε και με το ολοήμερο σχολείο. Το υπονομεύετε και το απαξιώνετε. Ακριβώς το ίδιο κάνετε και με τον ΟΣΚ. Αυτή είναι η πραγματικότητα. Όσο και να σας ενοχλεί, είναι μία πραγματικότητα. Αυτή την αντιλαμβάνεται και τη βιώνει και η περιφέρεια  και το κέντρο και συνολικά ο ελληνικός λαός. 
     Νομίζω ότι υπάρχει ένα ζήτημα ακόμη και πρέπει ν΄ απαντήσω: Τελικά το κράτος ήταν πράσινο ή είναι αυτό που ο κ. Καραμανλής, το βαθύ κράτος που δεν έχει χρώμα; Κάποτε πρέπει ν΄ αποφασίσετε, τι είναι αυτό. Και ν΄ αποφασίσετε, επίσης, εάν το κράτος το θέλετε μοχλό ανάπτυξης στην παραγωγική διαδικασία του τόπου και αν η πολιτική σας οδηγεί προς τα εκεί. Διαφορετικά αυτό που είπε ο Κοινοβουλευτικός μας Εκπρόσωπος είναι το τελευταίο ρήγμα, αυτό που έχετε κάνει συστηματικά με την πολιτική σας.
     (Χειροκροτήματα από την πτέρυγα του ΠΑΣΟΚ)
     (Στο σημείο αυτό ο κ. Βουλευτής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος της Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Η κ. Τζάκρη έχει το λόγο για δύο λεπτά.
     ΘΕΟΔΩΡΑ ΤΖΑΚΡΗ: Κύριε Υπουργέ, ειλικρινά σας άκουσα με έκπληξη να αναφέρετε πως είναι φτηνά τα επιχειρήματα με τα οποία ζητούμε την απόσυρση της συγκεκριμένης προκήρυξης. 
     Αλήθεια είναι συχνά τα επιχειρήματα της ασάφειας ως προς το αντικείμενο και ως προς το έργο της συγκεκριμένης προκήρυξης; Είναι ισχνό το επιχείρημα του αδιευκρίνιστου αριθμού των συμβούλων, της μη πρόβλεψης αμοιβών, της μη ύπαρξης αναγκαιότητας, της επάρκειας του τεχνικού στελεχιακού δυναμικού του ΟΣΚ, της ανυπαρξίας του έργου του ΟΣΚ υπό τη δική σας διοίκηση; 
     Όλοι αυτοί οι όροι δεν είναι, κύριε Υπουργέ, που διασφαλίζουν τη διαφάνεια και τη νομιμότητα σ’ αυτούς τους πονηρούς καιρούς που βάλλεται καθημερινά η αξιοπιστία και το κύρος των πολιτικών και ιδιαίτερα αυτών που ασκούν Δημόσια Διοίκηση και εξουσία, όπως εσείς; 
     Αντίθετα, κύριε Υπουργέ, δεν άκουσα από τα χείλη σας ούτε ένα σοβαρό επιχείρημα υπέρ της ύπαρξης της συγκεκριμένης προκήρυξης. Άκουσα μόνο να μιλάτε γενικά και αόριστα για την αναγκαιότητα των αναπλάσεων, για τον αμίαντο και για τη στατικότητα. Και αν έγιναν γι’ αυτά τα αντικείμενα, γιατί δεν τα προβλέψατε ρητά και με σαφήνεια στη συγκεκριμένη προκήρυξη, κύριε Υπουργέ; Απλούστατα δεν τα προβλέψατε, διότι δεν ήταν αυτός ο σκοπός σας. Διότι ο σκοπός σας ήταν μόνο αυτός τον οποίο επεσήμαναν και στην πρωτολογία μας όλοι οι συνάδελφοι, δηλαδή, το βόλεμα ημετέρων. Όσο περισσοτέρων, τόσο καλύτερα για την παράταξή σας. Εκ των υστέρων αποκαλύπτετε τις ανάγκες αυτές μόνο και μόνο για να δικαιολογήσετε την αναγκαιότητα της συγκεκριμένης προκήρυξης.  
     Και για να σας αποδείξω ότι δεν ήταν αυτοί οι  σκοποί σας, θέλω να σας πω μόνο το εξής: Κάνατε μία μελέτη για τον αμίαντο, η οποία και ολοκληρώθηκε. Γνωρίζουμε τα αποτελέσματά της ήδη από το Δεκέμβριο του 2004. Το Γενάρη του 2004 που κάνατε την προκήρυξη αυτή, τι θέλετε τον ειδικό σύμβουλο για το συγκεκριμένο αμίαντο; 
     Ως  προς το έργο για την αντικατάσταση των στοιχείων αμιάντου, δεν κάνατε ούτε μία αντικατάσταση. Η μόνη ενέργεια που κάνατε για τον αμίαντο ήταν η μεταφορά των μαθητών από το 61ο Δημοτικό Σχολείο της Παναγίας Φανερωμένης της Θεσσαλονίκης, στο 66ο, επίσης, κατασκευασμένο από αμίαντο. 
     Και συνεχίζω για τις αναπαλαιώσεις. Ποιών   συγκεκριμένων κτηρίων, κύριε Υπουργέ; Προσλάβατε κάποιον ειδικό τεχνικό σύμβουλο, κάποιον πανεπιστημιακό με κύρος, εξειδικευμένο και ειδικές γνώσεις, όπως κάναμε εμείς το 1999 με τον κ. Πενέλη; Και δε δώσατε απαντήσεις σε μια σειρά από ερωτήματα. Ίσως, στη δευτερολογία σας προλαβαίνετε να μας πείτε, τι έγινε με τις πενήντα μελέτες που σας παραδώσαμε μ΄ έργα έτοιμα για προκήρυξη. Προκηρύξατε κανένα από αυτά;
     Και περαιτέρω τι γίνεται με την απορροφητικότητα των κονδυλίων από τον ΟΣΚ κατά τη φετινή σχολική περίοδο.
     Και θα περίμενα, για να κλείσω, κύριε Υπουργέ, ότι στις προτεραιότητες των Υπουργείων σας, στις προτεραιότητες για ανέγερση καινούργιων σχολείων, θα υπήρχε και ένα σχολείο της περιφέρειας ακόμη και του νομού μου.
     Νομίζω, κύριε Υπουργέ, ότι θα πρέπει κάποια στιγμή να μας εντάξετε στις προτεραιότητές σας. 
     Ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης):  Εμείς ευχαριστούμε. 
     Κύριε Υφυπουργέ, έχετε το λόγο για οκτώ λεπτά.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ας αρχίσουμε από τους Κοινοβουλευτικούς Εκπροσώπους. Οι απαντήσεις που οφείλουμε να δώσουμε είναι οι εξής: Κύριε Κοινοβουλευτικέ Εκπρόσωπε, που ρωτάτε για την απομάκρυνση των ταμείων, ξέρετε ότι μιλήσαμε πάρα πολλές φορές, με επισκεφθήκατε στο γραφείο μου. Όντως η ευαισθησία σας και της κοινοβουλευτικής σας ομάδος ήταν πολύ σημαντική. 
     Εγώ θέλω να σας δηλώσω, επειδή μου ζητήσατε καθαρές προτάσεις, η απομάκρυνση και η αποψίλωση  από πλάκες αμιάντου, γίνεται από εταιρείες με ειδική άδεια του ΥΠΕΧΩΔΕ.  
     Θ΄ απομακρυνθούν όλα όσα αποσύρονται στο εξωτερικό και όχι στο εσωτερικό της χώρας. Αυτό, για να καθησυχάσετε εκείνους που φοβούνται. Η διασπορά ινών αμιάντου κατά τη διάρκεια της διαδικασίας απομάκρυνσης ελέγχεται από το Δημόκριτο και το ΙΓΜΕ. Αυτή είναι η συμφωνία γι’ αυτά τα σχολεία που σας είπα.
     Πάμε στον Κοινοβουλευτικό Εκπρόσωπο της Μείζονος Αντιπολίτευσης. Κύριε Λοβέρδο, αναφερθήκατε στο πώς ο Νομάρχης Αθηνών ενδιαφέρεται για το 3ο Γυμνάσιο Χαλανδρίου. Πρώτα απ’ όλα, δεν είναι ακριβές ότι δεν τον δεχθήκαμε. Εγώ μίλησα πάρα πολλές φορές μαζί του, τον ενημέρωσα και είχα και τα κολακευτικά του σχόλια δημοσίως, ότι όντως εκείνο που του υποσχέθηκα τον καλύπτει. Τι είναι αυτά που λέτε; Ομολογήσατε ότι το πρόβλημα το δημιουργήσατε εσείς και προσπαθούμε εμείς να το λύσουμε; Και ξέρετε πώς λύνεται το πρόβλημα; Μόνο με νομοθετική ρύθμιση. Έχετε ακούσει κυβέρνηση η οποία να παραλαμβάνει…
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Υπουργέ…
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Σας παρακαλώ. Δεν σας διέκοψα, όταν μιλούσατε, κυρία Σχοιναράκη. Δεν είστε νέος Κοινοβουλευτικός. Σας παρακαλώ. Δεν αντιδικούμε. Αφήστε με να δώσω τις απαντήσεις.
     ΠΡΟΕΔΡΕΥΩΝ (Ιωάννης Τραγάκης): Δεν επιτρέπω διακοπές.
     ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, οι νέοι είναι κακοί και σταματούν…
     ΠΡΟΕΔΡΕΥΩΝ (Ιωάννης Τραγάκης): Δεν είπε κάτι τέτοιο. Είπε ότι έχει εμπειρία.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Είπα να μη με διακόπτει. Προσπάθησε να με διακόψει.
     ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, συνεχίστε.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Κύριε Πρόεδρε, τρέχει ο χρόνος.
     ΠΡΟΕΔΡΕΥΩΝ (Ιωάννης Τραγάκης): Δεν τρέχει ο χρόνος. Υπάρχει άνεση χρόνου, γιατί ο κύριος Λοβέρδος…
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα ήθελα λοιπόν, κύριε Κοινοβουλευτικέ Εκπρόσωπε, να σας θέσω ένα ερώτημα ουσίας: Έχετε ξαναδεί κυβέρνηση να παραλαμβάνει ένα τέτοιο μεγάλο πρόβλημα, όντως όπως και εσείς το περιγράψατε, από την προηγούμενη κυβέρνηση, να προσπαθεί να το λύσει, να βοηθά το νομάρχη να το λύσει και μάλιστα να τον ενημερώνει πλήρως και να συνεργάζεται μαζί του για τη νομοθετική τακτοποίηση αυτού του θέματος με ειδική ρύθμιση, την οποία την έχουμε φτιάξει ήδη μαζί και η οποία κατατίθεται εντός των ημερών στη Βουλή; Λοιπόν, αφήστε τώρα ότι ζήτησε τάχα ραντεβού και δεν τον δεχθήκαμε. Η ουσία είναι αυτή που μένει.
     Είπατε και μερικά άλλα τα οποία πρέπει ν΄ απαντηθούν. Μιλήσατε για τα ολοήμερα  σχολεία. Είστε εκπαιδευτικός. Εγώ δεν σας αρνήθηκα ότι είστε εκπαιδευτικός. Εγώ είπα κάτι άλλο για εκείνα που είπατε. Επειδή μιλάτε για τη δική μας τάχα έλλειψη σοβαρών ενεργειών στο χώρο του ολοήμερου σχολείου, σας λέω λοιπόν το εξής: Έχετε ενημερωθεί από τον κ. Ευθυμίου ή από την κοινοβουλευτική σας ομάδα για τα πεπραγμένα τους και πώς μας τα παρέδωσαν εδώ; 
     Πρόσφατα έγινε έλεγχος στον ειδικό λογαριασμό του Υπουργείου Παιδείας –δεν το έχουμε ξαναναφέρει αυτό στον κοινοβουλευτικό έλεγχο, σας το λέω απόψε- ο οποίος πληρώνει τους εκπαιδευτικούς που εργάζονται στα ολοήμερα δημοτικά. Και τι διαπιστώθηκε, κύριε Πρόεδρε;  Ότι χίλια τριακόσια δεκατρία ολοήμερα –όχι ένα, δεκατρία, εκατό- λειτουργούσαν χωρίς να υπάρχει υπουργική απόφαση για τη λειτουργία τους. Δεν είχαν καν συσταθεί από τον κ. Ευθυμίου. Αποτέλεσμα; Αυτές τις ημέρες είμαστε αναγκασμένοι να υπογράψουμε σχετική υπουργική απόφαση για την ίδρυσή τους, ώστε να μπορέσουμε να πληρώσουμε τους εκπαιδευτικούς οι οποίοι έχουν προσληφθεί και εργάζονται σ’ αυτά. Να τα ακούσει το πανελλήνιο από το Βήμα της Βουλής και να δείτε τι κάνατε, ποια είναι τα πεπραγμένα σας.
     ΦΙΛΙΠΠΟΣ ΤΣΑΛΙΔΗΣ: Άλλωστε, και τμήματα έχουν μπει σε πανεπιστημιακές σχολές…
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πάμε λοιπόν στη συνέχεια και παρακαλώ, επειδή τον ειδικό εκείνο σύμβουλο, κύριε Αηδόνη, για τον οποίο με ρωτάτε και τον οποίο διευθυντή από την Α΄ Αθήνας τον πήρατε και τον πήγατε, δημόσιο λειτουργό όντας, να υπογράψει σύμβαση με τον Οργανισμό Σχολικών Κτηρίων και επειδή μου είπατε ότι καταθέτετε στα Πρακτικά, εγώ, κύριε Πρόεδρε, θα καταθέσω ένα μόνο στοιχείο και θα διαβάσω τι καταθέτω.
     ΧΡΗΣΤΟΣ ΑΗΔΟΝΗΣ: Να το καταθέσετε…
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αφήστε με ένα λεπτό. Είναι τα Πρακτικά της συνεδριάσεως, όπου φαίνεται πώς ο κ. Μπαλτάς, για να μπορεί να προσλάβει ως Διευθυντή Οικονομικών Υπηρεσιών αυτόν τον κύριο με τα λίγα, όπως είχε, προσόντα σε σχέση προς την προκήρυξη, αναίρεσε όλον τον πίνακα των αναγκαίων προσόντων και ζήτησε μόνο να γνωρίζει καλά την ελληνικήν. Το καταθέτω στα Πρακτικά, για να το δείτε και εσείς, κύριε Λοβέρδο, που είστε Κοινοβουλευτικός Εκπρόσωπος. Το καταθέτω και το έχω υπογραμμίσει, για να δείτε πώς μεθοδεύτηκε η εισαγωγή εκείνου που έπρεπε να φύγει για τους γνωστούς λόγους συνταξιοδότησης κλπ, αφού είχαμε κάνει εμείς το δικό μας αποτελεσματικό τότε κοινοβουλευτικό έλεγχο στα πεπραγμένα του τότε Υπουργού Παιδείας, και πώς φυτεύτηκε στην «ΟΣΚ ΑΕ» με αλλαγή των όρων της προκήρυξης για την πρόσληψή του. Το καταθέτω παρακαλώ, κύριε Πρόεδρε.
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Πάμε στη συνέχεια: Θέλετε να σας δείξω πόσο νόμιμα και διαφανώς λειτουργούσατε, επειδή εκεί φθάσαμε; Εγώ θα ήθελα να κάνω, πρώτα, την εξής δήλωση και παρακαλώ, επειδή μου το ζητήσατε και επειδή τάχα κάνατε στις δευτερολογίες σας, κύριοι συνάδελφοι, ότι δεν το καταλάβατε, να το επαναλάβω. 
     Αυτή η προκήρυξη για την οποία μιλάτε στο κέντρο της επερώτησής σας –το είπα- άλλαξε με το θεσμικό καθεστώς Σουφλιά, με το γνωστό νόμο. Δεν παρήγαγε κανένα αποτέλεσμα. Γιατί, λοιπόν, έρχεστε και ξανάρχεστε; 
     Μπορείτε να φέρετε έστω και ένα όνομα που προσελήφθη ως αποτέλεσμα αυτής της προκηρύξεως, κύριε Αηδόνη; Μπορεί κάποιος εκ των συναδέλφων σας, της ομάδας που επερωτά σήμερα, να καταθέσει στο Προεδρείο έστω και ένα όνομα τεχνικού συμβούλου;
      ΧΡΗΣΤΟΣ ΑΗΔΟΝΗΣ: Εσείς είπατε πριν από λίγο για πέντε άτομα.
     	 ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, μη διακόπτετε.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, σας παρακαλώ.
     Εγώ σας είπα για πέντε ειδικούς συμβούλους. Έξι δικαιούται σύμφωνα με το νόμο ο διευθύνων σύμβουλος. Προσέλαβε, λοιπόν, πέντε. Συγκεκριμένα έναν καθηγητή πανεπιστημίου, έναν γεωτεχνικό για συγκεκριμένα έργα… 
     ΒΑΣΙΛΕΙΟΣ ΕΞΑΡΧΟΣ: Με αυτήν την προκήρυξη;
     ΑΝΔΡΕΑΣ ΛΟΒΕΡΔΟΣ: …(Δεν ακούστηκε)
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όχι. Σας το είπα ότι αυτό δεν παρήγαγε αποτελέσματα. Πρέπει δηλαδή να το λέω και να το ξαναλέω; Σας το είπα, κύριε Κοινοβουλευτικέ Εκπρόσωπε. Το είπα πριν αυτό και μου ζητήσατε να κάνω δήλωση και πάλι στη δευτερολογία σας κι εγώ επανέρχομαι και το ξεκαθαρίζω με δήλωσή μου. Σας παρακαλώ. Υπάρχουν οι σύμβουλοι αυτοί, των οποίων τα ονόματα, αν θέλετε, κύριε Λοβέρδο, να με επισκεφθείτε στο γραφείο μου, μπορώ να σας τα δώσω για να σας δείξω πώς προσελήφθησαν και για ποιο έργο προσελήφθησαν, γιατί διάβασα και για ποιο έργο προσελήφθησαν. Σας παρακαλώ.
     Για ελάτε να δούμε κάτι άλλο. Διαφανείς –λέει- διαδικασίες ακολουθούσε ο κ. Μπαλτάς, έτσι; Εγώ για τον κ. Μπαλτά είμαι υπερήφανος, διότι από τη θέση του υπευθύνου παιδείας όταν ήμασταν στην αντιπολίτευση του συμπαραστάθηκα για κάθε έργο που ήταν νόμιμο, διαφανές και αποτελεσματικό και το έχει ομολογήσει δημόσια ο κ. Μπαλτάς. 
     Όμως, για ελάτε να δούμε κάτι άλλο. Τώρα, την ώρα που μιλούσατε, βρήκα στα δικά μου ντοσιέ μερικά «μαργαριτάρια». Ακούστε, λοιπόν, για να δείτε τι ωραία που ήταν εκείνη η διοίκηση. Έχω ένα απόσπασμα της 89ης συνεδρίασης της 10/4/2001 –θα το καταθέσω στα Πρακτικά- όπου λέει μάλιστα ποιοι παρίσταντο, ο κ. Σκαμνάκης, πρόεδρος, ο κ. Τασιός αντιπρόεδρος, ο κ. Μπαλτάς, διευθύνων σύμβουλος. 
     Θέμα δεύτερο: Χορήγηση ποσού 5.000.000 δραχμών στο Δήμο Αγίας Παρασκευής για τη σχολική επιτροπή του Τρίτου Λυκείου Αγίας Παρασκευής. Ο ΟΣΚ επιχορηγεί τη σχολική επιτροπή; Η απόφαση 128, λέει. «Το διοικητικό συμβούλιο, μετά τη σχετική προφορική εισήγηση του Προέδρου, αφού έλαβε υπ΄ όψιν την υπόσχεση που παρασχέθηκε στο σύλλογο γονέων και κηδεμόνων του υπ΄ όψιν σχολείου κατά την παράδοση του καινούργιου σχολικού συγκροτήματος, ενώπιον του Υπουργού Εθνικής Παιδείας και Θρησκευμάτων κ. Ευθυμίου, από τον πρόεδρο του διοικητικού συμβουλίου και σύμφωνα με τις διατάξεις του τάδε προεδρικού διατάγματος, αποφασίζει ομόφωνα και επιχορηγεί». 
     Καταλαβαίνετε τι έγινε; Την ημέρα που έκανε εγκαίνια ο κ. Ευθυμίου στο σχολείο και ήταν παρών ο πρόεδρος του ΟΣΚ, υποσχέθηκε στην ομιλία του να επιχορηγήσει με 5.000.000 το σύλλογο γονέων και κηδεμόνων. 
     Όλα αυτά τα βλέπετε εσείς σύννομα, τα βλέπετε λογικά, τα βλέπετε μέσα στη ροή; Ένα απλό παράδειγμα. Αυτά ας τα ακούσει ο κόσμος. Δεν ζητήσατε να τα ακούσει ο κόσμος;
     ΑΝΔΡΕΑΣ ΛΟΒΕΡΔΟΣ: Τα «ζυγίζει» ο κόσμος αυτά που ακούει εδώ. Ευτυχώς που μας ακούνε.
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε. Θα σας δοθεί η ευκαιρία να τα πείτε, κύριε Λοβέρδο.
     Συνεχίστε, κύριε Υπουργέ.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ακούστε, λοιπόν. Ο Οργανισμός Σχολικών Κτηρίων –το ξέρετε, κύριε Κοινοβουλευτικέ Εκπρόσωπε του ΠΑΣΟΚ;- στις 13/1/2004, ενάμιση μήνα προ των εκλογών, των γνωστών εκλογών με τις οποίες χάσατε την εξουσία, αποφασίζει ότι ο ΟΣΚ μπορεί να έχει επικοινωνιακό πρόγραμμα προβολής και αυτό να είναι ύψους 1.000.000 ευρώ και υλοποιείτε, όσο προλάβατε να υλοποιήσετε, μέχρι τις 7 Μαρτίου που έγιναν οι εκλογές στο ποσό των 46.385 ευρώ. 
     Γιατί; Είχε εν όψει των εκλογών να κάνει δουλειά και να προσκαλέσει πελάτες ο ΟΣΚ και ζητούσε επικοινωνιακό πρόγραμμα 1.000.000 ευρώ; Έτσι πήγαν αυτά τα λεφτά; Είναι άδολο αυτό και διαφανές; Είναι ένα ερώτημα και θα ήθελα να μου απαντήσετε. Οικόπεδα που δεν χρειάζονται. 
     ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, φάγατε το χρόνο σας χωρίς να απαντήσετε. Το πρόγραμμα χρηματοδότησης πού βρίσκεται;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ακούστε λοιπόν τη συνέχεια. Για το 43ο Γυμνάσιο Αθηνών είχε ξεκινήσει διαδικασία απαλλοτρίωσης οικοπέδου προϋπολογισμού 8.400.000 ευρώ, στην οδό Ευρυδάμαντος και Σφιγγός έκτασης 2,91 στρεμμάτων. Με εξονυχιστικό έλεγχο της παρούσας διοίκησης απεδείχθη ότι το οικόπεδο δεν χρειάζεται, γιατί το θέμα λύνεται με ανακατανομή των σχολείων της περιοχής σε συνεννόηση με την Τοπική Αυτοδιοίκηση. Έχουμε δηλαδή 8.400.000 ευρώ κέρδος. 
     Το οικόπεδο επί των οδών Δράκοντος και Φιλικής Εταιρείας με δεδομένη την απόκτησή του -είδαμε ότι δεν χρειάζεται για σχολείο- το προωθούμε για να κάνουμε το μουσικό σχολείο της Αθήνας. Το ΤΕΕ Ελληνικού στην Ελευθερίου Βενιζέλου με εμβαδόν 4,100 στρέμματα. Το 2000 απαλλοτριώθηκε με το ποσό των 492.000.000 δραχμών. Με ακούτε, κύριε Λοβέρδο; 
     Η κατάθεση του ποσού γίνεται τρεις ημέρες μετά τη δεκαοχτάμηνη προθεσμία που ορίζει ο νόμος. Αποτέλεσμα; Είμαστε σήμερα σε δικαστική διαμάχη για να μπορέσουμε να κάνουμε τι; Μας ζητάνε 2 δισεκατομμύρια τώρα για το οικόπεδο. Και πρέπει εμείς να κατορθώσουμε να πείσουμε ότι αυτό έγινε από αβλεψία τάχα, για να γλιτώσουμε τα 2 δισεκατομμύρια. Πού πήγε η αξία; Πενταπλάσια απ’ αυτήν που άξιζε το οικόπεδο. Αυτό είναι χρηστή διοίκηση; Ή μπορείτε να πείτε ότι είναι καθαρό; 
     Άλλο παράδειγμα: 6ο Λύκειο Γλυφάδας στην οδό Επιδαύρου και Μυστρά, 3.225 τετραγωνικών μέτρων, κύριε Πρόεδρε. Απαλλοτριώνετε το 1999 με το ποσό των 562.000.000 δραχμών. Το ποσό κατατίθεται τρεις ημέρες μετά το δεκαοχτάμηνο. Έτσι το Συμβούλιο Επικρατείας κρίνει παράνομη την απαλλοτρίωση. Επειδή, δε, ήταν η δεύτερη απαλλοτρίωση και δεν παρήγαγε αποτέλεσμα, είναι αμφίβολο, όπως θα ξέρετε, αν δικαιούμεθα να περάσουμε σε μια επόμενη διαδικασία για να το σώσουμε. Και εκατοντάδες ή δεκάδες τέτοια άλλα παραδείγματα. Θα σας ενημερώσω και θα σας τα δώσω αν έρθετε στο γραφείο μου.
     Αυτή την πολιτική προκρίνετε ως την πολιτική που τάχα έπρεπε να ακολουθήσει η σημερινή διοίκηση για να είναι χρηστή και διαφανής; Αυτή η πολιτική μάς έφερε εκεί που μας έφερε.
     ΑΝΔΡΕΑΣ ΛΟΒΕΡΔΟΣ: Πού σας έφερε;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αυτά μας κληροδότησε η προηγούμενη διοίκηση. Είναι ρητορικά τα ερωτήματα, δεν χρειάζεται να μου τα απαντήσετε. 
     Σας ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Κύριε Λοβέρδο, έχετε το λόγο για οκτώ λεπτά. 
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, εγώ απαντώ με πολύ σαφείς εκφράσεις: οκτακόσια είκοσι εννέα σχολικά κτήρια -μονάδες σε επτά χρόνια. Παραδόθηκαν. Τι έχει να επιδείξει η σημερινή διοίκηση του Υπουργείου; Ό,τι λέμε σ’ αυτήν τη Αίθουσα, είτε αφορά παρατυπίες είτε αφορά πολιτικές είτε αφορά επιλογές, τελικώς έχουν ενδιαφέρον αν αγγίζουν την ελληνική οικογένεια. Δεν έχουν ενδιαφέρον αν αφορούν το διάγραμμα των θεμάτων και όχι την ουσία τους. 
     Κύριε Υφυπουργέ, απολογισμός επταετίας: οκτακόσια είκοσι εννέα σχολικά κτίρια, δηλαδή περίπου εκατόν είκοσι μονάδες το χρόνο και στη δική σας, μέχρι στιγμής, δεκαπεντάμηνη παρουσία ούτε μελέτες ούτε δημοπρατήσεις ούτε απαλλοτριώσεις ούτε παραδόσεις. Αυτός είναι ένας ρητός και απερίφραστος απολογισμός πολιτικού έργου. 
     Δεύτερον. Δώσατε δυο απαντήσεις. Μια στην πρωτολογία σας, μια στην τριτολογία σας σε ό,τι αφορά στην επίκαιρη επερώτηση αυτή καθ’ εαυτή. Είχατε ένα μήνα μετά την κατάθεση τροπολογίας από το Υπουργείο Περιβάλλοντος και Δημοσίων Έργων στην Βουλή αυτή, που καταργούσε διάταξη νόμου και είχατε θεμελιώσει σχετική διαδικασία προκηρύξεως. Αναντίρρητο. Το λένε τα γεγονότα. Καταθέσαμε τότε την επίκαιρη επερώτησή μας. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ημερομηνίες δεν είπατε. 
     ΑΝΔΡΕΑΣ ΛΟΒΕΡΔΟΣ: Και στη συνέχεια στις απαντήσεις σας, την πρώτη φορά λέτε το άλφα, τη δεύτερη φορά λέτε το βήτα. Δεχόμαστε το βήτα. 
     Θεμελιώνετε, όμως, με την απάντησή σας το απολύτως εύλογο και ορθολογικό του ερωτήματός μας.
     Ρωτήσαμε, επειδή έτσι έπρεπε να κάνουμε. Και μείζονα απόδειξη δεν χρειάζεται από τη στιγμή που αποδεχτήκατε πως υπαναχωρήσατε. Τελεία και παύλα.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ο νόμος άλλαξε.
     ΑΝΔΡΕΑΣ ΛΟΒΕΡΔΟΣ: Για να τα λέμε τα πράγματα έτσι όπως ενδιαφέρουν, κύριε Υφυπουργέ, τους πολίτες. Εκλεγόμαστε. Ζητάμε επιδοκιμασία. Και μας επιδοκιμάζουν ή μας αποδοκιμάζουν. 
     Καθόλου τυχαία δεν οργανώσαμε την παρουσία μας σήμερα εδώ η συνάδελφός μου από την Πέλλα, η κ. Τζάκρη, ο κ. Αηδόνης από τη Δράμα, ο κ. Κατσιφάρας από την Αχαΐα, η κ. Σχοιναράκη από το Ηράκλειο, ο κ. Έξαρχος από τη Λάρισα και εγώ από τη Β’ Αθηνών. Έχουμε εικόνα. Κι εγώ σας αναφέρω για τα σχολεία της Περιφέρειάς μου. Απάντηση συγκεκριμένη δεν πήρε κανείς. 
     Εσείς μου λέτε για το Μαρούσι και για το Χαλάνδρι. Ήταν έτοιμοι οι συνεργάτες σας –και πολύ καλά έκαναν- διότι σήμερα το θέμα πήρε δημοσιότητα.
     Για το Χαλάνδρι λοιπόν και το Μαρούσι καταθέτω στα Πρακτικά της Βουλής, αγαπητέ κύριε Υφυπουργέ, ότι ο Νομάρχης Αθηνών, ο κ. Σγουρός, από τις 27 Ιουλίου του περασμένου έτους σας πρότεινε με το έγγραφό του να κάνετε τροπολογία, για να μη φτάσουμε τελευταίες ημέρες στην έξωση δύο σχολείων. Και δεν είναι έξωση που αφορά τις διοικήσεις τους ή την περιφερειακή διοίκηση των σχολείων ή των κέντρων. Είναι έξωση που αφορά τα παιδιά.
     Δεν το προλάβατε. Αντίθετα, ένα έγγραφο, που έχει στείλει στην κυρία Υπουργό από τις 27 Ιουλίου ο κ. Σγουρός, το απαντάτε και το χειρίζεστε σήμερα.
     Το καταθέτω στα Πρακτικά, γιατί δεν έχω χρείαν περισσοτέρων και ακριβεστέρων μαρτύρων.
     (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Επίσης, το ολοήμερο σχολείο. Μου αναφέρετε ένα ζήτημα που στην καλύτερη διαχειριστική περίπτωση αφορά τυπική πράξη καλύψεως μιας δαπάνης από ειδικό λογαριασμό. Μου απαντάτε ως δικηγόρος. Εγώ σας απαντώ ως πολιτικός και σας μιλώ ως τέτοιος.
     Σας λέω: Έχουμε εν προκειμένω έναν ειδικό λογαριασμό που τροφοδοτεί το ολοήμερο σχολείο. Εσείς με πολύ απαξιωτικό τρόπο αντιμετωπίσατε μια ολόκληρη πολιτική που αφορούσε τα παιδιά του κόσμου, που έβρισκαν στο σχολείο τους δυνατότητα παραμονής και διευκολύνονταν έτσι οι γονείς τους. Με προβλήματα. Το λέγαμε όλοι ότι αυτό το σύστημα εισήχθη και αν ήμασταν ένα κράτος περισσότερο ορθολογικό απ’ όσο είμαστε, θα μπορούσαμε, αγαπητέ κύριε Υφυπουργέ, ο ένας να συνεχίζει τις ενέργειες του άλλου και όχι όπως εδώ ο ένας να καταστρέφει ό,τι ο άλλος έκανε.
     Σας παραδώσαμε κάτι. Αντί να το βελτιώσετε, όπως λέγατε, το αφήνετε να απαξιώνεται.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Η απαξίωση είναι δική σας.
     ΑΝΔΡΕΑΣ ΛΟΒΕΡΔΟΣ: Και μου απαντάτε ότι η πολιτική εν προκειμένω έχει να κάνει με την τυπική πράξη καλύψεως της μισθοδοσίας ή της αποζημιώσεως.
     Αυτά είναι δικολαβίστικα επιχειρήματα. Το ουσιαστικό πολιτικό επιχείρημα είναι: Απαξιώνετε ένα θεσμό που έπρεπε να τον προχωρήσετε. Και τον απαξιώνετε ενώ ξέρετε ότι βοηθάει πάρα πολύ την ελληνική οικογένεια.
     Τέλος, είπα, επικαλούμενος το μείζον των μειζόνων επιχειρημάτων, για την απορροφητικότητα τη μηδαμινή -πέρα από τον ειδικό λογαριασμό για τα ολοήμερα σχολεία- του προγράμματος δημοσίων επενδύσεων: Ποιος συνάδελφος δεν θα εκπλαγεί αν ακούσει ξανά ότι από τον προϋπολογισμό των 550.000.000 του ήδη κουτσουρεμένου προγράμματος δημοσίων επενδύσεων για τα σχολικά κτήρια, έχετε απορροφήσει μέχρι το πρώτο τρίμηνο 55.000 ευρώ και ακόμη δεν έχετε κάνει τίποτα; Το έτος θα χαθεί. Είναι δεδομένο. Δεν μπορείτε να το εγγυηθείτε.
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
     ΑΝΔΡΕΑΣ ΛΟΒΕΡΔΟΣ: Με συγχωρείτε, έχω ακόμα χρόνο και με διακόπτετε, κύριε Πρόεδρε; Γιατί το κάνετε;
     ΠΡΟΕΔΡΕΥΩΝ (Ιωάννης Τραγάκης): Όχι, να ολοκληρώσετε.
     ΑΝΔΡΕΑΣ ΛΟΒΕΡΔΟΣ: Μα, έχω ακόμη χρόνο και με διακόπτετε πριν καν φτάσω στο επτάλεπτο; Γιατί το κάνετε αυτό;
     ΠΡΟΕΔΡΕΥΩΝ (Ιωάννης Τραγάκης): Γιατί θέλω να τελειώσετε στα οκτώ λεπτά, γιατί είναι χαριστική…
     ΑΝΔΡΕΑΣ ΛΟΒΕΡΔΟΣ: Με συγχωρείτε, μου διακόπτετε το λόγο για να μου πείτε αυτό;
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
     ΑΝΔΡΕΑΣ ΛΟΒΕΡΔΟΣ: Γιατί το κάνετε; Προστατεύετε την Κυβέρνηση έτσι;
     ΠΡΟΕΔΡΕΥΩΝ (Ιωάννης Τραγάκης): Όχι βέβαια. Συνεχίστε.
     ΑΝΔΡΕΑΣ ΛΟΒΕΡΔΟΣ: Δεν το έχετε εσείς ανάγκη αυτό.
     ΠΡΟΕΔΡΕΥΩΝ (Ιωάννης Τραγάκης): Απλώς ήθελα να σας υπενθυμίσω ότι τελειώνει ο χρόνος σας.
     ΑΝΔΡΕΑΣ ΛΟΒΕΡΔΟΣ: Λέω, λοιπόν, ότι εν προκειμένω και το πρόβλημα της απορρόφησης των επενδύσεων δεν είναι μια συζήτηση αριθμών. Αν ήταν έτσι, κύριε Υφυπουργέ, ο κόσμος θα μας γύριζε τις πλάτες. Είναι μία συζήτηση αριθμών που σχετίζονται με κοινωνικές πολιτικές. 
     Και θα επαναλάβω τη φράση του συναδέλφου μου κ. Αηδόνη. Όταν πρόκειται για την εκπαίδευση, όταν πρόκειται για την τέχνη, όταν πρόκειται για τα αναπτυξιακά προγράμματα των δήμων, μιλάμε για τον αέρα, για τη δημιουργική πνοή της ελληνικής οικονομίας και του Έλληνα πολίτη. Αυτά είναι –δεν θέλω να τα πω παραγωγικά- τα δημιουργικά θέματα, που πρέπει να ενισχύσουμε. Όταν αυτά τα κόβετε, στον πολίτη κάνετε κακό. Οι αριθμοί που επικαλούμασταν εκεί, έχουν δημιουργήσει προβλήματα.
     Κλείνω κάνοντας το λόγο μου ακόμη περισσότερο πολιτικό και σας παρακαλώ να με προσέξετε. 
     Έτσι ξεκίνησα και την ομιλία μου, λέγοντας, κύριε Υφυπουργέ, ότι αυτά που ακούσθηκαν στο ΣΕΒ, στο Σύνδεσμο Ελληνικών Βιομηχανιών…
     ΠΡΟΕΔΡΕΥΩΝ (Ιωάννης Τραγάκης): Τι σχέση έχει ο ΣΕΒ τώρα;
     ΑΝΔΡΕΑΣ ΛΟΒΕΡΔΟΣ: Εγώ θα το κρίνω αυτό, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Όχι, εγώ θα το κρίνω.
     ΑΝΔΡΕΑΣ ΛΟΒΕΡΔΟΣ: Με διακόπτετε και πάλι. Δεν κάνετε σωστά!
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Λοβέρδο! Βλέπω το χρόνο σας και έχετε μιλήσει ήδη είκοσι εννέα λεπτά από τα είκοσι τρία που δικαιούσθε.
     ΑΝΔΡΕΑΣ ΛΟΒΕΡΔΟΣ: Είναι απίστευτο αυτό που κάνετε!
     ΠΡΟΕΔΡΕΥΩΝ (Ιωάννης Τραγάκης): Όχι, δεν είναι απίστευτο.
     ΑΝΔΡΕΑΣ ΛΟΒΕΡΔΟΣ: Πρώτη φορά το κάνετε. Προστατεύετε την Κυβέρνηση έτσι;
     ΠΡΟΕΔΡΕΥΩΝ (Ιωάννης Τραγάκης): Όχι, όχι!
     ΑΝΔΡΕΑΣ ΛΟΒΕΡΔΟΣ: Τι θέλετε να κάνετε; 
     Κύριε Υπουργέ, εσείς έχετε ανάγκη να τα κάνει αυτά τα πράγματα ο κύριος Πρόεδρος;
     ΠΡΟΕΔΡΕΥΩΝ (Ιωάννης Τραγάκης): Ήθελα να σας υπενθυμίσω ότι έχετε μιλήσει ήδη είκοσι εννέα λεπτά στο σύνολο.
     ΑΝΔΡΕΑΣ ΛΟΒΕΡΔΟΣ: Δεν έχετε κανένα λόγο να το κάνετε αυτό.
     ΠΡΟΕΔΡΕΥΩΝ (Ιωάννης Τραγάκης): Έχω λόγο να το κάνω, όταν έχετε υπερβεί κατά έξι ολόκληρα λεπτά το χρόνο σας.
     ΑΝΔΡΕΑΣ ΛΟΒΕΡΔΟΣ: Ο άνθρωπος μπορεί να απαντήσει μόνος του.
     ΠΡΟΕΔΡΕΥΩΝ (Ιωάννης Τραγάκης): Δεν αναφέρεσθε στην επερώτηση.
     ΑΝΔΡΕΑΣ ΛΟΒΕΡΔΟΣ: Δεν έχετε δίκιο σε αυτό που λέτε.
     ΠΡΟΕΔΡΕΥΩΝ (Ιωάννης Τραγάκης): Τι σχέση έχει με το θέμα;
     ΑΝΔΡΕΑΣ ΛΟΒΕΡΔΟΣ: Έχω την ευθύνη των επιχειρημάτων μου και είμαι εντός θέματος.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε τη σκέψη σας.
     ΑΝΔΡΕΑΣ ΛΟΒΕΡΔΟΣ: Έλεγα, λοιπόν, και στην πρωτολογία μου, το επαναλαμβάνω και τώρα, γιατί το θεωρώ μείζον επιχείρημα, ότι τα όσα ακούσθηκαν τις προηγούμενες μέρες περί προτύπου ρύθμισης στον ΟΤΕ, που θα μπορούσε να μεταλαμπαδευτεί στον ιδιωτικό τομέα και στον ευρύτερο δημόσιο τομέα, αυτό το απολύτως νεοφιλελεύθερο πρόταγμα, αυτή η απολύτως νεοφιλελεύθερη πολιτική, στην οποία πια ανοίγεσθε εκατό τοις εκατό, εξηγεί γιατί στην εκπαίδευση αποδέχεσθε όχι μόνο να μειώνονται στο μισό τα προγράμματα δημοσίων επενδύσεων αλλά και να μην τα απορροφάτε, για να επιστρέφετε στο τέλος του έτους στον κρατικό προϋπολογισμό αυτά που έχει ανάγκη για να καλυφθεί η μαύρη τρύπα της απογραφής.
     Εκτιμώ, κύριε Πρόεδρε, ότι έτσι θα περνάνε οι μήνες. Και θα έρθουμε τους επόμενους μήνες εδώ με την ευκαιρία του κοινοβουλευτικού ελέγχου και θα έχουμε την παιδεία, τον πολιτισμό και ό,τι θεμελιώνει τη δημιουργία τελείως παραγκωνισμένα, τελείως στην άκρη.
     Δεν βλέπω με ποιον τρόπο, κύριε Υπουργέ, θα μπορέσετε να δώσετε λύση σε αυτά τα καυτά προβλήματα.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης):  Κύριε Υπουργέ, έχετε πέντε λεπτά για να κλείσετε τη συζήτηση.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Η απάντηση θα είναι ακριβώς αντίστοιχη με την ατάκα με την οποία έκλεισε ο κύριος συνάδελφος: Όχι πάντως με τον τρόπο που μας αφήσατε εσείς ως παρακαταθήκη. 
     Είναι δυνατόν να ξεχνάτε, κύριε Κοινοβουλευτικέ Εκπρόσωπε του 	ΠΑΣΟΚ –θα το λέω συνέχεια, το είπα και στις τέσσερις αντίστοιχες απαντήσεις που έδωσα σε αυτήν την Αίθουσα στους συναδέλφους που μας είπατε από ποια αφετηρία και από ποιο νομό ήρθαν, το γνωρίζουμε, έχουμε απαντήσει σε αυτά- ότι μας παραδώσατε το Υπουργείο Παιδείας με μια τρύπα 600.000.000 ευρώ; Ξεχνάτε ότι αφήσατε απλήρωτους θεσμούς και λειτουργούς της εκπαίδευσης, που υπηρετούσαν τους θεσμούς;
     Και έρχεσθε τώρα και μας μιλάτε για το ολοήμερο σχολείο; Μα, φυσικά και εμβαθύναμε. Μα, φυσικά και προχωρήσαμε. Πάνω από εξακόσιες ογδόντα νέες ιδρύσεις, εάν δεν με απατά η μνήμη μου, κάναμε πέρσι. Δεν υπάρχει μία αίτηση στο Υπουργείο Παιδείας –σας το δηλώνω και σημειώστε το για να το ελέγξετε- για δημιουργία ολοήμερου δημοτικού σχολείου, που να την αφήσαμε χωρίς ικανοποίηση.
     Και για να μην υπάρχει ούτε καν αυτός ο αιδήμων γέλως, θα ήθελα να σας πω το εξής: Θυμηθείτε πόσα χρωστάγατε, πόσους καθηγητές για την πρόσθετη διδακτική στήριξη και για την ενισχυτική διδασκαλία είχατε αφήσει απλήρωτους και για πόσον καιρό, τα οποία πληρώσαμε εμείς από τον κρατικό προϋπολογισμό, από αυτόν που λέτε ότι δεν έχουμε απορροφήσεις.
     Έπειτα, γιατί κόπτεσθε; Εγώ σας έδωσα την απάντηση. Ζητήσατε την απορροφητικότητα για το 2004 –αυτή ήταν η επερώτησή σας- και σας απέδειξα ότι είσθε πέρα για πέρα λάθος στην πληροφόρηση. Και δεν το αμφισβητήσατε. Σας είπα ότι 225,771 εκατομμύρια ευρώ απορρόφησε ο Οργανισμός Σχολικών Κτηρίων για όλο το Πρόγραμμα Στέγης το 2004 και ήταν συγκρίσιμα απολύτως προς τα τέσσερα τελευταία χρόνια τα δικά σας. 
     Θέλετε τώρα του 2005;
     Αφού, κύριε συνάδελφε, το ζητάτε αυτό, θα περιμένετε και θα έρθετε να σας ενημερώσω εντός των ημερών στο γραφείο μου, όταν μοιράσουμε αυτόν τον προϋπολογισμό στις πενήντα δύο νομαρχίες της χώρας για τα νέα κτήρια. Εμείς τι κάναμε; Προσπαθήσαμε από το Υπουργείο Παιδείας -γιατί αυτή είναι η σωστή διοίκηση και η πολιτική ηγεσία του Υπουργείου Παιδείας- να διεκδικήσουμε και τα χρήματα που δώσαμε για τον αμίαντο μέσω του ΟΣΚ, και τα χρήματα που δώσαμε για τον προσεισμικό έλεγχο, πάλι μέσω του ΟΣΚ, από τα οικονομικά Υπουργεία υπέρ αυτού του ταμείου, για να έχουμε να μοιράσουμε όσο το δυνατόν περισσότερα στις νομαρχίες, στις οποίες μια απάντηση δώσαμε. Δεν είναι δυνατόν να γίνονται αυτά από εδώ και στο εξής. Από αυτό το Βήμα της Βουλής το είπε η κ. Γιαννάκου, η Υπουργός Παιδείας, και δεν μπορέσατε τότε και πάλι να της πείτε τίποτα σε ανάλογο κοινοβουλευτικό έλεγχο. Δεν μπορούμε να πληρώνουμε εργολάβους επειδή έφτιαξαν σχολεία, τα οποία πολλές φορές απεδείχθη εκ των πραγμάτων ότι ήταν περιττά. Εκείνο που πρέπει να γίνει είναι εξορθολογισμός των δαπανών, να πηγαίνουν από εδώ και στο εξής τα χρήματα του ελληνικού λαού από τις δημόσιες επενδύσεις εκεί που πρέπει να πάνε, εκεί που πρέπει να καταναλωθούν, εκεί που πρέπει να γίνουν έργα υποδομής, τα οποία να αναλογούν σε υπαρκτό δυναμικό προσωπικό, και εκπαιδευτικό και μαθητικό. Διότι, είναι δυνατόν; Έχουμε σχολεία και, αν θέλετε, ελάτε να σας δείξω τον πίνακα κατασκευών που έγιναν -και για τις οποίες επαίρεστε- για σχολεία που δεν έχουν σήμερα μαθητές για να λειτουργήσουν.
     Όσον αφορά τώρα στα πεπραγμένα της επταετίας για τα οποία επαίρεστε, δεν καταλαβαίνετε ότι το να ζητάτε απολογισμό ενός έτους για να τον συγκρίνετε με τα επτά χρόνια είναι λάθος; Εγώ το μόνο ηθικό, τίμιο και δίκαιο που έχω να κάνω είναι να σας καταθέσω στα Πρακτικά και για την Αθήνα, δηλαδή την Αττική, και για τη Θεσσαλονίκη αυτά που έχει προγραμματίσει, έχει ξεκινήσει και λειτουργεί ο Οργανισμός Σχολικών Κτηρίων για να τα ελέγξετε. Και μαζί μ’ αυτά, τα αναλυτικά πεπραγμένα για τα οικόπεδα και τις ολοκληρωμένες κατασκευές το 2004 από το Διοικητικό Συμβούλιο του ΟΣΚ με βάση τα πρακτικά του. Τα καταθέτω στα Πρακτικά της Βουλής και παρακαλώ να τα πάρετε για να τα μελετήσετε, για να δείτε τι θα κάνουμε εμείς την τετραετία και αν όντως συγκρίνεται με την επταετία σας, να έρθετε να το δηλώσετε εδώ.
     Σας ευχαριστώ πολύ.
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κυρίες και κύριοι συνάδελφοι, έχουν διανεμηθεί τα Πρακτικά της ΡΞΣΤ΄ συνεδρίασης της Πέμπτης 19 Μαΐου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της ΡΞΣΤ΄ συνεδρίασης της Πέμπτης 19 Μαΐου 2005 επικυρώθηκαν.
     Το λόγο έχει ο κ. Λοβέρδος.
     ΑΝΔΡΕΑΣ ΛΟΒΕΡΔΟΣ: Θέλω να κλείσω αυτήν τη συζήτηση με δύο σκέψεις. Η πρώτη είναι ότι κάνατε μια αναφορά σε αυτό που μας ενδιαφέρει πολύ και σας είπα ότι θα καταθέσουμε επίκαιρη επερώτηση εντός των ημερών για να το συζητήσουμε αυτοτελώς εδώ, δηλαδή το ολοήμερο σχολείο. Αντ’ αυτού που σας είπαμε απαντήσατε με τυπικούς όρους.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τυπικούς; Με αριθμούς σάς απάντησα.
     ΑΝΔΡΕΑΣ ΛΟΒΕΡΔΟΣ:  Ούτε εκεί όμως είχατε δίκιο, κύριε Υπουργέ, διότι η σωστή και επί του τυπικού θέματος απάντηση έχει ως εξής: Το πρόγραμμα αυτό στις δαπάνες του καλυπτόταν…
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μου υποδεικνύετε την απάντηση;
     ΑΝΔΡΕΑΣ ΛΟΒΕΡΔΟΣ:  Καλυπτόταν από το ΕΠΕΑΕΚ, δηλαδή από το ευρωπαϊκό πρόγραμμα και η αξιολόγηση που έγινε το 2003 πάνω στην πορεία του προγράμματος αυτού έδειξε ότι τόσο καλά πηγαίνει το έργο στα πρώτα του βήματα ώστε το μπόνους που είχαμε από την Ευρωπαϊκή Ένωση ως προς αυτό ανέρχεται σε ένα ποσό ιλιγγιώδες, κύριε Υπουργέ: 280.000.000, πολύ σημαντικό ποσό. Η διαχείριση, λοιπόν, από πλευράς και τύπου και ουσίας του ολοήμερου σχολείου στα πρώτα σοβαρά του βήματα ήταν καλή. Αντί να το συνεχίσετε, του δημιουργείτε προβλήματα και ήμασταν σαφείς.
     Δεύτερον, και με αυτό θέλω να τελειώσω. Δεν κατάλαβα. Πραγματικά, κύριε Υφυπουργέ, δεν το έχω ξανακούσει. Αν οι συνάδελφοι το έχουν ακούσει, να με διορθώσουν, σφάλω εγώ. Δεν άκουσα, κύριε Πρόεδρε, άλλη φορά αρμόδιο πολιτικό και ειδικά Υπουργό Παιδείας να αναφέρει τη φράση «περιττό σχολείο». Κλείνω με αυτό.
     (Χειροκροτήματα από την πτέρυγα του ΠΑΣΟΚ)
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ είπα «περιττό σχολείο»; 
     (Θόρυβος στην Αίθουσα)
     ΕΥΑΓΓΕΛΙΑ ΣΧΟΙΝΑΡΑΚΗ ΗΛΙΑΚΗ: Εσείς, κύριε Υπουργέ.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σε ποιον είπα «περιττό σχολείο»;
     ΑΝΔΡΕΑΣ ΛΟΒΕΡΔΟΣ: Σε εμάς τώρα.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Συγγνώμη, κύριοι, σας μίλησα για ένα σχολείο χωρίς προγραμματισμό. Αυτό σας είπα, δεν σας είπα ότι είναι περιττό σχολείο. 
     (Θόρυβος στην Αίθουσα)
     Τι είναι αυτά που λέτε; Νομίζω ότι έχω κάθε δικαίωμα και δεν μπορεί να με ερμηνεύει ο καθένας εδώ.
     ΑΝΔΡΕΑΣ ΛΟΒΕΡΔΟΣ: Δεν ερμηνεύω, κύριε Πρόεδρε.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πείτε ό,τι θέλετε. Εγώ είπα το εξής, κύριε Πρόεδρε. Είπα ότι φτάσατε στο σημείο να έχετε φτάσει το σχολείο αυτό -για το οποίο εμείς δεν αφήσαμε ούτε μια ανικανοποίητη αίτηση και προχωρήσαμε το θεσμό- χωρίς πόρους, χωρίς προγράμματα, χωρίς εκμετάλλευση καμιάς ευκαιρίας. 
     ΑΝΔΡΕΑΣ ΛΟΒΕΡΔΟΣ: Άλλα επιχειρήματα.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αυτό είναι. Και το δηλώνω και σας το εξηγώ, για να μην έχετε αγωνία. 
     ΠΡΟΕΔΡΕΥΩΝ (Ιωάννης Τραγάκης): Έτσι, για να μην υπάρχουν παρεξηγήσεις.
     Κηρύσσεται περαιωμένη η συζήτηση επί της υπ’ αριθμόν 57/29/10-2-2005 επίκαιρης επερωτήσεως Βουλευτών του Πανελλήνιου Σοσιαλιστικού Κινήματος προς τον Υπουργό Εθνικής Παιδείας και Θρησκευμάτων, σχετικά με θέματα του Οργανισμού Σχολικών Κτηρίων (ΟΣΚ).
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα  22,11΄ λύεται η συνεδρίαση για αύριο ημέρα Τρίτη 31 Μαΐου 2005 και ώρα 18.00’,  με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ					ΟΙ ΓΡΑΜΜΑΤΕΙΣ



5

Συνεδρίαση 30-5-2005

