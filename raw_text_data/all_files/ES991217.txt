ΣΥΝΕΔΡΙΑΣΗ ΝΓ'
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΝΓ'
Παρασκευή 17 Δεκεμβρίου 1999 (πρωί)
ΘΕΜΑΤΑ  
Α. ΕΙΔΙΚΑ ΘΕΜΑΤΑ  
1. Επικύρωση Πρακτικών.
2. Ανακοινώνεται ότι τη συνεδρίαση παρακολουθύν μαθητές από: το 7ο Δημοτικό Σχολείο Χαλανδρίου, το 10ο Δημοτικό Σχολείο Αμαρουσίου, το Α' Γυμνάσιο Αμαρουσίου, το Λύκειο Διαβολιτσίου Νομού Μεσσηνίας, το Β' Δημοτικό Σχολείο Γαργαλιάνων Μεσσηνίας και το Γυμνάσιο Ζίτσας Ιωαννίνων.  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ  
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Συζήτηση επικαίρων ερωτήσεων:  α) Προς τον Υπουργό Εθνικής Παιδείας και Θρησκευμάτων, σχετικά με την εφαρμογή του άρθρου 42 του νόμου 2413/96 για το διορισμό γραμματειακής υποστήριξης στα μειονοτικά σχολεία κ.λπ..
 β) Προς τον Υπουργό Τύπου και Μέσων Μαζικής Ενημέρωσης   i) σχετικά με τη διαφάνεια στη διαφημιστική προβολή του Δημοσίου από τα Μέσα Μαζικής Ενημέρωσης κ.λπ..
ii) σχετικά με τα προβλήματα λειτουργίας του Εθνικού Συμβουλίου Ραδιοτηλεόρασης.
 γ)  Προς τον Υπουργό Περιβάλλοντος, Χωροταξίας και Δημοσίων 'Εργων, Ι)  σχετικά με τα μέτρα αντιμετώπισης των προβλημάτων των σεισμοπλήκτων της περιοχής Μενιδίου.
 ΙΙ) σχετικά με τη λήψη μέτρων επίλυσης προβλημάτων των σεισμοπλήκτων της 7ης Σεπτεμβρόυ.
 δ) Προς τον Υπουργό Μεταφορών και Επικοινωνιών, σχετικά με το κόστος της τηλεφωνικής μονάδας  των εταιρειών κινητής τηλεφωνίας κ.λπ.,  ε) Προς τον Υπουργό Γεωργίας, σχετικά με την καθυστέρηση πληρωμής των οικονομικών ενισχύσεων στους παραγωγούς σιτηρών κ.λπ..
 στ) Προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις του Υπουργείου για μονιμοποίηση των γιατρών με πενταετή προϋπηρεσία στο "Ιδρυμα Κοινωνικών Ασφαλίσεων.
 Γ. ΝΟΜΟΘΕΤΙΚΗ ΕΡΓΑΣΙΑ  
1. Συζήτηση επί των άρθρων του σχεδίου νόμου του Υπουργείου Εθνικής Οικονομίας :"Αμοιβαία Κεφάλαια Ακίνητης Περιουσίας - Εταιρείες Επενδύσεων σε Ακίνητη Περιουσία και άλλες διατάξεις".
2. Συζήτηση επί της αρχής και των άρθρων του σχεδίου νόμου του Υπουργείου Ανάπτυξης: "Κύρωση: α) της από 16.11.1999 Σύμβασης μεταξύ του Ελληνικού Δημοσίου και της Αναδόχου Κοινοπραξίας του ν. 98/1975, όπως αυτός ισχύει μέχρι σήμερα, β) της από 23.11.1999 Σύμβασης μεταξύ του Ελληνικού Δημοσίου και της ΚΑΒΑΛΑ ΟΙL ΑΝΩΝΥΜΗ ΕΤΑΙΡΕΙΑ και των παραρτημάτων Ι και ΙΙ αυτής και άλλες διατάξεις".
 ΟΜΙΛΗΤΕΣ  
Α. Επί των επικαίρων ερωτήσεων:  
ΑΓΓΟΥΡΑΚΗΣ Χ.
 ΑΝΘΟΠΟΥΛΟΣ Ι.
 ΒΕΡΕΛΗΣ Χ.
 ΙΩΑΝΝΙΔΗΣ Φ.
 ΚΟΥΝΑΛΑΚΗΣ Π.
 ΚΩΣΤΟΠΟΥΛΟΣ Β.Δ.
 ΜΙΧΑΛΟΛΙΑΚΟΣ Β.
 ΡΕΠΠΑΣ Δ.
 ΣΑΛΑΓΙΑΝΝΗΣ Ν.
 ΣΓΟΥΡΙΔΗΣ Π.
 ΣΙΟΥΦΑΣ Δ.
 ΤΣΑΦΟΥΛΙΑΣ Γ.
 ΤΣΙΟΚΑΣ Θ.
 ΦΟΥΝΤΑΣ Π.
 Β. Επί του σχεδίου νόμου του Υπουργείου Ανάπτυξης:  
ΒΕΖΔΡΕΒΑΝΗΣ Η.
 ΒΕΝΙΖΕΛΟΣ Ε.
 ΒΛΑΧΟΠΟΥΛΟΣ Η.
 ΔΑΝΕΛΛΗΣ Σ.
 ΚΑΛΑΝΤΖΗΣ Γ.
 ΚΟΚΚΕΛΙΔΗΣ Θ.
 ΛΩΤΙΔΗΣ Λ.
 ΜΠΑΚΟΓΙΑΝΝΗ Θ.
 ΠΑΝΑΓΙΩΤΟΠΟΥΛΟΣ Γ. 
ΠΑΝΑΓΙΩΤΟΥ Σ., 
 ΠΑΠΑΔΟΠΟΥΛΟΣ Η.
 ΠΑΠΑΦΙΛΙΠΠΟΥ Ν.
 ΠΕΠΟΝΗΣ Α.
 ΡΟΚΟΣ Γ.
 ΣΑΛΑΓΚΟΥΔΗΣ Γ.
 ΤΣΑΚΛΙΔΗΣ Ι.
 ΤΣΙΑΡΤΣΙΩΝΗΣ Ν.
 ΤΣΟΒΟΛΑΣ Δ.
 ΧΑΙΤΙΔΗΣ Ε.

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΝΓ'
Παρασκευή 17 Δεκεμβρίου 1999 (πρωί)
---------------
Αθήνα, σήμερα στις 17 Δεκεμβρίου 1999, ημέρα Παρασκευή και ώρα 10.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ.
ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το Σώμα:  (Ανακοινώνονται προς το Σώμα από τον κ. Χαράλαμπο Αγγουράκη, Βουλευτή Α' Αθηνών, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής)  
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ  Επίκαιρες ερωτήσεις πρώτου κύκλου: Πρώτη είναι η με αριθμό 402/13-12-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Εθνικής Παιδείας και Θρησκευμάτων, σχετικά με την εφαρμογή του άρθρου 42 του ν. 2413/96 για το διορισμό γραμματειακής υποστήριξης στα μειονοτικά σχολεία κλπ.
 Η επίκαιρη ερώτηση του κυρίου συναδέλφου έχει ως εξής:  "Με τους νόμους για τη Μειονοτική Εκπαίδευση και τη Διαπολιτισμική Εκπαίδευση οι Κυβερνήσεις του ΠΑΣΟΚ έκαναν τεράστια θετικά βήματα για τη μόρφωση των μουσουλμανοπαίδων. 'Ομως κάποια απ'αυτά έμειναν μετέωρα, όπως το άρθρο 42 του ν. 2413 για το διορισμό κάθε χρόνο, σύμφωνα με τις διατάξεις του ν. 2190/94, 40 γραμματέων από την Ειδική Παιδαγωγική Ακαδημία (Ε.Π.Α.Θ.) για τα μειονοτικά σχολεία.
 Επίσης, υπάρχει κατάφωρη αδικία στους καθηγητές, που εργάσθηκαν στα τμήματα ενισχυτικής διδασκαλίας για μουσουλμάνους μαθητές του Εθνικού Ιδρύματος Νεότητας (Ε.Ι.Ν.). Αυτούς τους εξαιρέσατε από τις ευεργετικές διατάξεις του άρθρου 138 του ν. 2729/99, δηλαδή, όσοι είναι εγγεγραμμένοι στον πίνακα διοριστέων εκπαιδευτικών μέχρι 31-12-97 και έχουν συμπληρώσει τουλάχιστον προϋπηρεσία δεκαέξι μήνες μέχρι 30-6-98 σε σχολεία πρωτοβάθμιας και δευτεροβάθμιας εκπαίδευσης εντάσσονται στους πίνακες διοριστέων. Δεν τους συμπεριλάβατε γιατί, σύμφωνα με απάντησή σας σε ερώτησή μου, κρίνετε ότι η προϋπηρεσία αναπληρωτή είναι μόνο η παρεχόμενη από εκπαιδευτικούς, που προσλαμβάνονται από τον Προϊστάμενο της Διεύθυνσης μετά από πρόταση του οικείου Υπηρεσιακού Συμβουλίου. 'Ομως, στο ν. 2740/99 στο άρθρο 6, παρ. 1, δέχεσθε και τους εκπαιδευτικούς, που έχουν συμπληρώσει την απαιτούμενη προϋπηρεσία στα ιδιωτικά σχολεία Πρωτοβάθμιας και Δευτεροβάθμιας  εκπαίδευσης στη Σιβιτανίδειο Δημόσια Σχολή  και στις σχολές μαθητεία του ΟΑΕΔ. Σαφώς αυτοί οι εκπαιδευτικοί δεν προσλήφθηκαν σύμφωνα με όσα μου απαντήσατε. Επειδή θεωρώ ότι η πολιτεία πρέπει να συμπεριφέρεται δίκαια προς όλους τους πολίτες της.  Ερωτάται ο κύριος Υπουργός   α) Πότε θα θέσει σε εφαρμογή το άρθρο 42 του ν. 2413/96 αφού, τα μειονοτικά σχολεία διψούν για γραμματειακή υποστήριξη και  β) Πότε θα θέσει τέλος στην αδικία των καθηγητών, που εργάζονται στην ενισχυτκή διδασκαλία των μουσουλμάνων μαθητών."  Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
 Για το πρώτο ερώτημα του συναδέλφου έχουμε την εξής απάντηση.
 Με το άρθρο 42 παρ. 1 του ν. 2413/96, όπως αυτό όμως, αγαπητέ συνάδελφε, έχει ήδη αντικατασταθεί με την παρ. 10 του άρθρου 14 του ν.              2640/98 έχει συσταθεί ο κλάδος των αποφοίτων της ΕΠΑΘ για θέσεις υπαλλήλων ΠΕ κατηγορίας, έχουν οριστεί οι θέσεις, έχει προσδιοριστεί και  η σχέση εργασίας των εν λόγω υπαλλήλων σε ιδιωτικού δικαίου ορισμένου χρόνου.
Για την υλοποίηση όλων αυτών των ρυθμίσεων έχει ήδη εκδοθεί και η σχετική υπουργική απόφαση για τις σαράντα θέσεις στα σχολεία της πρωτοβάθμιας και δευτεροβάθμιας εκπαίδευσης. Παράλληλα όμως προχωρούμε και βρισκόμαστε σ'αυτήν ακριβώς τη διαδικαστική φάση για τον τρόπο πρόσληψης, το χρόνο παροχής, αλλά και την κατανομή τους στα σχολεία της πρωτοβάθμιας και δευεροβάθμιας εκπαίδευσης. Οσονούπω η ρύθμιση υλοποιείται.
 'Οσον αφορά το δεύτερο σκέλος της επίκαιρης ερώτησης, πράγματι πρέπει να γίνει μία διευκρίνιση. 'Αλλο η ένταξη ενός εκπαιδευτικού που θέλει να διοριστεί στον πίνακα του άρθρου 138 του ν. 2725/99, δηλαδή, στον ειδικό πίνακα των αναπληρωτών και ωρομισθίων που έχουν συμπληρώσει υπηρεσία στα ελληνικά δημόσια σχολεία δεκάεξι μήνες και άνω και άλλο είναι η μοριοδότηση εκείνων των υποψηφίων εκπαιδευτικών που συμμετέχουν στο διαγωνισμό του ΑΣΕΠ.
 Βεβαίως το Υπουργείο Παιδείας -και το γνωρίζει προσωπικά και ο ερωτών συνάδελφος- ενδιαφέρθηκε ιδιαίτερα γι' αυτούς τους ανθρώπους προκειμένου να τύχουν της ίδιας ρυθμίσεως. Δυστυχώς όμως δεν συνέπεσαν, όπως μας απάντησε και η Νομική Υπηρεσία του Υπουργείου Παιδείας, οι προϋποθέσεις τους με τις προϋποθέσεις του άρθρου. Και αθροιστικά οι προϋποθέσεις είναι τρεις.
Πρώτα απ' όλα να είχαν εγγραφεί στην επετηρίδα των εκπαιδευτικών μέχρι 31.12.1997.
Δεύτερον, να προσλαμβανόντουσαν σύμφωνα με τη σειρά στην επετηρίδα και στην κατά τόπο επετηρίδα από τον προϊστάμενο της αρμόδιας διεύθυνσης. Τρίτον, να είχαν συμπληρώσει τουλάχιστον δεκαέξι μήνες προϋπηρεσίας. Είναι σαφές ότι η ρύθμιση στην οποία αναφέρεσθε, η ρύθμιση για την μοριοδότηση όσων θα συμμετάσχουν στο διαγωνισμό του ΑΣΕΠ, ισχύει κατά διασταλτική ερμηνεία και γι' αυτούς, προκειμένου να μοριοδοτηθούν εφόσον συμμετάσχουν στο διαγωνισμό του ΑΣΕΠ.
ΠΡΟΕΔΡΕΥΩΝ (Λουκάς Αποστολίδης): Ο κ. Σγουρίδης έχει το λόγο.
 ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Ως προς το πρώτο ερώτημα το οποίο έχω θέσει και την απάντηση την οποία έχω λάβει, κύριε Υπουργέ, θα πω ότι κάλλιο αργά παρά ποτέ. Από τη στιγμή που αποφασίστηκε πια να υλοποιηθεί, έστω και μετά από δυόμισι, τρία χρόνια, θα πω ότι  καλώς πλέον υλοποιείται. Ας ελπίσουμε ότι το Γενάρη αυτές οι θέσεις Π.Ε.  για γραμματειακή υποστήριξη στα μειονοτικά σχολεία, θα μπορέσουν  επιτέλους με το ν. 2190 να καταληφθούν, γιατί πράγματι τα σχολεία της μειονοτικής εκπαίδευσης διψούν -όπως γράφω και στην ερώτησή μου- για γραμματειακή υποστήριξη.
 Ως προς το δεύτερο ερώτημά μου, μόνο στο τέλος της απαντήσεώς σας νομίζω ότι μπορώ να πω πως ικανοποιούμαι. Διότι εφόσον με το νέο νόμο που ψηφίσαμε το 1999, το ν. 2740, περιλαμβάνετε στη μοριοδότηση και όλους αυτούς οι οποίοι υπηρετούν στα ιδιωτικά σχολεία, στη Σιβιτανίδειο Σχολή και στις Σχολές του ΟΑΕΔ, που σαφώς δεν προσελήφθησαν με τις διατάξεις όπως εσείς τις εννοείτε και όπως εσείς τις ερμηνεύετε στην απάντηση που δώσατε στη γραπτή μου ερώτηση ότι "από το συνδυασμό των ανωτέρω προκύπτει πως η προϋπηρεσία αναπληρωτή θεωρείται η παρεχόμενη από τους εκπαιδευτικούς που προσλαμβάνονται από τον πίνακα διορισθέντων εκπαιδευτικών πρωτοβάθμιας και δευτεροβάθμιας εκπαίδευσης με σχέσεις εργασίας ιδιωτικού δικαίου από τον προϊστάμενο της διεύθυνσης -δηλαδή τον προϊστάμενο του δημοσίου εννοείτε- μετά από πρόταση του οικείου υπηρεσιακού συμβουλίου".
 Σαφώς στα ιδιωτικά σχολεία δεν προσλαμβάνονται με την πρόταση του προϊσταμένου του δημοσίου. Ούτε στη Σιβιτανίδειο Σχολή ούτε στον ΟΑΕΔ.  'Αρα, λοιπόν, κακώς εξαιρούνται από τη μοριοδότηση και αυτοί οι οποίοι πραγματικά προσφέρουν υπηρεσία στην εκπαίδευση των μουσουλμάνων μαθητών μέσα από τα φροντιστήρια τα οποία κάνουν, τα παλιά, δηλαδή, ΦΕΔ, τα φροντιστήρια εκπαίδευσης των μουσουλμάνων, τα οποία έχουν μετατραπεί τώρα πια σε ενισχυτική διδασκαλία. 'Αρα και αυτοί προσφέρουν εκπαιδευτικό έργο και συνεπώς θα πρέπει και αυτοί με κάθε τρόπο να ικανοποιηθούν. Διότι εσείς προσθέτετε και στους υπόλοιπους ώρες, κύριε Υπουργέ. Λέτε, πόσες ώρες έχουν διδάξει και εφόσον συμπληρώσουν δεκαέξι μήνες και πάνω, μοριοδοτούνται.
Εγώ, λοιπόν, δέχομαι το τελευταίο σκέλος της απαντήσεώς σας ότι ικανοποιεί -κατά τη διασταλτική ερμηνεία όπως είπατε- και πιστεύω ότι στο μέλλον θα τύχουν και αυτοί της ευεργετικής ρυθμίσεως σύμφωνα με τη διασταλτική ερμηνεία την οποία δώσατε.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα να διαβεβαιώσω το συνάδελφο ότι πέραν αυτής της διασταλτικής ερμηνείας και αν χρειασθεί μία ρητή νομοθετική ρύθμιση για να μην αδικηθούν οι συγκεκριμένοι εκπαιδευτικοί, θα πρέπει να γίνει οσονούπω.  'Εχει σημασία ότι διευρύναμε τη λογική της μοριοδότησης των εκπαιδευτικών που συμμετέχουν στο διαγωνισμό του ΑΣΕΠ. Κρίναμε σκόπιμο -και μάλιστα έως ότου εφαρμοσθεί στην πράξη σύμφωνα με αυτά που προβλέπει ο ν. 2525, το πιστοποιητικό διδακτικής και παιδαγωγικής επάρκειας- να προωθήσουμε αυτούς τους εκπαιδευτικούς που έχουν εμπειρία από το χώρο της εκπαίδευσης και από την αίθουσα διδασκαλίας, να συμμετάσχουν στο διαγωνισμό, όπου η εμπειρία αυτή θα μοριοδοτηθεί προκειμένου να έχουμε και τον καλύτερο εκπαιδευτικό στην ενεργό εκπαιδευτική ζωή.
Με αυτήν ακριβώς τη λογική κάναμε αυτήν την επέκταση. Και μέσα σε αυτήν ακριβώς την επέκταση έχω την άποψη ότι εντάσσονται και οι εκπαιδευτικοί οι οποίοι υπηρέτησαν σε αυτά τα σχολεία.
 Ευχαριστώ.
 ΠΡΟΕΔΡΕΥΩΝ (Λουκάς Αποστολίδης): Δεύτερη είναι η με αριθμό 410/14.12.99 επίκαιρη ερώτηση του Βουλευτή της Νεας Δημοκρατίας κ.  Δημητρίου Σιούφα προς τον Υπουργό Τύπου και Μέσων Μαζικής Ενημέρωσης, σχετικά με τη διαφάνεια στη διαφημιστική προβολή του Δημοσίου από τα Μέσα Μαζικής Ενημέρωσης κλπ.
 Η επίκαιρη ερώτηση του κ. Σιούφα σε περίληψη έχει ως εξής:  "H Κυβέρνηση δεν εφαρμόζει το ν. 2328/95 και το εκδοθέν κατ' επιταγή του νόμου αυτού π.δ. 261/97 "για τη διαφάνεια στη διαφημιστική προβολή του δημοσίου από τα Μέσα Μαζικής Ενημέρωσης".
 Κατόπιν αυτού, καλείται ο Υπουργός Τύπου και Μέσων Μαζικής Ενημέρωσης να ενημερώσει την Εθνική Αντιπροσωπεία: 1. Γιατί ανέχεται την καθολική παράβαση του νόμου για τη διαφάνεια στη διαφημιστική προβολή των δημόσιων υπηρεσιών;  2. Γιατί δεν υποχρεώνει τους φορείς του δημόσιου τομέα που καλύπτει ο νόμος και το προεδρικό διάταγμα και που επιδίδονται σε αυτοδιαφήμιση, να ανταποκριθούν στις ρητές ισχύουσες διατάξεις; 3. Γιατί δεν επιβάλλονται κυρώσεις στους παρανομούντες δημόσιους λειτουργούς; 4. Γιατί με την ανοχή του απέναντι σε μία τόσο κραυγαλέα παρανομία εκτρέφει την ασυδοσία και την αυθαιρεσία του κρατικού μηχανισμού;  5. Ποιο σκοπό εξυπηρετεί η εκ μέρους της Κυβέρνησης περιφρόνηση των νόμων και του Συντάγματος και η υιοθέτηση μιας παράνομης πρακτικής που αποβαίνει σε βάρος των πολλών;  6. Ποιοι είναι οι προϋπολογισμοί διαφημιστικής δαπάνης που κατέθεσαν (σύμφωνα με το π.δ. 261/97, άρθρο 4, παράγραφος 1) τον Οκτώβριο -αν βέβαια κατέθεσαν- οι υπηρεσίες του δημοσίου; Αν δεν κατέθεσαν, ποια μέτρα πρόκειται να ληφθούν για το σεβασμό των νόμων και του Συντάγματος;"   Κύριε Υπουργέ, έχετε να απαντήσετε σχεδόν σε μία ντουζίνα ερωτήσεις.     Οι μισές είναι αλλά..
ΔΗΜΗΤΡΙΟΣ ΣΙΟΥΦΑΣ: Απαντάει με τέτοια ταχύτητα στο press room και δεν θα απαντήσει εδώ, κύριε Πρόεδρε; 
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο.
  ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, πρέπει να πω ευθύς εξ αρχής ότι η ερώτηση του κ. Σιούφα παρά το ότι δεν μπορεί να χαρακτηρισθεί επίκαιρη είναι πάρα πολύ εύστοχη γιατί αναφέρεται σε ένα θέμα, το οποίο έχει ιδιαίτερο ενδιαφέρον.
 Μου δίνει την ευκαιρία να πω ότι για πρώτη φορά από την πολιτεία έχει αναληφθεί πρωτοβουλία προκειμένου να εγκαθιδρυθεί η διαφάνεια όσον αφορά την κατανομή των δαπανών για τη διαφήμιση προϊόντων και υπηρεσιών του δημόσιου τομέα.
 Σύμφωνα με το άρθρο 9 του ν. 2328 προβλέπεται πράγματι ότι τουλάχιστον το 40% της κρατικής διαφήμισης θα πρέπει να δαπανάται προκειμένου η διαφήμιση αυτή να φιλοξενείται σε έντυπα μέσα και τουλάχιστον το 10% της κρατικής διαφημιστικής δαπάνης θα πρέπει να δίδεται σε ραδιοφωνικούς σταθμούς. Για κάθε κατηγορία μέσου ενημέρωσης, έντυπα μέσα, τηλεοπτικοί σταθμοί, ραδιοφωνικοί σταθμοί, το 30% θα πρέπει να δαπανάται για μέσα ενημέρωσης της ελληνικής περιφέρειας, της επαρχίας.  
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε...
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Είναι τουλάχιστον 40% και τουλάχιστον 10%. Μπορεί το 40% να είναι και 50%, μπορεί να είναι και υψηλότερο ποσοστό. Οπότε αυτομάτως μειώνεται το ποσοστό το οποίο απομένει. Δεν είναι δεσμευτικό το 50%, όσον αφορά τους τηλεοπτικούς σταθμούς.
 Κατ' εξουσιοδότηση του άρθρου 9 του ν. 2328 έχουμε εκδόσει το προεδρικό διάταγμα 261/1997. Εξεδόθη το Σεπτέμβριο του 1997. Είναι πραγματικά πρωτοπορειακό παρά τα προβλήματα που αντιμετωπίσαμε τότε για να διατυπώσουμε ρυθμίσεις τέτοιες οι οποίες θα αποδίδουν το πνεύμα και το γράμμα του νόμου και παρά τα προβλήματα που ακόμα και σήμερα υπάρχουν κατά την εφαρμογή του. Διότι πρέπει να σας πω ότι υπάρχουν υπηρεσίες του δημόσιου τομέα των οποίων τα προϊόντα δεν έχουν κανένα ενδιαφέρον για την ελληνική περιφέρεια. Υπάρχουν οργανισμοί οι οποίοι δραστηριοποιούνται μόνο στο λεκανοπέδιο της Αττικής όπως είναι οι αστικές συγκοινωνίες, όπως είναι η ΕΥΔΑΠ.
Δεν έχουν κανένα λόγο οι οργανισμοί αυτοί να διαφημίζουν τις υπηρεσίες τους στην ελληνική περιφέρεια. Αυτό το αναφέρω σαν παράδειγμα για τις δυσκολίες που συναντήσαμε κατά την εφαρμογή αυτού του πλαισίου.  Πρέπει να πω ότι πράγματι, σύμφωνα με το προεδρικό διάταγμα 261/97, επιβάλλεται μέχρι τον Οκτώβρη κάθε χρόνου να στέλονται καταστάσεις σε μας, στις οποίες θα προβλέπεται πώς την επόμενη περίοδο θα κατανέμεται η διαφημιστική δαπάνη από κάθε οργανισμό του δημοσίου, προκειμένου να πιστοποιείται ότι καλύπτονται αυτές οι προϋποθέσεις, για τις οποίες μίλησα στην αρχή.
 Ο νόμος αυτός εφαρμόστηκε για πρώτη φορά το 1998, εν όψει του έτους 1999. Μπορώ να πω ότι πιο ολοκληρωμένη εφαρμογή είχαμε τη δεύτερη περίοδο '99-2000, που σημαίνει ότι απολογιστικά οι δαπάνες για τη διαφήμιση που έκανε ο δημόσιος τομέας κατά το έτος 1999, αναμένεται να υποβληθούν τέλος Μαρτίου του 2000. Πρέπει να εξετάσει κανείς τις διατάξεις του π.δ. 261/97 σε συνδυασμό με τις διατάξεις του διατάγματος 60/97, που αφορά την απασχόληση δημοσιογράφων στο δημόσιο τομέα, όπου εκεί προβλέψαμε κυρώσεις στην περίπτωση κατά την οποία δεν υποβάλλονται απολογιστικά οι δαπάνες του δημόσιου τομέα στις 31 Μαρτίου κάθε έτους για το προηγούμενο έτος.
  Το λέω αυτό, γιατί κυρώσεις για τη μη αποστολή προκαταβολικά δηλ.            προϋπολογιστικά των διαφημιστικών δαπανών εν όψει επόμενου έτους, δεν προβλέπονται ούτε από το νόμο ούτε από το σχετικό προεδρικό διάταγμα.
 Για το θέμα αυτό πρέπει να πω ότι έχουμε κάνει τεράστια προσπάθεια.             Τα αποτελέσματα ομολογώ ότι δεν μας ικανοποιούν. 'Εχουμε γίνει κι εμείς δέκτες παραπόνων από πολλούς φορείς ενημέρωσης της ελληνικής περιφέρειας, τηλεοπτικούς σταθμούς, ραδιοφωνικούς σταθμούς και έντυπα μέσα, εφημερίδες  και περιοδικά. 'Εχω αποστείλει σειρά εγκυκλίων και επιστολών στους συναδέλφους, στις αρμόδιες υπηρεσίες, που είναι στη διάθεσή σας. Είναι το υλικό αρκετό, θα σας το δώσω να το έχετε στη διάθεσή σας, όμως θα πρέπει να αναληφθεί ειδική πρωτοβουλία, προκειμένου με ευθύνη και ευαισθησία να εξαλείψουμε τέτοια φαινόμενα και αιτιάσεις, τα οποία σε μεγάλο βαθμό είναι αιτιολογημένα. 'Εχω και άλλα στοιχεία, θα μου δοθεί η δυνατότητα να επανέλθω.
 ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο.
  ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, από την απάντηση του Υπουργού προκύπτει ότι η ερώτηση δεν είναι μόνο εύστοχη, είναι και επίκαιρη. Και θα ήταν πολύ καλύτερα αυτός ο τόπος και η πολιτική μας, αν μπορούσαμε να εξαφανίσουμε από τη γλώσσα μας τη λέξη πρέπει. Το έλεγε και ο Κωνσταντίνος Καραμανλής. Αυτό το πρέπει μας έχει φάει όλους.
'Εχω τρία πράγματα να πω. 'Εχετε ψηφίσει νόμο, υπάρχει προεδρικό διάταγμα, βγάζετε εγκυκλίους, στέλνετε επιστολές, αλλά οι επικεφαλείς των φορέων του δημοσίου γράφουν στα παλαιότερα των υποδημάτων τους την υποχρέωση εφαρμογής του νόμου. Δύο τινά πρέπει να συμβαίνουν. 'Η εσείς δεν μπορείτε να εφαρμόσετε το νόμο και συνεπώς σας αγνοούν οι επικεφαλείς των δημοσίων φορέων ή κάνετε μαζί τους παιχνίδι, εσείς μεν να λέτε ότι πρέπει να εφαρμοστεί ο νόμος, εκείνοι να μην ακούν και να κάνουν αυτό το οποίο θέλουν. Η πραγματικότητα είναι μία. Κονδύλια για την κρατική διαφήμιση από τους φορείς του δημοσίου δεν φτάνουν στην ελληνική περιφέρεια. Και αν πεθάνει η ελληνική περιφέρεια, που τη ζωντανεύει ο Τύπος και τα ΜΜΕ, θα πεθάνει η Ελλάδα, κύριε Υπουργέ.
 Δύο πράγματα οφείλετε να κάνετε ως Υπουργός, γιατί έχετε υποχρέωση από το Σύνταγμα να εφαρμόζετε τους νόμους και να ελέγχετε την εφαρμογή των νόμων και δεν το κάνετε. 'Η να κόψετε κεφάλια και να αποδείξετε ότι πράγματι είσθε Υπουργός Τύπου και Μέσων Μαζικής Ενημέρωσης, άλλως για την πραγματικότητα της ελληνικής περιφέρειας και για τους φορείς των ΜΜΕ, είτε του ηλεκτρονικού είτε των έντυπων μέσων η πραγματικότητα είναι μία, ακόμα και τώρα, τρία χρόνια μετά την ψήφιση του νόμου, μόνο ψίχουλα φτάνουν στα ΜΜΕ της ελληνικής περιφέρειας. Και κατόπιν αυτών, κάτι πρέπει να κάνετε και δεν κάνετε τίποτα. Και γι' αυτό είναι επίκαιρη ερώτηση.  Δώστε μας, λοιπόν, τα στοιχεία που σας ζητώ, ενημερώστε την Εθνική Αντιπροσωπεία και τον ελληνικό λαό, ενημερώστε τους ενδιαφερόμενους, για να δείτε ότι ουσιαστικά στην ελληνική περιφέρεια δεν πηγαίνουν χρήματα, χρήματα τα οποία ο νόμος επιβάλλει στο ποσοστό του 30% της κρατικής διαφήμισης.
 'Ολα τα άλλα, που λέτε, κύριε Υπουργέ, ότι προσπαθείτε ότι πρέπει να γίνουν ότι δεν είσθε ικανοποιημένος, καταλήγουν σε ένα πράγμα. Αν αποφασίσουμε όλοι μαζί και εξωβελίσουμε τη λέξη πρέπει από το πολιτικό λεξιλόγιό μας, η Ελλάδα θα πάει καλύτερα. 'Αλλως, όσο θα μένουμε στο πρέπει, θα βρισκόμαστε εδώ κάθε φορά να λέμε ότι δεν είμαστε ικανοποιημένοι και πρέπει να διορθωθεί η κατάσταση. Και η κατάσταση οφείλει να διορθωθεί, γιατί το επιβάλλει το Σύνταγμα και ο νόμος.  
ΠΡΟΕΔΡΕΥΩΝ (Λουκάς Αποστολίδης): Ορθώς η περιφέρεια διεκδικεί το δίκιο της. Ορθότατα.
ΔΗΜΗΤΡΙΟΣ ΣΙΟΥΦΑΣ: Ευχαριστώ, κύριε Πρόεδρε, για τη συνδρομή σας. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριε συνάδελφε, να μη σας διαφεύγει ότι κι εγώ είμαι Βουλευτής, ο οποίος εκλέγεται στην περιφέρεια. 'Εχω, λοιπόν, ενδιαφέρον...
 ΔΗΜΗΤΡΙΟΣ ΣΙΟΥΦΑΣ: Αποδείξτε το.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Εχει αποδειχθεί στην πράξη. Σας παραπέμπω σε στοιχεία, τα οποία είναι στη διάθεση παντός ενδιαφερομένου, από τα οποία προκύπτει αβίαστα ότι έχουμε θεαματική αύξηση των δαπανών κρατικής διαφήμισης, που διοχετεύτηκε σε περιφερειακά μέσα ενημέρωσης, αλλά και στα λεγόμενα πιο αδύναμα και λιγότερο διεισδυτικά μέσα, όπως είναι το ραδιόφωνο ή τα έντυπα μέσα, σε σχέση με την τηλεόραση.
 Η αλλαγή η οποία έχει επέλθει τα τελευταία χρόνια λόγω αυτών των νομοθετικών και κανονιστικών πρωτοβουλιών, που έχουμε αναλάβει, είναι  θεαματική. Τη αναγνωρίζουν, την ομολογούν οι ίδιοι οι ενδιαφερόμενοι.               Ασφαλώς υπάρχει ακόμα περιθώριο βελτίωσης της προσπάθειας αυτής και των αποτελεσμάτων, που πρέπει να προκύψουν. Η λέξη "πρέπει" κατ' εμένα είναι  μία λέξη, η οποία πρέπει να χρησιμοποείται, κύριε Σιούφα. Διαφωνούμε σε αυτό. Εγώ πιστεύω ότι στην Ελλάδα τα πράγματα θα είναι καλύτερα, αν στη θέση του "θέλω" ή του "επιθυμώ" ή του "ανήκω" χρησιμοποιούμε τη λέξη "πρέπει". Να κάνουμε αυτό που πρέπει, ασχέτως αν εξυπηρετεί το κόμμα μας ή την τοποθέτησή μας σε μια ορισμένη παράταξη, ασχέτως αν ανταποκρίνεται σε αυτό το οποίο θέλουμε. Να κάνουμε αυτό που είμαστε υποχρεωμένοι να κάνουμε και αυτό που πρέπει να κάνουμε, ώστε να συμβάλουμε έτσι στην καλυτέρευση της ζωής σε αυτόν τον τόπο.
 Πρέπει να πω, και επανέρχομαι χρησιμοποιώντας αυτήν τη λέξη, για να σας αντιλέξω ότι οι κυρώσεις στις οποίες αναφέρεσθε, προβλέπονται στο π.δ. 60/97 και επιβάλλονται στο πλαίσιο του πειθαρχικού ελέγχου σε κάθε υπηρεσία του δημοσίου, σε κάθε οργανισμό, σε κάθε Υπουργείο, στο πλαίσιο των εσωτερικών λειτουργιών. Δεν επιβάλλονται από εμένα.
Για τα θέματα αυτά έχω αναφερθεί κατ' επανάληψη, τα στοιχεία τα έχω παραδώσει σε σας, ώστε να έχετε γνώση των πρωτοβουλιών, που έχουμε αναλάβει. Η παρακολούθηση των στοιχείων αποδεικνύει με τον καλύτερο τρόπο ότι εμείς για πρώτη φορά αναλάβαμε μια τέτοια πρωτοβουλία για την εγκαθίδρυση σχέσεων διαφάνειας και αντικειμενικότητας, όσον αφορά την  κατανομή της κρατικής διαφήμισης, και πρέπει να μας επαινείται γι' αυτό.  Εμείς έχουμε ενδιαφέρον αυτές τις αρχές να τις αναδείξουμε, να τις εφαρμόσουμε και το έχουμε πετύχει σε σημαντικό βαθμό. Δώστε μας τη δυνατότητα με τη δική σας βοήθεια, τη δική σας συνηγορία να ολοκληρώσουμε αυτό το έργο. Μη δίνετε την εντύπωση ότι δεν εφαρμόζεται ο νόμος ή το προεδρικό διάταγμα. Εφαρμόζεται, γιατί εμείς εισηγηθήκαμε το νόμο, το προεδρικό διάταγμα και δεν είχαμε κανένα λόγο να πράξουμε κάτι τέτοιο, αν δεν είχαμε σκοπό να εφαρμόσουμε αυτούς τους νόμους και αυτές τις κανονιστικές πράξεις.
Τα αποτελέσματα είναι θεαματικά, θα έλεγα. Αν αναφερθείτε στους αρμόδιους φορείς, θα δείτε ότι είναι αρκετά ικανοποιημένοι σε σχέση με το παρελθόν. Βέβαια χρήματα είναι αυτά, πάντα ζητούν περισσότερα. Και πολλές φορές, πρέπει να πω, ότι τα μέσα ενημέρωσης στην επαρχία έχουν λάβει διαφημίσεις και χρήματα, τα οποία είναι σε πολύ υψηλό επίπεδο, πράγμα το οποίο δεν μπορεί να διαφεύγει ουδενός. Νομίζω ότι η προσπάθεια αυτή  πρέπει να αντιμετωπιστεί και από τους ίδιους τους ενδιαφερόμενους και πρέπει να συμβάλουν και αυτοί. Να καταφύγουν ακόμη και στα δικαστήρια, να αναλάβουν οι ίδιοι πρωτοβουλίες εναντίον των οργανισμών ή των οργάνων της διοίκησης, που αμελούν να ανταποκριθούν σε αυτήν την υποχρέωσή τους και δεν το κάνουν.
 Δεν προβλέπεται από πουθενά και δεν έχω εγώ καμία υποχρέωση να παρακολουθώ πώς εξελίσσεται το διαφημιστικό πρόγραμμα σε όλους τους οργανισμούς του δημοσίου. Από εκεί και πέρα, με τους φορείς με τους οποίους έχουμε τακτική και μόνιμη συνεργασία, θα μπορέσουμε να βρούμε την καλύτερη λύση.
ΠΡΟΕΔΡΕΥΩΝ (Λουκάς Αποστολίδης): Διεκδικητικοί θα γίνουν οι φορείς της περιφέρειας...
ΔΗΜΗΤΡΙΟΣ ΣΙΟΥΦΑΣ: Να τον συμπληρώσετε το νόμο, κύριε Υπουργέ.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Σιούφα, μη μηδενίζετε την πρόοδο, που κάναμε στον τομέα αυτόν, γιατί δεν έχετε δίκιο.
ΠΡΟΕΔΡΕΥΩΝ (Λουκάς Αποστολίδης): Κάναμε βήματα, λέει ο κύριος Υπουργός, αλλά εμείς θέλουμε περισσότερα.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Πάντα θέλουμε περισσότερα. Υπέρ της ελληνικής περιφέρειας εργαζόμαστε.  
ΠΡΟΕΔΡΕΥΩΝ (Λουκάς Αποστολίδης): Κύριε Σιούφα, ας μην αδικούμε τον κύριο Υπουργό, ο οποίος έχει ιδιαίτερες ευαισθησίες σε αυτά τα θέματα. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε...
ΠΡΟΕΔΡΕΥΩΝ (Λουκάς Αποστολίδης): Αυτά δεν γράφονται, κύριε Σιούφα, στα Πρακτικά.
 Κύριε Υπουργέ, νομίζω ότι η περιφέρεια παίρνει κάποια πράγματα, αλλά θέλουμε -είπαμε- περισσότερα, και είναι δίκαιο αυτό.
 Κύριοι συνάδελφοι, έχω να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγούμενα ξεναγήθηκαν στην έκθεση "Αρχαίο Ελληνικό Θέατρο" τριάντα οκτώ μαθητές και δύο συνοδοίδάσκαλοι από το 7ο Δημοτικό Σχολείο Χαλανδρίου.
 Καλοσωρίζουμε τα νιάτα μας στο Εθνικό Κοινοβούλιο.
(Χειροκροτήματα από όλες τις πτέρυγες) Τρίτη είναι η με αριθμό 405/14.12.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα μέτρα αντιμετώπισης των προβλημάτων των σεισμοπλήκτων της περιοχής Μενιδίου.
 Επίσης το ίδιο περιεχόμενο έχει και η τρίτη επικαίρη ερώτηση δευτέρου κύκλου με αριθμό 406/14.12.99 του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων επίλυσης προβλημάτων των σεισμοπλήκτων της 7ης Σεπτεμβρίου.
 Η επίκαιρη ερώτηση του κ. Κωστόπουλου έχει ως εξής: "Το Μενίδι είναι μια από τις περιοχές που επλήγησαν σοβαρά από το σεισμό της 7ης Σεπτεμβρίου. Τα κοινωνικά προβλήματα που έχουν δημιουργηθεί εκεί αλλά και στις άλλες σεισμόπληκτες περιοχές είναι εκρηκτικά. Τα μέτρα προσωρινής στέγασης που έχουν ληφθεί δεν επαρκούν. Τα κοντέινερς που έχουν δοθεί μέχρι σήμερα είναι λιγότερα από τις σχετικές αιτήσεις, ενώ πολλά από αυτά είναι κατεστραμμένα. Πολλοί σεισμοπαθείς εξακολουθούν να διαμένουν σε σκηνές.
 Επιπλέον υπάρχουν σχολεία που λειτουργούν χωρίς πιστοποιητικό καταλληλότητας από μηχανικού του ΥΠΕΧΩΔΕ, ενώ υπάρχει άμεση ανάγκη για εγκατάσταση λυομένων αιθουσών ώστε να λειτουργήσουν όλα τα σχολεία σε πρωινή βάρδια.
 Εξάλλου, τα ποσά που διαθέτει η Κυβέρνηση για την αποκατάσταση των ζημιών στα κτίρια είναι πενιχρά, πολύ περισσότερο που, σύμφωνα με τους υπολογισμούς του Τεχνικού Επιμελητηρίου της Ελλάδας, το τελικό κόστος των επισκευών θα είναι πάνω από 50% μεγαλύτερο από αυτό που εγκρίνουν οι Τομείς Aποκατάστασης Σεισμοπλήκτων. Θα πρέπει η Κυβέρνηση να πάρει μέτρα ώστε το κράτος να καλύπτει την αποκατάσταση των ζημιών ή την ανακατασκευή της πρώτης κατοικίας 100% με βάση τα πραγματικά τιμολόγια της αγοράς.  Ακόμα θα πρέπει να παραγραφούν τα χρέη από στεγαστικά δάνεια όσων οι κατοικίες καταστράφηκαν από το σεισμό.
Με δεδομένη τη δύσκολη κατάσταση στην οποία έχουν περιέλθει οι κάτοικοι της περιοχής Ερωτάται ο κύριος Υπουργός, τι μέτρα προτίθεται να πάρει για την αντιμετώπιση των παραπάνω προβλημάτων."  Και η επίκαιρη ερώτηση του κ. Αγγουράκη έχει ως εξής: "Τρεις μήνες μετά τον καταστροφικό σεισμό της 7ης Σεπτεμβρίου χιλιάδες οικογένειες βρίσκονται στη δίνη απίστευτης ταλαιπωρίας. Περίπου 177.000 ιδιοκτησίες δεν μπορούν σήμερα να κατοικηθούν. Ωστόσο μόνο 16.000 αιτήσεις για επιδότηση ενοικίου ή συγκατοίκησης έχουν γίνει και τα λυόμενα δεν ξεπερνούν τις τέσσερις χιλιάδες. Ο υπόλοιπος αριθμός των σεισμοπαθών, εκτός από εκείνους που παραμένουν σε σκηνές, αναγκάζεται να κατοικεί σε κτίρια που έχουν χαρακτηρισθεί προσωρινά ή οριστικά ακατάλληλα για να κατοικηθούν, με όλους τους κινδύνους που αυτό συνεπάγεται.
 Παράλληλα ο ρυθμός χορήγησης της επιδότησης ενοικίου ή συγκατοίκησης είναι απελπιστικά αργός καθώς μέχρι τώρα μόνο το 30% όσων έχουν κάνει τη σχετική αίτηση έλαβαν την επιδότηση. Ελάχιστες είναι επίσης οι αιτήσεις σεισμοπλήκτων για έγκριση μελετών αποκατάστασης και για χορήγηση της κρατικής βοήθειας τόσο εξαιτίας της πολυπλοκότητας της διαδικασίας όσο κυρίως λόγω του χαμηλού ύψους της συνδρομής που αποθαρρύνουν τους δικαιούχους.
 Το πραγματικό κόστος για την επισκευή ή την ανακατασκευή είναι πολύ υψηλότερο από το ύψος της βοήθειας του κράτους. Δάνειο και δωρεάν κρατική συνδρομή δεν ξεπερνούν το 50% του κόστους της αποκατάστασης. Επίσης οι επισκευές προβλέπεται να γίνουν με τον αντισεισμικό κανονισμό της εποχής του χρόνου έκδοσης της οικοδομικής άδειας, γεγονός που δεν θωρακίζει τα κτίρια σε μελλοντικό σεισμό και παράλληλα αποθαρρύνει τους μηχανικούς να αναλάβουν τέτοια έργα.
Αδιευκρίνιστο παραμένει ακόμη τι θα γίνει με τα αυθαίρετα κτίσματα που έχουν υποστεί ζημιές από το σεισμό.
Ερωτάται ο κύριος Υπουργός τι μέτρα προτίθεται να λάβει ώστε να υπάρξει ουσιαστική κρατική βοήθεια στους σεισμοπλήκτους;"  Ο Υφυπουργός κ. Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Kύριε Πρόεδρε, ουδείς αμφιβάλλει ότι ο σεισμός της 7ης Σεπτεμβρίου ήταν η μεγαλύτερη, από πλευράς υλικών ζημιών, καταστροφή την οποία υπέστη η χώρα μας. Περίπου πεντακόσιες χιλιάδες άνθρωποι και ολόκληρες περιοχές επλήγησαν άμεσα.
 Από την πρώτη στιγμή υπήρχε μία κινητοποίηση του κρατικού μηχανισμού, την οποία ουδείς καλόπιστος μπορεί να αμφισβητήσει τόσο στο επίπεδο της διάσωσης, που ήταν το βασικό μέλημα τις πρώτες ημέρες, όσο και στο επίπεδο της προσωρινής και μεσοπρόθεσμης τοποθέτησης σκηνών και λυομένων αργότερα, προκειμένου να αντιμετωπισθούν οι στεγαστικές ανάγκες των σεισμοπλήκτων.
Σήμερα που μιλούμε και έχουν περάσει τρεις μήνες από την ημερομηνία που έγινε ο σεισμός, θα σας κάνω έναν πολύ μικρό απολογισμό.
 Κάναμε πρωτοβάθμιες αυτοψίες σε διακόσιες δέκα χιλιάδες κτίρια -ένας αριθμός πρωτοφανής- και το κάναμε μέσα σε είκοσι ημέρες. Κάναμε δευτεροβάθμιες αυτοψίες που σημαίνει πολυμελή συνεργεία, ενδελεχή έλεγχο με τεχνικές λεπτομέρειες σε περίπου εξήντα χιλιάδες κτίρια. Δημιουργήσαμε τριάντα πέντε υπηρεσίες στο λεκανοπέδιο της Αττικής. Αυτές οι υπηρεσίες λειτουργούν σήμερα και είναι οι Τομείς Αποκατάστασης Σεισμοπλήκτων και τα Γραφεία Αποκατάστασης Σεισμοπλήκτων και έχει ομαλοποιηθεί πλήρως η ροή τόσο σε επίπεδο πληροφοριών, όσο και σε αποδοχή και διεκπεραίωση αιτήσεων που αφορούν τις επιδοτήσεις ενοικίου, τις επιδοτήσεις συγκατοίκησης και όπως θα σας πω στη συνέχεια, η στεγαστική συνδρομή τόσο για ανακατασκευές όσο και για επισκευές σπιτιών.
 'Εχουμε μέχρι στιγμής σε είκοσι εννέα δήμους αναπτύξει οικισμούς με έξι χιλιάδες τριακόσια λυόμενους οικίσκους. Και δεν υπάρχει σήμερα που μιλούμε ούτε μια αίτηση δικαιούχου που να έχει έρθει με ονομαστικές καταστάσεις από τους δήμους και να μην έχει ικανοποιηθεί, και αυτό είναι κατηγορηματικό.
 Υπάρχουν βεβαίως σκηνές ακόμη που είναι ελάχιστες και κάνουμε καταμέτρηση. Οι σκηνές αυτές κατοικούνται από μη δικαιούχους και έχουμε πει στους κυρίους δημάρχους ότι έχουμε στη διάθεσή τους επιπλέον σπιτάκια για να ικανοποιήσουν ακραίες κοινωνικές περιπτώσεις.  Επαναλαμβάνω όμως ότι στην πρώτη ζήτηση των δημάρχων θα υπάρχουν επιπλέον σπιτάκια.
 'Εχουμε κάνει μια σειρά από μέτρα, μια παλέττα μέτρων που αφορούν όλες τις κατηγορίες των σεισμοπλήκτων. Για επιχειρήσεις, για μικρές επιχειρήσεις, για βιοτεχνίες, για ιδιοκτήτες κατοικιών. Ακόμη και για τους ενοικιαστές έχουμε δώσει τη δυνατότητα επιδότησης του ενοικίου για έξι μήνες. 'Ετσι έχουμε είκοσι τρεις χιλιάδες αιτήσεις για επιδότηση ενοικίου, έχουμε επεξεργαστεί τις δεκαέξι χιλιάδες και σε εννέα χιλιάδες ήδη έχουμε καταβάλει την τρίμηνη επιδότηση με ένα κόστος περίπου 2,4  δισεκατομμύρια δραχμές. Η δε ενημέρωση των δικαιούχων γίνεται τηλεφωνικά.  Υπάρχει ειδική υπηρεσία, η οποία τους καλεί να παραλάβουν τις  επιδοτήσεις και είναι ο αριθμός 1303. Παραλαμβάνονται αυτές οι επιδοτήσεις και υπάρχει και εκεί μια ομαλή ροή.
 'Εχουμε προχωρήσει ακόμη στην δημιουργία προϋποθέσεων προκειμένου να γίνει με πάρα πολύ γοργούς ρυθμούς η στεγαστική αποκατάσταση. 'Εχουμε εκδώσει όλους τους κανονισμούς, τις υπουργικές αποφάσεις, τις κοινές υπουργικές αποφάσεις. Ο αριθμός τους υπερβαίνει τις τριάντα. 'Εχουν όλες δημοσιευθεί στην Εφημερίδα της Κυβέρνησης, έχουν ενημερωθεί όλες οι αρμόδιες υπηρεσίες και έχουν εκδόσει ειδικά φυλλάδια τα οποία μπορούν να συμβουλεύονται οι σεισμόπληκτοι και οι αρμόδιοι μηχανικοί. Για πρώτη φορά σε σεισμό δημιουργήσαμε δυνατότητα επιπλέον ενίσχυσης των κτιρίων και θα σας πω, όταν φθάσουμε στο θέμα των τιμολογιών, περισσότερα.
 'Εχουμε δώσει τη δυνατότητα με ευθύνη του αρμόδιου μηχανικού, ο οποίος κάνει τη μελέτη, να γίνουν επιπλέον υποβοηθήσεις στο φέροντα οργανισμό και αυτά αποζημιώνονται με το τιμολόγιο. Μέχρι στιγμής έχουν κατατεθεί πεντακόσιες δέκα αιτήσεις για επισκευές και ανακατασκευές. Επίσης αυτές οι πεντακόσιες δέκα αιτήσεις έχουν αρχίσει και εξετάζονται και γίνονται ήδη με πολύ γρήγορους ρυθμούς οι αυτοψίες. Από τα τιμολόγια που ίσχυαν για όλη τη χώρα, για αντίστοιχες περιπτώσεις σεισμών, έχουμε μια διαφορά επί τα βελτίω, αυξημένα, δηλαδή, τιμολόγια τα οποία υπερβαίνουν το 30%.
Από 1.1.2000 τα ίδια τιμολόγια με κοινή υπουργική απόφαση, η οποία βρίσκεται υπό διεκπεραίωση θα ισχύσουν για όλη τη χώρα, για τους σεισμόπληκτους, δηλαδή, της Κοζάνης, των Γρεβενών, του Αιγίου, της Πάτρας κ.ο.κ.
 Από τον Ιανουάριο του 2000 επίσης, σε όλες τις υπηρεσίες αποκατάστασης σεισμοπλήκτων, στα Γραφεία Αποκατάστασης Σεισμοπλήκτων που υπάρχουν στην Αττική, θα υπάρχουν δικηγόροι, μετά από σύμβαση την οποία κάνουμε με τον Δικηγορικό Σύλλογο Αθηνών, τον Δικηγορικό Σύλλογο Πειραιά και τον Δικηγορικό Σύλλογο της Βοιωτίας, μόνιμα επί τόπου, προκειμένου να δίνουν απαντήσεις και μέσα σε είκοσι τέσσερις ώρες να διεκπεραιώνουν τον έλεγχο ποιότητας του φακέλου για όλα εκείνα τα πιστοποιητικά, τα οποία χρειάζονται και επίσης να μπορούν να βοηθούν τους πολίτες εκείνους οι οποίοι έχουν κάποια αδυναμία κατανόησης όλου του πλέγματος αυτών των προϋποθέσεων, προκειμένου να καταθέτουν χωρίς προβλήματα τα πιστοποιητικά τους. 'Εχει γίνει ένα πολύ μεγάλο έργο σε μια τεράστια φυσική καταστροφή που ουδείς μπορεί να αμφισβητήσει και στη δευτερολογία μου θα σας πω πιο αναλυτικά για το θέμα των τιμολογίων.
 ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, επειδή γνωρίζαμε ποια θα ήταν η τοποθέτηση του κυρίου Υφυπουργού, η γνωστή, κλασσική, τυπική τοποθέτηση με βάση τα στοιχεία που του προμηθεύουν οι υπηρεσίες, γι' αυτό κάναμε τον "κόπο" να περιοδεύουμε κάθε μέρα στην περιοχή, γιατί νιώθουμε την ανάγκη να βρισκόμαστε δίπλα σ' αυτόν τον κόσμο.
  'Ολα αυτά που είπε ο κύριος Υφυπουργός διαψεύδονται σε μεγάλο βαθμό.  Αυτοί που βρίσκονται στις σκηνές και είναι πολλοί, δεν είναι μη δικαιούχοι. Εκτός και αν οι 'Ελληνες του Πόντου που βρέθηκαν εκεί και δεν έχουν τα απαραίτητα χαρτιά και ήρθαν στην "αγκαλιά της μητέρας Ελλάδας" συναντάνε μία τέτοια αντιμετώπιση ότι "δεν είσαι νόμιμος". Εκτός και αν πολύτεκνη οικογένεια με οκτώ παιδιά, που δεν έχει κάποια χαρτιά που ζήτησε το Υπουργείο -δεν ξέρω ποια- πρέπει να είναι στη σκηνή.
 Πέρα απ' αυτά, επειδή έρχονται γιορτές και η Κυβέρνηση θέλει να πετάξει με το ελικόπτερο πάνω από τις περιοχές και να φωτογραφήσει μια ευτυχισμένη γειτονιά, στέλνει τις δυνάμεις της διαβόητης τάξης και ξηλώνουν τις σκηνές με το ζόρι, διώχνουν τους ανθρώπους, τους αναγκάζουν να μπουν στα "κόκκινα" σπίτια και στα "κίτρινα" και μ' αυτό λέει ότι κάνει ένα έργο.
 Για να μη νομίζετε ότι καταθέτουμε στοιχεία αφηρημένα, έχω φέρει φωτογραφίες που απεικονίζουν αυτήν την τραγωδία. 'Εχω βάλει λεζάντες σ' αυτές τις φωτογραφίες, γράφω σε ποιους χώρους του Μενιδίου έχουν τραβηχτεί αυτές οι φωτογραφίες και θα τις καταθέσω στα Πρακτικά για να ξέρουμε εδώ για τι κουβεντιάζουμε.
 (Στο σημείο αυτό ο Ε' Αντιπρόεδρος της Βουλής κ. Δ. Κωστόπουλος καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Θα κλείσω με μία φράση, κύριε Πρόεδρε. 'Εχω εξαντλήσει το λεξιλόγιο των κατηγοριών ενάντια στην Κυβέρνηση σ' αυτά που λέει. Μία κουβέντα: Δεν είναι καλοί άνθρωποι, οι κυβερνώντες.
ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο.
 ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε.
Δυστυχώς πρέπει να πω ότι και η εμπειρία η δική μου είναι ίδια μ' αυτήν που ανέφερε λίγο πριν ο κ. Κωστόπουλος.
Κύριε Υπουργέ, θα σας πω το εξής. Δεν ξέρω τι στοιχεία έχετε εσείς υπόψη σας, αλλά όσον αφορά τους οικισμούς, μπορώ να σας πω ότι στο Καματερό, πριν μια εβδομάδα είχε καλυφθεί μόνο το 60% των αναγκών. 'Ηταν υπό κατασκευή ακόμα κάποιοι οικισμοί.
 Στα 'Ανω Λιόσια συνάντησα την εξής κατάσταση. 'Οσον αφορά τους κατοίκους και τους οικισμούς υπάρχουν πάρα πολλές περιπτώσεις που η κατοίκηση των οικισμών είναι εικονική. Δηλαδή για λόγους που έχουν να κάνουν με το ότι δεν είναι ολοκληρωμένες οι εργασίες, οι διάφοροι δικαιούχοι απλώς παίρνουν το κλειδί χωρίς να μπορούν να μείνουν στους οικισμούς.
 Πρέπει να ξέρετε ότι υπάρχουν πολλές περιπτώσεις πολύτεκνων οικογενειών, που αντιμετωπίζουν δυσκολίες, όπως οικογένειες με χωρισμένους γονείς -γνωρίζω χωρισμένη μητέρα με τέσσερα παιδιά- που είναι αναγκασμένες να μένουν κάτω απ' αυτές τις συνθήκες.
 Επίσης ο κόσμος έχει συνειδητοποιήσει ότι πέντε ή έξι ή δέκα χρόνια θα μένουν στους συγκεκριμένους οικισμούς και πιστεύω ότι και το ίδιο το Υπουργείο έχει έναν τέτοιον προσανατολισμό.
 Για να μη σας κουράζω, θα σας πω με τα ίδια τα στοιχεία του κρατικού προϋπολογισμού, ποια είναι η κατάσταση. Νομίζω ότι είναι αποκαλυπτικά.  Φαίνεται, παραδείγματος χάρη ότι οι δαπάνες για την ανακατασκευή και επισκευή των κατοικιών του χρόνου, θα είναι δεκαέξι δισεκατομμύρια τη στιγμή που μόνο για τις κατεδαφίσεις θα είναι είκοσι τέσσερα δισεκατομμύρια.
 Με αυτήν την έννοια, το ερώτημα για αύξηση του ποσοστού παραμένει. Το 30% δεν ξέρω αν αναφέρεται σ' αυτό. Δεν μπορεί να ικανοποιηθούν οι ανάγκες. Δεν άκουσα τίποτα για το τι θα γίνει με τις περιπτώσεις των αυθαιρέτων και ειδικά αυτών που βρίσκονται σε ρημοτομημένες περιοχές.  Επίσης, πρέπει να παραδεχθείτε, κύριε Υπουργέ, ότι η ικανοποίηση μόνο εννέα χιλιάδες από τις αιτήσεις που έχουν υποβληθεί επιβεβαιώνει αυτό που λέμε, ότι τα πράγματα πάνε πολύ αργά. Δεν είναι στελεχωμένες οι υπηρεσίες.  Είναι ελάχιστες οι δυνατότητες για να επιταχυνθούν οι διαδικασίες.  Επίσης, επειδή το κόστος ανακατασκευής είναι πολύ υψηλό και οι κανονισμοί είναι παλιοί -και γι' αυτό δεν μας είπατε τίποτα- ο κόσμος είναι πραγματικά απεγνωσμένος, απογοητευμένος και έχουν φτάσει να λένε ότι δεν γίνεται τίποτα.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, φαίνεται ότι σ' αυτήν τη χώρα υπάρχουν δύο πραγματικότητες. Υπάρχει η πραγματικότητα της ελληνικής κοινωνίας, των υπηρεσιών, των δήμων, των επισήμων χαρτιών τα οποία έχουμε και η πραγματικότητα του δικτύου πληροφόρησης του Κ.Κ.Ε.
 Εγώ, κύριε Κωστόπουλε, με έκπληξη άκουσα ότι δεν είμαστε καλοί άνθρωποι. Πρέπει να σας πω ότι υπάρχει άλλη εντύπωση. Ρωτήστε τους ψηφοφόρους οι οποίοι ψηφίζουν και θα ψηφίσουν κι αυτήν τη φορά. Ψηφίζουν κακούς ανθρώπους; Κάνουν επιλογή με βάση μια ηθική διαφοροποίηση την οποία εσείς θεωρείτε ότι πρέπει να αναπτύξετε στη Βουλή; Αυτό δείχνει ότι αποστερείσθε πλήρως άλλων διαφόρων ισχυρισμών και δεν έχετε στοιχεία.  'Εχουμε φτάσει να κατηγορούμεθα για μη καλοσύνη.
 'Εχουμε εξασφαλίσει, όπως σας είπα προηγουμένως έξι χιλιάδες σπιτάκια τα οποία ήδη είναι στημένα και λειτουργούν. Και θα μιλήσω με συγκεκριμένα στοιχεία. Στο Δήμο Καματερού, που ανέφερε ο κ. Αγγουράκης, στην οδό Σπάρτακου και Σερίφου είναι σαράντα έξι σπίτια, στην Πάρνηθος εξήντα έξι, στον 'Αγιο Τρύφωνα τριάντα, στην οδό Ζέρβα είκοσι εννέα, σύνολο εκατόν εβδομήντα ένα. Ο Δήμαρχος Καματερού μας είπε ότι δεν τα χρειάζεται όλα αυτά, αλλά χρειάζεται πιο λίγα.
Στις άλλες περιπτώσεις που αναφέρατε, όπως για παράδειγμα αυτό που είπε ο κ. Κωστόπουλος για τις Αχαρνές, έχουμε χίλια εξακόσια δέκα έξι σπίτια. Δεν υπάρχει αυτήν τη στιγμή ουδείς δικαιούχος -και θα έλθω στο θέμα ποιος είναι δικαιούχος και ποιος δεν είναι- που να είναι εκτός λυομένου σπιτιού.
Ο Δήμαρχος των Αχαρνών έστειλε πριν από δέκα ημέρες μια επιστολή, όπου ανέφερε ότι έχει μόνον τριανταπέντε οικογένειες να τακτοποιήσει. Από τότε έχουμε στείλει άλλα εκατό σπίτια και τα έχουν τοποθετήσει και δεν έχει κανένα πρόβλημα.
 Αυτοί οι οποίοι βρίσκονται στις σκηνές ακόμα είναι μη δικαιούχοι.  Ποιοι είναι αυτοί; Σας απήντησα προηγουμένως. Είναι οικογένειες οι οποίες στις περισσότερες περιπτώσεις νοίκιαζαν σπίτι. Δεν αντιλέγω ότι μπορεί να είναι περιπτώσεις κοινωνικά ακραίες. Αλλά σας είπα ότι έχουμε δώσει τη δυνατότητα με ευθύνη και με απόφαση των ίδιων των δημάρχων -γιατί δεν μπορούμε εμείς να ρυθμίζουμε αυτά που οι τοπικές κοινωνίες θέλουν να αποφασίσουν με τον ένα ή τον άλλο τρόπο- να έχουν επιπλέον δυνατότητα να τοποθετήσουν σπιτάκια για να τα δώσουν και σε μη δικαιούχους.
 'Οσον αφορά το θέμα του τιμολογίου που το κόμμα σας έχει κάνει αρκετή κουβέντα, θα σας πω ότι για πρώτη φορά επίσης δίνουμε με δεκαπενταετές άτοκο δάνειο  και την αμοιβή του μηχανικού και το κόστος της αδείας, το οποίο είναι στα γενικότερα μέτρα.
 Σας καταθέτω έναν πίνακα, που συνιστώ να μελετήσετε προσεκτικά, να το δημοσιεύσετε και στον "ΡΙΖΟΣΠΑΣΤΗ" για να υπάρχει η πλήρης αλήθεια. Ο πίνακας αυτός δείχνει ότι τόσο στις περιπτώσεις ανακατασκευών όσο και στις περιπτώσεις επισκευών, υπάρχουν συγκεκριμένα ποσά τα οποία καλύπτουν τις ανάγκες και καλύπτουν την ανάγκη μιας ασφαλούς κατασκευής. Εάν υπάρχουν ανάγκες για επιπλέον στοιχεία σε μία οικοδομή που δεν έχουν να κάνουν με την ασφάλεια, ενδεχομένως δεν καλύπτονται. Αλλά, σας διαβεβαιώ ότι με βάση τα στοιχεία που υπάρχουν στην αγορά, με όλους αυτούς που κάναμε συζητήσεις προκειμένου να καταλήξουμε στα τιμολόγια, αρκούν για να έχουμε μία κάλυψη, που να αφορά μια ασφαλή κατασκευή.
 Διαβάστε, λοιπόν, και τα τιμολόγια όπως έχουν αναπτυχθεί, διαβάστε επίσης και σε ποιες γειτονιές και δρόμους έχουν τοποθετηθεί σπιτάκια και θα διαπιστώσετε ότι δεν υπάρχουν αυτήν τη στιγμή ελλείψεις. Για τυχόν ελλείψεις που θα υπάρχουν από δω και πέρα και θα αφορούν μη δικαιούχους, έχουμε κάθε δυνατότητα να συνεργαστούμε και να βοηθήσουμε τους δήμους.  Ευχαριστώ.
 (Στο σημείο αυτό ο Υφυπουργός κ. Χ. Βερελής καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  ΠΡΟΕΔΡΕΥΩΝ (Λουκάς Αποστολίδης): Η επόμενη είναι η με αριθμό 412/15.12.99 επίκαιρη ερώτηση πρώτου κύκλου του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Τύπου και Μέσων Μαζικής Ενημέρωσης, σχετικά με τα προβλήματα λειτουργίας του Εθνικού Συμβουλίου Ραδιοτηλεόρασης.
 Η επίκαιρη ερώτηση του κ. Κουναλάκη έχει ως εξής:  "Σε μία κρίσιμη  περίοδο για τη χώρα  η κρίση που ξέσπασε στο Εθνικό Ραδιοτηλεοπτικό Συμβούλιο με την παραίτηση του προέδρου του και την υποβολή παραίτησης από τον αντιπρόεδρο, η σημαντική αυτή ανεξάρτητη διοικητική αρχή αδυνατεί να αντιμετωπίσει σοβαρά προβλήματα με ευθύνη της Κυβέρνησης και του αρμόδιου Υπουργού.
 Ερωτάται ο  κύριος Υπουργός:  Τι συγκεκριμένα σκοπεύει να κάνει ώστε να ξεπεραστεί η κρίση στο Εθνικό Ραδιοτηλεοπτικό Συμβούλιο και να καταστεί δυνατή το ταχύτερο δυνατό η ομαλή λειτουργία του και η αντιμετώπιση των μεγάλων εκκρεμοτήτων που το αφορούν."  Ο κύριος Υπουργός έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριοι συνάδελφοι, το Εθνικό Συμβούλιο Ραδιοτηλεόρασης είναι ανεξάρτητη διοικητική αρχή, διαφέρει από τις άλλες αρχές στο ότι στη συγκρότησή του εμπλέκονται τα πολιτικά κόμματα. Αυτό φαίνεται ότι έχει δημιουργήσει προβλήματα με την έννοια ότι στελέχη, μέλη του Συμβουλίου Ραδιοτηλεόρασης αντί να αναλάβουν την ευθύνη να συμβάλουν στην ανεξάρτητη και αντικειμενική λειτουργία του Συμβουλίου Ραδιοτηλεόρασης, προτίμησαν να  αναδείξουν την κομματική ταυτότητά τους. Δεν μπορώ να το εξηγήσω αλλιώς.  Αυτό έχει ως αποτέλεσμα να έχουμε το πρωτοφανές φαινόμενο να εκδίδονται ανακοινώσεις, δηλώσεις μελών του Συμβουλίου Ραδιοτηλεόρασης μέσω των γραφείων Τύπου πολιτικών κομμάτων.
 Επίσης το Συμβούλιο Ραδιοτηλεόρασης απαρτίζεται από προσωπικότητες,  οι οποίες ανέλαβαν ένα συγκεκριμένο έργο εντός δεδομένου πολιτικού και προγραμματικού πλαισίου. Δεν αντιλαμβάνομαι γιατί θα πρέπει να μεταβληθεί σε συνδικαλιστικό όργανο, το οποίο "διεκδικεί" από την Κυβέρνηση αρμοδιότητες. 'Οσοι ανέλαβαν καθήκοντα και στελέχωσαν το  Συμβούλιο Ραδιοτηλεόρασης, γνώριζαν εκ των προτέρων ποιο είναι το πλαίσιο πολιτικής εντός του οποίου θα πρέπει να  κινηθούν.
 Θυμίζω ότι με το ν.2644 ενισχύσαμε τις αρμοδιότητες του Συμβουλίου Ραδιοτηλεόρασης. Και επαναλαμβάνω για μία ακόμη φορά τη θέση μας ότι προς αυτήν την κατεύθυνση θα συνεχίσουμε να κινούμεθα, εφόσον οι συνθήκες ωριμάζουν, έτσι ώστε να είναι έτοιμο το Συμβούλιο Ραδιοτηλεόρασης να ασκήσει και άλλες αρμοδιότητες.
Τα μέσα δεν έχουν λείψει από το Συμβούλιο Ραδιοτηλεόρασης. 'Οσον αφορά το προσωπικό, θα πρέπει να πω ότι δεν έχει ζητηθεί από το Υπουργείο μας η ενίσχυσή του με στελέχη, με προσωπικό, με επιστήμονες και δεν έχει λάβει σε ένα τέτοιο αίτημα αρνητική απάντηση. Θυμίζω ότι ο διαγωνισμός ο οποίος διεξήχθη από το ΑΣΕΠ σε συνεργασία με το Συμβούλιο Ραδιοτηλεόρασης, χωρίς καμία εμπλοκή του Υπουργείου μας, κατέληξε προσφάτως σε ένα αποτέλεσμα συγκεκριμένο να καλυφθούν από τις δεκαεπτά θέσεις οι οκτώ θέσεις επιστημόνων. Παραμένουν εννέα θέσεις ακόμη κενές.  Δεν ευθύνεται γι'αυτό το δικό μας Υπουργείο. Επίσης έχει αποσπασμένους υπαλλήλους ή υπαλλήλους που εργάστηκαν με σύμβαση εργασίας ιδιωτικού δικαίου ορισμένου χρόνου προκειμένου να καλύψει τις ανάγκες του. Δεν δικαιολογείται οποιαδήποτε αιτίαση στον τομέα αυτό.
 'Οσον αφορά τα οικονομικά μέσα που έχουμε διαθέσει στο Συμβούλιο Ραδιοτηλεόρασης, πρέπει να σας πω ότι ο προϋπολογισμός του Συμβουλίου Ραδιοτηλεόρασης είναι πάρα πολύ σημαντικός και αυξημένος πάρα πολύ σε σχέση με το παρελθόν. Το 1997 η απορρόφηση των πόρων που είχαμε στο Συμβούλιο Ραδιοτηλεόρασης, κυμάνθηκε σε πολύ χαμηλά επίπεδα. Το 1998 ο  προϋπολογισμός ανήρχετο στο ποσό των εκατόν ενενήντα πέντε εκατομμυρίων.             Δαπανήθηκαν εκατό εκατομμύρια εκατόν εξήντα εννέα χιλιάδες,  απορροφητικότητα δηλαδή 55%. Το 1999 ο προϋπολογισμός του ανήρχετο στα εκατόν ενενήντα πέντε εκατομμύρια δραχμές και δαπανήθηκαν μέχρι τώρα εκατόν είκοσι δύο εκατομμύρια διακόσιες επτά χιλιάδες εννιακόσιες είκοσι τρεις δραχμές, δηλαδή απορροφητικότητα 53%. Πώς παραπονούνται ότι δεν έχουν μέσα στη διάθεσή τους, οικονομικά μέσα ιδιαιτέρως, προκειμένου να φέρουν σε πέρας το έργο που τους έχει ανατεθεί;  Διαπιστώνω μεταξύ των άλλων ότι ασκήθηκε εναντίον μου μία κριτική για μία υπόθεση των ημερών, την υπόθεση ας την ονομάσω έτσι Τριανταφυλλόπουλου-Κορκολή. Δεν έθεσα ερώτημα στο Συμβούλιο Ραδιοτηλεόρασης προκειμένου να επιληφθεί. Μα, διαφεύγει σε όλους ότι με το ν. 2644 δώσαμε τη δυνατότητα αυτεπαγγέλτως, αυτοβούλως να επιλαμβάνεται οποιουδήποτε θέματος θεωρεί σκόπιμο να επιληφθεί το ίδιο το Συμβούλιο Ραδιοτηλεόρασης; Από τη μία κάποιοι θέλουν να υπερασπίζονται την ανεξάρτητη αρχή, από την άλλη με εγκαλούν επειδή δεν παρεμβαίνω, δεν παροτρύνω, δεν υποδεικνύω, δεν θέτω ερώτημα στο Συμβούλιο Ραδιοτηλεόρασης προκειμένου να ασχοληθεί με ένα θέμα. Δεν αντιλαμβάνομαι αυτήν την τακτική.
Με την κάλυψη των κενών που δημιουργήθηκαν μετά την παραίτηση του προέδρου και του αναπληρωτή προέδρου, με δύο πραγματικά λαμπρούς συμπολίτες μας τον κ. Λαμπρίδη και τον Φλωραϊτη, πιστεύω ότι το Συμβούλιο Ραδιοτηλεόρασης μπαίνει σε μία νέα περίοδο. Ελπίζω με τη βοήθεια και τη συμπαράσταση όλων μας -επαναλαμβάνω όλων μας την ειλικρινή και πραγματική συμπαράσταση και όχι την προσπάθεια να εκμεταλλευτούμε αδυναμίες ή παραλείψεις και να αντιμετωπίζεται το Συμβούλιο Ραδιοτηλεόρασης ως πεδίο  μικροκομματικής εκμετέλλευσης- θα βρει το δρόμο του και όλα θα πάνε καλά.  Είμαι αισιόδοξος.
ΠΡΟΕΔΡΕΥΩΝ (Λουκάς Αποστολίδης): Ο κ. Κουναλάκης έχει το λόγο.
ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, κατ'αρχήν ο κύριος Υπουργός λέει περίπου ότι εγκάθετοι των κομμάτων είναι ορισμένα μέλη του Ραδιοτηλεοπτικού Συμβουλίου.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν χρησιμοποίησα τέτοια λέξη.
 ΠΕΤΡΟΣ ΚΟΥΝΑΛΑΚΗ: Ανακαλώ το "εγκάθετοι".
 Κύριε Υπουργέ, παραιτήθηκαν όλοι αυτοί που υπέδειξε το κόμμα σας, ο πρόεδρος, ο αντιπρόεδρος, που υποδείχθηκαν από τον Πρόεδρο της Βουλής και άλλοι τρεις που είχαν υποδειχθεί από το ΠΑ.ΣΟ.Κ. Αυτοί έχουν παραιτηθεί.  Και παραιτήθηκαν διαμαρτυρόμενοι για το ότι εσείς συστηματικά παρεμβαίνετε και περιορίζετε τις δραστηριότητες, τις δυνατότητες του οργάνου και των μελών του. Τι σχέση έχουν τα κόμματα τώρα με όλα αυτά; Είναι οι άνθρωποι που υπέδειξε το δικό σας το κόμμα που διμαρτύρονται.  Επίσης, εγώ ελπίζω να είναι λαμπροί οι καινούριοι. Αλλά εγώ θέλω να τονίσω ότι ήταν λαμπροί και αυτοί που παραιτήθηκαν. 'Ηταν εξαιρετικοί επιστήμονες, γνώστες των θεμάτων της ραδιοτηλεόρασης και του αντικειμένου τους. Παραιτήθηκαν με μεγάλη αξιοπρέπεια και αφού έδωσαν πολύ μεγάλη μάχη για να κατακτήσουν τα δικαιώματά τους. Η παραίτησή τους, λυπάμαι, αλλά νομίζω ότι είναι ένα απογοητευτικό αποτέλεσμα, ότι δηλαδή θεώρησαν ότι έχασαν το παιγνίδι ότι δεν μπόρεσαν να σας πείσουν να ασκήσουν τα δικαιώματα που είχαν από το νόμο και που εσείς πραγματικά με δική σας πρωτοβουλία εν πολλοίς είχατε παραχωρήσει, ιδιαίτερα με τη νέα νομοθετική ρύθμιση.
 Η στάση σας είναι τελείως αντιφατική. Φέρνετε νομοσχέδια που  διευρύνουν το ρόλο του Εθνικού Συμβουλίου Ραδιοτηλεόρασης και όταν οι άνθρωποι πάνε να καλύψουν αυτόν το ρόλο, παρεμβαίνετε και τους περιορίζετε. Δεν το καταλαβαίνω αυτό. Είναι τελείως αντιφατική η στάση σας και οι ευθύνες σας είναι πολύ σοβαρές. Τρεις φορές έχουμε συζητήσει, μία φορά όταν πήγα στον ΑΝΤΕΝΝΑ όπου μου απαντήσατε ότι όλα είναι ρόδινα, όλα είναι θαύμα και μια άλλη όταν συζητούσαμε εδώ περί διαφάνειας κλπ., όπου μου είπατε ότι είναι άριστες οι σχέσεις σας με το Συμβούλιο Ραδιοτηλεόρασης. 'Υστερα από λίγες ημέρες ξέσπασε η κρίση και οι παραιτήσεις. 'Αρα δεν είναι έτσι τα πράγματα.
Πρέπει να αντιληφθείτε ότι κάνετε σοβαρά λάθη. Ελπίζουμε να είναι λάθη και να μην είναι σκοπιμότητες. Επιχειρήσατε στο παρελθόν συστηματικά να περιορίσετε τις αρμοδιότητες του Συμβουλίου Ραδιοτηλεόρασης.
 Είναι κρίσιμη η περίοδος. Δεν είναι μόνο η υπόθεση Κορκολή και Τριανταφυλλόπουλου. Υπάρχει ευτελισμός και όργιο στον κιτρινισμό της  τηλεόρασης. Πρέπει το Συμβούλιο Ραδιοτηλεόρασης να παρέμβει. Πρέπει να καθορισθούν πλαίσια και έλεγχοι για το πώς θα λειτουργήσουν τα μέσα ενημέρωσης κατά την προεκλογική περίοδο. Είναι εξαιρετικά κρίσιμο θέμα.  Υπάρχουν οι άδειες των τηλεοράσεων, των ραδιοφώνων, υπάρχει η ψηφιακή τηλεόραση. Πρέπει να βοηθήσουμε όλοι μαζί το Συμβούλιο Ραδιοτηλεόρασης να πάρει σάρκα και οστά και να ασκήσει υπεύθυνα το ρόλο του, κύριε Υπουργέ.  Και έχετε πολύ σοβαρή ευθύνη αν αυτό δεν το πράξετε.
 Δεν κατάλαβα ακόμα αν επιτέλους θα λειτουργήσει αυτή η επιτροπή διαφάνειας του Συμβουλίου Ραδιοτηλεόρασης που αντιμετωπίζει και τα προβλήματα των διαπλεκομένων.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, το Εθνικό Συμβούλιο Ραδιοτηλεόρασης συγκροτείται κατά το νόμο  από προσωπικότητες ανεξάρτητες. Υποδεικνύονται βεβαίως από κόμματα, δεν είναι, όμως, κομματικοί εκπρόσωποι τα μέλη του Συμβουλίου Ραδιοτηλεόρασης.
 Η στάση των μελών του Συμβουλίου Ραδιοτηλεόρασης που υποδείχθηκαν από το ΠΑ.ΣΟ.Κ. και από τον Πρόεδρο της Βουλής, αποδεικνύει με τον καλύτερο τρόπο ότι δεν είχει προηγηθεί οποιαδήποτε συνεννόηση ή δεν υπάρχει οποιαδήποτε εξάρτηση από το κυβερνών κόμμα των μελών που υποδείχθηκαν από αυτό.
 Επίσης καλώ και προκαλώ οποιοδήποτε από τα μέλη του Συμβουλίου Ραδιοτηλεόρασης και αυτά που παραιτήθηκαν και από αυτά που παραμένουν, να ανακοινώσουν δημοσίως αν εγώ ανέλαβα οποιαδήποτε πρωτοβουλία να παρέμβω στο έργο τους ή να επηρεάσω την κρίση τους.  Ουδέποτε έγινε κάτι τέτοιο.  Οι σχέσεις μας με το Συμβούλιο Ραδιοτηλεόρασης, τουλάχιστον καθ'όσον με αφορά ήταν σχέσεις συνεργασίας, συμπαράστασης. Θυμίζω ότι όταν το Συμβούλιο Ραδιοτηλεόρασης εξέδωσε την απόφασή του για τη χορήγηση αδειών σε είκοσι ραδιοφωνικούς σταθμούς στο Νομό Αττικής, εγώ υπερασπίστηκα τη θέση του Συμβουλίου Ραδιοτηλεόρασης, ενώ το δικό σας κόμμα και εκπρόσωποι όλων των κομμάτων στράφηκαν εναντίον του Συμβουλίου Ραδιοτηλεόρασης, γιατί δεν τους ήταν αρεστή η απόφασή του και κάλεσαν εμένα να αναπέμψω την απόφασή του στο Συμβούλιο Ραδιοτηλεόρασης, να την αλλάξει.
'Ολα αυτά δείχνουν ότι το Συμβούλιο Ραδιοτηλεόρασης όταν πιστεύουμε ότι μπορούμε να πλήξουμε την Κυβέρνηση, το προσεταιριζόμαστε και προσπαθούμε να εκμεταλλευθούμε τις αδυναμίες που παρουσιάζονται στη λειτουργία του. Ενώ όταν οι αποφάσεις που παίρνει, δεν είναι αρεστές σε μας, το κατακρίνουμε ευθέως και το υπονομεύουμε.
 Από κει και πέρα, ουδέποτε διατυπώθηκε οποιαδήποτε αιτίαση ή κριτική εναντίον της Κυβέρνησης ή του Υπουργού μέχρι τη στιγμή που ανέκυψε μία διαφωνία για ένα νομικό, επιστημονικό ζήτημα. Για το αν επιτρέπεται η αναδρομική επιβολή κυρώσεων. Επαναλαμβάνω ότι σε ένα ευνομούμενο κράτος αυτό δεν είναι νοητό, δεν είναι επιτρεπτό, δεν είναι παραδεκτό. Και αυτήν την αρχή εγώ θα υπερασπιστώ μέχρι τέλους. Δεν αντιλαμβάνομαι γιατί εγώ θα πρέπει να εκδώσω απόφαση, όπως προβλέπει ο νόμος, που είναι βέβαιο ότι με προσφυγή των ενδιαφερομένων θα καταπέσει στα δικαστήρια και θα εκτεθεί το ελληνικό δημόσιο και η Κυβέρνηση. Αναδρομική επιβολή κυρώσεων δεν επιτρέπεται σε ένα κράτος δικαίου. Αυτή είναι η νομική διαφωνία που προέκυψε. Και οδήγησε σε όλους τους άλλους ισχυρισμούς, οι οποίοι επινοήθηκαν εκ των υστέρων, προκειμένου με τρόπο δημαγωγικό και λαϊκιστικό να συνθέσουν αυτό το οπλοστάσιο εναντίον της Κυβέρνησης, που κάποιοι από κομματικά κίνητρα κινούμενοι, δημιούργησαν προκειμένου έτσι να πλήξουν -νομίζουν- την Κυβέρνηση, ιδιαιτέρως αυτήν την περίοδο.
 Πρέπει να πω ότι είναι λαμπρό παράδειγμα το πώς εξελίχθηκε η εφαρμογή του ν. 2644 η υπογραφή της πρώτης σύμβασης παραχώρησης για την έναρξη δραστηριοτήτων συνδρομητικών ραδιοτηλεοπτικών υπηρεσιών. Εμείς δεν επιτρέψαμε με άναρχο και ασύδοτο τρόπο την ανάπτυξη αυτών των νέων υπηρεσιών. Δημιουργήσαμε πρώτα ένα πλαίσιο και μετά προχωρήσαμε στις απαραίτητες διεργασίες και συνεννοήσεις. Και αυτό έδωσε πολύ ικανοποιητικά αποτελέσματα. Αντίθετα με ό,τι έγινε στο παρελθόν, όταν τα ηλεκτρονικά μέσα ενημέρωσης αναπτύχθηκαν άναρχα, ασύδοτα και με δική σας ευθύνη, γιατί το κόμμα σας συμμετείχε σε εκείνη την Κυβέρνηση και ο Πρόεδρός σας έχει υπογράψει το σχετικό νόμο, ως Υπουργός Εσωτερικών τότε, που δημιούργησε το θεσμικό πλαίσιο το οποίο ουδέποτε εφαρμόστηκε.  Το Συμβούλιο Ραδιοτηλεόρασης  μπορεί να προχωρήσει στο έργο του, επαναλαμβάνω, υπό μία προϋπόθεση: Αν αξιοποιήσει τις δυνατότητες και τις αρμοδιότητες που του έχουμε προσφέρει, ουδείς μπορεί να ισχυριστεί ότι η Κυβέρνηση παρεμβαίνει στο έργο του. Παρακαλώ να το κάνει, με οποιαδήποτε στοιχεία έχει στη διάθεσή του. Και δεν υπάρχουν τέτοια στοιχεία. Αρκεί βεβαίως να μην ενδίδουν στον κομματικό πειρασμό τα μέλη του.
Λυπούμαι, αλλά τέτοια φαινόμενα κομματικής ή μικροκομματικής σε μεγάλο βαθμό στάσης, έχουν επιδείξει μέλη του Συμβουλίου Ραδιοτηλεόρασης, τον τελευταίο καιρό. Είναι ανεπίτρεπτο και αυτό είναι η πηγή πολλών προβλημάτων.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", τριάντα τρεις μαθητές και δύο συνοδοί-δάσκαλοι από το 10ο Δημοτικό Σχολείο Αμαρουσίου.
 Η Βουλή τους καλωσορίζει.
(Χειροκροτήματα) Πέμπτη είναι η με αριθμό 413/15.12.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Εθνικής Οικονομίας, Ανάπτυξης, Μεταφορών και Επικοινωνιών, σχετικά με το κόστος της τηλεφωνικής μονάδας των εταιρειών κινητής τηλεφωνίας κλπ.
 Η επίκαιρη ερώτηση του κ. Τσαφούλια έχει ως εξής:  "Το τέλος τηλεφωνήματος που επιβάλλουν οι εταιρείες κινητής τηλεφωνίας είναι το ακριβότερο από όλη την Ε.Ε. Παρά τις συμβατικές τους δεσμεύσεις και τις διαφημίσεις τους, δεν καλύπτουν ακόμη όλη την έκταση της χώρας και συγκεκριμένα το πιο φτωχό ορεινό και απομονωμένο τμήμα αυτής.
 Ερωτώνται οι κύριοι Υπουργοί: 1. Γιατί δεν ενήργησαν σύμφωνα με τους νόμους 2246/94 και 2296/95 η Επιτροπή Τηλεπικοινωνιών ή η κανονική Επιτροπή Ανταγωνισμού, ώστε να προσδιοριστούν, αφ' ενός μεν το πραγματικό κόστος της τηλεφωνικής μονάδας, αφ' ετέρου δε το αντικειμενικά ελεγμένο πραγματικό ύψος των εκάστοτε επενδύσεων κατ'έτος και μέχρι σήμερα και των τριών εταιρειών ως και άλλες παράμετροι και ως εκ τούτου να προκύψουν οι απαραίτητες αποφάσεις των άνω επιτροπών για την αποφυγή της νόθευσης του ανταγωνισμού.
2. Γιατί δεν αναθέσατε εσείς στην εταιρεία συμβούλων KPMG ή σε άλλη διεθνή έγκυρη εταιρεία την εκπόνηση μελέτης εκτίμησης τιμολογίων βάσει όλων των άνω στοιχείων και γιατί δεν αποστείλατε όλα αυτά στη Δ/νση Ανταγωνισμού της Ε.Ε. και γιατί η εταιρεία τηλεπικοινωνιών στερείται αντιγράφου της υφιστάμενης σχετικής μελέτης, που παρηγγέλθη από τη Δ/νση Ανταγωνισμού της Ε.Ε.
 3. Τι σκοπεύετε να κάνετε για τη μείωση της τηλεφωνικής μονάδας στην κινητή τηλεφωνία, ώστε να μην πληρώνει ο λαός παραπάνω και να πλουτίζουν οι υμέτεροι και γιατί δεν περιλαμβάνεται η δαπάνη της κινητής τηλεφωνίας στον επίσημο κυβερνητικό τιμάριθμο με ειλικρινή αναλογία".
Ο Υφυπουργός Μεταφορών και Επικοινωνιών κ. Σαλαγιάννης έχει το λόγο. ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο κ.Τσαφούλιας αναφέρεται πραγματικά σε ένα σπουδαίο θέμα, μιας και η κινητή τηλεφωνία είναι πολύ αγαπητή και ελκυστική στους 'Ελληνες πολίτες, για να πούμε ότι σήμερα έχει διείσδυση 35%, δηλαδή στους 100 πολίτες οι 35 έχουν κινητό τηλέφωνο και επομένως δικαιολογείται κάθε συζήτηση γύρω από τις υπηρεσίες που προσφέρονται από αυτή αλλά και στις τιμές που προσφέρονται.
 Να πω κατ'αρχήν ότι το εθνικό τηλεπικοινωνιακό δίκτυο -και αυτό αφορά όχι μόνο τον ΟΤΕ, αλλά όλες τις εταιρείες που προσφέρουν υπηρεσίες στις τηλεπικοινωνίες- είναι από τις πιο προηγμένες της Ευρώπης, από τις πιο καλές υπηρεσίες και επομένως σε αυτό το πλαίσιο να συζητήσουμε τα υπόλοιπα.
Το δεύτερο είναι ότι η ίδια η Ευρωπαϊκή 'Ενωση, μιας και η κινητή τηλεφωνία είναι υπηρεσία που προσφέρεται τα τελευταία χρόνια, ερευνά και διερευνά η ίδια να δει το πεδίο των τιμών και πώς αυτές δομούνται σε όλη την Ευρώπη. Η μελέτη που αναφέρει ο κ. Τσαφούλιας είναι μελέτη που δεν αφορά μόνο την Ελλάδα, είναι μέσα σε ένα πλέγμα μελέτης που κάνει η Ευρωπαϊκή 'Ενωση για όλες τις χώρες της Ευρώπης, για να δει πού είναι τα τιμολόγια, πώς αυτά αναλύονται, ποιο το κόστος τους και πώς γενικότερα το κόστος της κινητής τηλεφωνίας είναι σε ολόκληρη την Ευρώπη.
Επομένως είναι σε ένα πλέγμα γενικότερο. Δεν έχει υπoχρέωση η Δ/νση Ανταγωνισμού να μας παρέξει τις πληροφορίες που έχει. Δεν είναι διαθέσιμες σε τρίτους και γι'αυτό δεν τις έχει ούτε το Υπουργείο.
Να μπούμε τώρα επί της ουσίας. Είναι αλήθεια ότι με τις άδειες που έχουν παραχωρηθεί από το ελληνικό δημόσιο στις εταιρείες κινητής τηλεφωνίας από το Σεπτέμβριο του 1992,  περιγράφεται ότι και η κάλυψη έχει ένα ορισμένο συγκεκριμένο όριο και είναι το 85% κατά μήκος συγκεκριμένων οδικών αξόνων, το οποίο έχει ξεπεραστεί κατά πολύ -δηλαδή οι εταιρείες έχουν καλύψει τις υποχρεώσεις που η άδειά τους προέβλεπε-και σε ό,τι αφορά τα τιμολόγια προβλέπεται εκεί ότι οι εταιρείες μπορούν να έχουν τιμολόγια, που βέβαια δεν θα τα θέτουν υπό έγκριση ούτε στην Εθνική Επιτροπή Τηλεπικοινωνιών ούτε στο Υπουργείο Μεταφορών και Επικοινωνιών.  Είναι επίσης αλήθεια ότι ο ανταγωνισμός είναι αυτός που κυρίως δημιουργεί και ποιότητα και καλές τιμές. Και είναι σαφές προς όλους τους πολίτες ότι τα τελευταία χρόνια και με την παρουσία της Cosmote στην υπηρεσία της κινητής τηλεφωνίας έχουν ποιοτικά αναβαθμιστεί οι προσφερόμενες υπηρεσίες, αλλά και από απόψεως τιμολογίων, έχουμε πολύ καλύτερες τιμές. Λειτουργεί ο ανταγωνισμός σε μία αγορά που είναι σκληρή και αυτό μας δίνει καλύτερες υπηρεσίες και καλύτερες τιμές.
 Στη δευτερολογία μου θα πω τα επόμενα θέματα.
ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, αγνοείτε παντελώς το ν.2246/94 και 2295/95 περί ανταγωνισμού. Δεν μου είπατε τίποτε απολύτως, αλλά αορίστως μου αναφέρατε πράγματα τα οποία δεν έχουν σχέση με την πραγματικότητα. Πρώτον, τι έκανε η Επιτροπή Τηλεπικοινωνιών την οποία έχετε εσείς διορίσει και ελέγχετε; Γιατί με το ν.2246 άρθρο 3α, λέτε απλώς τη λέξη "ανταγωνισμού" χωρίς να συγκεκριμενοποιείτε και να αναφέρετε κατά ποιο τρόπο θα υπάρξει έλεγχος του ανταγωνισμού και τι αρμοδιότητες έχει η Επιτροπή Ανταγωνισμού. Καίτοι στο νόμο περί Επιτροπής Ανταγωνισμού 2295/95 δεν αναφέρετε τίποτε από το ν. 2246, ότι υπάγεται και η περίπτωση αυτή εκεί, εγώ έχω τη γνώμη ότι με το άρθρο 18 του ν. 2295 έπρεπε να παραπέμψετε την υπόθεση ως Υπουργός στον Υπουργό Εθνικής Οικονομίας και αυτός με τη σειρά του να παραπέμψει την υπόθεση στην Επιτροπή Ανταγωνισμού. Αλλά τους αφήσατε ασύδοτους και ελεύθερους.
 Πέστε μου τι συγκεκριμένες ενέργειες έχει κάνει η Επιτροπή Ανταγωνισμού μέχρι τώρα για την αποτροπή της καταχρηστικής εκμετάλλευσης των τιμολογίων που λέει ο νόμος στην περίπτωση 2295. Τι έκανε και αν υπέβαλε έκθεση στην Επιτροπή Ανταγωνισμού μέσω του Υπουργού Εθνικής Οικονομίας με δική σας παρέμβαση και υπόδειξη. Τίποτε. Η Εθνική Επιτροπή Ανταγωνισμού είναι επιτροπή που ελέγχει τα πάντα. Εδώ το κάνατε επίτηδες για να πλουτίσουν. Φέτος μαζεύουν πεντακόσια δισεκατομμύρια και έχουν υπερκέρδη πάνω από διακόσια πενήντα δισεκατομμύρια. Πέστε μου αν έχετε χαρτί στα χέρια σας σαν Επιτροπή Τηλεπικοινωνιών για το πραγματικό κόστος τιμής μονάδας, από  πού προκύπτει αυτό, ποιο το μέγεθος των επενδύσεων.  Πώς ελέγξατε τις επενδύσεις; Κάνατε έλεγχο επενδύσεων; Δεν κάνατε έλεγχο επενδύσεων για να πλουτίσουν, με τη δική σας συνέργεια και συμπαράσταση και ανοχή.
Πού είναι ο έλεγχος των επενδύσεων; Ποια είναι τα λογιστικά σας στοιχεία και ποιοι είναι οι αντικειμενικοί όροι προσδιορισμού του ελέγχου των επενδύσεων; Πώς προκύπτει το κόστος της τιμής μονάδος; Τι γίνεται με την Ευρώπη; Γιατί δεν θέσατε στη διάθεση ανταγωνισμού της Ευρώπης τα δικά σας στοιχεία, όπως είχατε υποχρέωση...
ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, τελείωσε ο χρόνος σας!  ΓΕΩΡΓΙΟΣ ΤΣΑΦΟΥΛΙΑΣ: ...ώστε να μην πάει η KPMG και να βάλετε μια άλλη εταιρεία, διεθνή εταιρεία, με κύρος, για να κάνει τον έλεγχο;   'Εχουν πλουτίσει και οι κινητές τηλεφωνίες με την ανοχή σας, με τη συνεργασία σας και με την πλήρη ασυδοσία που τους δώσατε! Δεν λειτούργησε ούτε η Επιτροπή Τηλεπικοινωνιών ούτε η Επιτροπή Ανταγωνισμού.
 ΠΡΟΕΔΡΕΥΩΝ (Λουκάς Αποστολίδης): Τελειώσατε, κύριε Τσαφούλια! Ολοκληρώσατε! Σας παρακαλώ πολύ!  Σας παρακαλώ, να μη γράφετε τίποτα απ' αυτά που λέει ο κ. Τσαφούλιας από εδώ και πέρα, αφού δεν έχει πλέον το λόγο!   
ΓΕΩΡΓΙΟΣ ΤΣΑΦΟΥΛΙΑΣ: ...
 ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, όταν φθάνετε να έχετε μιλήσει το διπλό χρόνο, τότε λέτε να σας αφήσουμε ακόμα ένα λεπτό. 'Εχουμε νομοσχέδιο στη συνέχεια! Αν ο κάθε συνάδελφος κάνει αυτό που κάνετε εσείς, δεν θα τελειώσουμε ποτέ τις ερωτήσεις!  Ο κ. Σαλαγιάννης έχει το λόγο.
 ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Παρ' ότι ο συνάδελφος, κ. Τσαφούλιας, με εκρηκτικό ταπεραμέντο -θα έλεγα- ότι καταγγέλλει άρδην όλους, κανένα στοιχείο δεν έφερε που να αποδεικνύει όλα αυτά που λέει!  
ΓΕΩΡΓΙΟΣ ΤΣΑΦΟΥΛΙΑΣ: ...
 ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Υπάρχουν νόμοι του κράτους, υπάρχουν θεσμοί της κοινότητας, οι οποίοι όλοι εφαρμόζονται κατά γράμμα!  
ΓΕΩΡΓΙΟΣ ΤΣΑΦΟΥΛΙΑΣ: ...
ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, ήλθατε ορεξάτος πρωί-πρωί! Πάντοτε για σας όλα τα θέματα ανάβουν τα αίματά σας!  
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Τσαφούλια, αν θέλετε να μιλήσουμε σοβαρά και όχι απλώς να ρίχνουμε βόμβες γενικώς, να σας πω το εξής: Η Εθνική Επιτροπή Τηλεπικοινωνιών εδώ περίπου και οκτώ μήνες έχει πράγματι αναθέσει σε δύο εταιρείες μετά από διαγωνιστική διαδικασία, στην "PLANET" και σε μία άλλη εταιρεία διεθνή, να δουν τα τιμολόγια και όλο το σύστημα ανάλυσης του κόστους τιμολογίων. Η κοστολόγηση των τιμολογίων δεν είναι ένα καλαμπούρι, που το λέμε εδώ, ότι τάχα είναι ακριβά ή είναι φθηνά. Θέλει μία ολόκληρη μελέτη. 'Εχει γίνει, λοιπόν, ανάθεση των τιμολογίων αυτών, για να δούμε πώς ακριβώς αναλύεται το κόστος.
 ΓΕΩΡΓΙΟΣ ΤΣΑΦΟΥΛΙΑΣ: ...
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Δεύτερον, έχει αρχίσει συζήτηση με τις εταιρείες και με τον ΟΤΕ και με τη νέα άδεια που τώρα συγκροτούμε για τις εταιρείες κινητής τηλεφωνίας βλέπουμε τη διασύνδεση του ΟΤΕ με τις εταιρείες, κυρίως από το σταθερό τηλέφωνο προς το κινητό τηλέφωνο, που είναι πραγματικά ακριβό το τιμολόγιο, ώστε να δούμε με τη νέα άδεια στο αμέσως προσεχές διάστημα να υπάρχει μείωση τιμολογίων. Είναι σε εξέλιξη η συζήτηση μετά από αναλύσεις και μελέτες. Αυτή είναι η πραγματικότητα, να την αποδεχτείτε.
 Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Επίκαιρες ερωτήσεις δεύτερου κύκλου: Πρώτη επίκαιρη ερώτηση είναι η με αριθμό 403/13.12.99 του Βουλευτή του Πανελλήνιου Σοσιαλιστικού Κινήματος κ. Θεοχάρη Τσιόκα προς τον Υπουργό Γεωργίας, σχετικά με την καθυστέρηση πληρωμής των οικονομικών ενισχύσεων στους παραγωγούς σιτηρών κλπ.
 Η επίκαιρη εώτηση του κ. Τσιόκα σε περίληψη έχει ως εξής:  "Με αφορμή την απάντησή σας στην με αριθμ. πρωτ. 3520/11.11.1999 ερώτηση που κατέθεσα και αφορούσε την έγκαιρη πληρωμή των οικονομικών ενισχύσεων στους παραγωγούς σιτηρών έχω να επισημάνω τα εξής: 1. Μέχρι σήμερα η διαδικασία ανάρτησης των καταστάσεων δικαιούχων παραγωγών στα δημοτικά καταστήματα ή τους συνεταιρισμούς δεν έχει προχωρήσει καθόλου.
 2. 'Οπως γνωρίζετε μετά την ανάρτηση των πινάκων θα γίνουν ενστάσεις και στη συνέχεια θα προκύψουν οι οριστικές καταστάσεις.
 3. Η όποια καθυστέρηση οφείλεται σε αναντιστοιχία στοιχείων μεταξύ δύο αρμόδιων υπηρεσιών (της Τοπογραφικής Υπηρεσίας Θεσσαλονίκης και της υπηρεσίας που έχει υπό την εποπτεία της την τηλεπισκόπηση από το Υπουργείο Γεωργίας). Η αναντιστοιχία αυτή συνεχίζεται και μετά την αποστολή νέου προγράμματος ηλεκτρονικής επεξεργασίας δεδομένων από την αρμόδια υπηρεσία του Υπουργείου σας στις 8.12.99.
4. 'Ολα τα παραπάνω συγκλίνουν στη διατύπωση ότι η καθυστέρηση στην πληρωμή των παραγωγών θα παραταθεί.
  Ερωτάται ο κύριος Υπουργός:  1. Θα έχουν πληρωθεί έγκαιρα και εν όψει εορτών οι παραγωγοί τις οικονομικές ενισχύσεις ώστε να καλύψουν ανθρώπινα τις ανάγκες των οικογενειών τους;  Θα καταλογιστούν ευθύνες και ποιες στους υπευθύνους της καθυστέρησης;"  Ο Υφυπουργός Γεωργίας έχει το λόγο.
  ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, πράγματι υπάρχουν καθυστερήσεις επί σειρά ετών λόγω αδυναμιών του συστήματος.  'Ομως πρόσφατα, το καλοκαίρι, ψηφίσαμε τον ΟΠΕΚΕΠΕ, (Οργανισμός Πληρωμών και Ελέγχων Κοινοτικών Ενισχύσεων Προσανατολισμού και Εγγυήσεων) και πιστεύουμε ότι επειδή προχωρά η επιχειρησιακή του συγκρότηση, αυτό το φαινόμενο θα εκλείψει. Παρά, όμως, τις καθυστερήσεις οι πληρωμές γίνονται κάθε χρόνο έγκαιρα, δηλαδή γίνονται πριν από τις 31 Δεκεμβρίου. Τώρα, για το 1999, εκτυπώνονται οι καταστάσεις πληρωμής και έχει μάλιστα αρχίσει η έκδοση ενταλμάτων πληρωμής.
Στο πρώτο ερώτημα ο κύριος συνάδελφος θέτει θέμα αυξημένης ανάγκης των δικαιούχων, λόγω των εορτών κλπ. Βρίσκομαι αυτήν τη στιγμή στην ευχάριστη θέση να τον ενημερώσω ότι οι παραγωγοί θα καλύψουν τις αυξημένες τους ανάγκες λόγω των εορτών, επειδή άρχισαν να καταβάλλονται οι εξισωτικές αποζημιώσεις. 'Ηδη αυτήν τη στιγμή που συζητάμε υπάρχει στο Υποκατάστημα της Αγροτικής Τράπεζας της Θεσσαλονίκης το ποσό των επτακοσίων ογδόντα εννέα εκατομμυρίων, πεντακοσίων ενενήντα έξι χιλιάδων, διακοσίων τεσσάρων (789.596.204) δραχμών, που δικαιούται ο Νομός Θεσσαλονίκης από τις εξισωτικές αποζημιώσεις, όπου οι ενδιαφερόμενοι μπορούν να προσέρχονται και να παίρνουν τις αποζημιώσεις αυτές.  Ευχαριστώ.
 ΠΡΟΕΔΡΕΥΩΝ (Λουκάς Αποστολίδης): Ο κ. Τσιόκας έχει το λόγο.
 ΘΕΟΧΑΡΗΣ ΤΣΙΟΚΑΣ: Κύριε Πρόεδρε, κατ' αρχήν είναι ενδιαφέρον αυτό που άκουσα από τον Υπουργό, αλλά θέλω να πω το εξής:  Μιλάμε για τις οικονομικές ενισχύσεις και τις εξισωτικές αποζημιώσεις, που αφορούν ολοκληρωμένα επιχειρησιακά σχέδια και ουσιαστικά τονώνουν τις τοπικές οικονομίες, τους αγρότες. Αν αυτό το δει κανείς σε μια αντιστοιχία στις ορεινές και στις ημιορεινές περιοχές, θα κατανοήσει πόσο σπουδαίο είναι σαν γεγονός, αφού βρισκόμαστε στο τέλος της χρονιάς.
 'Ηδη οι αγρότες έχουν συνάψει καλλιεργητικά δάνεια. Οι τόκοι τρέχουν στην ΑΤΕ και είναι προφανές ότι η έγκαιρη καταβολή των αποζημιώσεων, των εξισωτικών αποζημιώσεων και των οικονομικών ενισχύσεων μπορεί να τους δώσει μια ανάσα για να αντιμετωπίσουν καλύτερα την επόμενη περίοδο.
Είναι φανερό, λοιπόν, ότι υπάρχει ένας κίνδυνος, που οφείλεται στο ότι άλλαξε το πρόγραμμα καταβολής και συγκρίνοντας τα στοιχεία μέσα από την τηλεσκόπηση. Επειδή φοβάμαι ότι υπάρχει περίπτωση να μην καλύψουμε μέχρι τις 31.12.99 έγκαιρα αυτές τις αποζημιώσεις, προτείνω στο Υπουργείο να εξετάσει σοβαρά τρία πράγματα:  Πρώτον, να καταβληθεί το 70% με 80% της αποζημίωσης ως προκαταβολή άμεσα και στη συνέχεια με βάση τις οριστικές καταστάσεις να γίνει εκκαθάριση.
 Δεύτερον, όπου υπάρχουν πίνακες, και υπάρχει πλήρης συμφωνία ανάμεσα στο Υπουργείο Γεωργίας και στις νομαρχίες, να καταβληθεί ολόκληρο το ποσό.
 Τρίτον, ό,τι αφορά στα σιτάρια στις ορεινές και ημιορεινές περιοχές να προχωρήσει άμεσα η καταβολή, γιατί είναι ταμειακό -καθαρά- πρόβλημα, και θέμα συνεννόησης ανάμεσα στο Υπουργείο Γεωργίας και στην Αγροτική Τράπεζα.
 Κλείνοντας, κύριε Πρόεδρε, θέλω να πω, ότι αν αυτή η δέσμευση που ανέλαβε ο κύριος Υπουργός, ισχύει, τότε αυτό σημαίνει ότι είναι μια χαρμόσυνη είδηση, τουλάχιστον για τους αγρότες των ορεινών και ημιορεινών περιοχών της επαρχίας Λαγκαδά που αποτελεί και το καθολικό τους αίτημα.  
ΠΡΟΕΔΡΕΥΩΝ  (Λουκάς Αποστολίδης): Ο κύριος Υφυπουργός έχει το λόγο. ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Πράγματι αυτό που λέτε ισχύει και θα σας δώσω και τη διυπουργική απόφαση.
  'Οσον αφορά τα άλλα θέματα, όπως ξέρετε ο αρμόδιος Υφυπουργός ο κ.              Βρεττός λείπει στο εξωτερικό. Μόλις γυρίσει θα μεταφέρω το αίτημά σας και προσωπική μου εκτίμηση είναι ότι μπορεί να γίνει δεκτό. Δεσμεύομαι γι'αυτό.
 ΠΡΟΕΔΡΕΥΩΝ (Λουκάς Αποστολίδης): Επόμενη είναι η υπ'αριθμ.
 396/9.12.99 επίκαιρη ερώτηση του Βουλευτή της Νέας Δημοκρατίας κ.  Βασιλείου Μιχαλολιάκου προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικά με τις προθέσεις του Υπουργείου για μονιμοποίηση των γιατρών με πενταετή προϋπηρεσία στο 'Ιδρυμα Κοινωνικών Ασφαλίσεων.
 Η επίκαιρη ερώτηση του κ. Μιχαλολιάκου έχει ως εξής:    "Το Ι.Κ.Α. είναι ένας μεγάλος ασφαλιστικός οργανισμός προσφέρει υπηρεσίες υγείας σε ένα τεράστιο αριθμό εργαζομένων και συνταξιούχων.  Αποτέλεσμα τούτου αποτελεί η απασχόληση μεγάλου αριθμού ιατρών σε ολόκληρη την Ελλάδα. Ενώ όμως υπάρχουν σήμερα τέσσερις χιλιάδες κενές οργανικές θέσεις ιατρικού προσωπικού, η πλειοψηφία αυτού εργάζεται με συμβάσεις έργου. 'Ανω του 50% των συμβασιούχων υπηρετεί υπ' αυτό το εργασιακό καθεστώς για περισσότερα από πέντε χρόνια, ενώ δεν λείπουν και περιπτώσεις ιατρών που βρίσκονται σε αυτήν την κατάσταση επί δώδεκα χρόνια.
  Παρά το γεγονός ότι στο παρελθόν η Κυβέρνηση είχε υποσχεθεί ότι θα νομιμοποιήσει ιατρούς που εργάζονται πέρα της πενταετίας στο Ι.Κ.Α. ουδέν έχει πράξει μέχρι τώρα.
  Ερωτώνται οι κύριοι Υπουργοί: -Τι προτίθενται να πράξουν για να πληρωθούν οι κενές οργανικές θέσεις του Ι.Κ.Α.; -Με ποια διαδικασία μπορεί να γίνει αυτό ικανοποιώντας το αίτημα των ιατρών για αυτόματη μονιμοποίησή τους μετά πενταετή προϋπηρεσία στο Ι.Κ.Α.;"   Ο κύριος Υφυπουργός έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, το Ι.Κ.Α. έχει βεβαίως το μεγαλύτερο τμήμα της πρωτοβάθμιας περίθαλψης στη χώρα μας. Καλύπτει πεντέμισι εκατομμύρια άμεσα και έμμεσα ασφαλισμένους και έχει αναπτυγμένο δίκτυο σε όλη την Ελλάδα. Μιλάω και για την υγειονομική, την πρωτοβάθμια περίθαλψη και όχι μόνο τις διοικητικές του υπηρεσίες και έχει περίπου οκτώμισι χιλιάδες γιατρούς. Τόσες είναι και οι οργανικές θέσεις γιατρών που υπάρχουν.  Βεβαίως, υπάρχει μία ειδική σύμβαση του νομοθετικού διατάγματος 1204/72, η οποία έχει ερμηνευτεί και από το Ελεγκτικό Συνέδριο ότι δίνει τη δυνατότητα στο ίδρυμα να υπογράφει αυτές τις συμβάσεις με τους γιατρούς, αυτές όμως οι συμβάσεις δεν δίνουν στους γιατρούς την ιδιότητα του υπαλλήλου του ιδρύματος. Είναι μία ειδική σύμβαση, η οποία επιτρέπει στο ίδρυμα να καταγγέλει μονομερώς όποτε θέλει τη σύμβαση με απλή προειδοποίηση ενός μηνός.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)   Περίπου πέντε χιλιάδες γιατροί βρίσκονται σε αυτήν τη σύμβαση, καλύπτονται από αυτού του είδους τη σύμβαση και την αντίστοιχη εργασιακή σχέση. Πρέπει όμως να σας πω ότι όλοι πλέον έχουν εξισωθεί σε ό,τι αφορά την αμοιβή, το ωράριο και τα άλλα τα συνδεόμενα όχι με τη μορφή της εργασιακής σχέσης. Υπάρχει από πολλά χρόνια τώρα το αίτημα της μονιμοποίησης και αυτών των γιατρών. Εκείνο που μπορώ όμως να σας πω, είναι ότι προβληματίζεται το Υπουργείο αλλά όχι για συνολική ρύθμιση του θέματος, διότι κάθε ημέρα προσλαμβάνονται άλλοι, άλλοι αποχωρούν κ.ο.κ.  'Αρα, αν ένας γιατρός έχει πρόσφατα προσληφθεί με αυτήν τη σύμβαση δεν είναι νομίζω η περίπτωση που θα έπρεπε να μας απασχολεί.
  Για εκείνους που έχουν πολλά χρόνια -εσείς αναφέρετε μία πενταετία στην ερώτησή σας- χωρίς να προσδιορίσω ακριβώς αυτήν τη στιγμή το χρόνο που θα θεωρηθεί επαρκής, υπάρχει αντίστοιχη πρόταση στη Διακομματική Επιτροπή και σκέψεις στο Υπουργείο, διότι όπως αντιλαμβάνεστε, αυτό είναι και περισσότερο αν θέλετε αρμοδιότητας του Υπουργείου Δημόσιας Διοίκησης και Αποκέντρωσης.
  Είναι, λοιπόν, θέμα της Διακομματικής Επιτροπής, κατ'αρχήν. Θα δούμε, λοιπόν, σε τι συμφωνία θα καταλήξει ώστε να δούμε από ποιο σημείο θα μπορέσουμε να ξεκινήσουμε για να δώσουμε μία λύση όσο γίνεται καλύτερη στο πρόβλημα αυτό.
   (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)   'Ομως με την ευκαιρία, αγαπητέ συνάδελφε, επειδή είστε και γιατρός και μου είστε και ιδιαίτερα συμπαθής, θα ήθελα να πω το εξής: Κάνω πάλι έκκληση στους γιατρούς όχι μόνο του Ι.Κ.Α., αλλά όλων των ασφαλιστικών οργανισμών να είναι συνεπέστεροι στο ωράριό τους και να αντιμετωπίζουν με πολύ ...
  ΠΡΟΕΔΡΟΣ (Απόστολος Κακλαμάνης): Στη δευτερολογία σας, κύριε Υπουργέ, τις παραινέσεις προς τους γιατρούς του Ι.Κ.Α.!   
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. Δεν είχα αντιληφθεί ότι είχατε προσέλθει! 
ΠΡΟΕΔΡΟΣ (Απόστολος Κακλαμάνης): Και ο κ. Μιχαλολιάκος θα απευθύνει τις συστάσεις αυτές και θα τον ακούσουν και περισσότερο λόγω ειδικότητας! Ο κ. Μιχαλολιάκος έχει το λόγο.
 ΒΑΣΙΛΕΙΟΣ ΜΙΧΑΛΟΛΙΑΚΟΣ: Ευχαριστώ πολύ τον κύριο Πρόεδρο που με ερμήνευσε σωστά. Και μάλιστα η σύσταση του Βασίλη Μιχαλολιάκου στο βαθμό που έχει έστω αυτό το μικρό ανάστημα να μπορεί να κάνει συστάσεις, θα διευρυνθεί προς κάθε 'Ελληνα πολίτη ...
ΠΡΟΕΔΡΟΣ (Απόστολος Κακλαμάνης): Συναδελφικώς θα το πείτε εσείς!  
ΒΑΣΙΛΕΙΟΣ ΜΙΧΑΛΟΛΙΑΚΟΣ: ... να μπορούμε να είμαστε αποτελεσματικότεροι και συνεπέστεροι στα καθήκοντά μας. Και βεβαίως έχει να κάνει και με τις ευθύνες του κράτους και της πολιτικής εξουσίας να είναι και αυτή συνεπέστερη στα καθήκοντά της. Παραδείγματος χάρη θα συμφωνήσει ο αγαπητός κύριος Υπουργός ότι δεν είναι αποτελεσματικό το καθεστώς των εργαζομένων δύο ταχυτήτων διαφορετικών δικαιωμάτων και υποχρεώσεων.
Θέλω να πω ότι το Ι.Κ.Α. είναι πράγματι ο μεγαλύτερος ασφαλιστικός οργανισμός της χώρας, που έχει πολύ μεγάλο βάρος της πρωτοβάθμιας περίθαλψης. Η πρωτοβάθμια περίθαλψη στην πατρίδα μας υστερεί κατά τρόπο δραματικό, αλλά δεν θα επεκτείνω την ερώτησή μου, δεν θα την κάνω επερώτηση αυτήν τη στιγμή. Ελπίζω μέχρι τις εκλογές να μπορέσουμε να έχουμε μία αυτοτελή επερώτηση που να αφορά τη λειτουργία του Ι.Κ.Α. ή αν δεν προλάβουμε εμείς να επιλέξετε εσείς να κάνετε την επερώτηση προς εμάς.
 Θέλω, λοιπόν, να τονίσω ότι αφού δεχθήκατε ότι υπάρχει ένας μεγάλος αριθμός γιατρών που εργάζεται κάτω από συνθήκες ομηρίας της κρατικής εξουσίας -γιατί η διοίκηση του Ι.Κ.Α. είναι κρατική εξουσία- δεν νομίζετε ότι είναι ένα από τα αίτια της υπολειτουργίας του Ι.Κ.Α.; Αφού δεχθήκατε ότι υπάρχουν αυτές οι κενές οργανικές θέσεις, δεν πρέπει κάποτε η σκέψη να καταλήξει και σε μία συγκεκριμένη πολιτική πρωτοβουλία; Σαφώς η Διακομματική Επιτροπή λειτουργεί να αναλάβουμε όλοι μαζί τις ευθύνες αλλά η πολιτική πρόταση της ηγεσίας ποια θα είναι; Μετά από πέντε χρόνια τουλάχιστον να μπορούν να μονιμοποιηθούν ή στο μέλλον πώς θα πάμε; Θα πάμε με γιατρούς που θα είναι και μόνιμοι στο Ι.Κ.Α. που θα είναι διαρκώς συμβασιούχοι ή θα είναι επί θητεία; Τι χρονικό ορίζοντα πρέπει να έχει αυτή η θητεία για να μπορεί από κάποια στιγμή και μετά να έχει και το αίσθημα ασφάλειας την ώρα που εργάζεται και αποδίδει υπηρεσίες;  Εν πάση περιπτώσει, αυτό που μας νοιάζει είναι ότι κάποτε πρέπει να έχουμε ένα Ι.Κ.Α. στο οποίο οι ασφαλισμένοι θα πηγαίνουν και θα συναντούν πραγματικά το ζητούμενο, το πανάκριβο κοινωνικό αγαθό που είναι η υγεία και να μη συναντιώνται με αυτό που λέμε απαξίωση της ανθρώπινης αξιοπρέπειας.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, στην επόμενη ερώτηση που θα κάνετε στην επόμενη Βουλή γι'αυτό το θέμα, θα σας δώσω πιο πλήρη απάντηση, αλλά το αν θα είναι πλήρως ικανοποιητική, θα εξαρτηθεί από το τι θα αποφασίσει κατ' αρχήν η Διακομματική Επιτροπή!  
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κάτι να της προτείνουμε, όμως.
 ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Υπάρχει η πρόταση και συζητά η Διακομματική Επιτροπή δεν είμαι όμως καθόλου βέβαιος ότι η μονιμότητα στην οποία αναφέρεστε θα αποτελούσε κίνητρο και θα συντελούσε σε μεγαλύτερη αποτελεσματικότητα, απόδοση, παραγωγικότητα, πέστε την όπως θέλετε.
 Πρέπει να πω ότι η δυνατότητα που έχει το ίδρυμα παρ' όλο που δεν την ασκεί και μάλιστα συχνά, αλλά σπάνια, να καταγγέλει μία σύμβαση και να απολύει με προειδοποίηση ενός μηνός, νομίζω ότι έχει δώσει τη δυνατότητα στο ίδρυμα να υπάρχει και κάποιος έλεγχος.
 Τώρα εγώ δεν θα μιλήσω για μονιμότητα, αλλά για μετατροπή της σχέσεως αυτής της ιδιόμορφης συμβάσεως. 'Οπως ξέρετε, το Ελεγκτικό Συνέδριο έχει δώσει μία ερμηνεία, η οποία είναι και μοναδική γιατί είναι η πιο ιδιόρυθμη σύμβαση που υπάρχει ότι δεν έχουν καν την ιδιότητα του υπαλλήλου.  Επομένως, δεν νοείται να μεταπηδήσουν αμέσως στο στάδιο της μονιμότητας.  'Ομως αορίστου χρόνου είναι άλλο θέμα. Και το αορίστου χρόνου έχει την πλήρη ασφάλεια αν υποτεθεί ότι έχουν ένα αίσθημα ανασφάλειας οι γιατροί που έχουν αυτού του είδους την ιδιόμορφη σύμβαση.  Πάντως, το θέμα αυτό συζητείται αυτόν τον καιρό στα πλαίσια της Διακομματικής Επιτροπής και θα δούμε πού θα καταλήξει και το αρμόδιο Υπουργείο -εμείς έχουμε διαβιβάσει τις απόψεις μας- Εσωτερικών Δημόσιας Διοίκησης και Αποκέντρωσης.
Θέλετε να δώσουμε ραντεβού στην άλλη Βουλή για την επόμενη ερώτηση; 
ΠΡΟΕΔΡΟΣ (Απόστολος Κακλαμάνης): Εύχομαι να είστε και οι δύο εδώ. 
ΙΩΑΝΝΗΣ ΤΣΑΚΛΙΔΗΣ: Κατ' αρχήν.
 ΠΡΟΕΔΡΟΣ (Απόστολος Κακλαμάνης): Κατ' αρχήν, γιατί όλα εξαρτώνται από τον ελληνικό λαό.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Να είμαστε πρώτα καλά, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Σίγουρα να είμαστε όλοι καλά, μια και μιλάμε για θέματα υγείας και γιατρούς, αχρείαστοι να είναι.
 ΒΑΣΙΛΕΙΟΣ ΜΙΧΑΛΟΛΙΑΚΟΣ: Και το ΙΚΑ να προσφέρει καλύτερες υπηρεσίες, κύριε Πρόεδρε.
 ΠΡΟΕΔΡΟΣ (Απόστολος Κακλαμάνης): Ακριβώς.
Κύριοι συνάδελφοι ολοκληρώθηκε η συζήτηση των επικαίρων ερωτήσεων.
ΠΡΟΕΔΡΟΣ (Απόστολος Κακλαμάνης): Εισερχόμεθα στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ  Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας - Εταιρίες Επενδύσεων σε Ακίνητη Περιουσία και άλλες διατάξεις".
Εκκρεμεί η ψήφιση του ακροτελεύτιου άρθρου 48 του νομοσχεδίου.
 Ερωτάται το Σώμα: Γίνεται δεκτό το ακροτελεύτιο άρθρο 48;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Το ακροτελεύτιο άρθρο 48 έγινε δεκτό κατά πλειοψηφία.
 Συνεπώς το νομοσχέδιο του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας - Εταιρείες Επενδύσεων σε Ακίνητη Περιουσία και άλλες διατάξεις" έγινε δεκτό κατά πλειοψηφία, κατ' αρχήν και κατ' άρθρον και η ψήφισή του στο σύνολο αναβάλλεται για άλλη συνεδρίαση.  Εισερχόμαστε στη συζήτηση του νομοσχεδίου του Υπουργείου Ανάπτυξης "Κύρωση: α) της από 16.11.1999 Σύμβασης μεταξύ του Ελληνικού Δημοσίου και της Αναδόχου Κοινοπραξίας του ν. 98/1975, όπως αυτός ισχύει μέχρι σήμερα, β) της από 23.11.1999 Σύμβασης μεταξύ του Ελληνικού Δημοσίου και της ΚΑΒΑΛΑ ΟΙL ΑΝΩΝΥΜΗ ΕΤΑΙΡΕΙΑ και των παραρτημάτων Ι και ΙΙ αυτής και άλλες διατάξεις.
Θα αρχίσουμε με τον εισηγητή της Πλειοψηφίας, για να μη χάνουμε χρόνο, και εν τω μεταξύ προσέρχεται ο Υπουργός Ανάπτυξης.
 Η Νέα Δημοκρατία ορίζει ως Κοινοβουλευτικό της Εκπρόσωπο την κ. Μπακογιάννη. Και αυτή θα έρθει όπου να'ναι. Νομίζω ότι είναι καθ' οδόν.  ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εδώ είναι, κύριε Πρόεδρε. Είναι απ' έξω. 
ΠΡΟΕΔΡΟΣ (Απόστολος Κακλαμάνης): Το ΚΚΕ ορίζει ως ειδικό αγορητή τον κ. Σταύρο Παναγιώτου.
 Και το ΔΗΚΚΙ ορίζει ως ειδικό αγορητή τον κ. Γεώργιο Ρόκο.
Ο εισηγητής της Πλειοψηφίας κ. Ιωάννης Τσακλίδης έχει το λόγο.
 ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, μήπως θα ήταν σκόπιμο να περιμένουμε δύο-τρία λεπτά να έρθουν οι εισηγητές, τουλάχιστον από τη Νέα Δημοκρατία;  ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι απ' έξω.
 ΠΡΟΕΔΡΟΣ (Απόστολος Κακλαμάνης): Νομίζω ότι εκπροσωπείται υπεραξίως η Νέα Δημοκρατία.
 ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, με το συζητούμενο νομοσχέδιο κυρώνεται η συμφωνία που έχει επέλθει μεταξύ του ελληνικού δημοσίου και του κονσόρτσιουμ των ξένων εταιρειών, όπως αυτό προβλεπόταν από το ν.  98/1975. Επίσης κυρώνεται και η σύμβαση μεταξύ του ελληνικού δημοσίου της ΚΑΒΑΛΑ ΟΙL για την παραπέρα λειτουργία των πετρελαίων στον Πρίνο στην Καβάλα.
 Είναι γνωστό ότι με το ν. 98/1975 παραχωρήθηκαν τα δικαιώματα έρευνας εξόρυξης και εκμετάλλευσης υδρογονανθράκων στην περιοχή του Θρακικού Πελάγους. Περίπου το 1980-1981 ξεκίνησε η εξόρυξη και εκμετάλλευση των υδρογονανθράκων στις περιοχές Πρίνου και νότιας Καβάλας.
 ΠΡΟΕΔΡΟΣ (Απόστολος Κακλαμάνης): Εκλογική ίωση λέγεται αυτό. Είναι ο πιο ισχυρός ιός των επερχομένων εκλογών! 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το πήρατε απόφαση, από ό,τι βλέπω, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εγώ χαριτολογώ απλώς, κύριε Πρόεδρε. ΙΩΑΝΝΗΣ ΤΣΑΚΛΙΔΗΣ: Η εκμετάλλευση αυτών των κοιτασμάτων θα κρατούσε περίπου δεκαπέντε χρόνια. Οι δε απολήψιμες ποσότητες υπολογίζονταν γύρω στα εξήντα πέντε, εξήντα έξι εκατομμύρια βαρέλια. Τελικά τα πετρέλαια λειτούργησαν δεκαεπτά χρόνια μέχρι τώρα και οι ποσότητες που εξορύχθηκαν ήταν περίπου εκατόν έξι εκατομμύρια βαρέλια.
 Περίπου το Σεπτέμβριο του 1998 άρχισε να παρουσιάζεται ένα πρόβλημα στη λειτουργία των πετραλαίων. Η παλιά κοινοπραξία, το κονσόρτσιουμ των εταιρειών, διετύπωσε κάποια αιτήματα για να συνεχίσει την εκμετάλλευση. Υπήρχαν πράγματι προβλήματα εκείνη την περίοδο, που είχαν σχέση με την τιμή του πετρελαίου, με το υψηλό κόστος παραγωγής και με τη χαμηλή αποληψιμότητα των κοιτασμάτων αργού πετρελαίου.
Η πρόταση αρχικά της αναδόχου εταιρείας ήταν να απολυθούν από το σύνολο των τριακοσίων πενήντα πέντε εργαζομένων, περίπου εκατόν δέκα και άλλοι ογδόντα, ενενήντα να απολυθούν μεν, αλλά να δουλέψουν σε εργολάβους, στους οποίους θα παραχωρούσε με πολύ φθηνότερο κόστος κάποιες εργασίες.  Βεβαίως αυτή η πρόταση δεν έγινε δεκτή από τους εργαζόμενους.  (Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)  Ξεκίνησαν διαπραγματεύσεις, στις οποίες ενεπλάκησαν και οι φορείς της Καβάλας και οι Βουλευτές και προσωπικά εγώ. 'Εγινε μία προσπάθεια να βρεθεί κάποια λύση. Μετά από επίπονες διαπραγματεύσεις συμφώνησε η ανάδοχος κοινοπραξία να απολυθούν περίπου εβδομήντα, ογδόντα, ενενήντα, ένας τέτοιος αριθμός και παράλληλα να μειωθούν οι αποδοχές των εργαζομένων γύρω στο 20%.
 Αυτή η συμφωνία έγινε αποδεκτή μετά από πιέσεις που ασκήσαμε όλοι και προς την πλευρά των εργαζομένων και φαίνεται ότι πάμε σε μια οριστική συμφωνία. Και ενώ όλα έδειχναν ότι πάμε σε μία οριστική συμφωνία, τελικά τέλος Δεκεμβρίου η ανάδοχος κοινοπραξία υπαναχώρησε και επανήλθε στην αρχική της πρόταση, την οποία βέβαια, για περισσότερους λόγους, δεν ήταν δυνατόν να αποδεχθούν οι εργαζόμενοι, αλλά ούτε και μεις, γιατί επρόκειτο περί μιας κοροϊδίας. Αφού κάναμε διαπραγματεύσεις επί δύο μήνες, δέχθηκαν τους όρους αυτούς, πιέσαμε τους εργαζόμενους να δεχθούν και αυτοί τους όρους, στη συνέχεια, όταν υπαναχώρησε και επανήλθε στην αρχική πρόταση, είδαμε ότι υπάρχει κοροϊδία και δεν ήταν δυνατόν να γίνουν αποδεκτές αυτές οι προτάσεις. 'Ετσι, οδηγηθήκαμε στη διάλυση της όλης ιστορίας και άρχισε μια σύγκρουση μεταξύ των εργαζομένων -και δικαστικές διαδικασίεςκαι της παλιάς κοινοπραξίας.
Για την Καβάλα βέβαια το πρόβλημα ήταν μείζον, γιατί η Καβάλα, όπως γνωρίζετε, γειτνιάζει με τη Θράκη. Από το 1990, με τον αναπτυξιακό νόμο, δόθηκαν ισχυρά κίνητρα στη Θράκη -και καλώς δόθηκαν- με τη συμφωνία όλων των κομμάτων, αλλά αυτό επέδρασε αρνητικά στην οικονομική ανάπτυξη του Νομού Καβάλας, λόγω ακριβώς της γειτνίασης που έχει με τη Θράκη και έτσι, και καινούριες επενδύσεις δεν γίνονταν στην Καβάλα, αλλά και δυστυχώς κάποιες παλιές έφυγαν και πήγαν στην Ξάνθη.
 Από οικονομικής πλευράς το θέμα ήταν πολύ σοβαρό για την Καβάλα. Η Καβάλα ήταν σε ένα οριακό σημείο και αν έκλειναν τα πετρέλαια, θα ήταν ίσως μία χαριστική βολή.
 'Εγιναν μεγάλες προσπάθειες από όλους για την επαναλειτουργία των πετρελαίων. Βεβαίως κανείς δεν ευθύνεται για την αποχώρηση της παλιάς κοινοπραξίας. Η αποχώρηση της παλιάς κοινοπραξίας ήταν καθαρά δική της υπόθεση με δική της ευθύνη. Οι προσπάθειες βέβαια ήταν δύσκολες και το αντιλαμβανόμασταν όλοι. Δεν υπήρχε ορατή λύση. Οι εργαζόμενοι και εμείς όλοι προτείναμε να αναλάβουν η λειτουργία τα Ελληνικά Πετρέλαια. Τα Ελληνικά Πετρέλαια, όμως, προέβαλαν ισχυρούς λόγους αντίρρησης.  
ΚΩΣΝΣΤΑΝΤΙΝΟΣ ΜΗΤΣΟΤΑΚΗΣ: Τότε γιατί κρατάτε κρατικά τα Ελληνικά Πετρέλαια, όταν σε μία τέτοια περίπτωση δεν μπορούν να βοηθήσουν; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα σας απαντήσω εγώ. 
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, θα απαντήσει και ο Υπουργός.
Βεβαίως, ακούσαμε πολλές φορές το διευθύνοντα σύμβουλο, τον κ. Τσέλα, τον καλέσαμε και στην επιτροπή και εξήγησε γιατί δεν δεχόταν σε καμία περίπτωση να αναλάβει αυτό το ρίσκο.
ΑΝΑΣΤΑΣΙΟΣ ΠΕΠΟΝΗΣ: Αν ήθελε να το αναλάβει η Κυβέρνηση... 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν θέλει η Κυβέρνηση, θα το αναλάβει ευθέως.
'Οχι κατά τρόπο αδιαφανή.
 ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, κατ'αρχάς πρέπει να ξέρετε ότι τα Ελληνικά Πετρέλαια, πέραν των άλλων, δεν έχουν και τη γνώση στην εξόρυξη και εκμετάλλευση του πετρελαίου, δεν ασχολούνται με τέτοιες υποθέσεις και επίσης...
 ΑΝΑΣΤΑΣΙΟΣ ΠΕΠΟΝΗΣ: Διότι διαλύσατε τη ΔΕΠ - ΕΚΥ. Γι' αυτό.
ΙΩΑΝΝΗΣ ΤΣΑΚΛΙΔΗΣ: Το βέβαιο είναι ότι ασκήθηκαν φοβερές πιέσεις απ' όλους και επίσης πρέπει να ξέρετε ότι τα Ελληνικά Πετρέλαια μπορεί να είναι υπό τον κρατικό έλεγχο, αλλά είναι μία εταιρεία, η οποία είναι στο χρηματιστήριο και έχει τους δικούς της κανόνες λειτουργίες στο κύκλωμα της ενέργειας.
 Εν πάση περιπτώσει, ήταν γνωστό σε όλους και περίπου αποδεκτό ότι τα Ελληνικά Πετρέλαια δεν δέχονται με κανέναν τροπο να λειτουργήσουν, έστω και προσωρινά...
 ΓΕΩΡΓΙΟΣ ΚΑΛΑΝΤΖΗΣ: ...(Δεν ακούστηκε).
 ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Αφήστε τον κ. Τσακλίδη να ολοκληρώσει τις απόψεις του. Εξάλλου, κύριε Καλαντζή, είστε εγγεγραμμένος για να μιλήσετε.
 ΓΕΩΡΓΙΟΣ ΚΑΛΑΝΤΖΗΣ: Μα, δεν διαφωνεί ο άνθρωπος. Αυτό λέμε.
 ΙΩΑΝΝΗΣ ΤΣΑΚΛΙΔΗΣ: Η πίεση και από τους εργαζόμενους ήταν πράγματι τα Ελληνικά Πετρέλαια να αναλάβουν την εκμετάλλευση, ίσως με σκοπούς, αν θέλετε, να γίνουν και υπάλληλοι των Ελληνικών Πετρελαίων και αυτό να ήταν ένας αρνητικός παράγοντας στην όλη εξέλιξη. Το σημαντικότερο ήταν ότι δεν έχει εμπειρία στην εξόρυξη και εκμετάλλευση πετρελαίου και δεν θέλει να αναμειχθεί σε τέτοιες υποθέσεις όταν παίζει αυτόν το ρόλο που έχει ταχθεί να παίξει. Είναι στο χρηματιστήριο και λογοδοτεί στη συνέλευση των μετόχων.
 Στη συνέχεια, επειδή πράγματι από την πλευρά της Κυβέρνησης υπήρχε μεγάλο ενδιαφέρον, προτάθηκε ακόμα και στους εργαζόμενους να αναλάβουν αυτοί την εκμετάλλευση, με την εποπτεία και την επιτήρηση των Ελληνικών Πετρελαίων. Βεβαίως δεν το αποδέχθηκαν οι εργαζόμενοι.
Δεν υπήρχε, λοιπόν, καμία λύση στον ορίζοντα. Η λύση η οποία προβάλλεται, να πάμε σε διεθνή διαγωνισμό, είναι λύση ανέφικτη, διότι για να πάμε σε διαγωνισμό έπρεπε πρώτα-πρώτα να λυθεί το θέμα με την παλιά κοινοπραξία, γιατί υπήρχαν διαφορές.
 ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μα λύθηκαν.
 ΙΩΑΝΝΗΣ ΤΣΑΚΛΙΔΗΣ: Λύθηκαν τώρα, το Νοέμβριο.
'Επρεπε, λοιπόν, να κυρωθεί αυτή η συμφωνία τώρα από τη Βουλή, να δημοσιευτεί στην Εφημερίδα της Κυβερνήσεως τον Ιανουάριο και να ξεκινήσει μετά η διαδικασία του διαγωνισμού, η οποία μπορεί να κρατήσει οκτώ μήνες ή και ένα χρόνο και σε ένα κοίτασμα το οποίο είναι φθίνον. 'Ηταν βέβαιο ότι δεν θα υπήρχε ενδιαφέρον. Ποιος θα ερχόταν; Πόσους θα απασχολούσε; Τι όρους θα τους βάζαμε;  Θα πηγαίναμε, λοιπόν, σε ένα χρονικό διάστημα από το κλείσιμο των πετρελαίων, περίπου δύο χρόνια. Πόσα λεφτά θα ξοδεύονταν αυτά τα δύο χρόνια; Ποιος θα τα πλήρωνε; Ξέρετε ότι μόνο για τη φύλαξη των εγκαταστάσεων πλήρωνε το ελληνικό δημόσο στη NAPC εκατόν τριάντα εκατομμύρια κάθε μήνα και έπρεπε να γίνουν κατά διαστήματα και συντηρήσεις που κοστίζουν πεντακόσια εκατομμύρια.
Παρ'όλα αυτά, αν πηγαίναμε σε δύο χρόνια καθυστέρηση, υπάρχουν απόψεις αρμοδίων τεχνικών παραγόντων που λένε ευθέως ότι υπάρχει κίνδυνος ακόμη και ασφάλειας στην περιοχή, στις εγκαταστάσεις. 'Αρα, η λύση του διεθνούς διαγωνισμού ήταν ανέφικτη εκ των πραγμάτων.
Υπήρχε, λοιπόν, άλλη λύση για να λειτουργήσουν τα πετρέλαια στον Πρίνο; Απολύτως καμία, παρά μόνο αυτή η οποία εξευρέθη.
Είχαμε μία συνάντηση όλων των φορέων στις 4 Ιουλίου 1999, όπου δυστυχώς ο Υπουργός Ανάπτυξης, παρά τις μεγάλες προσπάθειες που έκανε, μας ανακοίνωσε με λύπη του ότι δεν υπάρχει λύση, τελείωσε η συνάντηση και σηκωθήκαμε να φύγουμε με αυτήν την άποψη. Στο τέλος τον παρακαλέσαμε να κάνει και μία συνάντηση την επόμενη μέρα, όπου όλοι εμείς και οι εργαζόμενοι αποδεχθήκαμε και προτείναμε τη λύση αυτή της "ΕΥΡΩΤΕΧΝΙΚΗΣ".  Αγαπητοί συνάδελφοι, η λύση αυτή προχωράει. 'Ηδη οι εγκαταστάσεις  λειτουργούν και τις τελευταίες μέρες βγάλαμε τα πρώτα βαρέλια πετρελαίου. Είναι μία λύση, λοιπόν, η οποία είναι στη φάση της υλοποίησης.
Δεν υπήρχε λοιπόν, καμία άλλη λύση. Να πέσουν τα προσωπεία και όλοι να πάρουν την ευθύνη. 'Οσοι υποστηρίζουν οτιδήποτε άλλο, στην ουσία υποστηρίζουν να μη λειτουργήσουν τα πετρέλαια στην Καβάλα, με ό,τι αυτό σημαίνει για την περιοχή.
 Πολλοί αναρωτιούνται αν είναι βιώσιμη η λύση. Εμείς δεν κοροϊδέψαμε κανέναν, ούτε η Κυβέρνηση. Αν διαβάσετε την εισηγητική έκθεση, θα δείτε ότι γράφει πως οι πάνω από τριακόσιοι πενήντα απολυθέντες εργαζόμενοι κλπ., πρέπει να βρουν έστω και πρόσκαιρη διέξοδο στο μεγάλο πρόβλημα και αυτό το ζητήσαμε όλοι οι παράγοντες της Καβάλας με επιμονή.
 Ποια είναι η προοπτική; 'Ολοι υπολογίζουν -κανείς βεβαίως δεν ξέρει την αλήθεια, διότι δεν ξέρουμε πώς θα εξελιχθούν τα πράγματα στην πορείαότι υπάρχουν άλλα επτά εκατομμύρια βαρέλια στον Πρίνο. Αυτό σημαίνει ότι μπορούμε να λειτουργήσουμε περίπου άλλα τρία με τέσσερα χρόνια. 'Αρα, είναι σχεδόν βέβαιο ότι οι εργαζόμενοι θα έχουν απασχόληση άλλα τρία με τέσσερα χρόνια.
 Τι άλλο υπάρχει; Βεβαίως η παλιά κοινοπραξία έχει αποχωρήσει από τις περιοχές εκμετάλλευσης του Πρίνου και της νότιας Καβάλας. Δεν έχει αποχωρήσει όμως από το Θρακικό Πέλαγος. 'Εχει υποχρέωση εντός εύλογου χρονικού διαστήματος να προβεί σε γεωτρήσεις στην περιοχή του 'Αθω.  'Αρα, αν μέσα σε αυτά τα τρία-τέσσερα χρόνια έχουμε μία ευνοϊκή εξέλιξη στον 'Αθω, αυτό σημαίνει ότι θα έχουμε περαιτέρω συνέχιση λειτουργίας των πετρελαίων στην Καβάλα.
Από την άλλη πλευρά, μέσα από τη σύμβαση προκύπτει η υποχρέωση της καινούριας αναδόχου κοινοπραξίας, της "ΚΑΒΑΛΑ-OIL", να προβεί σε δύο γεωτρήσεις στην περιοχή, οι οποίες επίσης αν αποδώσουν, θα έχουμε άλλη μία παράταση πέντε, έξι, επτά χρόνων.
 Παράλληλα το Υπουργείο Ανάπτυξης έχει προγραμματίσει και έχει εντάξει κατά προταιρεότητα στο Γ' Κοινοτικό Πλαίσιο Στήριξης τη δημιουργία αποθήκης στρατηγικών αποθεμάτων αερίου στη νότια Καβάλα, με ό,τι αυτό σημαίνει για την απασχόληση και την προοπτική ανάπτυξης της περιοχής.  Υπάρχουν προγραμματισμοί και για τη συμπαραγωγή ηλεκτρικής ενέργειας και θερμότητας στις χερσαίες εγκαταστάσεις του πετρελαίου αλλά και άλλες επιλύσεις. 'Αρα, ανοίγεται και μία προοπτική. Δεν λειτουργούν απλώς τα πετρέλαια. Δεν θα έχουν οι εργαζόμενοι δουλειά μόνο για τρία-τέσσερα χρόνια, γιατί οι προοπτικές που ανοίγονται είναι μακροπρόθεσμες.
Η άλλη λύση ποια ήταν; Να κλείσουν τα πετρέλαια, να φύγουν οι τριακόσιοι πενήντα εργαζόμενοι και να κλείσει και οποιαδήποτε προοπτική για την Καβάλα. Αυτό θέλουμε; Βεβαίως οι απόψεις που αναπτύχθηκαν και δυστυχώς διοχετεύτηκαν και στον Τύπο συγκεκριμένης κομματικής μερίδας, έλεγαν άλλες φορές για σκάνδαλα, άλλες φορές ότι δεν είναι βιώσιμη λύση και αυτό υποστηρίχθηκε και στην επιτροπή από την πλευρά της Νέας Δημοκρατίας.
 Η βιωσιμότητα, λοιπόν, της λύσης που δίνεται, είναι αυτή που σας ανέπτυξα. Κανείς δεν παραπλάνησε κανέναν. 'Ολοι γνωρίζουν ποιες είναι οι προοπτικές. Οι χειρότερες προοπτικές, απ'ό,τι όλα δείχνουν, είναι να δουλέψουν οι εργαζόμενοι τρία με τέσσερα χρόνια. Ανοίγονται προοπτικές με την αποθήκη των στρατηγικών αποθεμάτων αερίου, καθώς και προοπτικές με τη συμπαραγωγή και ένα σωρό άλλα πράγματα. Και αν βρούμε και πετρέλαιο στην περιοχή του κόλπου της Καβάλας, θα έχουμε άλλα πέντε-έξι χρόνια. Και αν έχουμε και στον 'Αθω πετρέλαιο, θα έχουμε και άλλα χρόνια. Αυτή την προοπτική, λοιπόν, για την Καβάλα, θέλουν κάποιοι να την καταστρέψουν. Τους ενοχλεί αυτή η προοπτική;  Αυτή είναι η άποψή μας σε ό,τι αφορά τη βιωσιμότητα. Αλλά ο ισχυρισμός τέτοιων απόψεων για τη βιωσιμότητα και παράλληλα ο ισχυρισμός ότι πρόκειται περί σκανδάλου, ότι δίνουμε, δηλαδή, προνόμια στην καινούρια εταιρεία, δεν μπορούν να συνυπάρχουν. Αν δίνουμε προνόμια, θα υπάρχει και βιωσιμότητα. Αν δεν δίνουμε, δεν θα υπάρχει. Τι επιτέλους θέλει η Νέα Δημοκρατία;  
ΓΕΩΡΓΙΟΣ ΣΑΛΑΓΚΟΥΔΗΣ: Και τα δύο.
ΙΩΑΝΝΗΣ ΤΣΑΚΛΙΔΗΣ: Κυρίες και κύριοι συνάδελφοι, αυτό κάνουμε και εμείς. Μέσα σε λογικά πλαίσια προσπαθούμε να τα συγκεράσουμε όλα.
Ακούστε λίγο το οικονομικό μέρος της όλης ιστορίας και το αναφέρω επειδή έγινε κάποιο λάθος στην έκθεση του Λογιστηρίου.
 Υπολογίζεται ότι υπάρχουν άλλα επτά εκατομμύρια βαρέλια, τα οποία θα δώσουν μία εκμετάλλευση διάρκειας τεσσάρων χρόνων περίπου. Εάν υπολογίσουμε την τιμή του βαρελιού "μπρεν" σε είκοσι δύο δολάρια, που  είναι μία αισιόδοξη πρόβλεψη για την επόμενη τετραετία -ποιος μπορεί να ξέρει- τότε το πετρέλαιο της Καβάλας έχει τρία με τέσσερα δολάρια φθηνότερη τιμή λόγω της ποιότητας.
 'Αρα, θα πάμε στα δεκαοκτώ δολάρια.  Λοιπόν, επτά εκατομμύρια βαρέλια επί δεκαοκτώ δολάρια το βαρέλι, έχουμε εκατόν είκοσι έξι εκατομύρια δολάρια. Αυτές θα είναι όλες οι αποδοχές, που θα υπάρχουν, ο τζίρος. Τέσσερα χρόνια επί είκοσι επτά εκατομμύρια δολάρια το χρόνο, το συνολικό κόστος θα είναι εκατόν οκτώ εκατομμύρια δολάρια. 'Αρα, μένουν περίπου δεκαοκτώ εκατομμύρια δολάρια στα τέσσερα χρόνια.
 Αν κάνουμε μία αισιόδοξη πρόβλεψη τετραετίας, με τιμή είκοσι δύο δολάρια "μπρεν", από τα δεκαοκτώ εκατομμύρια δολάρια το 5% το παίρνει το δημόσιο, το υπόλοιπο 40% πάει για φορολογία και έτσι μένουν περίπου δέκα εκατομμύρια δολάρια. Και τα δέκα εκατομμύρια δολάρια υποχρεούνται να τα δαπανήσουν στις δύο γεωτρήσεις.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Δεν υποχρεούνται. Είπε ο Υπουργός ότι μάλλον δεν θα γίνουν οι γεωτρήσεις.
ΙΩΑΝΝΗΣ ΤΣΑΚΛΙΔΗΣ: Υποχρεούνται, κύριε Παναγιωτόπουλε, από τη  σύμβαση να κάνουν δύο γεωτρήσεις και μάλιστα σε χρόνο που προσδιορίζεται. Η μία θα γίνει το Μάρτιο και η άλλη, νομίζω, μετά από δώδεκα μήνες.  Υποχρεούνται, λοιπόν.
 'Αρα, με μία τέτοια περίπου λογική και αισιόδοξη πρόβλεψη, δεν θα υπάρχει κέρδος. Και παίρνει και η εταιρεία το ρίσκο ότι οι εγκαταστάσεις έχουν προβλήματα, ενδεχομένως -μέχρι τώρα όλα πάνε καλά ευτυχώς- και πως ό,τι και αν χαλάσει, θα το αντικαταστήσουν αυτοί με δικές τους δαπάνες.  'Οταν έγινε αυτή η συμφωνία τον Ιούλιο, η τιμή του πετρελαίου ήταν πολύ χαμηλότερη. 'Ετυχε τώρα και ανέβηκε η τιμή. Σε αυτήν την περίπτωση προσέθεσε ο Υπουργός άρθρο, το οποίο λέει ότι αν το ελληνικό δημόσιο υπολογίσει ότι θα δημιουργηθούν υπερκέρδη, τότε προβλέπεται πού θα διατεθούν αυτά. Και αυτήν την ασφαλιστική δικλείδα βάλαμε.
Ποιο είναι το σκάνδαλο λοιπόν; 'Οταν θα έχει με μία λογική πρόβλεψη μηδέν κέρδος, αυτό είναι σκάνδαλο; Και αν βρούμε πετρέλαιο στις δύο γεωτρήσεις, τότε θα χρειαστούμε επιπλέον πολύ περισσότερες επενδύσεις και εξεύρεση καινούριων για την εκμετάλλευση των πετρελαίων που θα βρούμε.  Βεβαίως τότε -και αυτό υπολογίζει η εταιρεία- θα έχουμε πολύ περισσότερες απολήψιμες ποσότητες κατ' έτος, άρα μπορεί να βγάζει από αυτές τις ποσότητες ενδεχομένως κάποια κέρδη, αν βγάλει.
 Βεβαίως από πλευράς οικονομικής λογικής τα πράγματα είναι οριακά. Ως εκ θαύματος βρήκαμε μία λύση, την οποία όλοι προτείναμε. Παρακαλέσαμε την Κυβέρνηση, την πιέσαμε να υπάρχει αυτή η λύση, με ομόφωνη άποψη όλων των φορέων της Καβάλας, όλων των κομμάτων.
Γιατί εκ των υστέρων, λοιπόν, δημιουργούμε προβλήματα; Τι ενοχλεί άραγε; Θέλαμε να μαραζώσει η Καβάλα; Να μην υπάρχει αυτή η θαυμάσια προοπτική, που ανοίγεται; Δεν μπορώ να εξηγήσω λογικά τη στάση κάποιων ή κάποιων κομμάτων.
 Κυρίες και κύριοι συνάδελφοι, στα πετρέλαια δούλευαν τριακόσιοι πενήντα πέντε άνθρωποι. Τόνισα στην αρχή ότι η συμφωνία που έγινε με την παλιά κοινοπραξία ήταν περίπου για διακόσια εβδομήντα με διακόσια εβδομήντα πέντε άτομα. Και αυτήν δεν δέχθηκαν. Αυτοί ήθελαν να απολύσουν τους μισούς, ενώ φάνηκε ότι κάποια στιγμή το αποδέχονται. Σήμερα δουλεύουν διακόσιοι πενήντα οκτώ...
ΑΝΑΣΤΑΣΙΟΣ ΠΕΠΟΝΗΣ: Αν επιτρέπετε, πόσους τελικά δέχεται να κρατήσει η Κοινοπραξία Βορείου Αιγαίου;  
ΙΩΑΝΝΗΣ ΤΣΑΚΛΙΔΗΣ: Κύριε Υπουργέ, στην αρχή ήρθαν και έκαναν μία πρόταση, να απολυθούν εκατόν δέκα και άλλοι ογδόντα με ενενήντα να απολυθούν και να πάνε σε εργολάβους. Θα έδιναν κάποιες δουλειές σε εργολάβους, που έτσι θα τους κόστιζε πολύ λιγότερο. 'Αρα, πρότειναν να απολυθούν περίπου εκατόν ενενήντα.
'Οταν ετέθη, λοιπόν, το θέμα στην κοινή γνώμη και στους φορείς, κάναμε συζητήσεις μαζί τους και αφού τους πιέσαμε, περίπου αποδέχθηκαν να απολυθούν εβδομήντα με ενενήντα, δηλαδή ένας αριθμός γύρω στους ογδόντα, για να μείνουν οι υπόλοιποι, οι διακόσιοι εβδομήντα πέντε και να μειωθούν γι' αυτούς τους διακόσιους εβδομήντα πέντε κατά 20% περίπου οι αποδοχές τους.
 Και ενώ φάνηκε ότι αποδέχονται αυτήν την πρόταση, πιέσαμε να την αποδεχθούν και οι εργαζόμενοι -ξέρετε ότι είναι δύσκολο να πιέσεις τους εργαζόμενους- τελικά υπαναχώρησαν και επανήλθαν στην αρχική πρόταση,  δηλαδή απόλυση εκατόν ογδόντα ατόμων.
 ΑΝΑΣΤΑΣΙΟΣ ΠΕΠΟΝΗΣ: Και να μείνουν πόσοι;  
ΙΩΑΝΝΗΣ ΤΣΑΚΛΙΔΗΣ: Και να μείνουν εκατόν εβδομήντα. Αυτήν τη στιγμή στην εταιρεία δουλεύουν διακόσιοι πενήντα οκτώ και δεκατρείς εργολάβο, άρα διακόσιοι εβδομήντα ένας. Είναι βέβαιο ότι θα πάμε σε άλλες δεκαπέντε-δεκάξι θέσεις, δηλαδή θα πάμε στις διακόσιες ογδόντα έξι θέσεις.
Επιπλέον σας λέω ότι από τους τριακόσιους πενήντα πέντε, αρκετοί έχουν βρει δουλειά στο αέριο, σε διυλιστήρια, γιατί είναι εξειδικευμένοι εργάτες. 'Αρα, μένουν είκοσι με τριάντα απέξω. Με την προοπτική όμως που διανοίγεται για την αποθήκη φυσικού αερίου, για τη συμπαραγωγή ηλεκτρικής ενέργειας κλπ., είναι βέβαιο ότι και άλλοι θα βρουν απασχόληση. Κανείς δεν είπε ποτέ ότι θα δουλέψουν όλοι με το νέο σχήμα.
 Κύριοι συνάδελφοι, επίσης δεν έχει καμία σχέση με την πραγματικότητα το ότι αυτοί, οι οποίοι επελέγησαν και δουλεύουν τώρα, επελέγησαν με κομματικά κριτήρια. Δεν υπάρχει τίποτα ψευδέστερο αυτού του ισχυρισμού.  Υπάρχει και έγγραφο της ΔΑΚΕ, που λέει ότι όλα κύλησαν σύμφωνα με τις συμφωνίες και δεν υπάρχει κανείς κομματικός χαρακτήρας σε αυτές τις προσλήψεις.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Απλώς στην πορεία, όταν ξεκίνησε η διένεξη των εργαζομένων με την παλιά κοινοπραξία -και ήταν ένας αγώνας σκληρός, ο οποίος συνεχίζεται-για τις ομαδικές απολύσεις, περίπου εβδομήντα με ογδόντα εργαζόμενοι πήγαν και πήραν τις αποζημιώσεις τους και δεν συνέπραταν σε αυτήν την αγωνιστική πορεία των εργαζομένων. Κάποια στιγμή οι υπόλοιποι εργαζόμενοι διέγραψαν τους εβδομήντα-ογδόντα. Δημιουργήθηκε μία ένταση μεταξύ τους. Η συμφωνία η οποία έγινε και την οποία αποδεχθήκαμε στις 5 Ιουλίου, ήταν ότι στην καινούρια ανώνυμη εταιρεία θα συμμετέχει ο συνεταιρισμός των εργαζομένων κατά 33% και με 67% η "ΕΥΡΩΤΕΧΝΙΚΗ". 'Ετσι συνεστήθη η ανώνυμη εταιρεία "ΚΑΒΑΛΑ ΟIL".
 Από εκεί και πέρα, προβλέπεται ότι θα δουλέψουν οι διακόσιοι έξι, που παρέμειναν στο σωματείο και όσους άλλους χρειαστεί -και αυτό γίνεται ήδηθα τους προσλαμβάνουν, την ευθύνη την έχει πάντα ο μάνατζερ, από αυτούς που διαγράφηκαν από το σωματείο. Δεν υπάρχει κανένα κομματικό κριτήριο, είναι δική τους εσωτερική υπόθεση και τον τελευταίο λόγο τον έχει πάντα ο μάνατζερ.
 Επομένως, καταλήγοντας, κύριε Πρόεδρε, και επειδή μου έγιναν κάποιες διακοπές...
ΠΡΟΕΔΡΕΥΩΝ (Παναγιώτης Σγουρίδης): Γι' αυτό σας άφησα και το χρόνο αυτόν, για να έχετε κάποια άνεση.
 ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, δεν ξέρω γιατί ενοχλεί τόσο αυτή η υπόθεση και είχαμε δημοσιεύματα περί σκανδάλων, ή οτιδήποτε άλλο και έχουμε αυτή τη στάση, κυρίως της Νέας Δημοκρατίας.
 Εδώ πριν από μερικές ημέρες ετέθη θέμα σε συγκεκριμένη μερίδα του Τύπου για την ανωτέρα βία, ότι δήθεν υποτασσόμαστε στα συμφέροντα της Τουρκίας κλπ., ενώ είναι ένα άρθρο, το οποίο μεταφέρθηκε σχεδόν αυτούσιο και βελτιωμένο, γι' αυτό λέω σχεδόν αυτούσιο, από το ν. 9875, που εσείς ψηφίσατε και που προβλέπει πότε ο ανάδοχος μπορεί να διαλύσει τη σύμβαση, αν υπάρχουν λόγοι ανωτέρας βίας.
 Αυτές οι διατάξεις μπαίνουν σε όλες τις ανάλογες συμβάσεις. Και αυτό ακόμη επιστράτευσαν, για να παρουσιάσουν στον Τύπο ότι πρόκειται περί παραχώρησης δικαιωμάτων κλπ. Το κονσόρτσιουμ των παλιών εταιρειών, πρέπει να ξέρετε ότι διατηρεί τα δικαιώματα έρευνας και εκμετάλλευσης στο Θρακικό Πέλαγος. Αναχώρησε μόνο από την περιοχή εκμετάλλευσης του Πρίνου και της νότιας Καβάλας. Σε αυτήν την περιοχή υπάρχει αποχώρηση και σε αυτήν τη στενή περιοχή μπορεί να κάνει γεωτρήσεις η καινούργια, η οποία συστήθηκε.
  Τελειώνω και αν υπάρχει κάτι άλλο, θα επανέλθω στη δευτερολογία μου.        Νομίζω ότι η Κυβέρνηση έδωσε την καλύτερη λύση, που μπορούσε να δώσει, με πλήρη διαφάνεια. Η "ΕΥΡΩΤΕΧΝΙΚΗ" η οποία συμμετέχει στην "ΚΑΒΑΛΑ ΟΙL", πρέπει να γνωρίζετε ότι είναι μία εταιρεία καβαλιώτικη.
 'Εχει γίνει από τρεις Καβαλιώτες, οι οποίοι ήταν τα πρώτα στελέχη από τότε που ξεκίνησε η εκμετάλλευση πετρελαίου από την εταιρεία στον Πρίνο και στη νότιο Καβάλα.  'Ηταν τα πρώτα στελέχη, τα καλύτερα. Είναι δε άνθρωποι με κύρος στην κοινωνία της Καβάλας, άνθρωποι αγαπητοί, που εμπνέουν εμπιστοσύνη στους εργαζόμενους.
 Ξέρετε ότι στο εσωτερικό καταστατικό, που συνέταξαν για την ανώνυμη εταιρεία, υπάρχει η συμφωνία με πλήρη εμπιστοσύνη μεταξύ των δύο μερών, ότι δεν θα παίρνουν κέρδη, αν υπάρχουν κέρδη, αλλά θα τα επενδύουν. Αυτή είναι η συμφωνία εργαζομένων και "ΕΥΡΩΤΕΧΝΙΚΗΣ", της "ΚΑΒΑΛΑΣ ΟΙL".
Οι εργαζόμενοι από την πλευρά τους έχουν τέτοια εμπιστοσύνη, τέτοια υπευθυνότητα, που υπέγραψαν στο καταστατικό ότι αν στην πορεία πέσει η τιμή του πετρελαίου και δημιουργηθούν προβλήματα, τότε θα μειώνουν συνεχώς τις αποδοχές τους. Τέοια υπευθυνότητα επέδειξαν και τα δύο μέρη.  Γιατί; Δεν είχαν κύριο στόχο το κέρδος το οικονομικό, το οποίο θα είχε οποιοσδήποτε έβγαινε ίσως από μία δημοπρασία, για την οποία δεν ξέρουμε πότε θα γινόταν, τι θα απέδιδε και ποιος θα ερχόταν. Δεν είναι πρώτα το κέρδος το οικονομικό. Αν θέλετε, είναι μία πρόκληση γι' αυτούς η ιστορία και παράλληλα πρώτο στόχο έχουν να υπηρετήσουν την Καβάλα.  
ΠΡΟΕΔΡΕΥΩΝ (Παναγιώτης Σγουρίδης): Κύριε Τσακλίδη, τελειώνετε, σας παρακαλώ.
ΙΩΑΝΝΗΣ ΤΣΑΚΛΙΔΗΣ: Γι' αυτό νομίζω ότι δεν υπάρχει κανείς λόγος να μην ψηφίσουν όλα τα κόμματα μία τέτοια προοπτική, που ανοίγεται με αυτήν την επικύρωση για την Καβάλα. Είμαι βέβαιος ότι θα το πράξουν με ευθύνη, αλλιώς θα είναι υπεύθυνοι, διότι η άλλη στάση σημαίνει κλείσιμο των πετρελαίων, τριακόσιους πενήντα πέντε πλέον ανέργους, ξήλωμα όλων των εγκαταστάσεων και μηδέν προοπτική για την Καβάλα.
 Σας ευχαριστώ.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κυρίες και κύριοι συνάδελφοι, πρώτα πρώτα θα ήθελα να κάνω μία τοποθέτηση και να πω ότι η Νέα Δημοκρατία και οι Βουλευτές που ασχολήθηκαν με το θέμα δεν έχουν σχέση με αυτά που διέρρευσαν στον Τύπο. 'Ολα όσα γράφονται στον Τύπο είναι θέμα των δημοσιογράφων και των εφημερίδων. Οι Βουλευτές της Νέας Δημοκρατίας τοποθετούνται, είτε στον Τύπο επώνυμα είτε ελεύθερα και ευθαρσώς λένε την άποψή τους στη Βουλή.
 Δεύτερον, θέλω να πω ότι βρισκόμαστε μπροστά σε μια παράνομη και θα έλεγα και σκανδαλώδη σύμβαση που, δυστυχώς, αυτήν τη στιγμή έχει και πάρα πολλά δύσκολα και άσχημα για μας και για το ελληνικό Κοινοβούλιο.
 Κατ' αρχήν είμαστε προ τετελεσμένου γεγονότος, ενώ δεν έχουμε ψηφίσει ακόμα την παράνομη σημειωτέον σύμβαση, η οποία ζητάει τη νομιμοποίηση της Βουλής. Εξηγούμαι ότι είναι παράνομη, διότι αντίκειται στο ν. 2289/1995 περί διαχείρισης υδρογονανθράκων, όπου σαφώς αναφέρεται ότι συμβάσεις για έρευνα πετρελαίου και παραχώρηση περιοχών δίδονται μόνο με ελεύθερο διεθνή διαγωνισμό. Ταυτόχρονα δε αντίκειται και προς την κοινοτική οδηγία 94/92, που σαφώς προσδιορίζει ότι μόνο με διεθνείς διαγωνισμούς, χωρίς διακρίσεις γίνεται η παραχώρηση για την έρευνα και εκμετάλλευση υδρογονανθράκων.
 Είμαστε προ τετελεσμένου γεγονότος. Αυτή η παράνομη σύμβαση ήδη εφαρμόζεται. 'Οπως ακούσαμε τον εισηγητή και εκ των πρωτεργατών της υπογραφής αυτής της σύμβασης, ήδη έχουν εξορυχθεί και τα πρώτα βαρέλια πετρελαίου.  Δεν πρόκειται η Νέα Δημοκρατία να συναινέσει σε μια τέτοια παρανομία.
 Αλλά ας πάρουμε από την αρχή τα πράγματα, να δούμε πώς έφθασαν εδώ και πώς έγινε αυτή η σύμβαση, η οποία εκκολαπτόταν σε κάποια γραφεία κάποιων, μεταξύ των οποίων είναι και δημόσιοι λειτουργοί, πολύ πριν αποχωρήσει η ΝΑPC και πολύ πριν υπογραφεί αυτή η σύμβαση. Διότι το τελικό κείμενο της συμβάσεως που έχει έλθει στη Βουλή, υπέστη τρεις διαδοχικές μεταβολές και τελικά και μια μεταβολή στη Διαρκή Επιτροπή.
 Τι γινόταν λοιπόν; Η NAPC, η σοβαρή εταιρεία που έκανε μέχρι τώρα την εξόρυξη του πετρελαίου στον Πρίνο, βόρειο, νότιο, αλλά και στη νότιο Καβάλα, η οποία έχει και την παραχώρηση και για άλλες περιοχές του Θρακικού Πελάγους, που πρόκειται να κάνει στο μέλλον γεωτρήσεις, κάποια στιγμή, λόγω της πτώσης των τιμών του πετρελαίου είδε ότι η εξόρυξη αυτών των υπολοίπων που απέμειναν στα πηγάδια του Πρίνου ήταν ασύμφορη πλέον, γι' αυτό ζήτησε από τους εργαζόμενους κατανόηση για να συνεχίσουν να λειτουργούν.
 Οι εργαζόμενοι αρνήθηκαν τότε οποιαδήποτε υποχώρηση, είτε στις αποδοχές τους είτε ακόμη και στο συσσίτιο που τους μοίραζε, είτε και σε οποιεσδήποτε άλλες διευκολύνσεις ζητούσε. Η NAPC έκανε ένα πρόγραμμα, το οποίο υπέβαλε και στους εργαζόμενους, αλλά και στα ΕΛΠΕ και στην ελληνική πολιτεία για το ότι είναι ασύμφορος ο προϋπολογισμός με τα ήδη υπάρχοντα δεδομένα και όπως δούλευε μέχρι τότε και για το πώς θα μπορούσε να είναι συμφέρων.  'Εχω αυτόν τον υπολογισμό.
 Αυτό που ζητούσε η NAPC, οι εργαζόμενοι τότε δεν το έδιναν, ίσως γιατί υπήρχαν κάποιες συμφωνίες, τελικώς όμως το δίνουν και με το παραπάνω στη νέα σύμβαση που γίνεται με την "ΕΥΡΩΤΕΧΝΙΚΗ".
ΙΩΑΝΝΗΣ ΤΣΑΚΛΙΔΗΣ: Τα ίδια δίνουν, κύριε Σαλαγκούδη, που έδωσαν και σ' αυτούς.
 ΓΕΩΡΓΙΟΣ ΣΑΛΑΓΚΟΥΔΗΣ: 'Εστω τα ίδια.
'Εχω εδώ τον προϋπολογισμό της ΝΑPC για το 1999, δηλαδή την πρότασή της. Περιέχει τα στοιχεία με τα οποία εργαζόταν πιο πριν, όταν η τιμή του πετρελαίου ήταν συμφέρουσα και πώς πρότεινε να μετατραπούν οι εργασιακές συνθήκες μετά, δηλαδή αυτές που είναι σήμερα με την "ΕΥΡΩΤΕΧΝΙΚΗ". Σ' αυτές, κύριοι, βγάζει η NAPC -και όχι το Γενικό Λογιστήριο του Κράτους, που μας λένε ότι έχει κάνει λάθος- ότι τα κέρδη προ φόρων για το 1999, αν γινόταν αυτό, θα ήταν δεκατρία δισεκατομμύρια τετρακόσια τριάντα ένα εκατομμύρια (13.431.000.000). Απ' αυτά θα έπαιρνε τα πέντε δισεκατομμύρια το ελληνικό δημόσιο. Δηλαδή έρχεται να επαληθεύσει ακριβώς την έκθεση του Γενικού Λογιστηρίου του Κράτους, που μας είπαν ότι είναι λάθος, αλλά δεν έσπευσαν να τη διορθώσουν.
 Σήμερα στη Βουλή τι νομοθετούμε; Νομοθετούμε με λανθασμένη έκθεση του Γενικού Λογιστηρίου του Κράτους;  Αλλά ας δούμε τι ζητούσαν τότε και τι έλεγε η NAPC, η οποία σημειωτέον είναι η σοβαρή εταιρεία που διασφαλίζει πάρα πολλά θέματα και για τις γεωτρήσεις, που μένουν να γίνουν, ενώ η "ΕΥΡΩΤΕΧΝΙΚΗ" δεν τις εξασφαλίζει -και όπως χαρακτηριστικά είπε ο κύριος Υπουργός μάλλον δεν θα γίνουν- και τις περιβαλλοντικές επιπτώσεις από μια ενδεχόμενη οικολογική καταστροφή -θα τα πούμε στο τέλος- που η NAPC είχε τη δυνατότητα να αντιμετωπίσει, ενώ η "ΕΥΡΩΤΕΧΝΙΚΗ" δεν την έχει.
 Η πρόταση λοιπόν της NAPC ήταν για τριακόσιους πενήντα τρεις εργαζόμενους, δηλαδή για όλους όσους εργάζονταν τότε, ενώ η αντίστοιχη τώρα πρόταση της "ΕΥΡΩΤΕΧΝΙΚΗΣ" ουσιαστικά διασφαλίζει διακόσιους έξι μόνο εργαζόμενους που είναι στο συνεταιρισμό.  Κι ενώ παρακαλέσαμε και πιέσαμε τον Υπουργό να πιέσει με τη σειρά του τους εργαζόμενους αυτούς του συνεταιρισμού να ανοίξουν το συνεταιρισμό και για όσους ακόμα από τους άλλους απολυθέντες θα ήθελαν να εγγραφούν σε αυτόν και να συμμετέχουν στο 33% και να έχουν και τα δικαιώματα πρόσληψης στην "ΕΥΡΩΤΕΧΝΙΚΗ", στην "ΚΑΒΑΛΑ OIL", ο Υπουργός και οι Βουλευτές της Καβάλας της Συμπολίτευσης αρνήθηκαν να προβούν σε μια τέτοια πίεση, που πιστεύω ότι είχαν τη δυνατότητα να το κάνουν έναντι της υπογραφής αυτής της συμβάσεως. Δεν ήθελαν να το κάνουν και αυτό δείχνει για ποιους εργαζόμενους ενδιαφερόμαστε. Ενδιαφερόμαστε μόνον γι' αυτούς τους εργαζόμενους οι οποίοι και είναι υπεύθυνοι, μαζί με τους Βουλευτές της Καβάλας της Συμπολίτευσης, που δεν τελεσφόρησε η πρόταση της NAPC, ώστε να έλθουμε στην "ΕΥΡΩΤΕΧΝΙΚΗ".
ΙΩΑΝΝΗΣ ΤΣΑΚΛΙΔΗΣ: Αυτά να τα πούμε στην Καβάλα, ότι τα αποδέχονται οι Βουλευτές της Καβάλας, γιατί είναι πλήρης διαστρέβλωση της αλήθειας το ότι η NAPC πρότεινε να δουλέψουν διακόσιοι πενήντα πέντε εργαζόμενοι.  Για όνομα του Θεού! ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσακλίδη. ΓΕΩΡΓΙΟΣ ΣΑΛΑΓΚΟΥΔΗΣ: Προϋπολογισμός της NAPC 1999 και ταυτόχρονα πρόταση για το πώς πρέπει να μετατραπεί για να γίνει κερδοφόρος η επιχείρηση.
 Ας δούμε όμως, τι άλλο έχασε το ελληνικό δημόσιο. Η NAPC από τις συμβατικές της υποχρεώσεις είχε την υποχρέωση να συμμετέχει στην αποκατάσταση του περιβάλλοντος κατά 50%. Αυτό υπολογιζόταν γύρω στα επτά δισεκατομμύρια. Για να αποχωρήσει η NAPC το ελληνικό δημόσιο ανέλαβε εξ ολοκλήρου, γιατί ήθελε να διατηρήσει αυτές τις εγκαταστάσεις.
 Προσέξτε. Στη νέα σύμβαση δεν περιεχόταν τίποτα -όταν ήλθε στη Διαρκή Επιτροπή- για συμμετοχή του αναδόχου στην αποκατάσταση του περιβάλλοντος.  Αντίθετα, υπήρξε νέα υποχρέωση του δημοσίου ότι σε όποιες εγκαταστάσεις έκανε η "ΚΑΒΑΛΑ OIL" τώρα, όταν θα έφευγε και δεν θα είχε αποσβέσει τις δαπάνες, το 35% των αναποσβέστων δαπανών, θα τα πλήρωνε το δημόσιο.
 Αυτό λοιπόν χάσαμε. Αφ' ενός μεν η NAPC έφυγε, γλίτωσε τα επτά δισεκατομμύρια και τα φορτώθηκε το δημόσιο και αφ' ετέρου έρχεται τώρα να καλύψει και το 35% των αναποσβέστων δαπανών της "ΚΑΒΑΛΑ OIL" από οτιδήποτε εγκαταστάσεις θέλει να κάνει από δω και πέρα.
Ας δούμε όμως και ποια είναι η "ΕΥΡΩΤΕΧΝΙΚΗ", η οποία συμμετέχει με 67% και κατά 33% ο συνεταιρισμός των εργαζομένων.
 Πρόκειται περί μιας εταιρείας της οποίας ο τζίρος ήταν εξακόσια εκατομμύρια. Δόθηκε κατά παρέκκλιση και κατά παραβαση, κατά την άποψή μας, από μέρους των ΕΛΠΕ που απασχολούσαν τριάντα περίπου εργαζόμενους στον Πρίνο και δεν μπορούσε να κάνει συντήρηση των εγκαταστάσεων -δόθηκε στην "ΕΥΡΩΤΕΧΝΙΚΗ" η συντήρηση των εγκαταστάσεων, που αποκόμισε πεντακόσια εκατομμύρια σε ένα εξάμηνο. Και έτσι δημιούργησε μια οικονομική επιφάνεια. Αυτή την εταιρεία με ένα περίπου δισεκατομμύριο που της δώσαμε κύκλο εργασιών, της αναθέσαμε αυτήν τη μεγάλη δουλειά των δισεκατομμυρίων αλλά και ταυτόχρονα του χειρισμού των εγκαταστάσεων, όπου η αποψίλωσή τους απαιτεί γύρω στα σαράντα περίπου δισεκατομμύρια. Σκέφτεται κανείς μήπως έχουμε μπροστά μας και αυτήν την αποψίλωση, που είναι αυτής της τάξεως για να  την πάρουμε εμείς που εργαζόμαστε μέσα; Αυτό το ερώτημα ποιός μας το εμβάλλει; Μας το εμβάλλει το πρώτο σχέδιο της συμβάσεως που έγινε, το οποίο έλεγε ότι η "ΚΑΒΑΛΑ ΟΙΛ" θα αναλάμβανε με ανάθεση την αποθήκη φυσικού αερίου στο κενό της άντλησης του αερίου από τη δεξαμενή της νότιας Καβάλας, για να φτιάξει αυτή τη δεξαμενή, η οποία έχει ενταχθεί ήδη στο τρίτο Κοινοτικό Πλαίσιο Στήριξης σαν προτεινόμενο έργο με σαράντα επτά δισεκατομμύρια. Επιπλέον το αρχικό σχέδιο σύμβασης έδινε την προοπτική να πάρει και την πρώτη άδεια η "ΚΑΒΑΛΑ ΟΙΛ" παραγωγού εργοστασίου ηλεκτρικού ρεύματος. Βεβαίως στα επόμενα σχέδια αφαιρέθησαν αυτά τα μεγάλα μελλοντικά πλεονεκτήματα, αλλά αφήνονται να υπάρχουν σαν προσδοκίες στη νέα επιχείρηση, γι' αυτό λέω ότι μέσα στις προσδοκίες αυτές είναι και η αποψίλωση. Δηλαδή μιλάμε για υπόθεση που υπερβαίνει τα διακόσια δισεκατομμύρια. Και αυτά τα δίνουμε σε μια εταιρεία, η οποία δεν έχει δυνατότητα να δώσει εγγυητική επιστολή, για να -εξασφαλίσει-  τις υποχρεώσεις που αναλαμβάνει από τη σύμβαση. Η ΕΥΡΩΤΕΧΝΙΚΗ παίρνοντας το 67% δίνει μόνο μια εγγυητική επιστολή διακοσίων εκατομμυρίων. Ενώ μόνον οι υποχρεώσεις που αναλαμβάνει από τη σύμβαση για τις δυο γεωτρήσεις είναι οκτώ εκατομμύρια δολάρια που κοστίζουν οι δύο γεωτρήσεις τις οποίες είναι υποχρεωμένη μέσα στα δυο χρόνια να φτιάξει.  Το τραγικό όμως είναι ότι την "ΚΑΒΑΛΑ ΟΙΛ" την προικοδοτούμε με την έναρξή της με πέντε εκατομμύρια δολάρια. Της τα δίνει η ΕΛΠΕ ως προκαταβολή έναντι του αργού  πετρελαίου που θα της πουλήσει και από το οποίο αργό πετρέλαιο δεν θα καλύψει από την αρχή όλο το ποσό, αλλά θα κρατάει μόνο η ΕΛΠΕ το 10% για να εξοφλήσει αυτήν την προκαταβολή των πέντε εκατομμυρίων δολαρίων. Δηλαδή τους δίνουμε οκταπλάσια από την εγγυητική τους επιστολή προκαταβολή. Διακόσια εκατομμύρια η εγγυητική επιστολή, ένα δισεκατομμύριο εξακόσια εκατομμύρια η προκαταβολή την οποία δίνουμε στην "ΚΑΒΑΛΑ ΟΙΛ".
 Εάν αυτή η σύμβαση γίνεται από φιλάνθρωπους, που θέλουν πραγματικά να βοηθήσουν μόνο τους εργαζόμενους, τότε τι να πω. 'Ομως απόδειξη ότι πράγματι η σύμβαση, όπως είπαμε στη Διαρκή Επιτροπή, είναι πράγματι σκανδαλώδης και ότι πράγματι οι παραχωρήσεις προς την "ΕΥΡΩΤΕΧΝΙΚΗ" είναι υπερβολικές, είναι και το γεγονός ότι βλέποντας αυτές τις υπερβολές ο Υπουργός, στη Διαρκή Επιτροπή, μετά από επιστολή που αντάλλαξε με το διευθύνοντα σύμβουλο της "ΚΑΒΑΛΑ ΟΙΛ", αφαίρεσε από τη σύμβαση την παράγραφο 4 του άρθρου 7. Τι έλεγε; 'Ελεγε ότι αν ένα ηλεκτροπαραγωγό ζεύγος που παραδίδεται στον ανάδοχο δεν μπορεί πλέον να συνεχίσει να παράγει, τότε η ΔΕΗ είναι υποχρεωμένη να της δίνει δωρεάν ηλεκτρικό ρεύμα και η έκθεση του Γενικού Λογιστηρίου του Κράτους, αναφέρει ότι αυτό θα κόστιζε στη ΔΕΗ ενάμισυ δισεκατομμύριο. Και μόνο αυτή η υπαναχώρηση, στη Διαρκή Επιτροπή που έγινε από μέρος του Υπουργού δείχνει  ότι θεωρήθηκε εκεί ότι πράγματι πάρα πολλά τους δίνουμε, ας τους κόψουμε αυτό.  Και αυτό νομίζω ότι δικαιώνει τη θέση της Νέας Δημοκρατίας ενάντια σ' αυτήν τη σύμβαση.
 Ακόμη θα ήθελα να θέσω ένα πολύ σημαντικό θέμα που δημιουργείται. Η ΕΥΡΩΤΕΧΝΙΚΗ είναι μια πολύ μικρή εταιρεία. Οι εμπειρίες της πάνω σ' αυτό τον τομέα προέρχονται αποκλειστικά και μόνο από δύο-τρία στελέχη τα οποία εργαζόντουσαν πρώτα στην ΝΑPC και σήμερα εργάζονται στην "ΕΥΡΩΤΕΧΝΙΚΗ". Σε τέτοιες περιπτώσεις, όταν έχουμε να κάνουμε και με παλιές εγκαταστάσεις όπου ήταν προηγουμένως μια άλλη εταιρεία, υπάρχει ο κίνδυνος - από την υπεράντληση μεγαλώνει ο κίνδυνος και θα πω πώς θα γίνει η υπεράντληση αυτών των κοιτασμάτων- οικολογικής καταστροφής. Αν κάτι δεν πάει καλά σ' αυτές τις παλιές εγκαταστάσεις, τότε μπορεί να έχουμε μια μεγάλη οικολογική καταστροφή που είναι αδύνατον με την επιφάνεια που διαθέτει η "ΕΥΡΩΤΕΧΝΙΚΗ" να αντιμετωπίσει, τότε θα έρθει το ελληνικό δημόσιο και με τεράστιες δαπάνες ενδεχομένως θα κληθεί να καλύψει αυτήν την τεράστια οικολογική καταστροφή. Δεν θα συνέβαινε αν  υπήρχε στη θέση της μια άλλη εταιρεία όπως η ΝΑPC ή τα ΕΛΠΕ, κάτι τέτοιο.       Γιατί ξέρουμε ότι όταν η ίδια η εταιρεία δεν θα μπορεί άμεσα να επέμβει,  γιατί δεν θα έχει τις αντίστοιχες δυνατότητες, τότε ξέρουμε πόσο πολύ θα μας κοστίσει και πόσο πιο πολύ θα επιβαρύνει το περιβάλλον ένας τέτοιος μεγάλος κίνδυνος που αξίζει να τον εξετάσουμε και να τον προσέξουμε.  Είναι ακόμη ένας κίνδυνος που δημιουργεί αυτή η σύμβαση.
 Τελικώς, επειδή δεν θέλουμε να κάνουμε μόνο κριτική, αλλά να κάνουμε προτάσεις, εγώ θα έλεγα αν δεν υπήρχε άλλη λύση, δεν θα λέγαμε όχι. Αλλά υπήρχαν πολύ καλύτερες λύσεις. Η πρώτη ήταν η λύση της ΝΑPC. Αν δεν θέλαμε να τη δεχθούμε, τότε τα ΕΛΠΕ έπρεπε να πιεστούν και αν αρνιόντουσαν -να την αναλάβουν. Και μπορούσαν να την αναλάβουν, προκειμένου να προβαίνουμε σε τεράστιες δαπάνες, με συμμετοχή εταιρειών εξορύξεως, που έχουν μόνο ένα γραφείο  -και έχω κάνει ερώτηση γι' αυτό το θέμα και οι απαντήσεις δείχνουν δυστυχώς την αλαζονεία της Κυβέρνησης και δεν γίνονται όπως πρέπει- και  συμμετείχαν σε αντίστοιχες έρευνες στη βόρειο θάλασσα, ή στην Αρμενία, με απίθανες εταιρείες με ελάχιστο ουσιαστικό κεφάλαιο και τα ΕΛΠΕ χρηματοδότησαν αυτές τις άγονες  εξορύξεις -έρευνες στη Βόρειο Θάλασσα. Ετοιμάζονται και τώρα να συμμετέχουν σε άλλες έρευνες στην Αρμενία. Παράλληλα προβαίνουν και σε άλλες επενδύσεις.  που μπορεί να έχουν και εθνική στρατηγική, όπως οι αγορές της Αλβανίας, αλλά με τον τρόπο που κάνουν όλες αυτές τις επενδύσεις στο εξωτερικό είναι απόλυτα επισφαλείς.  Δεν θα μπορούσαν λοιπόν τα ΕΛΠΕ να πιεστούν και αυτήν τη σύμβαση που κάνουμε με την "ΕΥΡΩΤΕΧΝΙΚΗ" το 67% να το είχαν τα ΕΛΠΕ με μια θυγατρική εταιρεία και η "ΚΑΒΑΛΑ ΟΙΛ" να ήταν η θυγατρική εταιρεία, που θα συμμετείχε μέσα η "ΕΛΠΕ Α.Ε".
Και με αυτά, με την οικονομική της επιφάνεια, αλλά και με τον χαρακτήρα της, θα μπορούσε η εταιρεία αυτή να μας προστατεύσει και από την ενδεχόμενη οικολογική καταστροφή, αλλά είμαι σίγουρος ότι και κέρδη θα έβγαζε και δεν θα χρειαζόταν να δώσουμε σε έναν ιδιώτη -που εγώ το θεωρώ απίθανο με εξακόσια εκατομμύρια κύκλο εργασιών- να αναλάβει μία τέτοια μεγάλη δουλειά.
 Επομένως, κύριοι συνάδελφοι, εμείς πιστεύουμε ότι αυτή η σύμβαση εκκολαπτόταν από πάρα πολύ καιρό σε γραφεία πολλών παραγόντων. Και λυπούμαστε, διότι ορισμένοι από αυτούς είναι και κρατικοί λειτουργοί. Αυτό δείχνουν τα σχέδια των συμβάσεων που άλλαξαν μέχρι τώρα που ήρθαν στη Βουλή, γιατί πραγματικά αυτοί που απεργάζονταν αυτήν τη σύμβαση ονειρευόντουσαν πολλά κέρδη, ονειρευόντουσαν πάνω από εκατόν πενήντα με διακόσια δισεκατομμύρια δουλειές προοπτική και γι' αυτό την οργάνωναν.  Βεβαίως, επειδή ακριβώς είδαμε αυτές τις δυσκολίες, επειδή και ο Υπουργός ενδεχομένως διέβλεψε όλα αυτά και επειδή θα έπρεπε να περάσει από τη Βουλή, αφαιρέθηκαν πολλά από αυτά, όπως η αποθήκη, η δεξαμενή  αερίου, όπως το εργοστάσιο παραγωγής ηλεκτρικού ρεύματος και όπως τελικώς η δωρεάν ηλεκτρική ενέργεια, που στην τελευταία σύμβαση τους αποδιδόταν, αλλά και αυτή αφαιρέθηκε.
Μετά από όλα αυτά, κυρίες και κύριοι συνάδελφοι, η Νέα Δημοκρατία καταψηφίζει αυτήν τη σύμβαση και την καταγγέλλει.
(Χειροκροτήματα από την πτέρυγα της Νέας Δημοκρατίας)  
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, με επιστολή του ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει για τη συζήτηση αυτού του νομοσχεδίου ως ειδικό αγορητή το Βουλευτή κ. Σπυρίδωνα Δανέλλη.
Επίσης θέλω να σας ανακοινώσω -γιατί ακούστηκε προηγουμένως από τον μόλις κατελθόντα του Βήματος ομιλητή- ότι έχει έλθει στο Προεδρείο η διορθωμένη έκθεση του Γενικού Λογιστηρίου του Κράτους στο νομοσχέδιο αυτό. Είναι στη διάθεση των συναδέλφων Βουλευτών.
 Ακόμη, κύριοι συνάδελφοι, έχω την τιμή να σας ανακοινώσω ότι τη συνεδρίαση μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "ΑΡΧΑΙΟ ΕΛΛΗΝΙΚΟ ΘΕΑΤΡΟ", εβδομήντα τέσσερις μαθητές και πέντε συνοδοί - καθηγητές από το 1ο Γυμνάσιο Αμαρουσίου. Η Βουλή τους καλωσορίζει.
(Χειροκροτήματα) Το λόγο έχει ο ειδικός αγορητής του Κομμουνιστικού Κόμματος Ελλάδος κ. Σταύρος Παναγιώτου για είκοσι λεπτά.
 ΣΤΑΥΡΟΣ ΠΑΝΑΓΙΩΤΟΥ: Ευχαριστώ, κύριε Πρόεδρε.
 Κυρίες και κύριοι συνάδελφοι, με αφορμή τη συζήτηση του σημερινού σχεδίου νόμου θέλω να υπενθυμίσω ότι στη χώρα μας υπάρχουν πάνω από πενήντα διαφορετικά είδη μεταλλευμάτων και ορυκτών πρώτων υλών, οικονομικά εκμεταλλεύσιμων, σε σημαντικές ποσότητες και με ισχυρές δυνατότητες ανταγωνισμού στη διεθνή αγορά. Τα κυριότερα από αυτά είναι οι υδρογονάνθρακες, δηλαδή πετρέλαιο και φυσικό αέριο, το ουράνιο, οι βοξίτες, ο χαλκός κλπ.
 Η μεταλλευτική μας παραγωγή είναι από τις μεγαλύτερες στον κόσμο και ο χώρος των μεταλλευτικών επιχειρήσεων αποτελεί για τη χώρα μας ένα σημαντικό οικονομικό κλάδο. Η παραχώρηση της εκμετάλλευσης του ορυκτού πλούτου της χώρας μας στις πολυεθνικές επιχειρήσεις θεωρούμε ότι σηματοδοτεί αρνητικές επιπτώσεις για τη χώρα μας. Τα οφέλη από την εκμετάλλευση του ορυκτού πλούτου, γίνονται κέρδη και καταθέσεις για τις πολυεθνικές επιχειρήσεις και δεν αξιοποιούνται σε όφελος της εθνικής οικονομίας.
 Γι' αυτό προτείνουμε την κατάργηση της ιδιωτικής μεταλλειοκτησίας και του θεσμού των ιδιωτικών παραχωρήσεων και το πέρασμα της ιδιοκτησίας των ορυκτών πόρων στο κράτος. Το κράτος πρέπει να είναι ο μοναδικός δικαιούχος στην έρευνα και στην εκμετάλλευση του ορυκτού πλούτου και να απαγορεύεται με οποιονδήποτε τρόπο η παραχώρηση αυτού του δικαιώματος. Η κατάργηση της ιδιωτικής μεταλλειοκτησίας πρέπει να έχει καθολική ισχύ για όλον τον ορυκτό πλούτο, μεταλλικά, μη μεταλλικά, ενεργειακά ορυκτά.  Τέλος, με βάση τον ορυκτό πλούτο πρέπει να ξεκινήσουν αναπτυξιακές προσπάθειες μεγαλύτερης εμβέλειας με τη δημιουργία ενιαίων ισχυρών παραγωγικών συμπλεγμάτων με κάθετη οργάνωση παραγωγής.
 'Οσον αφορά την έρευνα, εκμετάλλευση των εγχώριων κοιτασμάτων αργού πετρελαίου και φυσικού αερίου, έχουμε εκφράσει την αντίθεσή μας σε όλο το νομικό-θεσμικό πλαίσιο που ίσχυσε στο παρελθόν και που ισχύει μέχρι σήμερα. Δηλαδή τους νόμους 98/75, 539/77, 1769/88 και 2159/93. Το νομοθετικό αυτό πλαίσιο έχει καθαρά αποικιακό χαρακτήρα και κάθε άλλο παρά τα συμφέροντα του τόπου και του λαού εξυπηρετεί.
Πάγια θέση μας ήταν και παραμένει οι υδρογονάνθρακες να βρίσκονται στα χέρια του δημοσίου, η δημιουργία εθνικού φορέα υδρογονανθράκων που θα καλύπτει όλο το φάσμα του πετρελαίου -δηλαδή την έρευνα, την εξόρυξη, τη διύλιση και το εμπόριο- και η αποβολή των παραρτημάτων των πολυεθνικών, που δίχως τον παραμικρό στην ουσία επιχειρηματικό κίνδυνο ελέγχουν ένα πολύ σημαντικό τμήμα στην εμπορία και τη διακίνηση των πετρελαιοειδών.  Βέβαια, δεν τρέφουμε αυταπάτες ότι στις σημερινές συνθήκες της κυριαρχίας του χρηματιστηριακού κεφαλαίου και της εξυπηρέτησης των συμφερόντων των μονοπωλίων είναι δυνατή η αξιοποίηση των διαπιστωμένων κοιτασμάτων αργού πετρελαίου προς όφελος του λαού και του τόπου. Αυτό μπορεί να γίνει μόνο με έναν άλλο τρόπο οικονομικής ανάπτυξης της χώρας, όπου όμως στην εξουσία θα βρίσκονται άλλες δυνάμεις, δυνάμεις που θα ενδιαφέρονται για την αξιοποίηση των πλουτοπαραγωγικών πηγών του τόπου προς όφελος του λαού.
'Οταν το Δεκέμβρη του 1998 και το Μάρτη του 1999 η κοινοπραξία ΝΑPC. επικαλούμενη την εξάντληση των κοιτασμάτων στις περιοχές Πρίνος και νότιας Καβάλας, το μεγάλο κόστος εξόρυξης και η χαμηλή διεθνή τιμή του αργού -και παρά τις θυσίες των εργαζομένων- σταμάτησε την εξόρυξη, αλλα διατήρησε τα δικαιώματα έρευνας στην περιοχή, εμείς τότε προτείναμε ότι η μοναδική βιώσιμη λύση, που αφ' ενός εξασφάλιζε τα συμφέροντα και την εργασία των εργαζομένων και αφ' ετέρου της χώρας, ήταν να αναλάβει το ελληνικό δημόσιο μέσω των ΕΛΠΕ τόσο την εκμετάλλευση των συγκεκριμένων κοιτασμάτων και των διαπιστούμενων στην ευρύτερη περιοχή -παραδείγματος χάρη κοίτασμα 'Αθω- όσο και την έρευνα και ταυτόχρονη αποβολή της ΝΑPC δεδομένου ότι αρκετή ζημία στην οικονομία της χώρας είχε προκαλέσει. Τα επιχειρήματα που προβλήθηκαν τότε από μέρους της Κυβέρνησης ήταν τα εξής: Πρώτον, ότι τα ΕΛΠΕ έχουν εισαχθεί στο χρηματιστήριο και θα ήταν σε βάρος της αξίας της μετοχής η εκμετάλλευση οριακών κοιτασμάτων.
Δεύτερον, ότι οι συμβάσεις που ίσχυαν άπτονται κανόνων διεθνούς δικαίου και δεν μπορούν να καταγγελθούν.
 Σύμφωνα, λοιπόν, με την Κυβέρνηση, η αξία της μετοχής των ΕΛΠΕ και οι κανόνες Διεθνούς Δικαίου είναι υπεράνω των συμφερόντων των εργαζομένων.
 Η NAPC έπρεπε να είχε αποβληθεί μετά την εγκατάλειψη του κοιτάσματος από όλη την περιοχή έρευνας, γιατί για μεγάλο χρονικό διάστημα, πάνω από χρόνο, δεν πραγματοποίησε καμία απολύτως εργασία, γεγονός που παραβιάζει και αυτή ακόμα τη σύμβαση του 1975, σύμφωνα με την οποία μόνο πρόσκαιρη μείωση των εργασιών επιτρέπει.
 Αν σε τελική ανάλυση τα ΕΛΠΕ δεν ήθελαν να αναλάβουν την εκμετάλλευση, μπορούσαν να αναθέσουν την κυριότητα και να αναθέτουν σε τρίτους την εκμετάλλευση, όπως ορίζει άλλωστε ο ν. 2289/95 με τον όρο της επαναπρόσληψης όλων των εργαζομένων που είχε η ΝΑPC την ημέρα που διέκοψε την παραγωγή.
 Σήμερα που συζητάμε το σχέδιο νόμου, διερωτώμαστε ποιο είναι το κύρος αυτό. Είναι η συμβολή στην ανάπτυξη της περιοχής και η εξασφάλιση της απασχόλησης, τα οποία επικαλείται η Κυβέρνηση, ή η εξυπηρέτηση για μία ακόμη φορά των συμφερόντων της NAPC;  Κατά την άποψή μας το άρθρο 2, σύμφωνα με το οποίο κυρώνεται η σύμβαση που υπογράφτηκε στις 23-11-99 μεταξύ του ελληνικού δημοσίου και της "ΚΑΒΑΛΑ-ΟIL Α.Ε." αποτελεί το προπέτασμα καπνού για την υπογραφή νέας και με ακόμα πιο ευνοϊκούς για τη NAPC όρους σε βάρος του ελληνικού δημοσίου. Αυτό κατά την άποψή μας είναι το κύριο στο σημερινό σχέδιο νόμου. Και αυτό γιατί; Είναι γνωστό ότι το 1993 η NAPC πέτυχε καινούρια και με πιο ευνοϊκούς γι'αυτήν όρους που είχαν σαν αποτέλεσμα να ζημιώσει το δημόσιο κατά εκατό εκατομμύρια δολάρια περίπου τα οποία ωφελήθηκε η ξένη εταιρεία.
 'Οταν εμφανίστηκε το πρόβλημα τον Οκτώβρη του προηγούμενου χρόνου λόγω της χαμηλής διεθνούς τιμής του αργού πετρελαίου, η NAPC επεδίωξε και απ' ό,τι φάνηκε πετυχαίνει σήμερα, σύμφωνα με το άρθρο 1 του σχεδίου νόμου που συζητάμε, νέους και ακόμα πιο ευνοϊκούς γι' αυτήν όρους σύμβασης με το ελληνικό δημόσιο.
Επίσης πετυχαίνει να καταργήσει τις κατακτήσεις των εργαζόμενων και να διαλύσει το συνδικαλιστικό τους κίνημα. 'Ετσι όταν θα ξαναδραστηριοποιηθεί θα είναι απαλλαγμένη από το βάρος του εργατικού δυναμικού και θα απασχολεί το καινούριο εργατικό δυναμικό, το οποίο θα έχει πάρει κυρίως μέσω των υπεργολαβιών. Οι αμοιβές των εργαζόμενων δεν θα έχουν καμία σχέση με τις προηγούμενες και θα έχει υπονομευθεί το εργατικό συνδικαλιστικό κίνημα που θα μπορούσε να διεκδικήσει την ικανοποίηση των αιτημάτων του από την εταιρεία.
Απ' ό,τι φαίνεται με το σημερινό σχέδιο νόμου τους στόχους αυτούς η ξένη εταιρεία τους πετυχαίνει απόλυτα. Ακόμα σύμφωνα με το σημερινό σχέδιο νόμου η NAPC απαλλάσσεται από την υποχρέωση αποκατάστασης του περιβάλλοντος, όπου το μερίδιό της υπολογίζεται σε είκοσι πέντε εκατομμύρια δολάρια περίπου 7,5 τρισεκατομμύρια δραχμές.
 Αξίζει να σημειωθεί ότι το συνολικό κόστος υπολογίζεται σε πενήντα εκατομμύρια δολάρια ή δεκαπέντε δισεκατομμύρια δραχμές, που μετά την άντληση του πετρελαίου θα επωμισθεί το ελληνικό δημόσιο.
 Θέλω να σταθώ στη σύμβαση. Η Κυβέρνηση με το σχέδιο νόμου που φέρνει σήμερα για ψήφιση ισχυρίζεται ότι εξασφαλίζει τα συμφέροντα των εργαζόμενων και ότι η ρύθμιση που προτείνει αποτελεί και θέση των εργαζόμενων. Ωστόσο η πραγματικότητα είναι άλλη. Μακάρι η Κυβέρνηση να είχε την ευθιξία και να ενδιαφέρονταν για τους εργαζόμενους. Τότε θα έπρεπε να κάνει το ίδιο και σε μία σειρά άλλες περιπτώσεις, όπου κυριολεκτικά οι εργαζόμενοι πετιούνται στο δρόμο. Δεν το έχει κάνει, όμως, αυτό σε αυτές τις περιπτώσεις.
 Στην προκειμένη περίπτωση οι εργαζόμενοι οδηγήθηκαν στην αποδοχή της ρύθμισης κάτω από το καθεστώς  ομηρίας, γιατί όταν προέκυψε το ζήτημα, η θέση τους ήταν να αναλάβουν τα ΕΛΠΕ, τόσο τα συγκεκριμένα κοιτάσματα όσο και τα διαπιστωμένα στην ευρύτερη περιοχή με ταυτόχρονη αποβολή της κοινοπραξίας, δηλαδή της NAPC από την περιοχή.
 Δεύτερον, δεν διασφαλίζονται τα συμφέροντα των εργαζομένων, γιατί θα έχουν αντικείμενο απασχόλησης δύο έως τρία χρόνια το πολύ, όσο δηλαδή διαρκεί το υπάρχον κοίτασμα.
  Οι υποσχέσεις του κυρίου Υπουργού ότι θα προσληφθούν στις εγκαταστάσεις της ΔΕΗ ή του φυσικού αερίου, αποτελούν υποσχέσεις χωρίς αντίκρισμα από τη στιγμή που δεν αποτελούν νόμο, αλλά και ενισχύουν την άποψή μας ότι δεν έχουν προοπτική απασχόλησης σε αυτήν την επιχείρηση.  Τα συμφέροντα των εργαζομένων και η μόνιμη απασχόλησή τους διασφαλίζονται μόνο στην περίπτωση που το δημόσιο μέσω των ΕΛΠΕ θα αναλάμβανε την εκμετάλλευση όχι των συγκεκριμένων κοιτασμάτων και των διαπιστούμενων στην ευρύτερη περιοχή του κόλπου της Καβάλας -κοίτασμα  'Αθως- αλλά και την έρευνα εκμετάλλευσης σε όλη την επικράτεια, είτε μόνο του είτε σε συνεργασία με ξένες εταιρείες στη βάση του αμοιβαίου οφέλους.  Στην περίπτωση αυτή οι εργαζόμενοι με την πείρα και τις γνώσεις που έχουν αποκτήσει στις διαδικασίες εξόρυξης μπορούσαν να επανδρώσουν τις εγκαταστάσεις.
 Οι όροι της σύμβασης που περιλαμβάνονται στα άρθρα 2 παράγραφος 7, 13 παράγραφος 2 και 7 και 16 παράγραφος 3 κρίνονται το λιγότερο χαριστικοί.  Ουσιαστικά η "ΕΥΡΩΤΕΧΝΙΚΗ" που κατέχει το 67% της νέας εταιρείας "ΚΑΒΑΛΑ ΟIL A.E." αναλαμβάνει να εκμεταλλευθεί το κοίτασμα χωρίς να επενδύσει  ούτε μία δραχμή.
 ΙΩΑΝΝΗΣ ΤΣΑΚΛΙΔΗΣ: Αυτό έχει διαγραφεί.
ΣΤΑΥΡΟΣ ΠΑΝΑΓΙΩΤΟΥ: 'Ισως με το φόρτο δουλειάς να μην το πρόσεξα. Στο άρθρο 13 παράγραφος 2 αναφέρεται ότι το δημόσιο αναλαμβάνει να θέσει στη διάθεση της εταιρείας, δίχως καμιά επιβάρυνση γι'αυτήν, εδάφη, υπόγεια και επιφανειακά νερά, λατομεία, γενικά ακίνητα, που ανήκουν στο ελληνικό κράτος.
 Στην παράγραφο 7 του ίδιου άρθρου αναφέρεται ότι η εταιρεία έχει δικαίωμα να χρησιμοποιεί δίχως αντάλλαγμα ακίνητα του δημοσίου κατά παρέκκλιση των διατάξεων που διέπουν τις δικαιοπραξίες περί ακινήτων σε παραμεθόριες περιοχές και χωρίς να έχει τηρήσει τις προβλεπόμενες διαδικασίες, καθώς και να αποκτά τη χρήση ακινήτων κατά παρέκκλιση της νομοθεσίας περί αποκατάστασης γεωργών και κτηνοτρόφων. Αν δεν είναι σκάνδαλα αυτά τότε τι είναι;  Στο άρθρο 16 παράγραφος 3 αναφέρεται ότι τα ΕΛΠΕ θα προκαταβάλλουν στην εταιρεία το ποσό των πέντε εκατομμυρίων δολαρίων. Τα ΕΛΠΕ αμέσως μετά την παραλαβή του πρώτου φορτίου, αλλά και κάθε φορτίου και  καταβάλλουν στην εταιρεία την αξία του φορτίου μειούμενη κατά 10% ώστε να αποσβεστούν τα πέντε εκατομμύρια δολάρια.
 Από την παράθεση των παραπάνω, σε συνδυασμό με το γεγονός ότι η εταιρεία κατέβαλε εγγύηση διακοσίων εκατομμυρίων δραχμών, όταν οι δύο γεωτρήσεις που υποχρεώνεται να κάνει θα στοιχίσουν επτά έως οκτώ εκατομμύρια δολάρια, αποδεικνύεται ότι οι όροι της σύμβασης είναι χαριστικοί.
Επίσης υπάρχει και ένα άλλο σοβαρό ζήτημα που ρυθμίζει το σχέδιο νόμου και που αφορά τα υποτιθέμενα εκατόν δύο χιλιάδες οκτακόσια βαρέλια αργού πετρελαίου. Σύμφωνα με έγκυρες πληροφορίες αυτά δεν υπάρχουν στις αποθήκες. Δεν ξέρουμε τι έχουν γίνει. Μάλλον έχουν πουληθεί από τη NAPC.  Αν δεν είναι αλήθεια, ας μας απαντήσει ο κύριος Υπουργός. Με βάση τη ρύθμιση αυτή το ελληνικό δημόσιο θα πουλούσε την ποσότητα αυτή και θα κατέβαλε στη ΝAPC την αποζημίωση ανά βαρέλι που δικαιούταν.
Στο άρθρο 22 που αναφέρεται στο προσωπικό της εταιρείας διαπιστώνεται ότι μέρος των εργαζόμενων που απασχολούνταν την ημέρα που η NAPC σταμάτησε τις εργασίες της δεν πρόκειται να προσληφθούν. Γιατί; Στην παράγραφο 1 του άρθρου αυτού ορίζεται ότι οι εργαζόμενοι που θα επιλεγούν πέραν του σωματείου θα προέρχονται από τους διαγραφέντες από αυτό, κατά την κρίση του μάνατζερ. Στην προκειμένη περίπτωση ο μάνατζερ, η "ΕΥΡΩΤΕΧΝΙΚΗ", είναι σίγουρο ότι δεν δεσμεύεται να προσλάβει και από τους διαγραφέντες. Η αρχική παράγραφος 1 του άρθρου 22 έλεγε ότι η εταιρεία υποχρεούται να απασχολήσει στις εργασίες της όλο το προσωπικό ...
  ΙΩΑΝΝΗΣ ΤΣΑΚΛΙΔΗΣ: Πού το λέει αυτό; Διαβάστε τα καλά.
ΣΤΑΥΡΟΣ ΠΑΝΑΓΙΩΤΟΥ: Τελειώνω, κύριε συνάδελφε, κάντε λίγη υπομονή. 'Ολο το προσωπικό, λοιπόν, της NAPC όπως αυτό ήταν στην ημερομηνία της μαζικής καταγγελίας των συμβάσεων εργασίας στις 8-12-98.
 ΙΩΑΝΝΗΣ ΤΣΑΚΛΙΔΗΣ: Απ' αυτό θα επιλέξει.
 ΣΤΑΥΡΟΣ ΠΑΝΑΓΙΩΤΟΥ: Με βάση όλα αυτά δεν μπορούμε να συμφωνήσουμε με το παρόν σχέδιο νόμου γι'αυτό και το καταψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Δανέλλης ως ειδικός αγορητής του Συνασπισμού της Αριστεράς και της Προόδου έχει το λόγο.
 ΣΠΥΡΙΔΩΝ ΔΑΝΕΛΛΗΣ: Ευχαριστώ, κύριε Πρόεδρε.
 Είναι γεγονός ότι από το 1993, τελευταία ημερομηνία που έγινε η τροποποίηση της σύμβασης για την εκμετάλλευση των υδραγονανθράκων του βορείου Αιγαίου, είχε επισημανθεί και είχε αναγνωρισθεί το γεγονός ότι τελειώνει η εμπορική αποληψιμότητα της συγκεκριμένης συμβατικής περιοχής.  Από τότε έχουν περάσει έξι χρόνια, στα οποία εξαντλήθηκε το κοίτασμα και παράλληλα οι τιμές του πετρελαίου έπεσαν στα κατώτατα διεθνή επίπεδα. Για την εταιρεία την ανάδοχο, τη NAPC, δεν ήταν πλέον αποδοτική η εκμετάλλευση των φρεατίων και αποφάσισε να εγκαταλείψει το κοίτασμα. 'Ολα αυτά είναι γνωστά και έχουν καταγραφεί και στη συζήτηση της Βουλής στην προηγούμενη κύρωση της τροποποίησης της αρχικής σύμβασης, στην οποία αναφέρθηκα πριν.
Τότε με αναλυτικό τρόπο το κόμμα μας, ο Συνασπισμός, είχε τεκμηριώσει ότι εκείνη η σύμβαση ουσιαστικά ήταν προάγγελος της εγκατάλειψης των κοιτασμάτων και τελείως χαριστική για την ανάδοχο κοινοπραξία. Ο  χαριστικός τρόπος αναφέρεται στο ότι, πρώτον, προβλέπονταν η φθίνουσα φορολογία για κάθε έτος της σύμβασης και, δεύτερον, αναγνωριζόταν η δυνατότητα στην ανάδοχο κοινοπραξία να χαρακτηρίσει όλα τα έσοδα του τελευταίου χρόνου σαν κόστος πετρελαίου. Δηλαδή μ' αυτά τα έσοδα και τα έσοδα από την εκποίηση κινητών και ακινήτων, να χρηματοδοτήσει τον ειδικό λογαριασμό για την αποκατάσταση του περιβάλλοντος.
Μάλιστα ανατρέχοντας στα Πρακτικά της τότε συζήτησης είδα ότι παρόμοια ή και παραπλήσια επιχειρηματολογία είχε τότε χρησιμοποιήσει και ο Κοινοβουλευτικός Εκπρόσωπος του ΠΑΣΟΚ κ. Πεπονής. Αυτό που έχει ξεχωριστή σημασία να τονίσουμε είναι ότι πέρασαν έξι χρόνια, 1993-1999, και ενώ όλοι γνωρίζαμε τι πρόκειται να συμβεί, δεν ελήφθη κανένα μέτρο διορατικό και προβλεπτικό για να προστατευτούν οι εργαζόμενοι και η περαιτέρω δραστηριότητά τους.
 'Ετσι η ολιγωρία και η αναβλητικότητα της πολιτείας σήμερα αποτελεί το άλλοθι και τη δικαιολογία για πράξεις όπως είναι η νέα τροποποιητική σύμβαση, που κατά την άποψή μας είναι ιδιαιτέρως επαχθής για το ελληνικό δημόσιο με τη μορφή της επιχείρησης των Ελληνικών Πετρελαίων, των εργαζομένων της και των μετόχων της βεβαίως.
  Η Κυβέρνηση αυτά τα χρόνια 1993-1999 και εν όψει του προαναγγελθέντος γεγονότος της αποχώρησης της NAPC από τα κοιτάσματα κατά τη γνώμη μας έπρεπε: Πρώτον, να φροντίσει ώστε να δημιουργήσει προσυνταξιοδοτικό καθεστώς για τους εργαζόμενους με απασχόληση πάνω από είκοσι ή είκοσι πέντε χρόνια και να συνταξιοδοτηθούν. Δεύτερον, να φροντίσει ώστε, αξιοποιώντας και τα κοινοτικά προγράμματα, να επανεκπαιδεύσει τους εργαζομένους στη NAPC σε νέες ειδικότητες της χημικής βιομηχανίας και των διυλιστηρίων και να προσληφθούν σε διυλιστήρια της "ΕΚΟ" Θεσσαλονίκης, στη Χημική Βιομηχανία Βορείου Ελλάδος, στη Βιομηχανία Φωσφορούχων Λιπασμάτων Ν. Καρβάλης, στη Βιομηχανία του Φυσικού Αερίου που αναπτύσσεται.
 Τρίτον, να διατηρήσει τις ειδικότητες που χρειάζονται και τους εργαζομένους μέσω ειδικών προγραμμάτων, για να απασχοληθούν στο νέο Πετρελαϊκό Αγωγό Μπουργκάς-Αλεξανδρούπολη και στον Τερματικό Σταθμό στο Λιμάνι της Αλεξανδρούπολης στην κοινοπραξία στην οποία συμμετέχει και η δημοσίου συμφέροντος επιχείρηση Ελληνικά Πετρέλαια.
Αυτά κατά τη γνώμη μας θα έκανε μια οποιαδήποτε σοβαρή πολιτεία και οι αντίστοιχοι θεσμοί της, όπως και οι αντίστοιχοι θεσμοί των εργαζομένων, στα σωματεία τους η ΓΣΕΕ κλπ. Εν τέλει τίποτα απ' αυτά δεν έγινε. Και αυτό δείχνει βεβαίως από τη μια πλευρά τις μεγάλες κυβερνητικές ευθύνες και από την άλλη όμως δείχνει ότι συνολικά υπάρχει ένα ιδιαίτερο πρόβλημα αντιμετώπισης προγραμματισμένης, σχεδιασμένης μεγάλων και σοβαρών ζητημάτων από το σύνολο των θεσμών της πολιτείας και όχι μονάχα από την Κυβέρνηση βεβαίως.
'Ερχεται, λοιπόν, στη Βουλή μια σύμβαση για κύρωση χωρίς να υπάρχει  κάποια δυνατότητα τροποποίησης της σύμβασης ή αλλαγής κάποιων μερών της.  Και βεβαίως πρέπει να έχουμε υπόψη μας ότι ταυτόχρονα κυρώνονται δύο διαφορετικές συμβάσεις και όχι μία: Πρώτον, η ιδιαίτερα χαριστική σύμβαση του κράτους με τη NAPC, με την οποία το ελληνικό δημόσιο απαλλάσσει την έως σήμερα ανάδοχο από κάθε κόστος και υποχρέωση για αποκατάσταση του περιβάλλοντος, την κατακράτηση από την κοινοπραξία των αποθεματικών για την αποκατάσταση του περιβάλλοντος, τα οποία κόστη ρητά αναλαμβάνει το ελληνικό δημόσιο. Δεύτερον, μία νέα σύμβαση για τι συνέχιση της δραστηριότητας από μία νέα εταιρεία, την "ΚΑΒΑΛΑ ΟIL".
Η Ελλάδα πρέπει να σημειώσω στο σημείο αυτό είναι ως γνωστό η μόνη χώρα μέλος της Ευρωπαϊκής 'Ενωσης η οποία δεν διαθέτει ούτε εθνική επιτροπή ενέργειας συμβουλευτικού και γνωμοδοτικού χαρακτήρα ούτε ανεξάρτητη διοικητική αρχή. Βεβαίως στο προηγούμενο νομοσχέδιο του Υπουργείου Ανάπτυξης είχαμε την ευκαιρία να νομοθετήσουμε για την ίδρυση της ρυθμιστικής αρχής ενέργειας. 'Ομως σήμερα δεν υπάρχει αυτή η ανεξάρτητη διοικητική αρχή που θα ρύθμιζε και όλα αυτά τα ζητήματα μεταξύ των οποίων και αυτό που συζητάμε σήμερα.
 'Ετσι, εκτός από την άποψη του Υπουργού, καμία άλλη γνώμη σε επίπεδο θεσμών δεν υπάρχει ώστε η Βουλή να έχει μία ολοκληρωμένη και πιο αξιολογική γνώση απ' αυτή που σήμερα μπορούμε να διαθέτουμε. Και αναφέρομαι σ' αυτό, διότι το ζήτημα το οποίο μας απασχολεί είναι κατ' εξοχήν σοβαρό με πολλαπλά επίπεδα διαφορετικών θεμάτων, για τα οποία εμείς ως Βουλευτές δεν μπορούμε να έχουμε μία σε βάθος γνώση, δεν μπορούμε να έχουμε δημιουργήσει μία αξιολογική, μια κριτική βαθιά άποψη για τα συζητούμενα σήμερα.
Η νέα σύμβαση για την "ΚΑΒΑΛΑ OIL" δίνει το δικαίωμα που είναι υποχρεωτικό, ώστε η κοινοπραξία να πραγματοποιήσει δύο τουλάχιστον νέες γεωτρήσεις αποκλειστικά μέσα στα όρια της συμβατικής περιοχής. Και τίθεται ένα άλλης τάξης ζήτημα που νομίζω όμως ότι πρέπει να συζητηθεί.  'Ενας από τους λόγους που πιθανά να χρησιμοποιηθεί ως αιτία λύσης της σύμβασης είναι ο λόγος ανωτέρας βίας που αναφέρεται στη σύμβαση συγκεκριμένα ως εξής: Λόγοι ανωτέρας βίας αποτελούν πόλεμοι, εμπόλεμος κατάσταση, πράξεις του ελληνικού δημοσίου ή αλλοδαπής κυβέρνησης με μορφή νόμου για άλλη.
Στέκομαι στο τελευταίο, το οποίο σημαίνει κατά τη δική μου ερμηνεία ότι η ελληνική Κυβέρνηση διά μέσου μιας σύμβασης που κυρώνεται μάλιστα με νόμο, νομιμοποιεί με τον πιο ξεκάθαρο τρόπο και τον πιο σαφή -μέχρι τώρα δεν νομίζω να το έχουμε ξανασυναντήσει αυτό- κάτι που αναφέρεται στην αρθρογραφία, στις συζητήσεις, έξω όμως από νομοθετικές κυρώσεις, ότι αποδεχόμαστε περιοριστικούς όρους που υπάρχουν για τα πετρέλαια. Δεν νομίζω ότι μέσω αυτής της κύρωσης εμείς εδώ μπορούμε να δεχτούμε την απόφαση του τουρκικού κοινοβουλίου, αυτήν τη γνωστή ότι τυχόν επέκταση χωρικών υδάτων της Ελλάδας αποτελεί casus belli και να γίνει αποδεκτή μέσω μιας τέτοιας διαδικασίας. Το αναφέρω αυτό, γιατί θεωρώ ότι είναι ένα ζήτημα σοβαρής πολιτικής τάξης, το οποίο δεν μπορεί να περνάει έτσι στα ψιλά σε μια κύρωση σύμβασης όπως σ' αυτήν που αναφερόμαστε.
Η νέα σύμβαση για την "ΚΑΒΑΛΑ OIL" αφορά στην απασχόληση των εργαζομένων με έμμεση δημόσια χρηματοδότηση από τα Ελληνικά Πετρέλαια με πέντε εκατομμύρια δολάρια εφάπαξ, για να χρηματοδοτηθεί η συνέχεια της απασχόλησης και η δραστηριότητα της εταιρείας, που θα αποσβεστούν με τις παραδόσεις πώλησης αργού πετρελαίου, φυσικού αερίου και θειαφιού στην ΕΛΠΕ από τη νέα κοινοπραξία.
Το ελληνικό δημόσιο ουσιαστικά και τυπικά πλέον αναλαμβάνει όλα τα κόστη αποκαταστάσεις περιβάλλοντος, που είναι ως γνωστό τα υψηλότερα κόστη μετά από τα κόστη επενδύσεως σε αντίστοιχες επιχειρήσεις.
Το κοίτασμα με τις σημερινές τιμές αργού στα είκοσι τρία έως είκοσι πέντε δολάρια ανά βαρέλι είναι οικονομικά αποσβέσιμο παρ'όλο που ως γνωστό το συγκεκριμένο πετρέλαιο δεν είναι καλής ποιότητας, γιατί είναι υψηλό σε περιεκτικότητα σε θειάφι. 'Ομως αύριο, όταν οι τιμές ξαναγυρίσουν στα συνήθη επίπεδα των δώδεκα, δεκαπέντε, δεκαέξι δολαρίων ανά βαρέλι, ποιος θα αναλάβει και τα κόστη απασχόλησης και τα κόστη αποκατάστασης του περιβάλλοντος; Φυσικά το ελληνικό δημόσιο.
 Ουσιαστικά με το νομοσχέδιο αυτό και με την κύρωση αυτής της σύμβασης, η Κυβέρνηση επέλεξε να μεταθέσει σε δύο ή τρία ή το πολύ πέντε χρόνια τη ριζική αντιμετώπιση του προβλήματος αυτού, δηλαδή μιας απονεκρωμένης επένδυσης και της απασχόλησης των εργαζομένων για τη μετά περίοδο.
 Οι λύσεις που δίνονται είναι επιβαρυντικές για το σύνολο των Ελλήνων  και για την πορεία μίας εταιρείας, όπως η "ΕΛΛΗΝΙΚΑ ΠΕΤΡΕΛΑΙΑ".
 Επίσης, πρέπει να προσθέσω ότι από κανένα μαθηματικό τρόπο δεν προκύπτουν τα κέρδη για τον προϋπολογισμό που αναγράφονται στην έκθεση του Λογιστηρίου του Κράτους. Και υπάρχουν συγκεκριμένα οικονομικά στοιχεία που δίνουν αυτήν την αντίληψη ότι δεν μπορεί να βγει ως βιώσιμη μία τέτοια εταιρεία.
 Ο κύριος Υπουργός απέκλεισε από τις διεργασίες για την εξεύρεση λύσης τους Βουλευτές των  μικρών κομμάτων, όπως λέγονται, λες και το πρόβλημα αφορούσε στην Καβάλα μόνο τα δύο μεγάλα κόμματα, το ΠΑ.ΣΟ.Κ. και τη Νέα Δημοκρατία. Ο Συνασπισμός έχει ενημερωθεί  από την αρχή της προσπάθειας εξεύρεσης λύσης του προβλήματος των εργαζομένων μόνο από τους ίδιους τους εργαζομένους και την ομοσπονδία τους.
 Εμείς παραμένουμε σταθεροί στην υπεράσπιση του δικαιώματος της εργασίας και βεβαίως της κοινωνικής συνοχής και της σταθερότητας στην Καβάλα. 'Ομως, είναι άλλο πράγμα η εξεύρεση μίας λύσης και άλλο η εξεύρεση της όποιας λύσης και μάλιστα συνδεδεμένης με χαριστικές συμβάσεις προς την κοινοπραξία της A.N.P.C., όπως αυτό συμβαίνει με το συζητούμενο νομοσχέδιο.
 Είμαστε σαφώς υπερ της απασχόλησης των εργαζομένων, του συνεταιρισμούς τους και της βιωσιμότητας του εγχειρήματος, όμως ταυτόχρονα είμαστε κατά της σύμβασης, γιατί δεν εγγυάται η σύμβαση αυτή τα προηγούμενα. Και για τη βιωσιμότητα της σύμβασης και του εγχειρήματος αυτού, εμείς απλά θα αντιπαραθέσουμε μερικές από τις φράσεις του Υπουργού κ. Βενιζέλου από την ομιλία του στη Διαρκή Επιτροπή. 'Ετσι από τα Πρακτικά παίρνω τα εξής: Πρώτον, να δημιουργηθεί ένα σχήμα εκ των ενόντων, προκειμένου να δούμε τι θα κάνουμε για να λύσουμε το κοινωνικό και αναπτυξιακό πρόβλημα της Καβάλας, όχι με λογιστική προσέγγιση, αλλά πολιτική προσέγγιση που εμπεριέχει και άλλα κριτήρια.
 Δέυτερον, συνέστησα στο Δήμαρχο της Καβάλας να μη συμμετάσχει γιατί δεν θεωρώ ότι η Τοπική Αυτοδιοίκηση έχει λόγο να συμμετάσχει σε τέτοια επιχειρηματικά σχήματα, τα οποία είναι οριακά και τεχνικού χαρακτήρα.  Τρίτον, στην πραγματικότητα περί κινδύνου πρόκειται, γιατί είναι σχήμα οικονομικά παρακινδυνευμένο, το οποίο δεν αναλαμβάνει καμία σοβαρή επιχείρηση.
 Τέταρτον, η δεύτερη σύμβαση είναι μία σύμβαση ad hoc, με πολιτικά, κοινωνικά και αναπτυξιακά χαρακτηριστικά, διότι αλλιώς το πρόβλημα δεν έχει καμία λογική.
Πέμπτον, αν δεν βρεθούν νέα κοιτάσματα, το όλο σχήμα δεν έχει ζωή πέρα των δύο, δυόμισι ετών.
 Για τη γεώτρηση, ο κύριος Υπουργός είπε ότι το πιθανότερο είναι να μη γίνει, για δε τη βιωσιμότητα, αν οι τιμές του αργού διατηρηθούν εκεί που έχουν φθάσει, η διαχείριση με τα εναπομείναντα κοιτάσματα είναι οριακά ανεκτή.
 Ο κύριος Υπουργός εισηγείται μία λύση, που ούτε ο ίδιος πιστεύει για τη συνολική βιωσιμότητά της. Εμείς ζητούμε να μπουν ρήτρες διασφάλισης, όπου δεν θα καταλήξει σαν μία προβληματική επιχείρηση με όλες τις συνέπειες, που αυτή επιφέρει. Και ταυτόχρονα ζητούμε  να δεσμευθεί η Κυβέρνηση ότι θα ενεργοποιηθούν ταχύτατα, όλες οι διαδικασίες για τη δημιουργία των εναλλακτικών λύσεων με το φυσικό αέριο, όπως και κατά τη γνωμή μας να ενεργοποιηθεί και το προσυνταξιοδοτικό καθεστώς για όσους βρίσκονται στα όρια της συνταξιοδότησης που ανέφερα  πριν.
 Για δε το άρθρο περί ανωτέρας βίας, στο οποίο αναφέρθηκα σχετικά αναλυτικότερα, στο άρθρο 28, νομίζω ότι θα πρέπει να διαγραφεί απο τη σύμβαση η φράση "άλλης κυβέρνησης" διότι η σύμβαση πέραν του προηγούμενου σκεπτικού μου, η σύμβαση γίνεται με ελληνική κοινοπραξία και όχι με αλλοδαπή, άρα δεν χρειάζεται καλύψεις τέτοιου είδους. Δεύτερον, οι περιοχές που δίνετε στην "ΚΑΒΑΛΑ OIL", είναι όλες μέσα στη συμβατική περιοχή, δηλαδή στην περιοχή των έξι ναυτικών μιλίων, επομένως δεν υπάρχει καμία αμφισβήτηση σχετικά με την υφαλοκρηπίδα κλπ.
Και, τρίτον, έχει μπει μάλλον από παραδρομή και σαν μία απλή επανάληψη όσων γράφονται στις παλαιότερες, αλλά σε αυτήν τη σύμβαση δεν χρειάζεται αυτή η αναφορά.
 Πέρα από τα προηγούμενα, νομίζω ότι θα πρέπει να καταγράψουμε ότι η προηγούμενη Υπουργός Ανάπτυξης αρνήθηκε κατηγορηματικά αυτήν την εξέλιξη, αυτήν τη θεσμοθέτηση αυτής της λύσης. Ο σημερινός Υπουργός υιοθετεί αυτήν τη λύση, δεχόμενος ένα ευρύτερο δημόσιο συμφέρον, στο οποίο αναφέρθηκε και σε ένα στενά λογιστικό. Αν όντως αυτό αποτελεί μία νέα προσέγγιση σε αυτά τα ζητήματα, νομίζω ότι θα πρέπει να βρει εφαρμογή και σε άλλους χώρους όπως είναι στους εργαζομένους τα λιπάσματα της Δραπετσώνας με ένα ευρύ πρόγραμμα μετατάξεων σε άλλους δημόσιους φορείς και οργανισμούς, όπως εξάλλου έχει γίνει και παλιότερα με τους εργαζομένους του ναυπηγείου του Σκαραμαγκά.
 Κυρίες και κύριοι συνάδελφοι, για μας η Καβάλα πρέπει να αντιμετωπιστεί με διαφορετικά κριτήρια, γιατί το πρόβλημα της κοινωνικής συνοχής που έχει προκύψει τα τελευταία χρόνια είναι υπαρκτό και μεγάλο.  'Εχει υποστεί εξάλλου η Καβάλα -και είναι γνωστό- και έχει βιώσει τις συμπληγάδες διαφόρων κυβερνητικών αντιφάσεων, είτε αυτά αναφέρονται στα αναπτυξιακά κριτήρια και στον επενδυτικό νόμο είτε στην αποβιομηχάνιση, έτσι όπως αυτή κλιμακώθηκε, είτε στην καθυστέρηση άλλων προγραμμάτων, π.χ.  το νέο λιμάνι της Καβάλας και τη διασύνδεση του νέου λιμανιού με το νέο σιδηροδρομικό δίκτυο.
Πιστεύουμε ότι προβλήματα όπως αυτό αντιμετωπίζονται μόνο μέσα από ένα ολοκληρωμένο και ισορροπημένο πρόγραμμα ανάπτυξης όλων των τομέων της περιοχής, έτσι ώστε να βρεθεί μία αναπτυξιακή, επενδυτική προοπτική για την Καβάλα. Με απαντήσεις αυτών των προβλημάτων αποσπασματικού και ευκαιριακού χαρακτήρα όπως αυτή, νομίζω ότι δεν απαντούμε σε κανένα πρόβλημα, το οποίο μεγεθυμένο θα το βρούμε μπροστά μας και το οποίο θα κοστίσει και σημαντικά στον ελληνικό λαό.
 Παράλληλα θα θέλαμε να ζητήσουμε από τον Υπουργό να διαψεύσει τις πληροφορίες που θέλουν να δίνουν μέσω αυτής της σύμβασης το προβάδισμα στην "ΕΥΡΩΤΕΧΝΙΚΗ" για την κατασκευή και ιδιωτική λειτουργία του νέου ηλεκτρικού σταθμού με φυσικό αέριο, το οποίο θα κατασκευαστεί στις εγκαταστάσεις ξηράς του Πρίνου στην Καβάλα. Αναφερόμαστε σε μία επένδυση ύψους πενήντα δισεκατομμυρίων (50.000.000.000) δραχμών μέσω των κοινοτικών προγραμμάτων ενέργειας. Εμείς υποστηρίζουμε απόλυτα τις διαφανείς και ανταγωνιστικές διαδικασίες εν όψει της απελευθέρωσης της αγοράς ενέργειας και όχι τις όποιες έτοιμες και προσυμφωνημενες λύσεις.  Κυρίες και κύριοι συναδελφοι, ο Συνασπισμός θέλει να αντιμετωπιστεί το πρόβλημα της απασχόλησης,όπως είπα και πριν, με πραγματικό, ριζικό και ολοκληρωμένο τρόπο. Υποδείξαμε κάποιες από τις λύσεις και μέτρα, τα οποία θα έπρεπε κατά τη γνώμη μας και θα μπορούσαν να έχουν ήδη ληφθεί από το παρελθόν, χωρίς να οδηγούμαστε σε αυτές τις αδιαφανείς και κρατικοδίαιτες συμβάσεις σε βάρος του ελληνικού δημοσίου και σε βλάβη του δημοσίου συμφέροντος.
 Καταψηφίζουμε και τις δύο συμβάσεις, ιδιαίτερα βεβαίως και με άλλο σκεπτικό αυτή της παλαιάς κοινοπραξίας της A.N.P.C. σαν μία ιδιαίτερα χαριστική και προκλητική για το δημόσιο συμφέρον, όπως εξηγήσαμε και λυπούμαστε που δεν μπορούμε να συνηγορήσουμε στην υπογραφή της δεύτερης, παρ' όλο που αναγνωρίζουμε την ύπαρξη του σημαντικού κοινωνικού προβλήματος, όχι μόνο των μέχρι χθες εργαζομένων αλλά και του συνόλου της κοινωνίας της Καβάλας. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Θα ήθελα να παρακαλέσω τον εισηγητή του Δημοκρατικού Κοινωνικού Κινήματος αλλά και τους υπόλοιπους συναδέλφους,  να προηγηθεί η κ. Μπακογιάννη, όπως το ζήτησε, ως Κοινοβουλευτική Εκπρόσωπος της Νέας Δημοκρατίας, γιατί έχει μία δουλειά στις 13.30'. Απ'ότι βλέπω, είναι η μοναδική γυναίκα σε αυτήν την Αίθουσα,  Συμφωνεί η Βουλή;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Παναγιώτης Σγουρίδης): Συνεπώς η κ. Μπακογιάννη ως Κοινοβουλευτική Εκπρόσωπος της Νέας Δημοκρατίας έχει το  λόγο.
ΘΕΟΔΩΡΑ ΜΠΑΚΟΓΙΑΝΝΗ: Θα ευχαριστήσω κατ'αρχήν τον εισηγητή του ΔΗ.Κ.ΚΙ. για την άνεση χρόνου όπως και τον Πρόεδρο.
 Κύριοι συνάδελφοι, η συγκεκριμένη σύμβαση  την οποία η Βουλή καλείται να ψηφίσει σήμερα, είναι μία σύμβαση, στην οποία τυχόν υπερψήφισή της παραβαίνει ευθέως νόμο που η Βουλή είχε ψηφίσει πριν από λίγο καιρό. Αλλά το ότι ένας καινούριος νόμος υπερισχύει νεότερου, το ξέρει η Βουλή. Το ερώτημα είναι αν ένας καινούριος νόμος μπορεί να υπερισχύσει και της ευρωπαϊκής οδηγίας. Και εδώ ο κύριος Υπουργός, που είναι και διακεκριμένος νομικός, θέλησε χθες να διαφωτίσει το Σώμα. Εγώ γνωρίζω ότι η Ελλαδα είναι υποχρεωμένη να ακολουθήσει τις ευρωπαϊκές οδηγίες και να τις ακολουθήσει ακριβώς υλοποιώντας τα προγράμματα που έχουν εξαγγελθεί.
 Βρισκόμαστε μπροστά σε μία σύμβαση, την οποία με πολύ πάθος ο εισηγητής της Πλειοψηφίας την υπερασπίζεται, μία σύμβαση που έχει ως προπέτασμα την εργασία διακοσίων πενήντα εργαζομένων. Και αντιλαμβανόμαστε όλοι πόσο μεγάλο είναι το κοινωνικό πρόβλημα στην Καβάλα. Και αναγνωρίζουμε όλοι ότι διακόσιοι πενήντα εργαζόμενοι αν μπορούσαν πράγματι να διασφαλίσουν την εργασία τους, θα ήταν μία πολύ μεγάλη υπόθεση.
 Το ερώτημα που τίθεται είναι: Αυτή η σύμβαση η οποία ευθέως παρανομεί, αυτή η σύμβαση την οποία η Βουλή καλείται να επικυρώσει και οι συνάδελφοι, όταν έχει ήδη τεθεί σε λειτουργία από την "ΕΥΡΩΤΕΧΝΙΚΗ" η άντληση πετρελαίου στην περιοχή του Πρίνου, αν αυτή πράγματι διασφαλίζει την εργασία αυτών των εργαζομένων.
 Εδώ θέλω ευθέως να πω την άποψη της Νέας Δημοκρατίας. Φοβούμαι ότι αυτό το οποίο καλείται η Βουλή να κάνει σήμερα, είναι να ρίξει στάχτη στα μάτια σε διακόσιους πενήντα εργαζόμενους και έξι μήνες μετά οι ίδιοι αυτοί εργαζόμενοι να βρίσκονται για άλλη μία φορά στο δρόμο χωρίς εργασία. Το ερώτημα είναι, γιατί!   Νομίζω ότι κατατέθηκαν ορισμένα στοιχεία, τα οποία ήταν πολύ ενδιαφέροντα, από όλους τους εισηγητές των κομμάτων της Αντιπολίτευσης.  Θα προσπαθήσω με λίγα λόγια να επαναλάβω ορισμένα τα οποία θεωρώ βασικά.
 Η Σύμβαση του Πρίνου είχε γίνει με την ANPC, μεγάλη εταιρεία, η οποία διασφάλιζε πάρα πολλά πράγματα σε σχέση με την άντληση των πετρελαίων του Πρίνου, από τον τρόπο με τον οποίο λειτουργούσαν, ποια ήταν η κατάσταση των εργαζομένων, προβλέψεις για οικολογικές καταστροφές, τι θα συνέβαινε στην περίπτωση που άφηναν το κοίτασμα και έφευγαν, πόσα χρήματα έπρεπε να δώσουν για την αποκατάσταση του περιβάλλοντος κλπ.
 Αυτή η ANPC βρέθηκε μπροστά σε μία οργανωμένη αντίδραση, τη στιγμή που η πτώση της τιμής του πετρελαίου έφθασε σε σημείο να δημιουργήσει προβλήματα βιωσιμότητας της άντλησης του πετρελαίου του Πρίνου, όπου εκεί οι προτάσεις της εταιρείας, οι οποίες έγιναν προς τους εργαζόμενους, απερίφθησαν μετά πολλών επαίνων. Απερίφθησαν από συγκεκριμενο σωματείο, το συγκεκριμένο σωματείο το οποίο σήμερα έχει το 33% αυτής της κοινοπραξίας.
 Αυτό το συγκεκριμένο σωματείο, το σύνολο των αιτημάτων της εταιρείας, η οποία ήταν μεγάλη και υπεύθυνη και για την οποία τότε τα Ελληνικά Πετρέλαια έδιναν μάχη για να κρατηθεί στην Ελλάδα, έφυγε, εγκατέλειψε το κοίτασμα και οι εργαζόμενοι βρέθηκαν στο δρόμο. Από εκεί και μετά άρχισε μία πολύ μεγάλη συζήτηση και πάρα πολλές διαβουλεύσεις οι οποίες έγιναν. Καλύτερα εμού τις γνωρίζουν οι συνάδελφοι της Καβάλας.
Οι διαβουλεύσεις γίνονταν για τον τρόπο με τον οποίο θα μπορούσε πραγματικά να βρεθεί μία λύση στο πρόβλημα. Και εκεί αρχίζει τώρα η διαφορετική αντίληψη την οποία έχει η Νέα Δημοκρατία και το ΠΑ.ΣΟ.Κ.  Εμείς, κύριοι συνάδελφοι, θέλουμε να είναι βιώσιμη η οποιαδήποτε επένδυση γίνεται στην περιοχή, διότι βιώσιμη επένδυση σημαίνει, μία επένδυση η οποία πραγματα εξασφαλίζει μακροχρόνια τα συμφέροντα των εργαζομένων. Τι διαθέτουμε στην περιοχή; 'Εχουμε μία Καβάλα, όπου  σήμερα, εάν δείτε τα έργα υποδομής, θα διαπιστώσετε ότι το σύνολο των έργων υποδομής καρκινοβατεί. Θα διαπιστώσετε, ότι σήμερα στην Καβάλα δεν έχει προχωρήσει τίποτε, ούτε το λιμάνι ούτε η ελεύθερη ζώνη ούτε τίποτε από τα αναπτυξιακά έργα, τα οποία θα έδιναν νέες θέσεις εργασίας.
 'Εχει, λοιπόν, τώρα το Υπουργείο Ανάπτυξης δύο δυνατότητες:  Η μία είναι αυτήν την οποία είχε επιλέξει η κ. Παπανδρέου, η οποία λέει ότι κλείνει ο Πρίνος και κλείνει το θέμα και από κει και πέρα δεν είναι βιώσιμη η κατάσταση και μένουν οι εργαζόμενοι έξω.
Η άλλη, αυτή τουλάχιστον που εμείς προτείνουμε, είναι αυτή -και μιλάμε για τη μεγάλη αποθήκη γκαζιού, μιλάμε για ένα νέο έργο ηλεκτρικής ενέργειας- σύμφωνα με την οποία λέει η Νέα Δημοκρατία ότι κατά το διάστημα...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εγώ τα είπα αυτά, δεν τα είπατε εσείς! 
ΘΕΟΔΩΡΑ ΜΠΑΚΟΓΙΑΝΝΗ: Κύριε Υπουργέ, εάν συμφωνήσετε μαζί μου, χαίρομαι και θα χαρεί και όλη η Βουλή!  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Πότε τα είπατε αυτά; Είναι δικές μου προτάσεις!  
ΘΕΟΔΩΡΑ ΜΠΑΚΟΓΙΑΝΝΗ: Αυτά σας τα είπα στη Διαρκή Επιτροπή. Εάν δεν τα  θυμάστε ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εσείς μου τα είπατε αυτά; 
ΘΕΟΔΩΡΑ ΜΠΑΚΟΓΙΑΝΝΗ: Να τελειώσω, κύριε Υπουργέ. Μη συγχύζεστε! Αφήστε με να τελειώσω, να ολοκληρώσω και αν εσείς και εγώ συμφωνήσουμε τόσο το καλύτερο για τον Πρίνο!  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Την πνευματική μου ιδιοκτησία προστατεύω, δεν συγχύζομαι! Χαίρομαι που συμφωνούμε!  
ΘΕΟΔΩΡΑ ΜΠΑΚΟΓΙΑΝΝΗ: Η απάντηση, λοιπόν, στο πρόβλημα θα ήταν ουσιαστικά, κύριοι συνάδελφοι, να έλθει το ελληνικό κράτος, να πει ότι αυτά έχω στην περιοχή, αναλαμβάνουν τα ελληνικά πετρέλαια, τη συντήρηση και την τυχόν άντληση για ένα χρονικό διάστημα ακόμα των υπόλοιπων κοιτασμάτων και από κει και πέρα προχωρώ σε ένα διεθνή διαγωνισμό διαφανή, όπου καλώ τους πάντες να έρθουν και να πάρουν μέρος και να είμαι εντάξει και απέναντι στο λαό της Καβάλας -διότι θα είχαν δημιουργηθεί πολλαπλές θέσεις εργασίας- και να είμαι σοβαρός αλλά ταυτόχρονα να έχω πράγματι βιωσιμότητα στο εγχείρημά μου.
 Τι συμβαίνει σήμερα; Αναφέρθηκαν τα στοιχεία αναλυτικά απ'όλους τους εισηγητές. Δεν υπάρχει καμία αμφιβολία ότι εγώ τουλάχιστον -θα μου επιτρέψει ο συνάδελφος εισηγητής της Πλειοψηφίας να πω- δεν ξέρω τίποτα, καμία κοινοπραξία, η οποία να έρχεται να προσφέρει στο κοινό καλό χωρίς κανένα κέρδος. Καμία, κύριε συνάδελφε! Αυτό δεν έχει εφευρεθεί, διότι είναι αντίθετο στην ανθρώπινη φύση.
'Αρα, το ότι ήρθε η κοινοπραξία να προσφέρει και παρά το ότι έχει φοβερό ρίσκο και παρά το ότι δεν θα βγάλει καθόλου λεφτά και οι ελάχιστες ελπίδες οι οποίες έχει η κοινοπραξία να βγάλει λεφτά οφείλονται μόνο στην αύξηση σήμερα του πετρελαίου και όλα τα υπόλοιπα, φοβούμαι ότι αυτά τα λέτε σε ανθρώπους οι οποίοι κάτι γνωρίζουν από τον τρόπο με τον οποίο οι κοινοπραξίες δουλεύουν σε παγκόσμια κλίμακα και όχι μόνο στην Ελλάδα.  'Ερχεται αυτή η κοινοπραξία και σας λέει ότι θα σας δώσει διακόσια εκατομμύρια εγγύηση, αλλά εμείς, το ελληνικό δημόσιο μέσω των Ελληνικών Πετρελαίων τους δίνουμε πέντε εκατομμύρια δολλάρια προκαταβολή, αφού τους έχουμε δώσει πεντακόσια εκατομμύρια πριν για τη συντήρηση των εγκαταστάσεων του Πρίνου. 'Ερχονται, δηλαδή, σε απλά ελληνικά και από τα πεντακόσια εκατομμύρια, τα οποία εμείς τους δώσαμε -εννοώ τον 'Ελληνα φορολογούμενο, κύριοι συνάδελφοι- τα διακόσια εκατομμύρια μας τα δίνουν πίσω και προσθέτουν τα τριακόσια εκατομμύρια στα πέντε εκατομμύρια δολάρια που τους δίνουμε προκαταβολή. Κατά τα λοιπά, το κάνουν για την ψυχή της μάνας τους! Και έρχεται υπεύθυνα ο κύριος Υπουργός εδώ στην επιτροπή και όσον αφορά τη μόνη συμβατική υποχρέωση την οποία έχουμε, να κάνουνε δηλαδή δύο γεωτρήσεις, να δούμε μήπως μπορούμε να πλουτίσουμε το κοίτασμα, μας λέει ότι αυτό είναι τελείως αβέβαιο, ότι δεν υπάρχει περίπτωση κατά πάσα πιθανότητα αυτό το οποίο από την πρώτη στιγμή είχαμε πει μέσα στην επιτροπή και οργίλως είχε αντιδράσει ο κύριος Υπουργός, ουσιαστικά αυτήν τη μοναδική υποχρέωση, την οποία έχουν να δώσουν επτά εκατομμύρια δολάρια για νέα γεώτρηση, δεν θα μπορέσουν να την υλοποιήσουν.
 Τι θα συμβεί, κύριοι συνάδελφοι; Θέλετε να σας κάνω εγώ μία πρόβλεψη; Αυτό το οποίο θα συμβεί είναι ότι σε πέντε και έξι μήνες από σήμερα η κοινοπραξία αυτή, άνευ οποιασδήποτε υποχρεώσεως, χωρίς κανένα λόγο, χωρίς να χρειάζεται να απολογηθεί για τίποτε, θα σηκωθεί και θα φύγει από το κοίτασμα και από κει και πέρα θα ψάχνουμε τα πέντε εκατομμύρια δολάρια και δούμε τι θα γίνουν και οι εργαζόμενοι που θα ξαναβρεθούν στο δρόμο. Και το ελληνικό Κοινοβούλιο τις παραμονές του 2000 θα έχει ψηφίσει για άλλη μια φορά, παρά το ότι γνωρίζει καλύτερα, άλλη μια σίγουρη προβληματική και θα έχει ετοιμάσει μια σίγουρη προβληματική για τον πολύ απλό λόγο, γιατί δεν έχει καθίσει να κάνει τη σοβαρή δουλειά προετοιμασίας.
 Επιτρέψτε μου εδώ να κάνω δύο παρεμβάσεις για τα θέματα συμβάσεως.
Ο κ. Σαλαγκούδης, ο εισηγητής μας, σας παρουσίασε τις διάφορες φάσεις, πώς προετοιμάζονταν αυτές οι συμβάσεις, τι ακριβώς έγινε. 'Οταν πλέον εξεράγη η επιτροπή και είπε, πώς είναι δυνατόν να δώσουμε και ηλεκτρική ενέργεια με ενάμισι δισεκατομμύριο τσάμπα ενέργεια, που αυτό δεν έχει ξανασυμβεί στα χρονικά, ο κύριος Υπουργός με μεγάλη ευκολία είπε ότι γι'αυτό μην ανησυχείτε, θα το βγάλω. Και έβγαλε από τη σύμβαση το ενάμιση δισεκατομμύριο τσάμπα ενέργεια. Και σας ερωτώ, κύριοι συνάδελφοι, είναι σοβαρά πράγματα αυτά; Είναι ποτέ δυνατόν με τέτοια ευκολία να αναγγέλλονται συμβάσεις, οι οποίες σε τελική ανάλυση εμπαίζουν το λαό της Καβάλας, εμπαίζουν αυτούς τους τριακόσιους ανθρώπους, οι οποίοι έβαλαν όλες τους τις ελπίδες σε μία τέτοια σύμβαση για να μπορεί να προχωρήσει; Εμπαίζουν ουσιαστικά και τον 'Ελληνα φορολογούμενο, ο οποίος θα κληθεί για άλλη μια φορά να πληρώσει το μάρμαρο;  Η Νέα Δημοκρατία -και σας το λέω ευθέως και κατηγορηματικά και καλώ και τον κύριο Υπουργό να το θυμάται καλά- καταψηφίζει αυτήν τη σύμβαση.  Την καταψηφίζουμε, κύριοι συνάδελφοι, μετά λόγου γνώσεως, διότι είμαστε απολύτως βέβαιοι ότι ο μόνος πολιτικός στόχος ο οποίος υπάρχει, είναι να κερδηθούν οι εντυπώσεις στην Καβάλα, να πιστέψει ο κόσμος ότι έλυσε το πρόβλημά του και ταυτόχρονα να μην ενδιαφερθούμε καθόλου για το τι θα γίνει έξι μήνες μετά.
Θέλω να κάνω και μία τελική παρέμβαση που πιστεύω ότι εκεί ο κύριος Υπουργός θα συμφωνήσει. Κύριε Υπουργέ το άρθρο 28 έχει ουσία. Και έχει ουσία διότι ειλικρινώς δεν μπορώ να καταλάβω τι εννοείτε στην παράγραφο 1 του άρθρου 28,όταν λέτε εμπόλεμες καταστάσεις, πράξεις του ελληνικού δημοσίου ή αλλοδαπής κυβέρνησης με μορφή νόμου. Τι σημαίνει αυτό; 'Οτι μπορεί μία αλλοδαπή Κυβέρνηση με μορφή νόμου να αποφασίσει ότι εμείς δεν θα έχουμε δικαίωμα να αντλήσουμε τα πετρέλαια εντός των δικών μας χωρικών υδάτων και το αποδεχόμαστε ήδη με τη σύμβαση που υπογράφουμε; Φοβούμαι ότι θα σας έχει διαφύγει -και ελπίζω ότι θα σας έχει διαφύγει- και δεν θέλω να προχωρήσω στη συζήτηση αυτή περαιτέρω. Αλλά ελπίζω αν τελικώς, κύριοι συνάδελφοι, η πλειοψηφία του ΠΑΣΟΚ παρά το ότι γνωρίζει πάρα πολύ καλά ότι η υπερψήφιση μιας τέτοιας συμβάσεως είναι και παράνομη και καταχρηστική και ουσιαστικά οφελεί μόνο την κοινοπραξία η οποία ανέλαβε την άντληση των πετρελαίων του Πρίνου, τουλάχιστον με την ευκολία την οποία έχετε να αποδέχεστε κάποιες προτάσεις, αυτήν τη φράση την οποία σας επεσήμανε και ο συνάδελφος του Συνασπισμού να τη βγάλετε μέσα από τη σύμβαση, κύριε Υπουργέ, διότι τα θέματα εξωτερικής πολιτικής καλό είναι να τα προσέχουμε λίγο περισσότερο από το να τα βάζουμε με τέτοια ευκολία μέσα μια που ξέρετε πολύ καλά και ορθώς ελέχθη πριν μιλάμε ούτως ή άλλως για μια ελληνική κοινοπραξία όπου παρανομούμε βεβαίως ευθέως απέναντι στην Ευρωπαϊκή 'Ενωση αλλά τουλάχιστον ας μη γράφουμε σε συμβάσεις που καλείται το ελληνικό Κοινοβούλιο να υπογράψει τέτοιου είδους φράσεις.
 Τέλος, κύριοι συνάδελφοι, η τεράστια καθυστέρηση η οποία παρουσιάστηκε στην απελευθέρωση της αγοράς ενέργειας στην Ελλάδα, η τεράστια καθυστέρηση με την οποία υλοποιούνται τα έργα τα οποία έπρεπε να είχαν ουσιαστικά τελειώσει με το τέλος του Β' Κοινοτικού Πλαισίου Στήριξης επιβάλλει πλέον να δούμε τέτοιου είδους αναπτυξιακές αποφάσεις με τελείως διαφορετικό μάτι. Επιβάλλει και σε μας σε όλες και σε όλους μέσα στο ελληνικό Κοινοβούλιο με πολύ μεγαλύτερη προσοχή και υπευθυνότητα να ψηφίζουμε τέτοιου είδους συμβάσεις οι οποίες το μόνο πράγμα που κάνουν είναι να υποθηκεύουν το μέλλον και των εργαζομένων αλλά και των Ελλήνων πολιτών στο σύνολό τους.
 (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Μπακογιάννη.
 Ο κ. Ρόκος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, τώρα η κ.
Μπακογιάννη θα φύγει...
 ΘΕΟΔΩΡΑ ΜΠΑΚΟΓΙΑΝΝΗ: 'Οχι, κύριε Υπουργέ, θα σας ακούσω.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Πώς θα με ακούσετε; Εγώ θα περιμένω να τελειώσουν οι κύριοι Βουλευτές, για να μιλήσω. Αλλά αν εκεί που θα πάτε έχετε δορυφορική τηλεόραση, το πρόγραμμα της Βουλής μεταδίδεται μέσω της δορυφορικής τηλεόρασης, οπότε μπορείτε να δείτε στην τηλεόραση την απάντησή μου. Θα απαντήσω σε όλα τα σημεία που θέσατε.  
ΠΡΟΕΔΡΕΥΩΝ (Παναγιώτης Σγουρίδης): Η συζήτηση της Βουλής μεταδίδεται και μέσω του INTERNET ζωντανά. 'Εχει και ήχο φυσικά.
 Ορίστε, κύριε Ρόκο, έχετε το λόγο.
 ΓΕΩΡΓΙΟΣ ΡΟΚΟΣ: Κύριε Πρόεδρε, αυτή η νοοτροπία, ότι όλα τελικά αντιμετωπίζονται μεταξύ ΠΑΣΟΚ και Νέας Δημοκρατίας, είναι λανθασμένη.  ΠΡΟΕΔΡΕΥΩΝ (Παναγιώτης Σγουρίδης): Κατ'αρχήν δεν είπα τέτοιο πράγμα εγώ.
ΓΕΩΡΓΙΟΣ ΡΟΚΟΣ: Υπάρχουν ενδιαφέροντα θέματα και έχουμε να κάνουμε σοβαρές παρατηρήσεις.
ΠΡΟΕΔΡΕΥΩΝ (Παναγιώτης Σγουρίδης): Πάντως εγώ δεν είπα κάτι τέτοιο.
Εγώ είπα ότι η συζήτηση της Βουλής μεταδίδεται μέσω του INTERNET. 
ΓΕΩΡΓΙΟΣ ΡΟΚΟΣ: Το είπα με βάση την πρεμούρα του κυρίου Υπουργού να απαντήσει στην κ. Μπακογιάννη άμεσα, γιατί ήθελε να αναπτύξει το διάλογο ως φαίνεται όπως το ξεκίνησε μόνο με τη Νέα Δημοκρατία. Γιατί το ίδιο -και αυτό είναι και ένα παράπονό μας, κύριε Υπουργέ- κάνατε και στη διαπραγμάτευση και για τη διάλυση της πρώτης σύμβασης αλλά και τη δημιουργία της δευτέρας. Παραγκωνίσατε τα μικρά κόμματα, δεν τα καλέσατε και κάνατε ένα μεγάλο λάθος, γιατί είναι γεγονός ότι αυτή η σύμβαση, κύριε Υπουργέ, μας απασχόλησε πάρα πολύ, την έχουμε μελετήσει πάρα πολύ, για να πάρουμε την τελική μας απόφαση.
 Είναι ένα μεγάλο πολιτικό ζήτημα, γιατί έχει να κάνει με την ανάπτυξη μιας περιφέρειας και τους πολίτες της, μιας περιφέρειας ιδιαίτερα προβληματικής, μιας περιφέρειας που έχει χτυπηθεί με την οικονομική σας πολιτική συνολικά, έχει εγκαταλειφθεί από έργα υποδομής, έχει εγκαταλειφθεί στον τομέα της γεωργίας, που είναι ένας ιδιαίτερος τομέας και στα σταφύλια και στα καπνά και σε τόσες άλλες παραγωγές. Αυτό βάρυνε πάρα πολύ σε μας για την απόφασή μας και τη στάση μας, γιατί εδώ είναι πολιτικό το ζήτημα και δεν είναι να το δει κανείς μόνο από την επιχειρηματική πλευρά.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) Γιατί αν σας κρίνουμε επιχειρηματικά, θα λέγαμε ότι είστε και επιτυχημένοι επιχειρηματίες. Αλλά τουλάχιστον τούτη τη φορά δεν με έχετε πείσει ασφαλώς ότι το κάνατε για λόγους πολιτικής στάσης αλλά ότι το κάνατε για λόγους πελατειακής σχέσης και αντίληψης που έχετε και έτσι επικυρώθηκε και αυτή η συμφωνία. Αυτή είναι η αλήθεια και δεν είναι ότι κόπτεστε τόσο για τους εργαζόμενους. Είναι μια στιγμή, όπου τελικά υπάρχουν συσσωρευμένα προβλήματα, δεν μπορείτε να αντιμετωπίσετε την πίεση και την αντίδραση των εργαζομένων που έχουν αυξηθεί και έτσι υποχωρήσατε και καλώς κάνατε. Και αυτό βάρυνε πάρα πολύ σε μας. Γιατί αν το δούμε από πλευράς μόνο αναπτυξιακής, δηλαδή με λογιστική προσέγγιση θα λέγαμε αυτό που είχε πει η κ. Παπανδρέου πριν από σας, η οποία είχε πει ότι αυτή η μονάδα είναι αντιπαραγωγική και δεν έχει μέλλον και έτσι είχε σταματήσει τότε τις διαπραγματεύσεις.
 'Ηρθατε εσείς και κάνατε καλά και εμπιστευτήκατε, κύριε Υπουργέ, τους εργαζόμενους, ώστε να μπορούν και αυτοί να μπουν σε μία παραγωγική διαδικασία μια περίεργη εποχή όπου ο παραγωγικός ιστός της χώρας παραμερίζεται. Και μπορούν αυτοί οι εργαζόμενοι γιατί είναι εξειδικευμένοι, έχουν ένα παρελθόν εργασίας χρόνια πόσο μάλλον -και είναι θετικό επίσης κι αυτό- το ότι εμπλέκονται και οι τεχνικοί της προηγούμενης εταιρείας με ιδιαίτερη ικανότητα και εμπειρία που απέκτησαν τόσα χρόνια. Και θα είναι πράγματι, αν συνεχίσουν και σε αυτήν τη φάση να εργάζονται, μια ευκαιρία να εκπαιδευτούν ακόμη περισσότερο για να έχει μέσα στο εργατικό δυναμικό της η χώρα μας τη δυνατότητα να βασίσει το επόμενο πρόγραμμά της, όταν βέβαια οι αντιλήψεις σαν τις δικές σας παύσουν να κυβερνάνε τη χώρα και έρθουν κάποιες νέες δυνάμεις, οι οποίες πιστεύουν στη συνεργασία με τους εργαζόμενους και με τους τεχνικούς.
Η πρώτη σύμβαση. Από την αρχή βέβαια μπορούμε να πούμε και για τις δύο ότι έχουν πάρα πολλά κενά και μερικά δε είναι και προκλητικά. Το αρνητικό στην προκειμένη περίπτωση είναι ότι έρχεται σαν κύρωση σύμβασης και δεν μπορούμε να παρέμβουμε στα άρθρα. 'Ομως θα σας πούμε τα λάθη σας που τα έχουν εντοπίσει και άλλοι αλλά και οι εργαζόμενοι από ένα άλλο κομμάτι και από μια άλλη πλευρά του συνδικαλιστικού χώρου των εργαζομένων που τους αφορούν.
 Η πρώτη σύμβαση, λοιπόν, θα μπορούσε να είχε διαπραγματευτεί καλύτερα. Κάνατε κάποιες υποχωρήσεις και τις βάλατε σε μια λογιστική ανάλυση και είπατε τελικά ότι συν, πλην μας συμφέρει. 'Ηταν όμως μία ευκαιρία όπου μπορούσατε να τρίξετε τα δόντια στην προηγούμενη εταιρεία, όσον αφορά τα δικαιώματά της και τη συνέχιση των δικαιωμάτων της για περαιτέρω έρευνες.  Αυτό δεν το κάνατε καθόλου και αν το κάνατε το κάνατε ελαστικά μόνο στο πρώτο κομμάτι, δηλαδή σε ό,τι αφορούσε την ήδη γεώτρηση και δεν μπήκατε στη λογική διαπραγμάτευσης για τα παλιά δικαιώματα γεωτρήσεων. 'Ηταν μια ευκαιρία τώρα να το κάνετε. Αλλά αναλαμβάνετε Υπουργεία παραγωγικά και δεν έχετε αυτήν την εμπειρία που χρειάζεται για να χειρίζεστε την αγορά ως πρέπει. Γι' αυτό δεν λυπήθηκα εγώ για τη συμμετοχή των Ελληνικών Πετρελαίων σε αυτήν την περαιτέρω διαδικασία, γιατί και τα Ελληνικά Πετρέλαια τα διαχειρίζεστε λάθος. Σας το είπα και στις προηγούμενες συζητήσεις θα το πω και σήμερα. Τα Ελληνικά Πετρέλαια είναι αυτά που -όχι βεβαίως με την ευθύνη των εργαζομένων αλλά των διοικήσεων και πολλές φορές και των διευθυντικών παραγόντων- δεν λειτουργούν ως πρέπει, έτσι ώστε κι εγώ να πίεζα ακόμη σήμερα για τη δική τους συμμετοχή.
 Σας ανέφερα ότι άφησαν την αγορά χωρίς υγραέρια στη βιομηχανία, έκλεισαν επί τρίμηνο βιομηχανία στη βόρειο Ελλάδα, διότι τα Ελληνικά Πετρέλαια, εφόσον έκλεισαν μετά από τυχαίο γεγονός τα διυλιστήρια της "ΕΚΟ" πριν επανέλθουν αυτά σε λειτουργία, τα ΕΛΔΑ, τα έκλεισαν για συντήρηση και άφησαν την "MOTOR OIL" του κ. Βαρδινογιάννη να λειτουργεί μονοπωλιακά με αποτέλεσμα να έχουν υπεραυξηθεί οι τιμές και πολλές φορές να δίνεται με το δελτίο το υγρό καύσιμο. 'Οταν τα Ελληνικά Πετράλαια λειτουργούν έτσι και με αυτήν τη λογική, διότι εκεί εσείς κάνετε όχι διαχειριστική πολιτική, αλλά πελατειακές σχέσεις και κάθε φορά αξιολογείτε κάποιους διευθυντικούς παράγοντες που σας εξυπηρετούν πολιτικά, τα κάνετε μη βιώσιμα. Εγώ έχω μεγαλύτερη εμπιστοσύνη στη συμμετοχή των εργαζομένων και των μέχρι τώρα τεχνικών της εταιρείας και πιστεύω ότι θα ανταπεξέλθουν για να εκμεταλλευτούν τα υπόλοιπα. 'Ηδη υπάρχει κίνδυνος; Ασφαλώς και υπάρχει κίνδυνος και αυτό είναι και το μεγάλο ζήτημα ότι θα έπρεπε στη σύμβαση να προβλέψετε όλα αυτά που χρειάζονται για να μπορέσουν να τις κάνουν στο βάθος του χρόνου βιώσιμες και αποτελεσματικές για την περαιτέρω λειτουργία που να διασφαλίζει και το μέλλον.
 Αν μου πείτε -γιατί αυτό είπε η Νέα Δημοκρατία- ότι δίνουν σαν εγγύηση μόνο διακόσια εκατομμύρια (200.000.000)  είναι λογικό. Πόσο να δώσουν περισσότερο; Εργαζόμενοι είναι, δεν έχουν μεγαλύτερη εγγυητική δυνατότητα. Το ότι βεβαίως πριμοδοτούνται για την εκκίνηση, αυτό γίνεται και στους ιδιώτες. Ο επόμενος ενδιαφερόμενος, αν ενδιαφερόταν -που κατ' εμέ δεν υπήρχε ενδιαφέρον- τουλάχιστον για την αξιοποίηση της υπάρχουσας γεώτρησης, τότε θα γινόταν με τα ίδια κριτήρια και εκεί θα υπήρχε επιδότηση. Αν επιδοτούμε τον ιδιώτη, γιατί να μην επιδοτήσουμε έναν φορεά, που συγκροτείται από εργαζόμενους και από τεχνικούς. Είναι σωστή η προσέγγιση.
 Τώρα, αν θέλετε να εκφράσω και μία υποψία. Εκτιμώ ότι η γεώτρηση, ως έχει φανεί τουλάχιστον -γιατί εμείς δεν μπορούμε να έχουμε και τα πλήρη στοιχεία, μιας και δεν μας καλέσατε και δεν μας δώσατε στοιχεία- ήταν κατά την άποψη μιας πτέρυγας της Βουλής, να μείνει ανενεργός και να μείνει σαν αποθήκη μιας άλλης προηγούμενης αμαρτωλής σύμβασης για το υγραέριο κλπ. επιχειρήσεων "ΠΡΟΜΟΤ ΓΚΑΖ" κλπ. Αυτό έχει διαφανεί και δεν αποκρύπτεται.
 Να δούμε ένα πράγμα, που δεν το προσέγγισε κανένας από αυτήν την πτέρυγα. Αφορά μόνο τους εργαζόμενους; 'Οχι, ασφαλώς. Αφορά την ίδια την αγορά της Καβάλας. Μία μονάδα παραγωγική δεν έχει να κάνει μόνο με το στενό περιβάλλον των εργαζομένων σε αυτήν, έχει να κάνει με όλους τους παράλληλους συνεργάτες αυτής της εταιρείας, μικρές βιοτεχνίες που παράγουν ανταλλακτικά για την εταιρεία, που δεν μπορεί να τα φτιάξει η ίδια, λόγω μικρού μεγέθους, εμπορικά καταστήματα που δίνουν μία τόνωση στην αγορά κλπ. Εξαιτίας του κλεισίματος αυτής της μονάδας, έχει κτυπηθεί όλη η περιοχή, όλοι οι κλάδοι, επαγγελματίες και έμποροι. Κατά συνέπεια δεν δίνουμε ώθηση και λύση μόνο στους τριακόσιους εργαζόμενους, δίνουμε στο οικονομικό πρόβλημα της περιοχής.
 Αυτά είναι τα στοιχεία, τα οποία μας οδήγησαν στην απόφαση να πούμε "ναι" στη σύμβαση, αλλά δεν μπορούμε να μείνουμε απαθείς στους όρους.  Τουλάχιστον να τους γράψουμε για την ιστορία. 'Ενας από αυτούς είναι ότι δείξατε για μία ακόμη φορά το αντεργατικό σας πρόσωπο και μάλιστα με σκληρό τρόπο. Επειδή υπήρχαν αντίθετες απόψεις στους εργαζόμενους, εφόσον διαγράφηκαν μέσα από τη δική τους συνδικαλιστική αντίθεση, δεν τους αποκαθιστάτε τώρα σαν εργαζόμενους. Τους βλέπετε σαν συνδικαλιστές μιας άλλης άποψης. Αυτό είναι τραγικό. Τιμωρείτε τους εβδομήντα εργαζόμενους, που δεν είχαν αυτήν την πολιτική στάση και άποψη; Και διαπιστώνουμε, με προσπάθεια που καταβάλλουμε να δούμε τι ακριβώς γίνεται, ότι πολύτεκνους πατέρες τεσσάρων παιδιών, πρώην εργαζόμενους, τους αφήνετε επειδή είχαν μια άλλη άποψη προσέγγισης του θέματος από την πολιτική τους σκοπιά. Αυτά είναι απαράδεκτα πράγματα. Και το κατοχυρώνετε μέσα στο άρθρο 22. Λέτε: "Οι εργαζόμενοι που θα επιλεγούν, πέραν του σωματείου, θα προέρχονται και από τους διαγραφέντες" -δηλαδή δεν το αποκλείετε να υπάρχουν- "κατά την κρίση του Μάναντζερ".
 Εδώ δίνουμε μία πολιτική λύση σε ένα υπαρκτό πρόβλημα. Είπατε ότι το προσεγγίζετε πολιτικά, για να δώσετε στους τριακόσιους εργαζόμενους. Οι άλλοι εβδομήντα, που είχαν άλλη άποψη, δεν είναι εργαζόμενοι; Για μία Κυβέρνηση που υποτίθεται ότι εκφράζει το σοσιαλισμό και την ευαισθησία προς τον πολίτη και τον άνθρωπο, αυτά τα πράγματα είναι απαράδεκτα.  'Επρεπε να πείτε -και είναι δική μας πρόταση- το εξής. Θα εργαστούν οι τριακόσιοι του σωματείου. Για τις επόμενες θέσεις που θα προκύψουν, υποχρεωτικά θα γίνουν προσλήψεις από τους πρώην εργαζόμενους με κοινωνικά κριτήρια κλπ. και όχι εργαζόμενους, που δεν είχαν εργαστεί ποτέ.  Τεκμηρίωσα το "ναι" το δικό μας, με βάση το γεγονός ότι έχουν εμπειρία.  Δηλαδή ποιους θα πάρετε τώρα; Ανθρώπους που δεν έχουν προηγούμενο εμπειρίας, δεν έχουν εργαστεί; Θα αφήσετε αυτούς έξω για λόγους πολιτικής αντίθεσης και θα πάρετε τους υπολοίπους; 
ΓΕΩΡΓΙΟΣ ΚΑΛΑΝΤΖΗΣ: 'Οχι πολιτικής αντίθεσης, προσωπικής αντίθεσης. 
ΓΕΩΡΓΙΟΣ ΡΟΚΟΣ: 'Η προσωπικής αντίθεσης; Ακόμα χειρότερα. Εί"ναι" απαράδεκτα πράγματα, κύριε Υπουργέ. Μας φέρνετε σε δύσκολη θέση, που λέμε το "ναι". Κάνουμε μία σοβαρή υπέρβαση σε αυτό το ζήτημα.
 ΓΕΩΡΓΙΟΣ ΣΑΛΑΓΚΟΥΔΗΣ: Κακώς.
 ΓΕΩΡΓΙΟΣ ΡΟΚΟΣ: 'Οχι, κύριε Σαλαγκούδη, δεν κάνουμε κακώς. Εμείς θα συνεχίσουμε να λέμε "ναι" στους εργαζόμενους, "ναι" στην προοπτική τους, "ναι" στο μέλλον τους, γιατί εμείς πιστεύουμε στη συμμετοχή όλων των πολιτών στην ανάπτυξη και όχι των επιχειρηματιών, όπως πιστεύετε εσείς. Αυτή εί"ναι" μία παλιά φιλοσοφία, την οποία εσείς είχατε κάνει κάποτε σημαία σαν παράταξη, την οποία κάνει τώρα και το ΠΑΣΟΚ. Λέει ότι θα δώσει εισόδημα στους 'Ελληνες πολίτες, στους πολλούς, εφόσον πρώτα φτιάξει τους μεγάλους. Και έτσι, μέσα από τη διαπλοκή, έχει διαλύσει και τους μεγάλους και τους μικρούς.
 Να δούμε τώρα το θέμα αν είναι βιώσιμη. Κατ' αρχήν, έγινε μη βιώσιμη από το μη έλεγχο μέχρι σήμερα στην πρώην εταιρεία του Πρίνου, η οποία εξάντλησε τα εύκολα και άφησε τα δύσκολα. Γι' αυτό υπάρχουν ευθύνες σε όλες τις προηγούμενες κυβερνήσεις και διοικήσεις. Δηλαδή έγινε βεβιασμένη εκμετάλλευση δυνατοτήτων και του εξοπλισμού. Και είναι για μένα αλήθεια -το πιστεύω τουλάχιστον, σαν άνθρωπος της παραγωγής- ότι οι εγκαταστάσεις έχουν απαξιωθεί εν μέρει. Και γι' αυτό στη διάλυση της πρώτης σύμβασης, όπως μας τη φέρνετε, θα έπρεπε να ληφθεί υπόψη. Θα έπρεπε να ήσασταν πιο σκληροί στη διαπραγμάτευση. Αλλά με τους μεγάλους φαίνεται ότι δεν είσθε ικανοί διαπραγμάτευσης. Μόνο με τους μικρούς μπορείτε. Και αυτό σημαίνει ότι υπάρχει ανασφάλεια για το μέλλον της εταιρείας που στήνετε. Θα πρέπει να λαμβάνεται υπόψη και η ευθύνη, την οποία δεν περιγράφετε, για τη βιωσιμότητα αυτής της επιχείρησης και κατά συνέπεια για τη διασφάλιση των εργαζομένων. Αν δεν πάει καλά, τι θα γίνει με αυτούς τους εργαζόμενους; Δεν έπρεπε να προβλεφθεί ότι σε περίπτωση είτε εξάντλησης των αποθεμάτων είτε μη βιωσιμότητας αυτοί οι εργαζόμενοι να απορροφηθούν μετά από τα ελληνικά πετρέλαια, από το δημόσιο; Μένουν στο κενό. Δεν είναι διασφαλισμένοι -και αυτό θα πρέπει να το λάβουν υπόψη οι εργαζόμενοι που υπέγραψαν, έχουν βέβαια τη δική τους ευθύνη- οι εργαζόμενοι για το μέλλον. Σήμερα βρίσκουν δουλειά -είναι δύσκολες οι σημερινές μέρες- και είναι απαραίτητο να βρουν. 'Ομως, μέσα από την αγωνία τους διέφυγε και δεν απαίτησαν στις διαπραγματεύσεις, που έκαναν μαζί σας και στις συζητήσεις -βέβαια ήταν το αδύνατο κομμάτι και δεν μπορούσε να πιέσει περισσότερο- να διασφαλίσουν και στο βάθος του χρόνου την εργασία τους, πράγμα το οποίο δεν διασφαλίζεται από αυτήν τη συμφωνία. Είναι δική τους ευθύνη. Εμείς την επισημαίνουμε και ευχόμαστε να μην επιβεβαιωθούμε.  Δυστυχώς δεν ξεκινάει με καλές προοπτικές αυτό το πείραμα, αυτό το εγχείρημα. Θα μείνει, ό,τι μείνει, σε επίπεδο παραγωγικό, αλλά να μείνει, και σε επίπεδο προοπτικής το γεγονός ότι αυτοί οι εργαζόμενοι συνεχίζοντας μέσα σ' αυτό που έχει γίνει, θα αποκτήσουν ακόμη μεγαλύτερη εξειδίκευση. Θα είναι ένα εξειδικευμένο προσωπικό και για το μέλλον και για το βάθος του χρόνου. Οι τεχνικοί της πρώτης εταιρείας, οι οποίοι συμμετέχουν κατά το μεγαλύτερο κομμάτι, θα είναι ένα επιστημονικό προσωπικό ικανό, για να μπορέσει κάποια στιγμή η χώρα μας, που έχει μείνει πολύ πίσω σε αυτά τα θέματα, να έχει εξειδικευμένο προσωπικό, κυρίως τεχνικό προσωπικό. Να περιλαμβάνεται η συνεχής εξειδίκευση του προσωπικού, ούτως ώστε να λειτουργήσει και σαν ένα σχολείο, σαν ένα κέντρο έρευνας αυτή η μονάδα, για να μπορέσουμε να έχουμε στο μέλλον αξιόπιστους εργαζόμενους και τεχνίτες, για να υπάρχει και στη χώρα μας η δυνατότητα αύριο, όταν εσείς κακοί διαχειριστές φύγετε από την εξουσία και έρθει μια άλλη κυβέρνηση, η οποία διαφορετικά θα προσεγγίζει τα πράγματα.
 Τα ψηφίζουμε με τις δικές μας επιφυλάξεις. Δεν έχουμε επί της ουσίας τη δυνατότητα να καταψηφίσουμε άρθρα, είναι κύρωση σύμβασης και έτσι υποχρεωτικά λέμε "ναι" σε όλα.
ΠΡΟΕΔΡΕΥΩΝ (Νικόλαος Κατσαρός): Ο κ. Καλαντζής έχει το λόγο.
ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, κύριε Υπουργέ, επειδή πρέπει ορισμένα πράγματα να ξεκαθαρίσουν και επειδή η παραπληροφόρηση, ιδιαίτερα στην Καβάλα, έχει φτάσει σε σημεία, που δεν μπορούν να ελεγχθούν, θα ήθελα να σας διαβάσω την ανακοίνωση της Νομαρχιακής Επιτροπής της Νέας Δημοκρατίας στο Νομό Καβάλας, όπως επίσης και τις δηλώσεις του Νομάρχη Καβάλας.
"Η Νομαρχιακή Επιτροπή Καβάλας της Νέας Δημοκρατίας χαιρετίζει την επαναλειτουργία των πετρελαίων στην Καβάλα και θα στηρίξει κάθε προσπάθεια, αρκεί να βασίζεται σε διαφανείς διαδικασίες και να αποτελεί μία πραγματικά βιώσιμη πρόταση και όχι μία από τις πολλές προεκλογικές εξαγγελίες του ΠΑ.ΣΟ.Κ.
Θεωρούμε μάλιστα αυτονόητο το δικαίωμα όλων των εργαζομένων, των οποίων καταγγέλθηκε η σύμβαση από προηγούμενο εργοδότη, να εργαστούν και στο νέο φορέα και όχι να επικρατούν αυθαίρετα κριτήρια διαχωρισμού, που στηρίζονται σε προσωπικές αντιπάθειες μέσα στο συνδικαλιστικό τους φορέα.  Ας επιδείξει επιτέλους η διοίκηση του Σωματείου συνέπεια και προσήλωση στους όρους, που είχε στην προηγούμενη εταιρεία, που εκμεταλλευόταν τα πετρέλαια.
 Τα πετρέλαια θα επαναλειτουργήσουν επειδή το θέλει η Νέα Δημοκρατία. Αυτό όμως, δεν σημαίνει ότι θα αποδεχθεί διακρίσεις και διωγμούς σε βάρος των εργαζομένων και δεύτερον, οικονομικούς όρους της σύμβασης χωρίς έλεγχο".
Ο κύριος Νομάρχης, συμπληρώνοντας όλα αυτά, λέει ότι: "Θεωρώ σωστή την επαναλειτουργία των πετρελαίων Βορείου Αιγαίου, αλλά θεωρώ απαράδεκτη τη χωρίς αξιοκρατικά κριτήρια και κοινωνικά κριτήρια την επαναπρόσληψη πλείονος του ενός μελών της ίδιας οικογένειας, την ίδια στιγμή που δεν προσλαμβάνεται κανένα μέλος μιας οικογένειας, ιδιαίτερα κάποιας -και έχουμε συγκεκριμένο παράδειγμα- πολύτεκνης, από τους απολυθέντες και όλα αυτά γίνονται χωρίς αξιοκρατικούς λόγους".
 Διευκρινίζει δε ότι παίρνει θέση για το καλό της πόλης και για την ουσιαστική αναβάθμιση της κοινωνίας μας, όπως και για την ανάπτυξη αισθημάτων αλληλεγγύης και για την ορθή απονομή δικαιοσύνης. Γι' αυτό ο κύριος Νομάρχης καλεί και τονίζει προς τον κύριο Υπουργό Ανάπτυξης "ας αποδείξουμε ως κυρίαρχο συναίσθημα και να μην επιβραβεύουμε τα ταπεινά ελατήρια κάποιων ανθρώπων που ξεκινούν από προσωπικές αντιπάθειες".
 ΗΛΙΑΣ ΠΑΠΑΔΟΠΟΥΛΟΣ: Πρέπει να ψηφίσει κιόλας ο Νομάρχης.
ΓΕΩΡΓΙΟΣ ΚΑΛΑΝΤΖΗΣ: Την επόμενη φορά μπορεί, αν δεν είστε εσείς και είναι αυτός.
 Θα πρέπει, λοιπόν, να τονίσουμε και με αυτό ξεκαθαρίζω ότι η θέση μας είναι σαφής. Ψηφίζουμε επί της αρχής τη σύμβαση, γιατί θεωρούμε ότι πρέπει να επαναλειτουργήσουν τα πετρέλαια ...
 ΙΩΑΝΝΗΣ ΤΣΑΚΛΙΔΗΣ: Η Νέα Δημοκρατία;  
ΓΕΩΡΓΙΟΣ ΚΑΛΑΝΤΖΗΣ: Ο Γιώργος Καλαντζής είναι Βουλευτής της ελληνικής πολιτείας, έχει δώσει όρκο,  φίλε Γιάννη Τσακλίδη. Ορκίστηκε πρώτα στο Σύνταγμα της Ελλάδας ότι θα υπηρετήσει την πατρίδα του, μετά θα υπηρετήσει τον τόπο του, δηλαδή την Καβάλα, και μετά την παράταξή του, την Ν.Δ.  Αυτήν την ιεράρχηση εγώ την τηρώ. Εύχομαι να την τηρείτε όλοι σας σε όποιο κόμμα και αν είστε και να το αποδεικνύετε καθημερινά με τις πράξεις και τα έργα σας ότι η σειρά, πατρίδα, τόπος και κόμμα είναι στη σωστή τους ιεράρχηση και όχι κόμμα, τόπος, πατρίδα.
 Από εκεί και πέρα, θέλω να τονίσω ότι σαφώς είμαστε υπέρ της επαναλειτουργίας των πετρελαίων στο Νομό Καβάλας και το θέλουμε αυτό συμφωνώντας απόλυτα με την τοποθέτηση του κ. Ρόκου ότι δεν έχει να κάνει μόνο με τον αριθμό των εργαζομένων, αλλά έχει να κάνει με το γενικότερο κοινωνικό πλέγμα της κοινωνίας της Καβάλας, διότι από την επαναλειτουργία των πετρελαίων θα πάρει ξανά μπροστά ...
ΗΛΙΑΣ ΠΑΠΑΔΟΠΟΥΛΟΣ: Κύριε Καλαντζή, ο κ. Παναγιωτόπουλος ...
ΠΡΟΕΔΡΕΥΩΝ (Νικόλαος Κατσαρός): Σας παρακαλώ πολύ! Είναι παρών ο κ.
Παναγιωτόπουλος, θα μιλήσει.
 ΓΕΩΡΓΙΟΣ ΚΑΛΑΝΤΖΗΣ: Πάντως, κύριε Παπαδόπουλε, επειδή με αναγκάζετε, θέλω να σας πω κάτι για να προσέχετε. Εύχομαι και ελπίζω η στάση την οποία παίρνετε να την είχατε πάρει και πέρυσι -με αναγκάζετε να γίνομαι σκληρός- και να μην αναγκαζόσασταν φέτος να ξανακόψετε την πίτα σας, όπως την κόψατε πέρυσι. Ο νοών νοείτο. Να μην επεκταθώ περισσότερο.
Από εκεί και πέρα, λοιπόν, με το αίσθημα ευθύνης που μας διακρίνει και επειδή θέλουμε να λειτουργήσει και να ξαναμπεί σε λειτουργία η οικονομική ζωή της Καβάλας, θεωρούμε ότι είναι αναγκαία η επαναλειτουργία. Δεν μπορεί να κλείνουν η μία μετά τις άλλες επιχειρήσεις στην πόλη και στο Νομό της Καβάλας, δεν είναι δυνατόν να ψάχνουν να βρουν εργασία οι νέοι και οι νέες μας και εμείς να κωφεύουμε και να μη συμβάλουμε με όλες μας τις δυνάμεις, να βοηθούμε, ώστε όσο το δυνατόν περισσότεροι να βρίσκουν απασχόληση και να ανοίγουμε θέσεις εργασίας.
Δεν μπορώ όμως, να μη σταθώ ιστορικά σε όλη την προσπάθεια που κατεβλήθη από όλους τους Βουλευτές κατ' αρχήν του Νομού Καβάλας, ώστε να επαναλειτουργήσουν τα πετρέλαια, όταν είδαμε ότι φτάσαμε σε ένα αδιέξοδο με την επαναλειτουργία με την προηγούμενη διοίκηση και εργολαβία των πετρελαίων στο Βόρειο Αιγαίο.
 Φτάσαμε, λοιπόν, το Νοέμβριο του 1998 να μην μπορούν να επαναλειτουργήσουν, πέρα από τις εκκλήσεις. Ο κ. Τσακλίδης ορθώς έθεσε το θέμα. Είχαμε καταλήξει σε μία συμφωνία, όπου η εταιρεία είχε δεχθεί και οι εργαζόμενοι είχαν συναποδεχθεί -σε ένα σημείο διαφώνω και θα το τονίσω- να μειώσουν τις αποδοχές τους -και είναι προς τιμή των εργαζομένων- να μειωθεί ο αριθμός των εργαζομένων, να φύγουν δηλαδή με εθελουσία έξοδο κάποιοι, ώστε να μπορέσει να ξαναμπούν σε λειτουργία και  να επαναλειτουργήσουν τα πετρέλαια. Διαφώνησαν, όμως, ως προς τον αριθμό. Οι μεν εργαζόμενοι είχαν δεχθεί ότι θα φύγουν όσοι εθελούσια δεχτούν να αποχωρήσουν, η δε εταιρεία έλεγε ότι "εμείς θέλουμε ένα συγκεκριμένο αριθμό ογδόντα περίπου ατόμων". Από ό,τι θυμάμαι, οι εργαζόμενοι είχαν σταματήσει γύρω στους εξήντα.
 Οι εργαζόμενοι εδέχοντο τότε να επαναλειτουργήσουν τα πετρέλαια περίπου με διακόσιους ογδόντα ή διακόσιους ογδόντα πέντε εργαζόμενους. Η εταιρεία έλεγε ότι της χρειαζόταν γύρω στους διακόσιους εξήντα. Και εδώ είναι το οξύμωρο ότι σήμερα οι ίδιοι οι εργαζόμενοι δέχονται να λειτουργήσουν τα πετρέλαια με διακόσιους έξι από τους παλαιούς εργαζόμενους, συν κάποιους άλλους, με ένα τελικό άθροισμα γύρω στους διακόσιους εξήντα. Δηλαδή επανέρχεται σε ένα άθροισμα, που αν το είχε αποδεχθεί από τότε, δεν ξέρω τι θα έκανε η εταιρεία, αλλά ίσως είχαμε  λύση από το Νοέμβριο και δεν θα είχαμε καθυστέρηση δώδεκα μηνών.
 Κάνει υπαναχώρηση, λοιπόν, το ίδιο το Σωματείο, γιατί μπαίνουν δυστυχώς, προσωπικοί λόγοι. Και βέβαια θα δεχθώ και θα συμφωνήσω ότι δεν είναι κριτήρια πολιτικά, αυτά τα οποία μπαίνουν στην επιλογή του προσωπικού, αλλά είναι κριτήρια προσωπικά. Δεν γίνεται με κομματικούς ή πολιτικούς όρους η διαλογή και η επιλογή των εργαζομένων, αλλά γίνεται με προσωπικούς όρους. Κάποιοι που δεν μας αρέσουν, δεν τους θέλουμε και αυτοί οι κάποιοι δεν ανήκουν σε ένα κόμμα, ανήκουν σε όλα τα κόμματα. Και αυτοί που δουλεύουν δεν ανήκουν σε ένα κόμμα, ανήκουν σε όλα τα κόμματα και χρησιμοποιούνται, δυστυχώς, από το Σωματείο με τρόπους που δεν θυμίζουν σημερινές εποχές, αλλά θυμίζουν νοοτροπίες, οι οποίες καταδικάστηκαν και οι οποίες δεν μπορούν να συνάδουν και να συμβαδίσουν με τις δικές μας νοοτροπίες και με τη δική μας συμπεριφορά.
Εμείς, λοιπόν, απαιτούμε και θέλουμε τα πετρέλαια στο Νομό Καβάλας, εφόσον θα επαναλειτουργήσουν, να επαναλειτουργήσουν ιδιαίτερα ως προς την πρόσληψη των εργαζομένων -και έρχομαι στο άρθρο 22- με αξιοκρατικά και κοινωνικά κριτήρια. Θεωρούμε -και το καταθέτω, κύριε Υπουργέ- ότι δεν υπάρχει λόγος να παραμείνει ή να μην αλλάξει και να επανέλθει στην αρχική του μορφή το άρθρο 22.
 Θυμάστε ότι το άρθρο 22, στην αρχική του διατύπωση, έλεγε ότι ο ανάδοχος υποχρεούται να απασχολεί, από τις εργασίες του στην Ελλάδα, προσωπικό τεχνικό και διοικητικό από τους πρώην εργαζόμενους στην εντολοδόχο εταιρεία N.A.P.C., όπως το προσωπικό αυτής είχε κατά την ημερομηνία μαζικής καταγγελίας των συμβάσεων εργασίας του προσωπικού από αυτήν, την 8.12.1998. Και έρχεστε και το αλλάζετε, λέτε τα ίδια μέχρι κάποιου σημείου και λέτε μετά ότι "όπως συμφωνήθηκε από όλους κατά τη σύσκεψη της 5.7.1999, ως εξής ...". Αυτό το "όπως συμφωνήθηκε" είναι μέγα ψέμα και θα το τονίσουμε και θα το επισημάνουμε.
 Πάω παραπέρα. Οι εργαζόμενοι που θα επιλεγούν πέραν του σωματείου, θα προέρχονται και από τους διαγραφέντες. Δηλαδή δεν είναι ικανή και αναγκαία συνθήκη.
 Κατ' αρχήν, δεν συμφωνήσαμε τίποτε τέτοιο εμείς στη συνάντηση που είχαμε τον Ιούλιο του 1999. Συμφωνήσαμε και συναποδεχθήκαμε, επειδή οι εργαζόμενοι βρήκαν οι ίδιοι την "ΕΥΡΩΤΕΧΝΙΚΗ" και την πρότειναν και επειδή δεν υπήρχε άλλη λύση τότε, την εταιρική σχέση 67% η "ΕΥΡΩΤΕΧΝΙΚΗ" και 33% οι εργαζόμενοι, όπως την πρότεινε το σωματείο των εργαζομένων, αλλά σε καμία περίπτωση δεν δεχθήκαμε ότι οι διακόσιοι έξι, οι οποίοι θα δουλέψουν, θα είναι αυτοί που θα προτείνει το σωματείο και θα πεταχθούν όλοι οι υπόλοιποι έξω. Υπάρχει η συγκεκριμένη θέση και πρόταση.
 Πείτε μου, κύριε Υπουργέ, κύριε Πρόεδρε και κύριοι συνάδελφοι, να μου απαντήσει κάποιος, πώς στέκεται αυτό ηθικά. Αυτήν τη στιγμή, από τους πρώην εργαζόμενους, αφού διέγραψαν τους υπόλοιπους, εργάζονται εκατόν ενενήντα ένας, διότι ήταν διακόσιοι έξι, αυτοί οι οποίοι σχημάτισαν πια αντί σωματείο, ένα συνεταιρισμό και συμμετέχουν, αλλά οι δεκαπέντε, οι οποίοι ανήκαν πολιτικά στο Κομμουνιστικό Κόμμα Ελλάδος, απεχώρησαν, γιατί είπαν -και είναι προς τιμήν τους- ή όλοι ή κανείς.
 Εκατόν ενενήντα ένας, λοιπόν, πρώην εργαζόμενοι, είναι σήμερα μέσα. Η εταιρεία θα χρειαστεί γύρω στους διακόσιους εξήντα. Δηλαδή, πείτε μου που δεν είναι ηθικό και πώς θα μπορέσουμε να απαντήσουμε μέσα μας και απέναντι της κοινωνίας, αφού θα δουλέψουν εκατόν ενενήντα από τους πρώην εργαζόμενους. Και ορθώς προηγούνται αυτοί, μια και που συνδικαλιστικά τήρησαν μια συνέπεια απέναντι στο σωματείο τους.
 Να συμφωνήσω ότι αυτοί προηγούνται. Αλλά θα πάμε στους διακόσιους εξήντα. Γιατί να μη γραφτεί ότι οι υπόλοιποι εβδομήντα που θα χρειαστεί να δουλέψουν, Θα είναι από τους πρώην εργαζόμενους, από τους συναδέλφους τους που κάθονταν είκοσι χρόνια ο ένας δίπλα στον άλλον, έτρωγαν από το ίδιο πιάτο, έτρωγαν και έπιναν από το ίδιο φαγητό. Είναι δυνατόν δηλαδή να γίνει αυτό ή υπάρχουν προσωπικά για να τους ξεπετάμε έτσι; (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Επιτρέψτε μου, κύριε Πρόεδρε, επειδή αφορά την Καβάλα και θα ήθελα σας παρακαλώ με όλη την καλοσύνη σας.
 ΠΡΟΕΔΡΕΥΩΝ (Νικόλαος Κατσαρός): Ισχύει όμως ο Κανονισμός και για την Καβάλα. Μη θέλετε να είστε καβάλα οι Καβαλιώτες!  
ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, σας σέβομαι ιδιαίτερα, δεν θα ενσκήψω στα Πρακτικά και δεν θα ανατρέξω στο τι ισχύει για τη Λάρισα.  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Η Καβάλα απέχει λίγο από τη Δράμα.
 ΓΕΩΡΓΙΟΣ ΚΑΛΑΝΤΖΗΣ: 'Αρα λοιπόν, από τη στιγμή που έχουμε εκατόν ενενήντα και θα πάμε στους διακόσιους εξήντα, είναι δυνατόν να μην επιλεγούν -και θα πρέπει να μπει σαφώς μέσα αυτό- και οι υπόλοιποι εβδομήντα να είναι από τους πρώην εργαζόμενους; Αυτή είναι η θέση μου και αυτό θεωρώ πως πρέπει να ξεκαθαριστεί, διότι δεν στεκόμαστε ηθικά.
Επίσης θέλω να πω ότι θέλω μια ιδιαίτερη απάντηση από σας, κύριε Υπουργέ, για το άρθρο 28 για να το διευκρινίσουμε. Δεν το κατάλαβα. 'Ετσι  όπως παρουσιάζεται, είναι σαν να παραχωρούμε κυριαρχικά μας δικαιώματα.             Νομίζω πως ούτε σεις το θέλετε ούτε το εννοείτε ούτε υπάρχει λόγος να το αφήσουμε να περνάει έτσι. Ποιος ο λόγος να υπάρχει το άρθρο 28; Να το  αποσύρετε. Ελληνική εταιρεία πια θα λειτουργήσει τα πετρέλεια. Γιατί να υπάρχουν ενστάσεις σε τέτοιες διατάξεις, οι οποίες δημιουργούν -αν θέλετε- ομιχλώδεις παρατηρήσεις;  Θα κλείσω λέγοντας ότι από τη στιγμή που εσείς μόνος σας είπατε ότι η βιωσιμότητα της εταιρείας δεν είναι δεδομένη, θέλω σήμερα να καταθέσω και να καταγραφεί στα Πρακτικά ότι, αν αύριο με το καλό γίνουν εκλογές και γίνει κυβέρνηση η Νέα Δημοκρατία και η εταιρεία, ο ανάδοχος, διαπιστώσει ότι είτε τα κοιτάσματα εξαντλήθηκαν είτε ότι η τιμή του πετρελαίου δεν τους συμφέρει πια για να συνεχίσουν την εξόρυξη και θα κλείσει η εταιρεία, μη μας πείτε ότι φταίει η Νέα Δημοκρατία και κάποιοι το κάνουν παντιέρα. Σας το επισημαίνουμε.
 Είναι συγκεκριμένος ο χρόνος λειτουργίας των πετρελαίων στην Καβάλα. Είναι συγκεκριμένο το κοίτασμα. Μακάρι να βρεθεί περισσότερο, μακάρι να πάμε σε γεωτρήσεις, που θα εμπλουτίσουν το κοίτασμα και θα δώσουν δουλειά, αλλά το "μακάρι" από την πραγματικότητα έχει διαφορά. Σας το λέω και θέλω να καταγραφεί, μη μας πείτε αύριο, αν τα πετρέλαια δεν λειτουργούν ότι δεν λειτουργούν, γιατί φταίει η Νέα Δημοκρατία και δεν φταίνε κάποιοι άλλοι.
 Ευχαριστώ πολύ.
 ΙΩΑΝΝΗΣ ΤΣΑΚΛΙΔΗΣ: Μην στενοχωριέστε, δεν θα υπάρξει τέτοια περίπτωση.
ΠΡΟΕΔΡΕΥΩΝ (Νικόλαος Κατσαρός): Ο κ. Παναγιωτόπουλος έχει το λόγο. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κατ' αρχήν, θέλω να υπενθυμίσω την παρακμιακή πορεία της Καβάλας στα χρόνια που κυβερνά το ΠΑ.ΣΟ.Κ. Δεν έχει γίνει τίποτα. Πέραν των αφαιρέσεων, λόγω των κινήτρων της Ξάνθης, που ήταν νόμιμα και συμφωνούμε όλοι μας, η αποβιομηχάνιση είναι πλήρης. 'Οχι μόνο δεν γίνεται καινούρια επένδυση, αλλά και οι επενδύσεις που γίνονται, ανεβαίνουν στα κάρα και πάνε στην Ξάνθη, για να παίρνουν την επιδότηση εργασίας παραδείγματος χάρη.
 Αυτή η παρακμιακή πορεία έφερε έναν πανικό και στους συναδέλφους Βουλευτές του ΠΑ.ΣΟ.Κ. της Καβάλας, που ενδιαφέρονται βεβαίως για την Καβάλα και στον Υπουργό, που ανέλαβε να προσπαθήσει να μη γίνει και αυτό, δηλαδή να μη μείνουν άνεργοι, οι εργαζόμενοι στα πετρέλαια.
 Και μπήκαν σε μια σπασμωδική διαδικασία, για την οποία ο ίδιος ο Υπουργός έχει αποδεχθεί ότι δεν έχει λογική οικονομική και ότι εν πάση περιπτώσει, προκειμένου να προχωρήσει, χρειάζεται και η συμπαράσταση όλων, γιατί δεν έχει και νομική υπόσταση, δεδομένου ότι είναι υποχρεωτικός ο διαγωνισμός σε περιπτώσεις παραχωρήσεως της εκμετάλλευσης λειτουργίας περιουσίας του κράτους.
 Και εδώ δεν πρόκειται περί διαγωνισμού. Πρόκειται περί μιας απευθείας αναθέσεως. Είναι πρώτη, λοιπόν, ευθύνη της Κυβερνήσεως. 'Επρεπε με ορισμένες θυσίες να κρατήσει την εκμετάλλευση. Δεν μπορεί το σωματείο των εργαζομένων -και είναι ύποπτο αυτό, γιατί μου θυμίζει την υπόθεση του Οτσαλάν, που τον διευκολύναμε να μείνει στην Ελλάδα και μετά τον στείλαμε στο Ναϊρόμπι για να τον πιάσουν οι Τούρκοι- να ασκεί βέτο. Δεν υποχωρούν πουθενά. Αναγκάζεται η ΝΑPC να φύγει, ενώ θα μπορούσε ίσως με κάποιους συμβιβασμούς να παραμείνει. Είναι έμπειρη εταιρεία διεθνούς κύρους, η οποία έχει ασχοληθεί με τα πετρέλαια παγκοσμίως. Θα μπορούσε να μείνει, λοιπόν, και να μην προκύψει η κρίση.
 Εκείνο το βέτο το ανένδοτο, που τότε οι εργαζόμενοι κατά της NAPC επέσεισαν, με το νέο φορέα δεν υπάρχει πλέον. Συμβιβάστηκαν. Τι έχει προηγηθεί όμως; 'Εχει αλλάξει ο πρόεδρος του σωματείου, έχει μπει πρόεδρος του σωματείου ένας άνθρωπος, που εγώ ως νοοτροπία τον απορρίπτω απολύτως, διότι έχουμε ζήσει φασιστικές καταστάσεις και καταστάσεις νοτιοαμερικανικής νοοτροπίας, αλλά όχι αυτό το πράγμα, δηλαδή πρόεδρος να διαγράφει εβδομήντα, κατά τρόπο παράνομο, όπως είπε ο δικαστήριο, γιατί προσέφυγαν αυτοί όλοι στα δικαστήρια, για τη διαγραφή τους, και τα δικαστήρια τους δικαίωσαν ότι παρανόμως διεγράφησαν.
 Και αφού έγινε η διαγραφή και παρέμειναν οι επιθυμητοί του κυρίου Προέδρου, αυτοί συνέστησαν συνεταιρισμό και συμμετέχουν στο νέο φορέα. Γιατί άραγε να μην υποπτευθώ ότι όλη αυτή είναι μια σειρά λογική, που ξεκινά από το βέτο κατά της NAPC και φθάνει στη δημιουργία του συνεταιρισμού, ο οποίος συμμετέχει τώρα στο νέο φορέα;  Εμείς συμμεριζόμεθα την αγωνία των συναδέλφων. Απόδειξη ότι σε μια σύσκεψη που έγινε υπό τον Υπουργό Ανάπτυξης, δεχθήκαμε το νέο φορέα. Να  βρούμε ένα τρόπο, ένα modus vivendi, αλλά να μη γίνεται αυτή η διάκριση.  Αυτή η capitis de minucio των ογδόντα εργαζομένων, έναντι των υπολοίπων, αυτή η καθίζηση της προσωπικότητας των ανθρώπων αυτών, έναντι των υπολοίπων δεν προκύπτει από πουθενά. Είναι ανήθικη. Δεν είναι μόνο αντισυμβατική, είναι και ανήθικη.
 "Οχι οι δικοί μου θα μπουν στο συνεταιρισμό. Θα σας κάνω πετρελαιάδες", τους είπε ο πρόεδρος του σωματείου και τους άλλους θα τους εξουθενώσουμε. Δεν θα δουλέψουν, δεν θα υπάρξουν. Αυτό δεν το δεχόμαστε.  Η θυσία που γίνεται αυτήν τη στιγμή με το νέο φορέα, η παράκαμψη του νόμου, οι οικονομικές θυσίες, η ενίσχυση ενός αμφιβόλου δυναμικότητας επιχειρηματία να αναλάβει την εκμετάλλευση των πετρελαίων και η αμφίβολη δυναμικότητα, δημιουργεί αμφιβολίες και περί του μέλλοντος, εάν δηλαδή μετά από ένα χρόνο θα υπάρχει αυτή η λειτουργία.
 'Οταν κάνουμε αυτήν τη θυσία ως κράτος, πώς διαχωρίζουμε τους εργαζόμενους σε αμνούς και σε ερίφια. Και πώς αφήνουμε τους μισούς απ' έξω; Γιατί δηλαδή να συμφωνήσουμε εμείς για την επίλυση του προβλήματος των μεν και να αφήσουμε απέξω τους δε; Αυτό είναι το θέμα που προκύπτει, είναι ηθικό το θέμα. Αυτό το λέει η Καβάλα, το λένε οι πάντες.
 Βγήκαν οι συνάδελφοι -και δικαίως- αμυνόμενοι ή επιτιθέμενοι στα κανάλια της Καβάλας, στις εφημερίδες στις προσκείμενες σ' αυτούς και  είπαν ότι η Νέα Δημοκρατία αρνείται να δουλέψουν τα πετρέλαια. Μα, τι είναι αυτό που λέτε;  Αν συναινέσουμε σε μια παράνομη διαδικασία για τη λειτουργία των πετρελαίων, δεν θα το βρούμε μπροστά μας μεθαύριο; Δεν θα βρούμε αυτήν τη σύμβαση μπροστά μας, που είναι παράνομη; Και αν κυβερνούμε εμείς και έρθετε σεις από κάτω και μας πείτε, "αφού δεχθήκατε εκείνη την παρανομία, γιατί να μην κάνουμε και αυτή και την άλλη την παρανομία", πώς είναι δυνατόν να αποδεχθούμε μια παράνομη λειτουργία, η οποία στο κάτω κάτω δεν επιλύει και το στοιχειώδες πρόβλημα της αντιμετώπισης όλων των εργαζομένων που μένουν άνεργοι ενιαίως.
 Εδώ υπάρχει και μια "ύποπτη" συμπεριφορά. Το άρθρο 22 ήταν διατυπωμένο καλά και άλλαξε οπωσδήποτε με την παρέμβαση του προέδρου του σωματείου. Ενώ έλεγε ότι προηγούνται οι εργαζόμενοι στα πετρέλαια κατά την ημέρα της καταγγελίας της συμβάσεως από τη NAPC, καταγγελία που έγινε εναντίον όλων, μετά αλλάζει και αναφέρεται πως είναι δυνατόν και οι διαγραφέντες να προσληφθούν.
Δηλαδή οι διαγραφέντες έρχονται σε χειρότερη μοίρα από οποιονδήποτε τρίτο μη εργαζόμενο στα πετρέλαια και του λένε ότι μαζί με όλους τους άλλους μπορεί και εσύ να προσληφθείς. Πώς είναι δυνατόν να γίνει αυτή η αλλαγή, στην οποία επιμένετε και παρά το ότι ζητάτε τη συναίνεσή μας; Διότι ευφυής ο Υπουργός Ανάπτυξης, γνωρίζοντας ότι όλη αυτή η προσπάθεια που έκανε πάσχει και δεν μας διαβεβαιώνει για το μέλλον της, θέλει τη συναίνεσή μας, ενώ τυπικώς δεν τη χρειάζεται.
Το ΠΑ.ΣΟ.Κ. έχει πλειοψηφία, ψηφίζει την κύρωση και τελείωσε. Θέλει όμως και τη δική μας σύμπραξη, τη δική μας στήριξη, διότι βλέπει ότι υπάρχουν τέτοιες ελλείψεις στην ιστορία αυτή, που πρέπει να καλυφθούν και από την Αντιπολίτευση. Και του λέμε εμείς, για να έχεις αυτήν τη στήριξη, θα αντιμετωπίσεις, εν δικαίω και ενιαίως, όλους τους εργαζομένους των οποίων κατηγγέλθη η σύμβαση.
 Και υποκύπτοντες οι κύριοι συνάδελφοι  και ο Υπουργός στη βούληση της διοικήσεως του σωματείου δεν αποδέχονται αυτήν την τροπολογία. Tην νέα εταιρεία τη συμφέρει αυτή η δουλειά και ευρίσκεται εν απολύτω συμπνοία ο πρόεδρος του σωματείου με τον ιδιοκτήτη της εταιρείας. Τους συμφέρει να κινηθούν από κοινού, να απορρίψουν όποιους δεν θέλουν, να πάρουν αυτούς που θέλουν, να μην ακριβοπληρώνουν και να κάνουν και όλα τα άλλα, που είναι απαραίτητα προκειμένου να λειτουργήσουν για το συμφέρον το δικό τους.
 Ε, λοιπόν, αυτήν τη διαδικασία στο σύνολό της δεν την αποδεχόμαστε. Δεν αποδεχόμαστε ούτε την καθίζηση της προσωπικότητας ορισμένων εκ των εργαζομένων ούτε τη θυσία του κράτους υπέρ ορισμένων ούτε την αμφίβολη πορεία και τη συνέχεια της εταιρείας αυτής.
 Ο Υπουργός εκινήθη όχι από ιδιοτέλεια ύποπτη -το απορρίπτω απολύτωςαλλά από ιδιοτέλεια πολιτική, στην οποία έχει και δείγματα ελλείψεως, ή δισταγμό, όταν πρόκειται να υπάρξει πολιτικό όφελος για το κόμμα. Προς τα εκεί εκινήθη και προσπάθησε με αυτήν την υπόθεση να παραπλανήσει και την Καβάλα και τους εργαζομένους διότι γνωρίζει ότι μετά από δέκα μήνες που θα προκύψει ίσως η μη συνέχιση της εργασίας τους, θα είναι κατόπιν εορτής το πρόβλημα.
 ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", τριάντα ένας μαθητές και τρεις συνοδοί-καθηγητές από το Λύκειο Διαβολιτσίου, Νομού Μεσσηνίας.
 Τους καλωσορίζουμε στο Εθνικό Κοινοβούλιο.
(Χειροκροτήματα απ'όλες τις πτέρυγες)  Ο κ. Πεπονής έχει το λόγο.
ΑΝΑΣΤΑΣΙΟΣ ΠΕΠΟΝΗΣ: Εζήτησα το λόγο, κύριε Πρόεδρε και κύριοι συνάδελφοι, για να θέσω ερωτήματα κρίσιμα, τα οποία ανακύπτουν και από τα κείμενα των υπό κύρωση συμβάσεων, αλλά και από τα όσα έως αυτήν τη στιγμή έχουν ακουστεί στη Βουλή.
Το πρώτο ερώτημα είναι ποιος παίρνει τις πολιτικές αποφάσεις για ζητήματα όπως το συζητούμενο. Την πολιτική απόφαση την παίρνει η Κυβέρνηση ή την πολιτική απόφαση την παίρνει η διοίκηση των Ελληνικών Πετρελαίων, δηλαδή της πρώην Δημόσιας Επιχείρησης Πετρελαίου;  Διότι ακούστηκε εδώ ότι η Κυβέρνηση είχε υιοθετήσει την άποψη να αναληφθεί η εκμετάλλευση του υπολειπομένου κοιτάσματος από τα Ελληνικά Πετρέλαια, αλλά ότι αντέδρασε και δεν το δέχθηκε η διοίκηση της εταιρείας Ελληνικά Πετρέλαια.
Εγώ όμως μπορώ να εξηγήσω γιατί η διοίκηση της εταιρείας Ελληνικά Πετρέλαια δεν το εδέχθη. Δεν το εδέχθη διότι η βούλησή της, την οποία δυστυχώς υιοθέτησε η Κυβέρνηση, ήταν να διαλύσει τον ειδικό φορέα, τον οποίο είχαμε από τον καιρό του αείμνηστου Κονοφάγου το 1975, να διαλύσει τη ΔΕΠ-ΕΚΥ, εξειδικευμένη σε θέματα εξόρυξης πετρελαίου, να την ενσωματώσει ως υπηρεσία στη Δημόσια Επιχείρηση Πετρελαίου -ήδη Ελληνικά Πετρέλαια- και ουσιαστικά να την αδρανοποιήσει. Διότι, η ΔΕΠ είχε φορέα κατάλληλο, τουλάχιστον να παρακολουθεί, φορέα κατάλληλο να συνεργάζεται  με άλλους εξειδικευμένους φορείς, για να ασκεί εκμετάλλευση κοιτάσματος.  Αλλά, διαλύσαμε τη ΔΕΠ-ΕΚΥ.
 Και βεβαίως, πάνω σ' αυτήν τη διάλυση, πάνω σ' αυτήν την αδρανοποίηση, στηρίχθηκε η διοίκηση της εταιρείας Ελληνικά Πετρέλαια για να επιβάλει αυτή και να υπαγορεύσει αυτή τις πολιτικές αποφάσεις στην προϊστάμενη αρχή, στο πολιτικώς υπεύθυνο Υπουργείο.
 Αυτός ο παραμερισμός των Ελληνικών Πετρελαίων έχει ευρύτερες συνέπειες, διότι μετέχει στη συζητούμενη σύμβαση η εταιρεία Ελληνικά Πετρέλαια μόνο για να πληρώσει, μόνο για να αγοράσει υποχρεωτικά το αργό πετρέλαιο, το οποίο ενδεχομένως θα εξορυχθεί και για να πληρώσει την προκαταβολή των πέντε εκατομμυρίων δολαρίων.
 Αλλά δεν της εδόθη καμία άλλη αρμοδιότητα. Διότι αν της εδίδετο αρμοδιότητα, δεν θα υπήρχε και η ανάγκη αυτής της περίεργης, θα έλεγα μη παραδεκτής διατύπωσης όσον αφορά την ανωτέρα βία, με αναφορά σε πράξεις είτε της ελληνικής είτε της αλλοδαπής κυβέρνησης.
 Διότι, αν η Κυβέρνηση δεν ήθελε να απορρίψει τα όσα εμείς είχαμε φροντίσει το 1987 και 1988, εάν η εταιρεία Ελληνικά Πετρέλαια είχε την ευθύνη ή εν πάση περιπτώσει μετείχε με συγκεκριμένες ευθύνες, τότε δεν θα υπήρχε λόγος καμιάς αναφοράς σε πράξεις της Κυβέρνησης, διότι αυτή θα  είχε το βέτο, αυτή θα υπαγόρευε, ή εν πάση περιπτώσει αυτή θα έπρεπε να συμφωνήσει για την εκτέλεση οιασδήποτε απόφασης ή μάλλον για να ακριβολογώ για τη λήψη οιασδήποτε απόφασης.
Αλλά η εταιρεία Ελληνικά Πετρέλαια, φεύγοντας από τις ευθύνες τις οποίες θα έπρεπε να έχει, αδρανοποιούμενη, οδηγεί και σε ένα άλλο δυσάρεστο αποτέλεσμα. Υποτίθεται ότι με τη συζητούμενη σύμβαση, η νέα ανάδοχος έχει υποχρέωση να προβεί σε γεωτρήσεις. 'Εχει την υποχρέωση τριών τουλάχιστον γεωτρήσεων ή δύο γεωτρήσεων, αλλά οι διατάξεις οι σχετικές, ουσιαστικά ακυρώνουν αυτήν την υποχρέωση. Διότι, προβλέπονται τουλάχιστον τρεις περιπτώσεις, που δεν θα ισχύει αυτή η υποχρέωση και αυτή η δέσμευση.
 Ποιο είναι το ερώτημα; Ποιος ελέγχει ότι θα συντρέχουν οι προϋποθέσεις ακύρωσης της υποχρέωσης, τις οποίες προϋποθέσεις θα επικαλεσθεί η νέα ανάδοχος; Κανένας. Διότι η μόνη αρμόδια να τις ελέγξει, η έχουσα τεχνική επάρκεια εάν βεβαίως δεν είχε διαλυθεί η ΔΕΠ-ΕΚΥ- θα ήταν τα Ελληνικά Πετρέλαια. Αλλά τα Ελληνικά Πετρέλαια μετέχουν στη σύμβαση μόνο για να πληρώνουν τα λεφτά του ελληνικού κράτους, του ελληνικού λαού.
 Επαναλαμβάνω και να μου απαντήσει η Κυβέρνηση: Ποιος θα ελέγξει εάν συντρέχουν οι προϋποθέσεις, οι προβλεπόμενες από τη σύμβαση, για να μη γίνουν γεωτρήσεις ή -κάτι χειρότερο- να θεωρηθούν γενόμενες, ενώ δεν θα έχουν γίνει ή δεν θα έχουν ολοκληρωθεί;  Σπεύσατε, κύριοι της Κυβέρνησης, να μην επιχειρήσετε μέχρι τέλους τη συνέχιση των υποχρεώσεων της Κοινοπραξίας Πετρελαίων Βορείου Αιγαίου.  Μπορεί να ήταν ανέφικτο. Πάντως το βέβαιο, είναι ότι επιφέρεται ζημία της τάξεως των είκοσι εκατομμυρίων δολαρίων, διότι η Κοινοπραξία Πετρελαίων Βορείου Αιγαίου όφειλε να συμμετάσχει στα έξοδα αποκατάστασης περιβάλλοντος με ένα ποσό της τάξεως των είκοσι εκατομμυρίων δολαρίων.  Επιπλέον υπολογιζόταν κόστος πέντε εκατομμυρίων δολαρίων για την απόφραξη των φρεάτων. Σύνολο είκοσι πέντε.
'Εναντι αυτών, βεβαίως, υπήρχαν τα κινητά, η αξία των κινητών, η οποία θα διατίθεται γι' αυτές τις εργασίες. Τα κινητά πράγματα περιέρχονται στο ελληνικό δημόσιο. Ποια είναι η αξία τους; Είναι το πολύ έξι εκατομμύρια δολάρια. 'Αρα από τα είκοσι πέντε εκατομμύρια δολάρια, αφαιρούμε τα έξι εκατομμύρια δολάρια. Και χαρίσατε στην Κοινοπραξία Πετρελαίων Βορείου Αιγαίου δεκαεννέα εκατομμύρια δολάρια.
 'Ερχομαι και σε κάτι άλλο. Με ποια κριτήρια επελέγη η "ΕΥΡΩΤΕΧΝΙΚΗ" και μάλιστα ως επαρκέστερη από τις υπηρεσίες που είχε προηγουμένως η ΔΕΠ-ΕΚΥ, εγώ δεν έχω καταλάβει. Λέτε ότι οι τρεις κύριοι μέτοχοι, ή διευθυντές έχουν μία εμπειρία από προϋπηρεσία στα Πετρέλαια Βορείου Αιγαίου. Η εμπειρία των στελεχών της ΔΕΠ-ΕΚΥ, το προσωπικό της οποίας μάλιστα έχει διαμαρτυρηθεί για τη συζητούμενη σύμβαση, νομίζω ότι είναι τουλάχιστον ισοδύναμη. Αλλά το αφήνω αυτό.
 'Ερχομαι στο σημαντικότερο και τελειώνω.
 Κύριε Πρόεδρε, κύριοι συνάδελφοι, εκεί που μπορεί να υπάρξει κέρδος είναι όταν θα τελειώσει η σύμβαση και θα ανατεθεί σε κάποιον εργολάβο η αποκατάσταση του περιβάλλοντος, η αποξήλωση των εγκαταστάσεων, αυτό που λέμε στο Αστικό Δίκαιο η αποκατάσταση των πραγμάτων εις την προτέραν κατάσταση.
 Εδώ πλέον η ρύθμιση είναι προκλητική. Τι προβλέπεται; Προβλέπεται ότι συνιστάται μία επιτροπή απομάκρυνσης και διάθεσης εγκαταστάσεων και αυτή η επιτροπή προφανώς θα επιλέξει τον ανάδοχο. Με ποια κριτήρια και με ποιες προϋποθέσεις;  Και κάτι άλλο ακόμα χειρότερο. Ανάγεται σε υπερεξουσία.
 Σας διαβάζω, κύριοι συνάδελφοι, τις παραγράφους 18 μέχρι 20 του άρθρου 31. Ακούστε τι προβλέπει: "Οι αποφάσεις της επιτροπής αυτής θα λαμβάνονται κατά πλειοψηφία και θα υποβάλλονται στον Υπουργό Ανάπτυξης για έγκριση".
 Αλλά τι προβλέπεται κατόπιν; "Ο Υπουργός Ανάπτυξης μέσα σε ένα μήνα μπορεί να ζητήσει έγγραφες διευκρινίσεις ή να προτείνει τροπολογίες ..." Ακούστε. 'Εχουμε, λοιπόν, μία επιτροπή από τρεις υπαλλήλους, των οποίων δεν έχω καταλάβει από πού προκύπτει η κατοχύρωση αυτή που τους δίνεται.  Θα αναφερθώ αργότερα σε αυτήν. Τι είναι; Είναι εκ Θεού απεσταλμένοι; Αυτοί θα κάνουν την έκθεσή τους και ο Υπουργός, ο καημένος ως υφιστάμενός τους, όπως ένας τμηματάρχης στο γενικό του διευθυντή, δύναται να προτείνει τροπολογίες. Και αν η πρότασή του δεν γίνει δεκτή, τι θα γίνει; Διότι όπως γνωρίζουμε, οι στοιχειωδώς αναγιγνώσκοντες με επίγνωση τα νομικά κείμενα, η πρόταση δεν δεσμεύει κανένα. Επιτρέπεται αυτό; Είναι δυνατόν τρεις κύριοι, εκ των οποίων ένας ή δύο παρακάθονται εδώ να είναι πάνω από τον Υπουργό και ο Υπουργός να μπορεί απλώς να τους υποβάλλει προτάσεις ως υφιστάμενη αρχή; 
ΓΕΩΡΓΙΟΣ ΚΑΛΑΝΤΖΗΣ: Μα, δεν είναι εδώ ο Υπουργός, κύριε Πεπονή. 
ΑΝΑΣΤΑΣΙΟΣ ΠΕΠΟΝΗΣ: Δεν με ενδιαφέρει αν λείπει ο Υπουργός. Εγώ απευθύνομαι στη Βουλή. Είναι θέμα ευαισθησίας του κυρίου Υπουργού να μην ακούσει έναν πρώην Υπουργό στην ίδια αρμοδιότητα. Αυτό αφορά την ευαισθησία του ίδιου. Δεν αφορά εμένα.
Και όχι μόνο αυτό, αλλά και η προσωπική σύνθεση αυτής της επιτροπής καθορίζεται με νόμο.
 Θα σας πω και κάτι άλλο. Αν οι ενδιαφερόμενοι διαπιστώσουν ότι δεν είναι επικερδής η εργασία, της οποίας η εποπτεία ανατίθεται σε αυτήν την επιτροπή, προϊσταμένη του Υπουργού όπως σας διάβασα, τότε ακούστε τι λέει η παράγραφος 26: "Με απλή συμφωνία μεταξύ του Υπουργού Ανάπτυξης και του Αναδόχου, μπορεί να αναστέλλεται η διαδικασία σφράγισης των φρεάτων, η απομάκρυνση των εγκαταστάσεων και η αποκατάσταση του περιβάλλοντος, στην οποία υποχρεούται ο Ανάδοχος, να ρυθμίζεται η τύχη του ειδικού αποθεματικού και να απαλλάσσεται ο Ανάδοχος, ανεπιφύλακτα, θεωρουμένου ότι εξεπλήρωσε στο ακέραιο τις υποχρεώσεις του".
 Αυτή είναι η σύμβαση και αυτά είναι τα ερωτηματικά τα οποία θέτω. Δεν σπεύδω να πω, κύριε Πρόεδρε, ότι πρόκειται περί σκανδάλου ή περί σκανδαλώδους συμβάσεως. 'Εχω όμως να πω ότι τα ερωτηματικά, τα οποία έθεσα, τα θεωρώ πολύ σημαντικά και φοβούμαι ότι δυσχερώς απαντώνται κατά τρόπο πειστικό.
 ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. κ. Δημήτριος Τσοβόλας έχει το λόγο.
 ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πράγματι, ακούγοντας πριν από λίγο τον αγαπητό συνάδελφο κ. Πεπονή, που γνωρίζει πάρα πολύ καλά τα θέματα που έχουν σχέση με τα πετρέλαια και λόγω της θητείας του ως Υπουργού Βιομηχανίας και Ενέργειας, αλλά και λόγω της μακράς πείρας του γενικότερα μέσα στη Βουλή, μου δημιουργήθηκε η εντύπωση ότι η ηγεσία του Υπουργείου Ανάπτυξης, τελικά -παρ'ότι ο Υπουργός είναι και συνταγματολόγος- έχει κάνει αποδεκτούς όρους οι οποίοι κάθε άλλο παρά τιμούν κατ'αρχήν τους θεσμούς, κάθε άλλο παρά μπορούν να δημιουργήσουν αίσθημα ασφάλειας και στους πολίτες και στους εργαζόμενους.
 Πράγματι η παράγραφος 20 της σύμβασης, που τόνισε ιδιαίτερα ο κ. Πεπονής είναι προκλητική. Και είναι προκλητική, γιατί δεν μπορεί κατ'αρχήν με νόμο -γιατί κυρούμενη σήμερα έχει ισχύ νόμου, γίνεται νόμοςνα ορίζει με όλες τις λεπτομέρειες πρόσωπα προκαταβολικά, που θα κάνουν μια δουλειά μετά από κάποιο χρονικό διάστημα και πολύ περισσότερο που τα πρόσωπα αυτά τα αναγορεύει ως κυρίαρχα, υποκαθιστώντας το θεσμό της Κυβέρνησης και του Υπουργού, για να καθορίζουν εκείνα όρους, που έχουν σχέση με οικονομικά συμφέροντα και άλλα συμφέροντα της χώρας.
Αυτό είναι απαράδεκτο, κύριε Υπουργέ, είναι απαράδεκτη η παράγραφος 20. 'Ολα τα υπόλοιπα που ανέφερε ο κ. Πεπονής τα προσυπογράφω 100%.  'Αλλωστε και ο ειδικός αγορητής του ΔΗ.Κ.ΚΙ. ο κ. Ρόκος, είπε ότι οι επιφυλάξεις μας, ως ΔΗ.Κ.ΚΙ., είναι πάρα πολύ μεγάλες.
 Το κακό των συμβάσεων, όταν έρχονται στη Βουλή για να κυρωθούν, είναι ότι δεν μπορείς να κάνεις τροποποιήσεις. 'Η θα δεχθείς ολόκληρη τη σύμβαση, η αλλιώς δεν μπορείς να πεις "δέχομαι εκείνα τα άρθρα, εκείνους τους όρους και δεν δέχομαι τους άλλους".
 Παρά τις έντονες, πράγματι, επιφυλάξεις και για τα θέματα που έθεσε ο κ. Πεπονής προηγουμένως, αλλά και για τα θέματα που έθεσε ο κ. Ρόκος, εμείς για λόγους γενικότερους, οικονομικούς και κοινωνικούς, αφού προβληματιστήκαμε λέμε ότι θα ψηφίσουμε τις συμβάσεις, γιατί πράγματι ο Νομός της Κάβαλας και οι κάτοικοι της Καβάλας είναι από εκείνους, που υπέστησαν, όσο λίγες περιοχές της χώρας, τόσο μεγάλη ζημιά και στον αστικό και στον αγροτικό τομέα, λόγω αυτής της αντιπαραγωγικής οικονομικής πολιτικής που εφαρμόζεται στη χώρα μας τα τελευταία δέκα με έντεκα χρόνια.
 Είναι γνωστό ότι η Καβάλα έχει το θλιβερό προνόμιο να έχουν κλείσει αρκετές επιχειρήσεις της. Οι αγρότες σταφυλοπαραγωγοί, καπνοπαραγωγοί και άλλοι αντιμετωπίζουν επί σειρά ετών τεράστια προβλήματα. Η ανεργία έχει φθάσει σε απαγορευτικά πλέον επίπεδα, σε εκρηκτικά επίπεδα και ακριβώς η Κυβέρνηση μας φέρνει σε αυτό το δίλημμα, παρά τις έντονες επιφυλάξεις μας, που φθάνουν μέχρι προκλήσεως, βλέποντας το κοινωνικό και οικονομικό πρόβλημα που έχει η περιοχή, τελικά να πούμε "ναι" σε αυτήν τη σύμβαση, για λόγους κοινωνικούς και οικονομικούς, που έχουν σχέση με το Νομό Καβάλας.
 Και ασφαλώς δεν μπορώ να μην επισημάνω και εγώ αυτό που περιλαμβάνεται στην άλλη σύμβαση στο άρθρο 22, που αντίκειται σε κάθε αρχή πολιτικής ηθικής. Δηλαδή τόσο ανάλγητοι είσθε, τόσο απροκάλυπτα ως πολιτεία δείχνετε το μένος σας εναντίον ανθρώπων, που δεν συμφωνούν με τις δικές σας απόψεις και τελικά καταλήγετε στη ρύθμιση, αυτούς να τους τιμωρήσετε, γιατί είχαν άποψη που ήταν διαφορετική από τη δική σας άποψη και τον κομματικό σας μηχανισμό στην Καβάλα; Κύριε Υπουργέ, εγώ θα πρότεινα πριν τελειώσει η συζήτηση να κάνετε αλλαγή σ' αυτόν τον όρο.
 ΑΝΑΣΤΑΣΙΟΣ ΠΕΠΟΝΗΣ: Δεν μπορεί να γίνει.
 ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Με συνεννοήσεις. Είναι σωστό αυτό που λέει ο κ. Πεπονής και το είπα προηγουμένως εγώ, όμως μπορεί να γίνει με συνεννοήσεις αυτήν τη στιγμή με τα αντισυμβαλλόμενα μέρη γιατί αυτό είναι πολιτικά ανέντιμο, ώστε να περιληφθούν και οι εβδομήντα.  Αυτό κατά την άποψή μου μπορεί να δημιουργήσει και νομικά προβλήματα. 'Αρα ζητούμε τουλάχιστον σ' αυτό το σημείο να υπάρξει συνεννόηση αυτήν τη στιγμή για να γίνει πριν ψηφιστούν οι συμβάσεις η τροποποίηση με τη συναίνεση και του σωματείου και των άλλων. Δεν μπορεί άλλωστε διοίκηση σωματείου εργαζομένων να μην αντιδρά -εγώ το λέω μ' αυτήν την κομψή διατύπωση- σε τέτοιου είδους διαχωρισμούς, όταν και άλλοι συνάδελφοί τους -που δεν διασφαλίζονται, έστω προσωρινά, γιατί πολλά είναι τα ερωτηματικά για το μέλλον- που πράγματι έχουν τα ίδια τυπικά και ουσιαστικά προσόντα και εμπειρία μακροχρόνια στα θέματα τα συγκεκριμένα -που σωστά τόνισε ο κ.  Ρόκος, έχουμε ανάγκη από τέτοια πρόσωπα, από τέτοιους εξειδικευμένους ανθρώπους- δεν μπορεί αυτούς, επειδή είχαν διαφορετική άποψη, να τους επιβάλλετε τη μοναδική σκέψη που την επιβάλλετε και σε άλλα θέματα. Αυτό είναι αντιδημοκρατική λειτουργία πέρα από το ότι παραβιάζει αρχές ηθικής πολιτικής.
 Επομένως εμείς παρά τις έντονες επιφυλάξεις θα ψηφίσουμε για λόγους κοινωνικούς και οικονομικούς, συνυπογράφοντας ταυτόχρονα όλα αυτά που είπε, για να μην τα επαναλάβω ο κ. Πεπονής με τόση σοβαρότητα και υπευθυνότητα που τον διακρίνει.
 'Ηθελα να πω κάτι άλλο, επειδή συζητάμε για πετρέλαιο. Κύριε Υπουργέ, επειδή θεωρώ ότι το θέμα αυτό είναι πάρα πολύ σημαντικό που θα θέσω, ξέρουμε πολύ καλά ότι τον τελευταίο καιρό -φαινόταν άλλωστε αυτό- έχουμε τρομακτική αύξηση στις τιμές του πετρελαίου, διεθνώς μιλάω. Μια κυβέρνηση σοβαρή και μια ηγεσία που διαχειρίζεται τα οικονομικά προβλήματα μέσα στα οποία κυρίαρχο είναι το θέμα του πετρελαίου, κάνει τις σχετικές προβλέψεις μέσα από διερεύνηση της αγοράς με τους μηχανισμούς που διαθέτει. Υποβάλλω τα εξής ερωτήματα. 'Εχετε υποχρέωση να απαντήσετε στη Βουλή και μέσω της Βουλής στον ελληνικό λαό γιατί από την απάντηση εξαρτώνται τεράστια οικονομικά συμφέροντα του δημοσίου πολλών δισεκατομμυρίων δραχμών.  Πριν γίνουν οι αυξήσεις στα πετρέλαια, κατά βαρέλι, η ηγεσία του Υπουργείου Ανάπτυξης είχε κάνει τις προβλέψεις και έκανε τις προμήθειες, έχει τα αποθέματα; Οι εταιρείες οι ιδιωτικές που κατά το νόμο έχουν υποχρέωση να έχουν συγκεκριμένα ποσοστά αποθεμάτων, όγκου αποθεμάτων, εκπλήρωσαν τις υποχρεώσεις, ώστε να προλάβουν τις τρομερές αυξήσεις πετρελαιοειδών, που είχαμε από κάποια στιγμή και μετά; Ποια είναι αυτά τα αποθέματα; Αυτά είναι κορυφαία ζητήματα, για τα οποία ζητάμε να ενημερώσει ο κύριος Υπουργός τη Βουλή και να αφήσουμε τις ανούσιες κουβέντες πάνω σε ζητήματα, τα οποία είναι υποπολλαπλάσιας αξίας απ' αυτό που έθεσα αυτήν τη στιγμή.  'Αλλωστε το έθεσε -επειδή παρακολουθώ καθημερινά τις συνεδριάσεις της Βουλής- πριν από κάποιες μέρες και δεν πήρε καμιά απάντηση και ο πρώην Υπουργός Ενέργειας και Βιομηχανίας, ο αξιόλογος συνάδελφος κ. Βερυβάκης, εδώ σ' αυτήν την  Αίθουσα και δεν πήρε απάντηση. Περιμένω, κύριε Υπουργέ, την απάντηση.         Μερίμνησε η Κυβέρνηση και η ηγεσία του Υπουργείου Ανάπτυξης πριν αρχίσουν  οι αυξήσεις της τιμής του πετρελαίου διεθνώς, ώστε να κάνει μεγάλης έκτασης αποθεματοποίηση για να γλιτώσουμε και να κερδίσουμε τρομακτικά ποσά από τις επακολουθήσασες μεγάλες αυξήσεις στις τιμές των πετρελαίων από τις χώρες παραγωγής πετρελαίων; Γιατί αν δεν το κάνετε αυτό η ευθύνη σας είναι πολύ μεγάλη. Γιατί αυτό σημαίνει σοβαρή κυβέρνηση και σοβαρές ηγεσίες σε Υπουργεία. Να προβλέπουν για να συμβάλλουν στην αποτροπή ζημιών και να προσδίδουν ωφέλεια στον κρατικό προϋπολογισμό και στον ελληνικό λαό.
Κλείνοντας, κύριοι συνάδελφοι, περιμένω πράγματι απαντήσεις στα ζητήματα, όπως και στο θέμα που τέθηκε πριν τι εννοείτε ξένες κυβερνήσεις, που μπορεί να περιορίζουν τα δικαιώματά μας. Γιατί όπως αντιληφθήκατε πριν αλέκτωρ λαλήσει, πριν σταματήσει ο κουρνιαχτός των πανηγυρισμών της Κυβέρνησης και κάποιων τηλεοπτικών καναλιών από την Παρασκευή, που υπογράφτηκε η συμφωνία στο Ελσίνκι, δυστυχώς δικαιωθήκαμε απόλυτα.
 Θυμάσθε τι είχα πει στον Πρωθυπουργό; 'Οτι είναι ανιστόρητοι αυτοί οι πανηγυρισμοί και του είπα μια σειρά επιχειρημάτων. 'Οτι όχι μόνο δεν θα σταματήσουν οι Τούρκοι, αλλά θα αυξήσουν την προκλητικότητα και την απειλή για επέκτασή τους. Ας το ακούσουν αυτό και κάποιοι πολιτικοί φορείς και κάποια πολιτικά πρόσωπα διαφόρων κομμάτων, που ξέχασαν την πρόσφατη ιστορία.
 Εγώ είχα υπόψη μου, αλλά δεν ήθελα να το θέσω ότι αμέσως μετά την Παρασκευή 10 Δεκεμβρίου και ενώ πανηγύριζε η Κυβέρνηση με το MEGA, με το STAR και άλλα κανάλια που είχαν τίτλους "νίκησε η Ελλάδα", να δω τώρα τι θα πουν ότι παραβιαζόταν ο εναέριος χώρος με αποκορύφωμα χθες την παραβίαση σε μεγάλη έκταση και του εθνικού εναέριου χώρου.
 Είχα, λοιπόν, υπόψη μου ότι έγιναν παραβιάσεις μετά τις 10 του μηνός και μέχρι την ημέρα που κάναμε τη συζήτηση στη Βουλή. Η Κυβέρνηση, όμως, απέκρυψε ότι υπήρχαν παραβιάσεις και δεν έστειλε σήματα διαμαρτυρίας για τις παραβιάσεις. Και βέβαια, την επόμενη ημέρα της συζήτησης στη Βουλή και της συνέχισης εδώ στη Βουλή των πανηγυρισμών από τον κύριο Πρωθυπουργό, από τον Υπουργό Εξωτερικών της Ελλάδος, τον κ. Γεώργιο Παπανδρέου, οι Τούρκοι όχι μόνο παραβίασαν τον εθνικό εναέριο χώρο και το FIR Αθηνών, αλλά όπως είδατε άλλοι αξιωματούχοι μίλησαν για παροχή διπλής υπηκοότητας στους μουσουλμάνους, πέρα από την ελληνική να δοθεί και τουρκική υπηκοότητα.
 Τώρα, κύριοι του MEGA, κύριοι των εκδοτικών συγκροτημάτων, κύριοι της Κυβέρνησης του κ. Σημίτη και κύριε Σημίτη, τι απαντάτε στον ελληνικό λαό, στον κυπριακό λαό και στον Ελληνισμό;  Εύχομαι να μην συνεχισθούν με μεγαλύτερη ένταση, παρ'ότι εκτιμώ όπως το είχα πει και στη Βουλή ότι με αυτό που έκανε η Κυβέρνηση, με το Σύμφωνο της Μαδρίτης, πραγματικά οδηγεί σε ολισθηρούς δρόμους και την Ελλάδα και την Κύπρο και ασφαλώς, στα πλαίσια της δουλοπρεπούς και εξαρτημένης εξωτερικής πολιτικής, θέτει κάθε μέρα σε κίνδυνο τα κυριαρχικά μας δικαιώματα, αλλά και τα σύνορα της χώρας μας στην περιοχή του Αιγαίου.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)  Θυμηθείτε τη συζήτηση που κάναμε εδώ προχθές στις 15 του μηνός. Και οφείλει ακριβώς ο κύριος Πρωθυπουργός, αλλά και ο Υπουργός Εξωτερικών, να δώσει εξηγήσεις, αφού λέει ότι μέσα από αυτά που συμφώνησε -τα απαράδεκτα- έβαλε τα θεμέλια για τη συνεργασία μεταξύ Ελλάδας και Τουρκίας, έβαλε τα θεμέλια για την ειρήνη στην περιοχή, ειρήνη την οποία με προκλητικό τρόπο την επόμενη ημέρα της συζήτησης απέδειξε η Τουρκία ότι δεν τη θέλει και απλά κάθε φορά παίρνει από εμάς, παίρνει από την Κύπρο χωρίς να υποχωρεί σε τίποτα και έτσι αυξάνει, αντί να μειώνει, τις προκλήσεις και μετατρέπεται περισσότερο κάθε φορά σε δύναμη αποσταθεροποίησης.
Αυτά ας τα ακούσουν και κάποιοι Βουλευτές του ΠΑ.ΣΟ.Κ. -με εξαίρεση δύο, τρεις συγκεκριμένους, που βγήκαν και τους τιμά αυτό και το λέω επίσημα από το Βήμα της Βουλής- όταν στα κανάλια αυτές τις ημέρες έλεγαν ότι εδώ τώρα εξασφαλίσαμε την ειρήνη, η Τουρκία έγινε πλέον μία χώρα ειρηνική...
ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, ξέρετε πόσο σας τιμώ...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελείωσα, κύριε Πρόεδρε. ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά αυτό το αντικείμενο συζητήθηκε την Τετάρτη.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είναι πετρέλαια, κύριε Πρόεδρε, στο Αιγαίο.
 ΠΡΟΕΔΡΕΥΩΝ (Παναγιώτης Ν. Κρητικός): Το ξέρω. Είπατε όμως προηγουμένως...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριοι συνάδελφοι, γι' αυτό χρειάζεται στα εθνικά θέματα και στα θέματα αυτά...
 ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, υπάρχει όμως και ένας Κανονισμός, που εσείς τουλάχιστον τον επικαλείσθε συνέχεια. Είναι εκτός Κανονισμού αυτά τα οποία...
 ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ...να είμαστε πάρα πολύ προσεκτικοί. Και ας μην απεμπολούμε ιδέες και αρχές, τις οποίες οι προκάτοχοί μας εφάρμοσαν και κάτι ήξεραν που τις εφάρμοσαν.
  ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ηλίας Παπαδόπουλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, μπορώ να κάνω μία διευκρίνιση;  ΠΡΟΕΔΡΕΥΩΝ (Παναγιώτης Ν. Κρητικός): Κύριε Παπαδόπουλε, με συγχωρείτε. Ο κύριος Υπουργός θέλει να κάνει μία διευκρίνιση.
  ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, δεν ζητάω το λόγο αμέσως μετά τον κ. Τσοβόλα, ο οποίος έθεσε και μείζονα πολιτικά ζητήματα, γιατί από ό,τι μου λένε υπολείπεται μόνο η αγόρευση του κ.  Παπαδόπουλου.
 ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Υπουργέ. Υπάρχουν δύο ακόμη συνάδελφοι να μιλήσουν, τρεις στο σύνολο, όπως βλέπω εδώ τον κατάλογο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Οπότε θα μιλήσω αμέσως μετά τον κ. Παπαδόπουλο, για να μην υπάρξει χάσμα.
ΠΡΟΕΔΡΕΥΩΝ (Παναγιώτης Ν. Κρητικός): Εντάξει, κύριε Υπουργέ.
 Ορίστε, κύριε Παπαδόπουλε, έχετε το λόγο.
ΗΛΙΑΣ ΠΑΠΑΔΟΠΟΥΛΟΣ: Κύριε Πρόεδρε, θα σας παρακαλούσα μία ανοχή, δεδομένων δύο γεγονότων. Κατ' αρχήν της καταγωγής μου...
 ΠΡΟΕΔΡΕΥΩΝ (Παναγιώτης Ν. Κρητικός): Λόγω ηυξημένου ενδιαφέροντος, ως εκ της εντοπιότητας.
 ΗΛΙΑΣ ΠΑΠΑΔΟΠΟΥΛΟΣ: Και δεύτερον, το ΠΑ.ΣΟ.Κ. δεν έχει Κοινοβουλευτικό Εκπρόσωπο...
ΠΡΟΕΔΡΕΥΩΝ (Παναγιώτης Ν. Κρητικός): Αυτό δεν σημαίνει ότι μπορείτε να πάρετε χρόνο Κοινοβουλευτικού Εκπροσώπου. Αν κάνουμε τέτοιες ερμηνείες του Κανονισμού, ουαί και αλίμονο!  
ΗΛΙΑΣ ΠΑΠΑΔΟΠΟΥΛΟΣ: Εντάξει, κύριε Πρόεδρε.
 ΠΡΟΕΔΡΕΥΩΝ (Παναγιώτης Ν. Κρητικός): Εν πάση περιπτώσει, μία σχετική ανοχή θα υπάρξει.
 ΗΛΙΑΣ ΠΑΠΑΔΟΠΟΥΛΟΣ: Σας ευχαριστώ.
Κύριοι συνάδελφοι, συζητούμε μία σύμβαση για την αξιοποίηση των υπολοίπων των κοιτασμάτων των πετρελαίων του Πρίνου, ένα θέμα που δείχνει να έχει τοπικό χαρακτήρα, αλλά δεν είναι καθόλου έτσι, διότι από τη συζήτηση προέκυψαν και άλλα γεγονότα και ιδεολογικά και ουσίας από συγκεκριμένες παρατάξεις.
 Βέβαια, πρέπει να πούμε ότι μέχρι σήμερα υπάρχει ένα θεσμικό πλαίσιο, που αποτελείται από επτά νόμους, που ψηφίστηκαν από διαφορετικές κυβερνήσεις κάθε φορά, από διαφορετικές πλειοψηφίες και που δείχνει ακριβώς αυτή η ποικιλία των νομοθετημάτων ότι το θέμα του πετρελαίου είναι ένα ειδικό πρόβλημα, δεν μπορεί να έχει μία σταθερή αντιμετώπιση, αλλά εξαρτάται κάθε φορά από τη διαμόρφωση της τιμής του πετρελαίου στη διεθνή αγορά, από πολιτικά γεγονότα, διεθνή και εσωτερικά και από διάφορους άλλους παράγοντες.
 Θα ήθελα πάρα πολύ εδώ τους νομομαθείς συναδέλφους και το συνάδελφο κ. Πεπονή, ο οποίος έκανε κάποιες επισημάνσεις στη σύμβαση, να μας φέρουν όλο αυτό το θεσμικό πλαίσιο για να δούμε και σε ποια άλλα σημεία έπασχε κάθε φορά και ποιοι λόγοι ανάγκαζαν τις κυβερνήσεις της πλειοψηφίας εκείνες, να οδηγούνται σε αυτού του είδους τη θεσμοθέτηση.
 Είπαν οι συνάδελφοι της Νεας Δημοκρατίας τελείως προσχηματικά ότι είναι παράνομη η συγκεκριμένη σύμβαση, είναι σκανδαλώδης. Και όταν αυτά τα επιχειρήματα αποδυναμώθηκαν, προχώρησαν και στη βιωσιμότητά της. Και στο τέλος-τέλος ο κ. Σαλαγκούδης, περισσότερο ευαίσθητος από εμάς τους Καβαλιώτες για το θέμα της οικολογικής ρύπανσης, ανέφερε και αυτό το επιχείρημα όταν φυσικά είχαν εξασθενήσει όλα τα άλλα προηγούμενα.
 Ας αρχίσουμε να αξιολογούμε τα γεγονότα:  Την προηγούμενη εβδομάδα βγήκε μεγάλη αθηναϊκή εφημερίδα, η οποία ανακάλυψε το λαυράκι λέγοντας ότι η διάταξη της σύμβασης, που αναφέρεται στην ανωτέρα βία, εμπεριέχει υποψίες και υπονοούμενα σαν αυτά που άφησε και ο κ. Τσοβόλας πριν και που πιστεύω ότι αναλυτικότερα από μένα θα τα απαντήσει ο κύριος Υπουργός. Πρέπει, όμως, να θυμηθούμε ότι και το 1975 ο αείμνηστος εθνάρχης, ο Κωνσταντίνος Καραμανλής, την ίδια ακριβώς διάταξη έχει, κύριοι συνάδελφοι. Η διαφορά της διάταξης στη σημερινή σύμβαση από αυτήν του αειμνήστου, είναι μόνο ότι η δική μας είναι στη δημοτική και αυτή είναι στην καθαρεύουσα.
Τη δίνω στα Πρακτικά για να έχετε τη δυνατότητα να κάνετε τη μεταγλώττιση.
 (Στο σημείο αυτό ο Βουλευτής κ. Ηλίας Παπαδόπουλος καταθέτει για τα Πρακτικά την προαναφερθείσα διάταξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  ΓΕΩΡΓΙΟΣ ΣΑΛΑΓΚΟΥΔΗΣ: Η κοινοπραξία ήταν αλλοδαπή.
ΗΛΙΑΣ ΠΑΠΑΔΟΠΟΥΛΟΣ: Εκεί ακριβώς, κύριε Σαλαγκούδη, είναι το ζητούμενο. Εμείς με τη συγκεκριμένη σύμβαση θέλουμε η χώρα μας, εάν είναι δυνατόν, να απαλλαγεί από εκμεταλλευτές, από εταιρείες ξένων συμφερόντων πάνω στο συγκεκριμένο αντικείμενο.
Επιχειρούμε, λοιπόν, ένα σχήμα συμμετοχικό με εργαζόμενους και με ιδιώτες επαγγελματίες, έμπειρους επιστήμονες, οι οποίοι καταξιώθηκαν μέσα από την πορεία τους ως εργαζόμενοι στην N.A.P.C.
Αυτό το δυναμικό θέλουμε να δημιουργήσουμε μέσα από τη συγκεκριμένη επιχείρηση. Μην ψάχνετε να βρείτε έτσι, στο "κέντημα" τις αδυναμίες που μπορεί να έχει και μην φαντάζεσθε πράγματα, τα οποία δεν συμβαίνουν. Δεν υπάρχει κανένα απολύτως σκάνδαλο.
 'Οταν καθίσαμε στο ίδιο τραπέζι και οι τέσσερις Βουλευτές μαζί με της Νέας Δημοκρατίας, ο εμπειρότατος συνάδελφος της Νέας Δημοκρατίας κ.  Παναγιωτόπουλος μας ανέφερε το εξής περιστατικό: 'Οταν ήταν Υπουργός Εμπορίου πήγε και διαπραγματεύθηκε πετρέλαιο με σαράντα δολάρια το βαρέλι. Και ήταν ευτυχής τότε ότι το πέτυχε.
Αυτό τι λέει; Λέει ότι όλοι εμείς οφείλαμε να ξέρουμε περίπου το θεσμικό πλαίσιο που υπάρχει, ώστε να εξουσιοδοτήσουμε, με το πρακτικό της 5ης Ιουλίου, το Υπουργείο Ανάπτυξης για να προχωρήσει στη συγκεκριμένη σύμβαση. Μην υποκρίνεστε, λοιπόν. Το ζητούμενο, κύριοι συνάδελφοι, δεν είναι εάν η συγκεκριμένη σύμβαση είναι σκανδαλώδης ή έχει αδυναμίες ή θα μπορούσε να είναι καλύτερη.
 Εγώ δέχομαι ότι θα μπορούσε να είναι καλύτερη, όμως το "καλύτερη" δεν απαντούσε στην ανάγκη που υπήρχε στην κοινωνία της Καβάλας τότε ότι πάση θυσία πρέπει να λειτουργήσουν τα πετρέλαια και για να ζήσουν οι τριακόσιες οικογένειες, αλλά και όλα τα δορυφορικά επαγγέλματα και η αγορά της Καβάλας, όπως σωστά επεσήμανε ο εισηγητής του ΔΗ.Κ.ΚΙ. 'Αρα  δεν ήταν ένα θέμα στενά κομματικό.
 Κύριε Τσοβόλα, πρέπει να σας ενημερώσουμε για τα ντεσού της υπόθεσης στην Καβάλα. 'Ισως επειδή εσείς παρακολουθείτε όλη την Ελλάδα, να μην έχετε τη δυνατότητα να ξέρετε όλες τις λεπτομέρειες.
Η δουλειά χάλασε από τη στιγμή που είπαμε ότι τις προσλήψεις θα τις κάνει ο υπεύθυνος μάνατζερ της επιχείρησης, ο οποίος όχι μόνο είναι ο αρμόδιος για τη διαχείριση ή τις προσλήψεις του συνεταιρισμού, αλλά από εκείνους έχει δικαίωμα να μην πάρει όσους δεν του ταιριάζουν.
 Κάνουμε μια απλή υπόθεση. Αν το σωματείο στους μη διαγραμμένους έχει είκοσι οδηγούς και τα αυτοκίνητα είναι πέντε, θα πάρει δεκαπέντε οδηγούς επιπλέον, επειδή είναι μέλη του σωματείου; Δεν θα τους πάρει. Θα πάρει εκείνους τους υπάλληλους, τους τεχνίτες που κατά την κρίση του, είναι απαραίτητοι για να αναπτυχθεί και να λειτουργήσει το κοίτασμα.
 Η απάντηση -γιατί δεν υπάρχει κανένας αποκλεισμός κατά χρώματα και παρατάξεις- προέρχεται από την Καβάλα, από την ανακοίνωση της ΔΑΚΕ, των εργαζομένων στη συγκεκριμένη επένδυση. Λέει: "Με αφορμή τις προσπάθειες για την επαναλειτουργία των εγκαταστάσεων άντλησης και εξόρυξης πετρελαίου στο βόρειο Αιγαίο, σας πληροφορούμε ότι η ΔΑΚΕ εργαζομένων στηρίζει τις αποφάσεις του σωματείου".
 ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Είναι συνέταιροι.
ΗΛΙΑΣ ΠΑΠΑΔΟΠΟΥΛΟΣ: Είναι συνέταιροι και οι εργαζόμενοι της ΔΑΚΕ! Καταθέτω το έγγραφο στα Πρακτικά, για να μη χάνω χρόνο, επειδή βιάζομαι να πω και άλλα.
 (Στο σημείο αυτό ο Βουλευτής κ. Παπαδόπουλος καταθέτει το προαναφερθέν έγγραφο για τα Πρακτικά, το οποίο βρίσκεται στο αρχείο του Τμήματος Γραμματείας, της Διεύθυνσης Στενογραφίας και Πρακτικών της Βουλής) Πώς θα αντιμετωπίσουμε, κυρίες και κύριοι συνάδελφοι, το θέμα της ανάπτυξης της περιοχής και της απασχόλησης; Με ευχολόγια και με τις θεωρητικολογίες, που διατύπωσε ο συνάδελφος του Συνασπισμού;  
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: ... (Δεν ακούστηκε)  
ΗΛΙΑΣ ΠΑΠΑΔΟΠΟΥΛΟΣ: Παρακαλώ, μη με διακόπτετε.
 ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, το διάλογο αφήστε τον για την Καβάλα. Εκεί βλέπεστε τα Σαββατοκύριακα.
 ΗΛΙΑΣ ΠΑΠΑΔΟΠΟΥΛΟΣ: Κύριε Δανέλλη, θέλουμε ακριβώς να δημιουργήσουμε εκείνη την ευκαιρία, εκείνο το "θερμοκήπιο", αν θέλετε, ώστε να αναπτυχθούν και τα συμμετοχικά σχήματα που η Αριστερά θέλει και βάζουμε το 33% της επιχείρησης στους εργαζόμενους. Τι σημαίνει αυτό; Οι ίδιοι οι εργαζόμενοι μπαίνουν στο ρίσκο. Αυτό είναι ένα βήμα αριστερής πολιτικής και φαντάζομαι ότι θα το δέχεστε αυτό.
Λείπει και ο συνάδελφος του Κ.Κ.Ε., ο οποίος έφτασε μέχρι το σημείο να μας προτείνει ειδικές φοροαπαλλαγές, ειδικό καθεστώς.
'Ολα αυτά, λοιπόν, και η αγωνία η δική μας και των συναδέλφων της Νέας Δημοκρατίας, έφτασε και πίεσε το Υπουργείο Ανάπτυξης, τον  συγκεκριμένο Υπουργό, ο οποίος ακριβώς δικαίωσε την αποστολή του. Ποια είναι η αποστολή του πολιτικού και της πολιτικής; Είναι να μένει δογματικά και αυστηρά στάσιμη σε κάποιες συγκεκριμένες καταστάσεις; Δεν καλείται να δώσει λύση; Αυτήν τη λύση έδωσε το Υπουργείο Ανάπτυξης, αυτήν τη λύση υποστηρίζουμε, την πολιτική απόφαση, που μπορεί να πάσχει νομικά, αν θέλετε, ή με τις παρατηρήσεις που έκανε ο κ. Πεπονής. Αλλά, κύριε Πεπονή, θα επανέλθω στο ερώτημα που έκανα όταν λείπατε.
Με πολύ σεβασμό στις γνώσεις και στην πολιτική σας συμπεριφορά, εάν μας φέρνατε όλους τους νόμους που ισχύουν μέχρι σήμερα, τι λένε; Κύριε Σαλαγκούδη, που μιλάτε για παρανομία, απευθύνομαι και σε σας.  Ακόμα και ο ν.2289/99 στην παράγραφο 21 του άρθρου 2 λέει ότι εάν ο εκμεταλλευτής προκύψει από διεθνή διαγωνισμό, παρ'όλα αυτά, ο Υπουργός έχει το δικαίωμα να απορρίψει αυτόν που έχει επιλεγεί.
 'Αρα αν είχαμε εμείς τη διάθεση κάποιους να τους ευνοήσουμε και κάποιους να τους απορρίψουμε, μπορούσαμε να μην κάνουμε την καινούρια σύμβαση, αλλά με το υπάρχον νομικό θεσμικό πλαίσιο, που η Βουλή ψήφισε το 1995, "να παίξουμε τα δικά μας παιχνίδια".
 Δεν υπήρχε η παραμικρή τέτοια σκέψη. Κυριάρχησε η αγωνία για να αντιμετωπιστούν οι τριακόσιοι πενήντα εργαζόμενοι και το κοινωνικό πρόβλημα ανεργίας που υπάρχει στην Καβάλα και που υπάρχει σε όλη την Ελλάδα και σε όλο τον κόσμο.
 Είπατε "πολύ παχιά λόγια" πριν και είπε η κ. Μπακογιάννη ότι στην Καβάλα υπάρχει μεγάλη ανεργία. Πώς προέκυψαν όμως αυτά; Από τη μία πλευρά, επειδή υπάρχουν ειδικά κίνητρα για τη Θράκη, τα οποία όλοι ψηφίσαμε, όλες οι πτέρυγες -και καλώς κάναμε και τα ψηφίσαμε- και από την άλλη πλευρά υπάρχει η προσφυγή των επιχειρήσεων της Καβάλας, καθώς και πολλών επιχειρήσεων της βορείου Ελλάδας προς τα Βαλκάνια, που για να γίνουν ανταγωνιστικότερες βρίσκουν εργαζόμενους με χαμηλό μίσθωμα και έτσι μπορούν να ζουν και να είναι ανταγωνίσιμες. Αυτό είναι ένα φαινόμενο το οποίο θα υποστούμε.
 Αν υποθέσουμε -και το ευχόμαστε- ότι θα ανέβει το επίπεδο των χωρών των Βαλκανίων, θα "ξυπνήσουν" οι εργαζόμενοι στα Βαλκάνια, τότε μπορεί να αρχίσει να υπάρχει μια ισορροπία και να ξαναβρεί η περιοχή και η βόρεια Ελλάδα εκείνους τους ρυθμούς ανάπτυξης που είχε λιγο πριν.
 Επομένως ξεκαθαρίστε, κύριοι της Νέας Δημοκρατίας, τι θέλετε. Μην κόπτεστε τόσο πολύ για τις ανάγκες και τα προβλήματα που έχει ο Νομός Καβάλας. Εμείς έχουμε πολύ μεγαλύτερη ευαισθησία από εσάς, κύριε Σαλαγκούδη, σε ό,τι αφορά την οικολογική προστασία. Το 1979 άρχισαν να λειτουργούν για πρώτη φορά οι εγκαταστάσεις του Πρίνου και προσωπικά έκανα καταγγελία στον εισαγγελέα ακριβώς για τέτοιο θέμα προστασίας του περιβάλλοντος. Εάν, λοιπόν, παρουσιαστεί, δεν θα το αφήσουμε...
 ΓΕΩΡΓΙΟΣ ΣΑΛΑΓΚΟΥΔΗΣ: Λεφτά δεν έχουν.
 ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.
 ΗΛΙΑΣ ΠΑΠΑΔΟΠΟΥΛΟΣ: Ακούστε. Υπάρχουν σήμερα σοβαρότατες προδιαγραφές. 'Ολοι δε, αυτοί οι εργαζόμενοι και οι μέτοχοι είναι και αυτοί Καβαλιώτες. Τα δικά τους παιδιά κάνουν μπάνιο στις παραλίες της Καβάλας. Δεν κάνουν τα δικά σας.
 ΓΕΩΡΓΙΟΣ ΣΑΛΑΓΚΟΥΔΗΣ: Κύριε συνάδελφε...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να μη γίνονται διακοπές.
 Και εσείς, κύριε Παπαδόπουλε, παρακαλώ να τελειώσετε. Σας δόθηκε και η σχετική ανοχή.
 ΗΛΙΑΣ ΠΑΠΑΔΟΠΟΥΛΟΣ: 'Ολοι έχουμε ευαισθησίες πάνω σε αυτό το θέμα. Θα προστατεύσουμε με κάθε τρόπο, με οποιαδήποτε παρέμβαση το φυσικό χώρο της περιοχής και τις παραλίες της. Μην κόπτεστε, λοιπόν, καθόλου.
 Τέλος θέλω να πω ότι δεν περίμενα, αγαπητέ κύριε Δανέλλη του Συνασπισμού, να υιοθετήσετε εσείς το ίδιο δημοσίευμα και τα ίδια επιχειρήματα τα οποία υιοθετούν κάποιες εθνικιστικές αντιλήψεις γύρω από αυτό το θέμα. Λυπούμαι πάρα πολύ.
 Ευχαριστώ, κύριε Πρόεδρε.
 ΣΠΥΡΙΔΩΝ ΔΑΝΕΛΛΗΣ: Είναι πολύ συγκεκριμένη η αναφορά.
 ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" τριάντα έξι μαθητές και πέντε συνοδοί-δάσκαλοι από το 2ο Δημοτικό Σχολείο Γαργαλιάνων του Νομού Μεσσηνίας.
  Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)  Ο κ. Βεζδρεβάνης έχει το λόγο.
 ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν θα απασχολήσω την Αίθουσα επί πολύ.
 Κύριε Υπουργέ, ήθελα να σας πω ότι παρακολούθησα με προσοχή τη διαδικασία στη Διαρκή Επιτροπή και όσα είπατε εσείς και οι συνάδελφοι Βουλευτές της Καβάλας. Ωστόσο μου έμειναν δύο ερωτήματα αναπάντητα.  Πρώτο ερώτημα. Με την υφισταμένη νομοθεσία, εκτός αν με την ψήφιση  σήμερα αυτού του νόμου ανατρέπετε την ισχύουσα νομοθεσία, έχετε υποχρέωση να κάνετε Διεθνή Διαγωνισμό. Και βεβαίως τόσο ο κ. Τσακλίδης, όσο και ο κ. Παπαδόπουλος εναργώς παρουσίασαν την κατάσταση και είπαν ότι όλα αυτά έγιναν με βιασύνη, γιατί αν θα πηγαίναμε σε Διεθνή Διαγωνισμό θα χρειαζόταν πολύς χρόνος. Αυτό το δέχομαι, αγαπητέ κύριε Τσακλίδη, ότι θα χρειαζόταν πολύς χρόνος. Αλλά αυτό δεν σημαίνει ότι θα πρέπει να ανατρέψουμε καταστάσεις και να φθάνουμε στο σημείο να κάνουμε παραχωρήσεις. Γιατί δεν κάνετε Διεθνή Διαγωνισμό πέραν της αιτιολογίας, η οποία εδόθη από τους συναδέλφους Καβάλας, η οποία αιτιολογία για μένα δεν είναι ισχυρό επιχείρημα;  Δεύτερο ερώτημα. Αφού αποφασίσατε ό,τι αποφασίσατε, γιατί δεν συμπεριλάβατε όλους τους εργαζομένους στην επιχείρηση; Δηλαδή άλλοι εργαζόμενοι είναι Θεού παιδιά και άλλοι δεν είναι;  Γι' αυτό ακριβώς, κύριε Υπουργέ, θέλω και εγώ μία πειστική απάντηση, πέραν του επιχειρήματος ότι δεν αντέχει η επιχείρηση των πετρελαίων να έχει όλους τους εργαζομένους, που είχε. Διότι από τη στιγμή που κάνετε υποχωρήσεις και θυσίες της κρατικής περιουσίας, εν προκειμένω, γιατί δεν κάνετε όμοιες θυσίες και για τους υπολοίπους εργαζομένους; Σ'αυτά τα δύο ερωτήματα, κύριε Υπουργέ, θέλω μία απάντηση. Κατά τα άλλα οι συνάδελφοι που ασχολήθηκαν είναι Βουλευτές του τόπου, γνωρίζουν πολύ καλύτερα το θέμα και τοποθετήθηκαν.
 Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χαϊτίδης έχει το λόγο.
 ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, αγαπητοί συνάδελφοι, το συζητούμενο νομοσχέδιο αφορά την περαιτέρω εκμετάλλευση των όσων απέμειναν από το κοίτασμα πετρελαίων στην περιοχή Θάσου Καβάλας. Κατ'αρχήν βέβαια θα μπορούσε κανείς να πει ότι ομόφωνα η Βουλή ενδιαφέρεται και συμφωνεί ότι πρέπει αυτά τα πετρέλαια να συνεχίσουν να αντλούνται προς χάριν της ελληνικής οικονομίας σε μία εποχή όπου το βασικότερο στοιχείο αναπτύξεως των οικονομιών όλων των κρατών είναι η ενέργεια και μάλιστα η μορφή ενέργειας που λέγεται πετρέλαιο.
 'Ομως διαβάζοντας κανείς τις πρώτες κιόλας γραμμές του νομοσχεδίου θα διακρίνει ορισμένα ανεξήγητα φαινόμενα.
 Κατ'αρχήν ομολογείται από την ίδια την εισηγητική έκθεση, αλλά και από τον αγαπητό εισηγητή της Κυβερνήσεως και απ'όλους τους συναδέλφους, ότι αυτό το νομοσχέδιο κατατίθεται και ψηφίζεται κατά τρόπο εσπευσμένο και αναδρομικό -αναδρομική θα είναι η ισχύς του- διότι έχει δημιουργηθεί μία απρόβλεπτη κατάσταση. Και να η πρώτη ευθύνη της Κυβερνήσεως, γιατί να αφήσει να έχουμε μία τέτοια απρόβλεπτη εξέλιξη, όταν η καταγγελία της συμβάσεως από τον προηγούμενο ανάδοχο είναι νομότυπη. Αυτό σημαίνει ότι όταν κάνοντας χρήση των όρων της προηγουμένης ή των προηγουμένων συμβάσεων, δηλαδή της αρχικής και των αναθεωρήσεών της και όταν θα φθάναμε -γιατί θα φθάναμε- σε μία τέτοια κατάσταση, θα έπρεπε να προβλεφθεί ο απαιτούμενος χρόνος, οι απαιτούμενες διαδικασίες -και όχι να ψάχνουμε τώρα αναδρομικά να τις εφαρμόσουμε ή να τις εφεύρουμε- ώστε να υπάρξει συνέχεια και για την εργασία των εργαζομένων, για τους οποίους όλοι κόπτονται, αλλά κυρίως για την άντληση του πετρελαίου προς όφελος της ελληνικής οικονομίας. Εδώ, λοιπόν, υπάρχει μια βαριά ευθύνη της Κυβερνήσεως ότι δεν προέβλεψε αυτήν τη διάταξη, που έπρεπε να υπάρχει στις συμβάσεις.
Η Κυβέρνηση επικαλούμενη αυτό ακριβώς το επείγον της εργασίας -που πράγματι είναι σοβαρό θέμα- των εργαζομένων, αλλά και της άντλησης του πετρελαίου άνευ διακοπής, μας φέρνει εδώ μία σύμβαση, η οποία δεν έχει μόνο αναδρομική ισχύ, αλλά είναι και λεόντειος. Δεν θα επαναλάβω τα στοιχεία. Τόσο οι ομιλητές της Νέας Δημοκρατίας όσο και ο αξιότιμος τέως Υπουργός κ. Πεπονής, με συντριπτικά και αδιάψευστα στοιχεία αριθμητικά απέδειξαν ότι υπέρ του νέου αναδόχου προβλέπονται τέτοιες παροχές και τέτοια εύνοια που είναι κανείς να απορεί με τέτοιες προϋποθέσεις, εάν δεν θα υπήρχε ουρά ενδιαφερομένων, μεταξύ των οποίων να διαλέξουμε τον καλύτερο της "ΕΥΡΩΤΕΧΝΙΚΗΣ", ώστε να του αναθέσουμε με τους ίδιους όρους, με τις ίδιες παροχές και τα ίδια οικονομικα κίνητρα, τη συνέχιση των εργασιών.
 Ερχόμαστε στον ήδη επελεγέντα, άνευ διεθνούς διαγωνισμού, όπως θα επέβαλε ένα τόσο σοβαρό αντικείμενο, ανάδοχο που λέγεται "ΕΥΡΩΤΕΧΝΙΚΗ", κατά κύριο λόγο, κατά 67%.
 Ποια είναι αυτή η "ΕΥΡΩΤΕΧΝΙΚΗ"; Καταγγέλθηκε και δεν διαψεύσθηκε -και φοβούμαι ότι είναι έτσι όπως τα είπε ο κ.  Πεπονής- ότι είναι μία εταιρεία φάντασμα, η οποία αποτελείται από έναν επιχειρηματία τελείως ανίδεο περί την εκμετάλλευση πετρελαίου, ο οποίος ως βιτρίνα παρουσιάζει τρεις τέως υπαλλήλους του προηγουμένου αναδόχου και οι οποίοι διά της εμπειρίας, που απέκτησαν εν τω στρατεύματι -δηλαδή εργαζόμενοι ως απλοί υπάλληλοι αυτής της εταιρείας- και επικαλούμενοι αυτήν την εμπειρία -η οποία φυσικά είναι τελείως ανεπαρκής- αποκτούν τώρα το δικαίωμα, κατ'απόλυτη επιλογή της Κυβερνήσεως, να αποτελέσουν το νέο ανάδοχο αυτής της συμβάσεως.
'Ερχομαι στο κυριότερο, το οποίο άφησα και τελευταίο γιατί το θεωρώ το πιο σοβαρό.
Κύριε Υπουργέ, στο άρθρο 28 διαβάζω κάτι το οποίο δεν μπορώ να το πιστέψω, τουλάχιστον όπως είναι διατυπωμένο, και παρακαλώ πείτε μου μήπως κάτι δεν διαβάζω σωστά. Είναι δυνατόν μία αλλοδαπή κυβέρνηση με μορφή νόμου να απαγορεύσει την εκμετάλλευση, την άντληση πετρελαίου, μέσα σε ελληνικά χωρικά ύδατα; Και μάλιστα υπάρχει η διατύπωση "ή με άλλη μορφή".  Ποια είναι, κύριε Υπουργέ, η άλλη μορφή με την οποία μπορεί αυτή η κυβέρνηση διά πράξεώς της να απαγορεύσει την άντληση, η οποία συντελείται εδώ και είκοσι πέντε χρόνια; Ακόμη και διά νόμου είναι δυνατόν  αυτό το πράγμα;  Αυτό είναι πρωτάκουστο. Τι είμαστε, προτεκτοράτο; Είμαστε αποικία, κύριε Υπουργέ, κάποιας άλλης χώρας και δεν το ξέρουμε, ώστε δια νόμου αυτή η άλλη χώρα να απαγορεύει τη συνέχιση της άντλησης, η οποία υπό οποιονδήποτε ανάδοχο συντελείται εδώ και είκοσι πέντε και περισσότερα χρόνια;  Εδώ, κύριε Πρόεδρε, τίθεται ένα σοβαρό θέμα εθνικής κυριαρχίας μέσα στα χωρικά ύδατα όπου συντελείται αυτή η άντληση πετρελαίου στην περιοχή Θάσου Καβάλας. Αυτό το άρθρο, το οποίο εάν δεν είναι λάθος διατυπωμένο, που το εύχομαι και δημιουργεί άλλες προεκτάσεις και οδηγεί σε άλλα συμπεράσματα, παρακαλώ ή να αναδιατυπωθεί ή είναι υποχρεωμένη η Κυβέρνηση να μας δώσει λεπτομερείς και εις βάθος εξηγήσεις. Διότι τουλάχιστον φαίνεται από τη διατυπωσή αυτού του  άρθρου ότι έχουμε εκχωρήσει τα κυριαρχικά εθνικά μας δικαιώματα σε τρίτες χώρες.
  Νομίζω ότι η Κυβέρνηση είναι υποχρεωμένη να αναδιατυπώσει το άρθρο.             Εγώ το αποδίδω σε φραστικό λάθος, σε λάθος διατυπώσεως. Διαφορετικά αν κυριολεκτείτε, κύριε Υπουργέ, στη διατύπωση αυτή, τίθεται ένα τεράστιο θέμα, το οποίο ξεφεύγει από τα όρια ενός νομοσχεδίου, όπως το συζητούμενο.  Με μεγάλο ενδιαφέρον, αλλά και αγωνία, κυρίως της τελευταίας παρατηρήσεως, θα περιμένω την απάντηση της Κυβερνήσεως.  Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Ανάπτυξης κ.
Ευάγγελος Βενιζέλος έχει το λόγο.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριοι συνάδελφοι, παρακολούθησα με ιδιαίτερη προσοχή τη συζήτηση και χαίρομαι γιατί είχα επιφυλαχθεί να μιλήσω μετά τις αγορεύσεις όλων των συναδέλφων. 'Αλλωστε τα περισσότερα από τα επιχειρήματα τα άκουσα να επαναλαμβάνονται παρ' ότι είχαν αναλυτικά συζητηθεί και κατά τρόπο τεκμηριωμένο αντικρουσθεί κατά τη διάρκεια της εκτενούς συζήτησης που έγινε στη Διαρκή Επιτροπή Παραγωγής και Εμπορίου, ένα μεγάλο μέρος της οποίας αναλώθηκε σε ακροάσεις περίπου δέκα εξωκοινοβουλευτικών προσώπων, που εκλήθησαν να παράσχουν εξηγήσεις προς την επιτροπή. Είμαι βέβαιος ότι αν ορισμένοι συνάδελφοι, οι οποίοι έθεσαν σήμερα κατά τρόπο εμφατικό ζητήματα είχαν παρακολουθήσει τις ακροάσεις και τις ερωτωαπαντήσεις, δεν θα είχαν μπει στον κόπο να επαναφέρουν τέτοια ζητήματα ή να θέσουν δήθεν νέα ζητήματα.  Θα μου επιτρέψετε να αρχίσω από ορισμένα μείζονος πολιτικής σημασίας θέματα που ετέθησαν είτε συνδεόμενα με το αντικείμενο του νομοσχεδίου είτε και παρεμπιπτόντως.
 Πρώτον, ως προς τις ελληνοτουρκικές σχέσεις. Η ιστορική διαδρομή των ελληνοτουρκικών σχέσεων -κύριε Τσοβόλα, απευθύνομαι κυρίως σε σας- είναι μακρά, πολύπλοκη, επώδυνη και δύσκολη. Και θα εξακολουθήσει να είναι μακρά και περίπλοκη. Τα συμπεράσματα του Ευρωπαϊκού Συμβουλίου του Ελσίνκι είναι ένα πολύ θετικό και σημαντικό κεφάλαιο, μέσα σε αυτήν τη μακρά ιστορία των ελληνοτουρκικών σχέσεων. Και ένα πολύ σημαντικό και θετικό κεφάλαιο που εξοπλίζει με επιχειρήματα τη χώρα μας, πρώτον, γιατί επιβεβαιώνει την ακώλυτη προοπτική ένταξης της Κύπρου στην Ευρωπαϊκή 'Ενωση, χωρίς να προαπαιτείται η επίλυση του Κυπριακού προβλήματος. Και αυτή η προοπτική είναι ό,τι καλύτερο έχει συμβεί στο Κυπριακό από το 1974 και μετά -ό,τι καλύτερο έχει συμβεί- και έχει θεμελιωθεί βεβαίως κατ' εξοχήν το Μάρτιο του 1995, όταν η κυβέρνηση του Ανδρέα Παπανδρέου πήρε την πρωτοβουλία να συνδέσει τότε το ζήτημα της τελωνειακής 'Ενωσης της Τουρκίας με την Ευρωπαϊκή 'Ενωση, με την έναρξη των ενταξιακών διαπραγματεύσεων της Κυπριακής Δημοκρατίας με την Ευρωπαϊκή 'Ενωση, έξι μήνες μετά την ολοκλήρωση των εργασιών της διακυβερνητικής διάσκεψης.
 Και δεύτερον, είναι πάρα πολύ σημαντικό το κείμενο των συμπερασμάτων της Προεδρίας, ως προς τα ελληνοτουρκικά. Γιατί, τι το καινούργιο εισφέρει; Εισφέρει την ανάληψη μίας πολιτικής υποχρέωσης, εκ μέρους της Τουρκίας, να μην εκδηλώνει την απειλητικοτητά της στο Αιγαίο με τρόπο που να σχετίζεται άμεσα ή έμμεσα με τη χρήση στρατιωτικής βίας και βεβαίως την υποχρεώνει να υποτάσσει τα πάντα στη διεθνή νομιμότητα, τελικό σημείο της οποίας είναι η προσφυγή στο Διεθνές Δικαστήριο της Χάγης. Αλλά πέρα από οποιαδήποτε λεπτομέρεια το σημαντικότερο είναι ότι καθιστά την Ευρωπαϊκή 'Ενωση, ως τέτοια, υπεύθυνο παράγοντα όλου αυτού του συστήματος σχεσεων, αναθέτοντάς της ένα πολύ σημαντικό μέρος της ευθύνης που αναλαμβάνει κατ' εξοχήν η Τουρκία έχοντας την  υποχρέωση να μην εκδηλώνει τη στάση της -για να χρησιμοποιήσω ουδέτερους όρους- με τη μορφή χρήσης βίας ή με τη μορφή απειλής χρήσης βίας, αλλά πάντως με μέσα τα οποία είναι νομικώς ελεγχόμενα κατά τον άλφα ή βήτα τρόπο.
Θα μπορούσε κανείς να πει πολλά για τα ζητήματα αυτά, αλλά θα επικαλεσθώ το δικό σας παράδειγμα. Οποιαδήποτε απόκλιση από το πλαίσιο αυτό, ενοχοποιεί την τουρκική πλευρά και την καθιστά υποχρεωμένη να απολογείται ενώπιον της διεθνούς κοινότητας και ενώπιον της Ευρωπαϊκής 'Ενωσης. 'Αρα μας εξοπλίζει με ένα πρόσθετο πολιτικό επιχείρημα. Και αυτό είναι πάρα πολύ σημαντικό. Δεν ισχυρίστηκε ποτέ κανείς  ότι τα συμπεράσματα της Προεδρίας στο Ελσίνκι λύνουν το Κυπριακό ή θέτουν τέρμα σε αυτό που λέγεται πορεία των ελληνοτουρκικών σχέσεων, αλλά διαμορφώνουν ένα πλαίσιο αναφοράς. Και βεβαίως πρέπει η ερμηνεία, που εμείς κάνουμε συστηματικά και επίμονα και υπεύθυνα των διατυπώσεων αυτών, να είναι η ορθή, δηλαδή να είναι τελικώς αυτή που προστατεύει πληρέστερα και σφαιρικότερα τα εθνικά μας συμφέροντα, τη δική μας αντίληψη γι'αυτό που λέγεται ειρήνη, σταθερότητα στην περιοχή.
 Το άρθρο 28 της σύμβασης ανάμεσα στο ελληνικό δημόσιο και την "ΚΑΒΑΛΑ OIL" ερμηνεύει τον όρο "ανωτέρα βία" όπως αυτός χρησιμοποιείται στο κείμενο της σύμβασης. Και αν κάνετε τον κόπο να ανατρέξετε στο κείμενο της σύμβασης, θα δείτε ότι αυτή η ρήτρα της ανωτέρας βίας υπάρχει μόνο σε δύο διατάξεις, στο άρθρο 13 παράγραφος 11 και στο άρθρο 34 παράγραφος 4, καμία δε από τις δύο αυτές διατάξεις δεν συνδέεται με την πραγματοποίηση ερευνών ή γεωτρήσεων. Αντιθέτως όλες οι ειδικότερες διατάξεις και ιδίως το άρθρο 6 της σύμβασης, που αφορούν στην πραγματοποίηση ερευνών και γεωτρήσεων, εξαρτούν το δικαίωμα του αναδόχου να προβαίνει σε τέτοιου είδους ενέργειες από τη συμφωνία, δηλαδή από τη μη απαγόρευση της ενέργειας αυτής από τον Υπουργό Ανάπτυξης. Διότι βεβαίως οτιδήποτε σχετίζεται με την άσκηση εθνικής κυριαρχίας, ανήκει αποκλειστικά και μόνο στην αρμοδιότητα και ευθύνη του ελληνικού κράτους και δεν μπορεί να μεταφερθεί ως συμβατικό δικαίωμα στα χέρια κανενός αναδόχου είτε αυτός είναι ημεδαπό είτε αλλοδαπό νομικό πρόσωπο.
 Θα μπορούσα να σταματήσω εδώ, αλλά επιπλέον συμβαίνει το εξής. Και απευθύνομαι στους συναδέλφους της Νέας Δημοκρατίας και κυρίως σε αυτούς που επισήμως εκδήλωσαν την αγωνία τους. Το άρθρο 28 δεν αποτελεί τίποτε άλλο παρά επί λέξει επανάληψη της αντίστοιχης διάταξης περί ανωτέρας βίας, της αρχικής σύμβασης για τον Πρίνο που κυρώθηκε από τη Βουλή των Ελλήνων με το ν. 98/1975 επί κυβερνήσεως Κωνσταντίνου Καραμανλή.  
ΑΝΑΣΤΑΣΙΟΣ ΠΕΠΟΝΗΣ: Και με διαφωνία του ΠΑ.ΣΟ.Κ.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αυτή ήταν η έννοια της ανωτέρας βίας τότε, έτσι επαναλήφθηκε σε σωρεία αποφάσεων και συμβάσεων για όλες τις έρευνες πετρελαίου και επί Νέας Δημοκρατίας και επί ΠΑ.ΣΟ.Κ., δεν διαφοροποιήθηκε καθ'όλη τη μακρά διάρκεια των είκοσι πέντε ετών η διατύπωση. Σε όλες τις παραχωρήσεις και σε όλες τις συμβάσεις, σε όλη την Ελληνική Επικράτεια -και στη Δυτική Ελλάδα- επαναλαμβάνεται η ίδια διατύπωση για την ανωτέρα βία. Και επειδή η σύμβαση είχε ως κορμό προηγούμενες ανάλογες συμβάσεις, γι' αυτό διατηρήθηκε αυτή η ερμηνεία του όρου "ανωτέρα βία", η οποία σας είπα ότι ερμηνεύει έναν όρο που βρίσκεται μόνο σε δύο διατάξεις και δεν σχετίζεται ούτε με γεωτρήσεις ούτε με έρευνες.
ΑΝΑΣΤΑΣΙΟΣ ΠΕΠΟΝΗΣ: Επιτρέπετε να σας υπενθυμίσω κάτι, κύριε Υπουργέ; ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Βεβαίως, μόλις τελειώσω την φράση.
 Επίσης πρέπει να σας πω εν προκειμένω ότι κινούμαστε μέσα στα όρια των χωρικών μας υδάτων. Ακόμη, λοιπόν, και ο πιό ευφάνταστος αναγνώστης και ερμηνευτής και εφαρμοστής της σύμβασης αυτής, δεν θα είχε λόγο να συνδέσει το ζήτημα αυτό με την υφαλοκρηπίδα. Κύριε Πρόεδρε του ΔΗ.Κ.ΚΙ., το υλικό αντικείμενο της σύμβασης εντοπίζεται γεωγραφικά ούτως ή άλλως εντός των ελληνικών χωρικών υδάτων. Η έννοια της υφαλοκρηπίδας καθίσταται κρίσιμη μετά τα χωρικά ύδατα. 'Αρα, ακόμη και ο πιο ευφάνταστος σχολιαστής και ερμηνευτής δεν θα μπορούσε να αντλήσει κανένα επιχείρημα που να σχετίζεται με την υφαλοκρηπίδα.
 ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, μου επιτρέπετε; 
ΠΡΟΕΔΡΕΥΩΝ (Παναγιώτης Ν. Κρητικός): Αν επιτρέπει και ο κύριος Υπουργός! ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ορίστε, κύριε Πεπονή. 
ΑΝΑΣΤΑΣΙΟΣ ΠΕΠΟΝΗΣ: Κύριε Υπουργέ, συμφωνώ απολύτως μαζί σας ότι δεν υπάρχει πεδίο εφαρμογής, διότι πράγματι οι προβλεπόμενες ή ενδεχόμενες μετρήσεις θα πραγματοποιηθούν μέσα στα χωρικά ύδατα. Γι' αυτό ακριβώς το λόγο δεν χρειαζόταν αυτή η αναφορά, διότι δεν νοείται πράξη τρίτης κυβερνήσεως, η οποία να επηρεάζει την άσκηση κυριαρχικών δικαιωμάτων στα χωρικά ύδατα.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα σας εξηγήσω.
 ΑΝΑΣΤΑΣΙΟΣ ΠΕΠΟΝΗΣ: Αλλά σας υπενθυμίζω, και κλείνω, ότι ακριβώς ο όρος "ανωτέρα βία", όταν επρόκειτο για ξένες εταιρείες, δημιούργησε το μέγα πρόβλημα, ότι έπρεπε κάθε φορά η ελληνική Κυβέρνηση να απολογείται στα δικαστήρια με διάδικο τις ξένες εταιρείες κοινοπραξίας, εάν συντρέχει λόγος ανωτέρας βίας και ποιος είναι. Και γι' αυτό το 1987 καθιερώσαμε ότι χωρίς τη σύμφωνη γνώμη της ΔΕΠ-ΕΚΥ δεν αποφασίζεται καμία γεώτρηση και η ελληνική Κυβέρνηση και η πατρίδα μας απηλλάχθη από το να απολογείται, εάν συντρέχει λόγος ανωτέρας βίας και ποιος είναι. Αυτή είναι η αλήθεια.  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μάλιστα.
 Συνεχίζω από το σημείο στο οποίο τελείωσε ο κ. Πεπονής και λέω, ως προς το δεύτερο ζήτημα: δεν συνδέεται η ρήτρα της ανωτέρας βίας με την πραγματοποίηση εργασιών επί του βυθού ή υπό το βυθό, διότι τα ζητήματα αυτά στη σύμβαση ρυθμίζονται από ειδικές διατάξεις και όχι από το άρθρο 28 και σε όλες αυτές τις ειδικές διατάξεις διατηρεί, χωρίς καμία υποχρέωση αιτιολογίας και αζημίως για το ελληνικό δημόσιο, ο Υπουργός Ανάπτυξης την αρμοδιότητα να επιτρέπει ή να απαγορεύει την εργασία.  
ΑΝΑΣΤΑΣΙΟΣ ΠΕΠΟΝΗΣ: Εκεί είναι που διαφωνούμε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Γιατί διαφωνείτε; 
ΑΝΑΣΤΑΣΙΟΣ ΠΕΠΟΝΗΣ: Διότι αν είχατε βάλει τα "ΕΛΛΗΝΙΚΑ ΠΕΤΡΕΛΑΙΑ"... ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Γιατί τα "ΕΛΛΗΝΙΚΑ ΠΕΤΡΕΛΑΙΑ";  ΑΝΑΣΤΑΣΙΟΣ ΠΕΠΟΝΗΣ: ...και προβλέπατε ότι χωρίς τη συναίνεση των "ΕΛΛΗΝΙΚΩΝ ΠΕΤΡΕΛΑΙΩΝ", δηλαδή εταιρείας ελεγχόμενης από το κράτος, δεν αποφασίζεται τίποτα, θα είχατε λύσει το πρόβλημα, χωρίς να εμπλέκετε την ελληνική Κυβέρνηση και τον 'Ελληνα Υπουργό.
Αλλά, βεβαίως, εγώ συναποδέχομαι ότι επειδή ελέγχεται πλήρως από ελληνικά συμφέροντα η κοινοπραξία για την οποία μιλάμε, αυτά είναι περιττά. Αλλά εάν δεν ήταν τα ελληνικά συμφέροντα, θα ήταν λάθος, θα έπρεπε τα "ΕΛΛΗΝΙΚΑ ΠΕΤΡΕΛΑΙΑ" να έχουν δικαίωμα αρνησικυρίας εντός της διοικήσεως, οπότε δεν χρειαζόταν να αναμειγνύεται το ελληνικό κράτος. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Διαφωνώ πλήρως! Δεν έχει κανένα λόγο η Ελληνική Κυβέρνηση, η Ελληνική Πολιτεία και ο κάθε Υπουργός Ανάπτυξης να κρύβεται πίσω από μία ιδιωτική εταιρεία του ευρύτερου δημόσιου τομέα. Αυτά συνέβαιναν, όταν υπήρχε η ΔΕΠ και όταν η ΔΕΠ-ΕΚΥ ήταν μία εταιρεία του ομίλου ΔΕΠ, αλλά από τη στιγμή που τα "ΕΛΛΗΝΙΚΑ ΠΕΤΡΕΛΑΙΑ" άλλαξαν μορφή και εισήχθησαν στο χρηματιστήριο, δεν μπορούμε να χρησιμοποιούμε για θέματα εθνικής κυριαρχίας και εξωτερικής πολιτικής, ως μοχλό, μια εταιρεία εισηγμένη στο χρηματιστήριο.
 Ο Υπουργός Ανάπτυξης χωρίς να έχει δισταγμό ή ντροπή, για λόγους εθνικής κυριαρχίας μπορεί να επιτρέπει ή να απαγορεύει. Αυτό δεν είναι ανωτέρα βία, αλλά είναι νομικό και συμβατικό δικαίωμα, που ασκεί αναιτιολόγητα και αζημίως.
ΑΝΑΣΤΑΣΙΟΣ ΠΕΠΟΝΗΣ: Γι' αυτό και είχα διαφωνήσει για τη διάλυση της ΔΕΠ-ΕΚΥ.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα έρθω και εκεί.
 'Εχασα τον ειρμό των σκέψεών μου, όμως, κύριε Πεπονή, σε σχέση με την πρώτη παρατήρηση, που μου κάνατε. Αυτό αφορούσε το δεύτερο ζήτημα της ανωτέρας βίας. Είχατε πει και κάτι άλλο προηγουμένως ή ικανοποιηθήκατε, όσον αφορά την πρώτη παρέμβασή σας;  
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, σταματήστε το διάλογο!  
ΑΝΑΣΤΑΣΙΟΣ ΠΕΠΟΝΗΣ: Σας είπα ότι όντως, δεδομένου ότι περιορίζεται η δραστηριότητα μέσα στη ζώνη των χωρικών υδάτων, δεν μπορεί να εμφανιστεί το πρόβλημα. Δεν μπορώ να καταλάβω πώς πράξη αλλοδαπής κυβέρνησης μπορεί να επηρεάζει στο τι συμβαίνει στα ελληνικά χωρικά ύδατα.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σας απαντώ. Αυτό το λέτε, διότι έχετε στο μυαλό σας, χωρίς αυτό να θεμελιώνεται στη σύμβαση, εργασίες εξόρυξης ή έρευνας. 'Οχι δεν είναι έτσι, διότι ανωτέρα βία είναι να θέλει π.χ. να φέρει ο ανάδοχος το ειδικό πλοίο από τον Καναδά ή την Αμερική και να του λέει η αμερικανική κυβέρνηση ότι δεν σου επιτρέπω να πάρεις το πλοίο αυτό, να το μισθώσεις και να το μεταφέρεις. Δεν σου επιτρέπω να φέρεις το τάδε μηχάνημα. Δεν επιτρέπω την εξαγωγή αυτής της τεχνολογίας.
 Η σύμβαση είναι μακροχρόνια, πολύπλοκη. Η ανωτέρα βία δεν σχετίζεται με εργασίες πετρελαίου, αλλά με τη νομική λειτουργία της σύμβασης. Μπορεί κάλλιστα μια τρίτη κυβέρνηση, με νομικές ή πραγματικές ενέργειες, να παρεμποδίσει τη λειτουργία της σύμβασης, ιδίως με τη μορφή εξαγωγής τεχνολογίας ή του απαραίτητου υλικού.
ΑΝΑΣΤΑΣΙΟΣ ΠΕΠΟΝΗΣ: Ειλικρινά, υποστηρίζετε ότι αυτή η εταιρειούλα... ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Πεπονή! 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Βεβαίως. Και αν παρακολουθούσατε την εξέλιξη των σχέσεών μας με πολλές χώρες, σε σχέση με τα ζητήματα αυτά, θα το βλέπατε.
 ΕΥΓΕΝΙΟΣ ΧΑΙΤΙΔΗΣ: Κύριε Υπουργέ, μου επιτρέπετε;  
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι. Εδώ ο διάλογος να σταματήσει. Κι εσείς, κύριε Υπουργέ, να μη δεχθείτε άλλες διακοπές. Γιατί ανοίγει η όρεξη σε όλες τις πτέρυγες.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Συζητώ καλόπιστα και δίνω απαντήσεις πειστικές, με πολύ συγκεκριμένα επιχειρήματα. Ο κ. Πεπονής έχει διατελέσει επί χρόνια ολόκληρα Υπουργός Ενέργειας...
 ΕΥΓΕΝΙΟΣ ΧΑΙΤΙΔΗΣ: 'Ενα λεπτό, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε συνάδελφε, δεν επιτρέπει το Προεδρείο!  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν αναφέρθηκα προσωπικά σε σας, κύριε Χαϊτίδη. Εκτός αν νομίζετε ότι, υπό τας γραμμάς, εννοώ εσάς.  ΠΡΟΕΔΡΕΥΩΝ (Παναγιώτης Ν. Κρητικός): Και αυτό να συνέβη, στο τέλος της αγόρευσης του κυρίου Υπουργού μπορείτε να ζητήσετε το λόγο επί προσωπικού!  ΕΥΓΕΝΙΟΣ ΧΑΙΤΙΔΗΣ: Για το άρθρο 28.
ΠΡΟΕΔΡΕΥΩΝ (Παναγιώτης Ν. Κρητικός): Δεν επιτρέπει το Προεδρείο! 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το άρθρο 28 εφαρμόζεται εκεί όπου μνημονεύεται η έννοια της ανωτέρας βίας. Εάν διαβάζατε το άρθρο 28, θα είχατε καταλάβει πως λέει, ο "όρος ανωτέρα βία", όπως χρησιμοποιείται στη σύμβαση αυτή, σημαίνει αυτό. Δεν λέει το άρθρο 28, "ανωτέρα βία κατά τη σύμβαση αυτή" είναι αυτό.
 ΕΥΓΕΝΙΟΣ ΧΑΙΤΙΔΗΣ: Κύριε Υπουργέ...
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, θα φτάσουμε στον προϋπολογισμό και δεν θα έχουμε τελειώσει τη συζήτηση του νομοσχεδίου! Σας παρακαλώ! Κύριε Υπουργέ, τελειώστε την αγόρευσή σας κατά τον Κανονισμό. Σας παρακαλώ!  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν ξέρω πόσες και ποιες είναι οι σχέσεις σας με τα νομικά κείμενα, αλλά σας διαβάζω το άρθρο 28...
 ΕΥΓΕΝΙΟΣ ΧΑΙΤΙΔΗΣ: Κύριε Υπουργέ...
ΠΡΟΕΔΡΕΥΩΝ (Παναγιώτης Ν. Κρητικός): Να μην καταχωρείται καμία διακοπή στα Πρακτικά. Σας παρακαλώ επιτέλους!  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν εξηγούσα τώρα στον κ. Πεπονή; Ο κ. Πεπονής λέει, θα φέρετε τεχνολογία. Μα, απλά μηχανήματα μπορούν να παρεμποδιστούν, διότι αν υπάρχει πραξικόπημα σε ένα λιμάνι της Λατινικής Αμερικής ή της Αφρικής και εγκλωβιστεί το πλοίο, που φέρνει το μηχάνημα από την Αμερική ή από την Αυστραλία, αυτό δεν είναι ανωτέρα βία;  
ΕΥΓΕΝΙΟΣ ΧΑΙΤΙΔΗΣ:...
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Οι περιπλοκές δεν σχετίζονται με την υψηλή τεχνολογία, αλλά με οποιοδήποτε αντικείμενο, οποιασδήποτε τεχνολογίας εισάγεται από το εξωτερικό.
 Επιτρέψτε μου τώρα να μπω στην ουσία της σύμβασης.
 Παρατήρησα μία τριχασμένη Αξιωματική Αντιπολίτευση, η οποία υποστηρίζει ταυτόχρονα τρεις διαφορετικές εκδοχές, σε σχέση με την υπό κύρωση σύμβαση.
 Υπάρχει η εκδοχή της κ. Μπακογιάννη ότι η σύμβαση αυτή έχει προβλήματα βιωσιμότητας, ότι πήραμε την πρωτοβουλία αυτή ως πρωτοβουλία βραχύβια, για να αντλήσουμε πολύ συγκεκριμένα και άμεσα εκλογικά οφέλη στην Καβάλα.
 Υπάρχει η εκδοχή του κ. Σαλαγκούδη ότι η σύμβαση αυτή μπορεί να διασφαλίσει υπερκέρδη για τον ανάδοχο, εάν οι τιμές κινηθούν με ένα συγκεκριμένο τρόπο.
 Υπάρχει και η εκδοχή των συναδέλφων Βουλευτών Καβάλας της Νέας Δημοκρατίας, οι οποίοι δεν θέτουν ούτε ζήτημα βιωσιμότητας ούτε ζήτημα υπερκερδών, αλλά θέτουν ένα πρόβλημα αντιμετώπισης κατά τρόπο ίσο και δίκαιο, όλων των εργαζομένων, χωρίς διάκριση μεταξύ μελών του σωματείου και διαγραφέντων από το σωματείο.
 Θέλω να απαντήσω και στα τρία, παρ' ότι θα μπορούσαν να έχουν εξουδετερωθεί κατά σειρά τα επιχειρήματα αυτά. Και απαντώ εμμέσως και στις επιφυλάξεις, που διατύπωσε το ΔΗ.Κ.ΚΙ. ως προς τους εργαζόμενους και σας εξηγώ τα ακόλουθα.
Το Υπουργείο Ανάπτυξης βρέθηκε μπροστά σε μια δεδομένη κατάσταση. Η Καναδική Κοινοπραξία ασκώντας συμβατικό δικαίωμά της δήλωσε ότι εγκαταλείπει τη συμβατική περιοχή του Πρίνου και ζητά να κινηθεί η διαδικασία αποτίμησης του κόστους για την αποξήλωση των εγκαταστάσεων και το κλείσιμο των γεωτρήσεων.
 ΓΕΩΡΓΙΟΣ ΚΑΛΑΝΤΖΗΣ: ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Στις 31 Δεκεμβρίου 1998.
 ΓΕΩΡΓΙΟΣ ΚΑΛΑΝΤΖΗΣ: ...
 ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να μην συνεχιστεί αυτό. Σας παρακαλώ. 'Εχετε υπομονή. Πρέπει να τελειώσει η πρωϊνή συνεδρίαση.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Βρεθήκαμε σε μια κατάσταση που έβαζε την Kυβέρνηση και την τοπική κοινωνία μπροστά στην υποχρέωση να υποδεχθεί τριακόσιους εξήντα ανέργους με τις οικογένειές τους και την ελληνική κυβέρνηση μπροστά στο ερώτημα αν είναι απολύτως βέβαιοι πως πρέπει να προχωρήσει στην αποξήλωση μιας συνολικής εγκατάστασης η οποία με σημερινές τιμές έχει κόστος επτακοσίων εκατομμυρίων δολαρίων.
 'Επρεπε να κινήσουμε τη διαδικασία όχι απλά και μόνο σφραγίσματος των γεωτρήσεων  των ενεργών και μη ενεργών, αλλά επιπλέον αποκαθήλωσης των εγκαταστάσεων. Και πρέπει να σας πω ότι εγώ ως αρμόδιος Υπουργός ένιωσα να μην είμαι καθόλου βέβαιος ότι έχουν εξαντληθεί οι πιθανότητες άντλησης και άλλων ποσοτήτων πετρελαίου και δεν μπορούσα να λάβω την απόφαση να προχωρήσει η αποξήλωση αν δεν είχαν εξαντληθεί όλα τα περιθώρια εκμετάλλευσης του κοιτάσματος.
Η επιδίωξη των εργαζομένων ήταν σαφής. Οι εργαζόμενοι ήθελαν η εκμετάλλευση να συνεχιστεί από τα Ελληνικά Πετρέλαια ως επιχείρηση του δημόσιου τομέα και να προσληφθούν όλοι τους ως εργαζόμενοι των Ελληνικών Πετρελαίων ή θυγατρική τους προκειμένου να διασφαλιστεί εις το διηνεκές η απασχόλησή τους σε άλλες δραστηριότητες των Ελληνικών Πετρελαίων.
Τα Ελληνικά Πετρέλαια είχαν βεβαίως αντίρρηση. Και είχαν αντίρρηση γιατί ακόμη και με τις τιμές σε ανοδική τάση καθ' όλην τη διάρκεια της διαπραγμάτευσης έως την ολοκλήρωσή της (με διεθνείς τιμές που δεν υπερέβαιναν τα δεκαεπτά δολάρια το βαρέλι) δεν θεωρούσαν οικονομικά βιώσιμη την εκμετάλλευση. Την θεωρούσαν εξαιρετικά επιβαρυντική για τα χρηματοοικονομικά τους δεδομένα και ιδίως για τη χρηματιστηριακή τους εικόνα. Το πρόβλημα με τα Ελληνικά Πετρέλαια δεν ήταν το μέγεθος της εκμετάλλευσης. Η εκμετάλλευση αυτή είναι ελάχιστη και μπορεί να θεωρηθεί και εν μέρει αδιάφορη σε σχέση με το ενεργειακό ισοζύγιο της χώρας.
 Η χώρα εισάγει εκατόν σαράντα εκατομμύρια βαρέλια πετρέλαιο το χρόνο και η Καβάλα μπορεί να δώσει δυο εκατομμύρια βαρέλια. Τα Ελληνικά Πετρέλαια συναλλάσσονται διεθνώς, προαγοράζουν ποσότητες, υπογράφουν μνημόνια συνεργασίας για ποσότητες περίπου ογδόντα εκατομμυρίων βαρελιών.  Το πρόβλημα με τα Ελληνικά Πετρέλαια ήταν πρώτον ότι θα είχε ένα πρόβλημα πια ως εργοδότης μιας ομάδας εργαζομένων που δεν εντασσόντουσαν στον ορθολογικό σχεδιασμό της επιχείρησης και δεύτερον, η πιθανή συκοφάντηση  του συνολικού επενδυτικού προγράμματος των που θα επηρέαζε και την χρηματοοικονομική τους εικόνα και τη διακύμανση της μετοχής τους στο χρηματιστήριο.
 ΓΕΩΡΓΙΟΣ ΣΑΛΑΓΚΟΥΔΗΣ: Η Αλβανία, τα Σκόπια; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα έρθουμε σ' αυτό. 
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε την υπομονή, κύριε συνάδελφε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα έρθουμε και σ' αυτό, κύριε συνάδελφε.
ΠΡΟΕΔΡΕΥΩΝ (Παναγιώτης Ν. Κρητικός): Δεν ξέρω αν θα προλάβετε να έρθετε και σ' αυτό. Βλέπω ότι ο χρόνος περνάει.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Η Καβάλα όλη δεν έχει τη σημασία για την εξωτερική πολιτική της χώρας που έχει η απόκτηση της πλειοψηφίας των μετοχών του διϋλιστηρίου των Σκοπίων και η κατασκευή του αγωγού Θεσσαλονίκης-Σκοπίων. Δεν είναι συγκρίσιμα μεγέθη, κύριε Σαλαγκούδη. Και πρέπει να σας πω ότι η δραστηριότητα αυτή στα Βαλκάνια των Ελληνικών Πετρελαίων λειτουργεί εξαιρετικά θετικά και ενισχυτικά για το επενδυτικό τους πρόγραμμα και τη χρηματιστηριακή τους εξέλιξη.
 'Αρα τα Ελληνικά Πετρέλαια δεν έλαβαν εντολή από το ελληνικό δημόσιο να κάνουν κάτι που και κατά τη γνώμη του ελληνικού δημοσίου ως πλειοψηφούντος μετόχου τους δεν έπρεπε να το κάνουν. Δεν υπήρξε καμία πρωτοβουλία της διοίκησης των Ελληνικών Πετρελαίων. 'Εγινε αντιληπτό από τους πάντες και από τους εργαζόμενους ότι δεν μπορούσαν τα Ελληνικά Πετρέλαια να το κάνουν αυτό.
 Στη συνέχεια προκειμένου να δοκιμάσω και εγώ τη σοβαρότητα και την αντοχή των εργαζομένων τους είπα ότι, αν εσείς αναλαμβάνετε τη συνέχιση της εκμετάλλευσης, εγώ αναλαμβάνω την υποχρέωση να προωθήσω μια τέτοια σύμβαση προς υπογραφή και στη συνέχεια προς κύρωση. Οι εργαζόμενοι προβληματίστηκαν και μετά λόγου γνώσεως και υπεύθυνα απάντησαν ότι δεν μπορούν να αναλάβουν την ευθύνη αυτή αλλά ότι προτείνουν ένα συγκεκριμένο εταιρικό σχήμα στο οποίο κυριαρχούν παλαιά τεχνικά στελέχη του Πρίνου, την "ΕΥΡΩΤΕΧΝΙΚΗ".
Την "ΕΥΡΩΤΕΧΝΙΚΗ" την προσεκόμισαν και την πρότειναν οι εργαζόμενοι και το σχήμα αυτό έγινε αποδεκτό απ' όλην την κοινωνία της Καβάλας, απ' όλους τους πολιτικούς και κοινωνικούς εκπροσώπους της περιοχής και έτσι είπα και εγώ ότι θέλω τη σύμπραξη και τη συναίνεση της Αξιωματικής τουλάχιστον Αντιπολίτευσης, προκειμένου να κάνουμε μια επιλογή η οποία βεβαίως ήταν μια επιλογή που ήθελε στη συνέχεια κύρωση νομοθετική διότι δεν υπήρχε νομική βάση προκειμένου να γίνει αυτή η απ' ευθείας ανάθεση. Και γι' αυτό το λόγο έγιναν με απόλυτη διαφάνεια όλες οι συζητήσεις με τη συμμετοχή όλων των ενδιαφερομένων, του δήμου και στη συνέχεια όλα τα επιχειρησιακά σχέδια της σύμβασης πριν φθάσουν στο γραφείο μου πήγαιναν σε όποιον τα ζητούσε.
 ΓΕΩΡΓΙΟΣ ΚΑΛΑΝΤΖΗΣ:...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε. ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Συμφωνήσαμε στον κορμό. Από κει και πέρα υπάρχουν και οι συγκεκριμένοι όροι.
 Η σύμβαση λοιπόν αυτή, είναι μια σύμβαση η οποία έχει το στοιχείο του επιχειρηματικού κινδύνου και τον επιχειρηματικό κίνδυνο δεν τον ανέλαβαν και δεν έπρεπε να τον αναλάβουν οι εργαζόμενοι. Για το λόγο αυτό και οι ίδιοι ζήτησαν την αντιστροφή των αρχικά συμφωνημένων ποσοστών από 67% στο συνεταιρισμό των εργαζομένων και 33% στην "ΕΥΡΩΤΕΧΝΙΚΗ" σε 67% στην "ΕΥΡΩΤΕΧΝΙΚΗ" και 33% στους εργαζόμενους. Και εγώ πρότεινα στο Δήμο Καβάλας που ήθελε να μετάσχει με 5% να μη μετάσχει σε ένα σχήμα που μπορεί να το υποστηρίζει πολιτικά και κοινωνικά, αλλά δεν έχει κανέναν λόγο να μετάσχει ο ίδιος ο δήμος σε ένα επιχειρηματικό κίνδυνο. Και οι εργαζόμενοι έχουν αναλάβει τεράστιο κίνδυνο, γιατί έχουν τη συμβατική υποχρέωση αν χρειαστεί, λόγω πτώσης της τιμής του πετρελαίου, να μη λάβουν αποδοχές ή να λάβουν εξαιρετικά μειωμένες αποδοχές.
 Αυτό το σχήμα η πολιτεία είναι υποχρεωμένη να το στηρίξει και αυτό το σχήμα έτυχε να βρεθεί μπροστά στην ευνοϊκή συγκυρία της εντυπωσιακής αύξησης των τιμών του αργού πετρελαίου διεθνώς, διότι όταν αρχίσαμε τις συζητήσεις η τιμή ήταν στα δέκα δολάρια το βαρέλι, όταν συμφωνήσαμε ήταν στα δεκαέξι με δεκαεπτά δολάρια και τώρα είναι στα είκοσι πέντε, δηλαδή είμαστε σε ανοδική τάση.
 Η βιωσιμότητα λοιπόν διασφαλίζεται με μια μέση τιμή δεκαεπτά περίπου δολαρίων και διασφαλίζεται μέσα από τη συμπίεση του κόστους εργασίας που οι ίδιοι οι εργαζόμενοι δέχθηκαν να υποστούν. Και βεβαίως διασφαλίζεται μέσα από την προοπτική που διαμορφώνεται στην Καβάλα, διότι αν δεν ευδοκιμήσουν οι γεωτρήσεις, τότε το όλο σύστημα έχει περιορισμένη διάρκεια τριών ετών περίπου αλλά μέσα στα τρία αυτά χρόνια, έχουμε την υποχρέωση να διαμορφώσουμε τις νέες προϋποθέσεις, δηλαδή έχουμε την υποχρέωση να προχωρήσουμε το σχέδιο της κατασκευής αποθήκης στρατηγικών αποθεμάτων φυσικού αερίου στο κοίτασμα της νότιας Καβάλας και το σχέδιο της δημιουργίας σταθμού συμπαραγωγής στο Σίγμα Site μέσα από τις δραστηριότητες της ΔΕΠΑ, μέσα από τις δραστηριότητες της ΔΕΗ με διεθνείς διαγωνισμούς κανονικά.
 Αλλά, αν το σχήμα KABALA OIL ολοκληρωθεί και βρεθούμε μπροστά σε μία ομάδα ανέργων, θα έχουμε να τους προσφέρουμε νέες δυνατότητες, σε νέα επενδυτικά και επιχειρηματικά σχήματα. Η εκδοχή των υπερκερδών...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)  Παρακαλώ προσαρμόστε...
 ΠΡΟΕΔΡΕΥΩΝ (Παναγιώτης Ν. Κρητικός): 'Οχι, παρακαλώ, δεν θα έχετε μεγάλη ανοχή, κύριε Υπουργέ, αν θέλετε να τελειώσει το νομοσχέδιό σας.  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν θέλω να τελειώσει όπως-όπως, πρέπει να μιλήσω...
ΠΡΟΕΔΡΕΥΩΝ (Παναγιώτης Ν. Κρητικός): Δεν θα τελειώσει το νομοσχέδιό σας. Δεν δικαιούσθε παραπάνω από τριάντα λεπτά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ας μην τελειώσει. 
ΠΡΟΕΔΡΕΥΩΝ (Παναγιώτης Ν. Κρητικός): Δεν θέλετε να τελειώσει; Τότε να λύσουμε τη συνεδρίαση.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, αφαιρέστε τις διακοπές, οι οποίες είναι δεκαπέντε λεπτά.
 ΠΡΟΕΔΡΕΥΩΝ (Παναγιώτης Ν. Κρητικός): Τις δεχθήκατε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οταν άρχισα να μιλάω ήδη είχαν περάσει είκοσι λεπτά. Για όνομα του Θεού! 
ΠΡΟΕΔΡΕΥΩΝ (Παναγιώτης Ν. Κρητικός): Από την αρχή έβαλα το χρόνο.
Μιλάτε τριάντα λεπτά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, κύριε Πρόεδρε. Μα, σας παρακαλώ, θα στερήσετε από τον Υπουργό τη δυνατότητα να μιλήσει στη Βουλή;  ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κι εγώ σας παρακαλώ.
 ΠΡΟΕΔΡΕΥΩΝ (Παναγιώτης Ν. Κρητικός): Να μη λέτε ανακρίβειες. Πού ήταν τα είκοσι λεπτά, όταν αρχίσατε; Ξεκινήσατε από το εικοστό λεπτό;  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οταν τελείωσε ο κ.
Πεπονής, ήταν δεκαεννέα λεπτά γραμμένα στο ρολόι.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πεπονής έκανε παρεμβάσεις που δεχθήκατε και ο εξ οικείου πταίσματος ζημιούμενος, ου δοκεί δη ζημιούσθαι.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν μπορώ να κάνω αυτού του  είδους το διάλογο...
 ΠΡΟΕΔΡΕΥΩΝ (Παναγιώτης Ν. Κρητικός): Το λέει και ο Κανονισμός. 'Οταν επιτρέπετε τις διακοπές, τις επιτρέπετε σε βάρος του χρόνου σας. Υπάρχει και σχετική διάταξη. Εν πάση περιπτώσει, θα ολοκληρώσετε με τη σχετική ανοχή...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, σας παρακαλώ.
ΠΡΟΕΔΡΕΥΩΝ (Παναγιώτης Ν. Κρητικός): Πόσο θέλετε να μιλήσετε, κύριε Υπουργέ; ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν ξέρω πόσο θέλω να μιλήσω. Πρέπει να απαντήσω...
 ΠΡΟΕΔΡΕΥΩΝ (Παναγιώτης Ν. Κρητικός): Στις 18.00' αρχίζει ο Προϋπολογισμός. Συμμεριστείτε επιτέλους την πραγματικότητα!  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αφήστε, σας παρακαλώ. Εδώ υπάρχουν ουσιώδη ζητήματα και η Βουλή πρέπει να είναι ενημερωμένη. 
ΠΡΟΕΔΡΕΥΩΝ (Παναγιώτης Ν. Κρητικός): Προσεγγίστε την πραγματικότητα! ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μα, σας παρακαλώ τώρα! 
ΠΡΟΕΔΡΕΥΩΝ (Παναγιώτης Ν. Κρητικός): Τι παρακαλείτε; Θα με αναγκάσετε να διακόψω τη συνεδρίαση! 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Διακόψτε την! Αν η αντοχή σας είναι τόσο περιορισμένη...
 ΠΡΟΕΔΡΕΥΩΝ (Παναγιώτης Ν. Κρητικός): Δεν θα τελειώσει το νομοσχέδιο. Σας το λέω με την εμπειρία των είκοσι χρόνων. Υπάρχει μια εμπειρία σ' αυτήν την Αίθουσα. Ακούστε και τους παλαιότερους.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, αφήστε την εμπειρία. Εγώ έχω την ευθύνη.
 ΠΡΟΕΔΡΕΥΩΝ (Παναγιώτης Ν. Κρητικός): Δεν την έχετε μόνο εσείς. Και το Προεδρείο έχει την ευθύνη για το νομοθετικό έργο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Την ευθύνη του νομοσχεδίου. ΠΡΟΕΔΡΕΥΩΝ (Παναγιώτης Ν. Κρητικός): Κάνετε λάθος. Την ευθύνη της προώθησης του νομοθετικού έργου την έχει το Προεδρείο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Συνεχίζει η συνεδρίαση ή διακόπτεται; Για να ξέρω.
 ΠΡΟΕΔΡΕΥΩΝ (Παναγιώτης Ν. Κρητικός): Συνεχίζεται, αλλά να τελειώσετε σε εύλογο χρόνο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Φυσικά θα τελειώσω σε εύλογο χρόνο, αλλά να μπορέσω να μιλήσω.
ΠΡΟΕΔΡΕΥΩΝ (Παναγιώτης Ν. Κρητικός): Να μην επιτρέπετε τις διακοπές. ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σας παρακαλώ τώρα. Εδώ κάθε εκδήλωση ευγένειας και διάθεση σύναισης αποβαίνει αρνητική.
ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, η ευγένεια μου περισσεύει, αλλά όταν υπάρχει και η σχετική κατανόηση.
 ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δώστε δέκα λεπτά ακόμη στον κύριο Υπουργό.
ΑΝΑΣΤΑΣΙΟΣ ΠΕΠΟΝΗΣ: 'Εχει δίκιο ο κύριος Υπουργός. Αν ήξερα, δεν θα ζητούσα τη διακοπή.
 ΠΡΟΕΔΡΕΥΩΝ (Παναγιώτης Ν. Κρητικός): Δεν εμπόδισα τον Υπουργό να λέει "ας μην τελειώσει το νομοσχέδιο". Αν θέλει να μην τελειώσει, τότε ας μην κουράζει και το Προεδρείο και το Σώμα. Εγώ θα δώσω δέκα λεπτά στον κύριο Υπουργό, αλλά φοβάμαι ότι δεν θα του φτάσουν ούτε τα δέκα. Θα δείτε ότι και στις 18.00' αν αφήσουμε ελεύθερη τη συζήτηση, το νομοσχέδιο θα είναι ακόμη επί της αρχής.  Γιατί θέλετε όλοι να δευτερολογήσετε και βεβαίως έχετε δικαίωμα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν θα δευτερολογήσει κανείς. Το έχουν δεχθεί αυτό οι συνάδελφοι.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, λοιπόν, κύριε Υπουργέ. ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Αρα, λοιπόν, η σύμβαση αυτή είναι βιώσιμη υπό τις παραδοχές και τις προϋποθέσεις που ανέφερα. Υπάρχει η εκδοχή των "υπερκερδών". Διορθώθηκε η έκθεση του Γενικού Λογιστηρίου, δεν υπάρχουν υπερκέρδη, αλλά έχω προσθέσει και συμπληρωματικό πρωτόκολλο που κυρώνεται μαζί με τη σύμβαση, ότι αν εμφανιστούν υπερκέρδη, τότε το ελληνικό δημόσιο δικαιούται να ζητήσει αυτά να διατεθούν για το κόστος αποκατάστασης της περιοχής στο τέλος της εκμετάλλευσης. Εάν τα υπερκέρδη, υπερβούν το εύλογο κέρδος, τότε μπορεί να ζητήσει εύλογο ποσοστό να διατεθεί για την αποκατάσταση συνολικά.  'Αρα, λοιπόν, και αυτό έχει προβλεφθεί.
'Ερχομαι στους εργαζόμενους. Εγώ δηλώνω ευθέως και κατηγορηματικώς  ότι από πλευράς κανονιστικού περιεχομένου και ουσίας δεν υπάρχει καμιά διαφορά στη διατύπωση του άρθρου 22 στην κυρούμενη σύμβαση και στη διατύπωση του άρθρου 22 σε ένα προσχέδιο που επικαλείται ο κ. Καλαντζής.  Το νόημα και των δύο διατυπώσεων είναι ότι ασκώντας διευθυντικό δικαίωμα η "ΚΑΒΑΛΑ ΟΙL" επιλέγει τους εργαζόμενους από τα μέλη του σωματείου και από τους λεγόμενους διαγραφέντες και από τρίτους. Θα προτιμήσει να καλύψει εργαζόμενους...
  ΓΕΩΡΓΙΟΣ ΚΑΛΑΝΤΖΗΣ: Δεν το λέει αυτό.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αλλά βεβαίως μπορεί τελικά να προτιμήσει και τρίτους, εάν αυτό ανταποκρίνεται στις ανάγκες της εταιρείας.
 Εάν διαβάσετε τις παραγράφους 1 και 2, θα το αντιληφθείτε αυτό. Και μεταξύ των διακοσίων είκοσι περίπου προσληφθέντων τώρα, έχουμε εκατόν ενενήντα μέλη του σωματείου, δέκα ή δώδεκα διαγραφέντες από τους συνολικά σαράντα που αξιώνουν απασχόληση, κάποιους εξωτικούς και στόχος μας είναι να ελέγχουμε τις προσλήψεις. Γι' αυτό προσαρτάται στη σύμβαση επιστολή του διευθύνοντος συμβούλου της "KABAΛΑ OIL" ότι υποχρεούται να μας γνωστοποιεί τα ονόματα και τα κριτήρια, προκειμένου να ξέρουμε και να μπορείτε και σεις να ξέρετε με τον κοινοβουλευτικό έλεγχο ποιοι και πώς προσλαμβάνονται.
Φυσικά συμφωνώ με τον κ. Τσοβόλα, με τον κ. Ρόκο και με όλους τους  συναδέλφους, που είπαν ότι είναι αδιανόητη η διάκριση μεταξύ εργαζομένων.  Αδιανόητη -και αυτό είναι το νόημα του άρθρου 22- διότι ο εργαζόμενος είναι εργαζόμενος. 'Αλλο ποιοι είναι μέλη του συνεταιρισμού. Αν διαβάσετε παραλλήλως τις δύο διατάξεις, θα δείτε ότι είναι ταυτόσημες.
 Το δε παράδειγμα που επικαλέσθηκε  ο κύριος πρόεδρος της διευρυμένης Νομαρχιακής Αυτοδιοίκησης για ένα πολύτεκνο, διαγραμμένο από το σωματείο, που δεν προσλαμβάνεται, δεν ευσταθεί, διότι με διαβεβαιώνει η επιχείρηση ότι έχει προσλάβει τον εργαζόμενο αυτόν. Δεν έχω αφήσει τίποτα που να μην το έχουμε διευκρινίσει.
 'Αλλωστε, η ίδια η διαδικασία των ακροάσεων μας οδήγησε και σε βελτιώσεις ρητρών της σύμβασης, που τις είδα να γίνονται αντικείμενο κακόπιστης παρερμηνείας. Δεν έχει κανένα λόγο η Κυβέρνηση να εισέρχεται  στη συζήτηση αυτή. 'Ετσι διεγράφη η διάταξη για την ηλεκτρική ενέργεια.  Διότι δήλωσε μέσα στην ακρόαση η εταιρεία ότι κατά τις εκτιμήσεις της δεν θα έχει πρόβλημα ηλεκτρικής ενέργειας. 'Αρα, δεν χρειάζεται να υπάρχουν παρερμηνευόμενες διατάξεις.
Υπάρχει ένα πρόβλημα που αφορά την πρώτη σύμβαση, τη σύμβαση που κυρούται με το 'Αρθρο Πρώτο, τη σύμβαση με τους Καναδούς.
'Ισως κι εδώ να υπάρχει κάποια μικρή παρεξήγηση, καλόπιστη. Δεν χαρίζει το ελληνικό δημόσιο τίποτα στην αποσυρόμενη κοινοπραξία καναδικών κατά βάση συμφερόντων. Συμψηφίζουμε εκατέρωθεν απαιτήσεις.
 Διότι είχαμε την υποχρέωση να μοιραστούμε το κόστος της αποξήλωσης και της σφράγισης των γεωτρήσεων και είχαμε την υποχρέωση να πουλήσουμε τα προς διάθεσιν υλικά που θα προήρχοντο από την αποξήλωση. 'Αρα είχαμε ένα κόστος δεκαεπτά εκατομμυρίων δολαρίων που έπρεπε να μοιραστούμε για τη σφράγιση, σύμφωνα με τις εκτιμήσεις της τριμερούς επιτροπής, είχαμε ένα μέσο όρο προϋπολογιζόμενο ως πιθανό να αποκτηθεί από τη διάθεση των υλικών αυτών, δεκαεννέα εκατομμύρια και συμψηφίσαμε τα ποσά αυτά σε μηδενική βάση. Διότι εμείς μεν είχαμε επικαλεσθεί το επιχείρημα, με βάση γνωμοδότηση-πραγματογνωμοσύνη της "ΑΣΠΡΟ-ΦΩΣ", ότι το πολύ πέντε εκατομμύρια δολάρια θα αποκομίσουμε από τη διάθεση των υλικών αυτών και αυτοί είχαν προσκομίσει πραγματογνωμοσύνη αμερικανικού οίκου ότι τριάντα ένα εκατομμύρια δολάρια θα κερδίσουν από τη διάθεση των υλικών αυτών. Δεν επρόκειτο να τελειώσει η συζήτηση αυτή και να συνεχιστεί η εκμετάλλευση εάν δεν βρίσκαμε μία συμψηφιστική συμβιβαστική, λύση. Και τη βρήκαμε στο μηδέν, με βάση τα δεδομένα τα οποία περιγράφει η σύμβαση.
 Oύτε υπάρχει, αν θέλετε, προκαθορισμένο δικαίωμα του νέου αναδόχου να αναλάβει τη συνολική σφράγιση και αποξήλωση και να αποκομίσει ως εργολάβος κέρδη εξ αυτού.
Η νέα σύμβαση, με την "KABAΛΑ OIL" αφορά σφραγίσεις νέων γεωτρήσεων και αποξυλώσεις νέων εγκαταστάσεων. Αντιθέτως, σε περίπτωση που τα κέρδη της "ΚΑΒΑΛΑ ΟΙL" υπερβούν ένα εύλογο όριο, τότε τμήμα των κερδών αυτών θα διατεθεί για την κάλυψη του συνολικού κόστους αποκατάστασης όλου του περιβάλλοντος και όχι μόνον των νέων γεωτρήσεων και των νέων εγκαταστάσεων.
 Αυτά, για να είναι σαφή τα πράγματα.
Βεβαίως η τριμερής επιτροπή, η οποία συγκροτείται για να εκτιμά το κόστος των νέων εγκαταστάσεων, σε περίπτωση αποξήλωσης, είναι μία επιτροπή που αποφασίζει κατά πλειοψηφία, υπάρχει τρίτο μέρος, το οποίο τώρα ανήκει στα Ελληνικά Πετρέλαια και δεν μπορεί να αποφασίζει ο Υπουργός, διότι ο Υπουργός δεν είναι επιδιαιτητής, εκπροσωπεί και αυτός ένα συμβαλλόμενο μέρος.
 Περιττεύει δε να σημειώσω εδώ και να θυμίσω ότι τα Ελληνικά Πετρέλαια μετέχουν ως ένα είδος εμπειρογνώμονα-διαιτητή σε όλη αυτήν τη διαδικασία, με πολύ σημαντικές εξουσίες, οι οποίες ουσιαστικά υποτάσσουν τον έλεγχο των Ελληνικών Πετρελαίων κάθε τεχνική και επενδυτική επιλογή που θα κάνει ο ανάδοχος.
 ΑΝΑΣΤΑΣΙΟΣ ΠΕΠΟΝΗΣ: ...
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Από τις ρήτρες της σύμβασης. Γιατί είναι εκ τρίτου συμβαλλόμενος τα Ελληνικά Πετρέλαια; Διαβάστε τη σύμβαση.
 ΑΝΑΣΤΑΣΙΟΣ ΠΕΠΟΝΗΣ: ...
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν έχω τη σύμβαση μπροστά μου. Από τη διάταξη που λέει ότι το επιχειρηματικό πρόγραμμα και το πρόγραμμα τεχνικών εργασιών το εγκρίνουν τα Ελληνικά Πετρέλαια. Υπάρχει διαρκής διαιτητική πραγματογνωμοσύνη των Ελληνικών Πετρελαίων, τα οποία αναγνωρίζονται ως διαιτητής πραγματογνώμων για όλα τα θέματα. Δεν υπάρχει τέτοιο παράδειγμα ανάλογης διασφάλισης σε άλλη σύμβαση.
'Αρα, λοιπόν, τα πράγματα είναι ξεκάθαρα και για τις δύο συμβάσεις. Κλείνω και, κύριε Πρόεδρε, θέλω να σας ζητήσω συγγνώμη προσωπικά. 
ΠΡΟΕΔΡΕΥΩΝ (Παναγιώτης Ν. Κρητικός): Αμοιβαία είναι η κατανόηση, κύριε Υπουργέ, αλλά η κόπωση και η ανάγκη να προωθηθεί το έργο, μας φέρει τον εκνευρισμό καμιά φορά.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θέλω και εσείς να καταλάβετε την αγωνία της Κυβέρνησης να ανακοινώσει τους συλλογισμούς, επί τη βάσει των οποίων οικοδομείται μία πολύ συγκεκριμένη και συγκροτημένη πολιτική.
 ΠΡΟΕΔΡΕΥΩΝ (Παναγιώτης Ν. Κρητικός): Και την αγωνία του Προεδρείου να τελειώσει το νομοθετικό έργο, το οποίο έχει αναλάβει να το φέρει εις πέρας.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εκμεταλλευόμενος τη γενναιοδωρία του Προέδρου θα πω δύο λόγια σε σχέση με τα αποθέματα.  'Οντως, το έθεσε ο κ. Βερυβάκης στο τέλος της συνεδρίασης κατά τη συζήτηση του προηγούμενου νομοσχεδίου, αλλά έπρεπε να αποχωρήσω για το Υπουργικό Συμβούλιο και δεν απάντησα. Απαντώ τώρα και λέω ότι όπως γνωρίζετε την πολιτική αποθεμάτων, όπως και την πολιτική εισαγωγών υγρών καυσίμων, δεν την ασκεί πλέον το Υπουργείο Ανάπτυξης ως τέτοιο. Η αγορά είναι ελεύθερη, ασκείται η πολιτική αυτή από τις εταιρείες διυλιστηρίων, από τις εταιρείες εμπορίας, θεωρητικά ακόμη και από ένα βενζινοπώλη ατομικά και αυτό είναι ένα πρόβλημα που εκκρεμεί ενώπιον του δικαστηρίου των Ευρωπαϊκών Κοινοτήτων.
'Ομως η χώρα συνολικά έχει διεθνή συμβατική υποχρέωση τήρησης αποθεμάτων ασφαλείας. 'Εχει υποχρέωση τόσο έναντι της Ευρωπαϊκής 'Ενωσης όσο και έναντι του Διεθνούς Οργανισμού Ενέργειας, που είναι το αντίβαρο του ΟΠΕΚ. Στο πλαίσιο αυτό, λοιπόν, και τα Ελληνικά Πετρέλαια και τα άλλα ελληνικά διυλιστήρια, έχουν ασκήσει μία διορατική πολιτική. Είναι βεβαίως πάντα στο απότατο όριο τα αποθέματά τους και γι'αυτό υπάρχουν τεράστια χρηματοοικονομικά οφέλη των Ελληνικών Πετρελαίων από την άσκηση αυτής της πολιτικής. Διότι ευρέθησαν βεβαίως με τεράστια αποθέματα, αυξήθηκε η τιμή τους και ενέγραψαν στους ισολογισμούς τους πολύ σημαντικά χρηματοοικονομικά οφέλη. 'Ομως, αυτό δεν οφελεί την κατανάλωση, διότι οι διεθνείς τιμές της βενζίνης προσδιορίζονται κατά έναν τρόπο οιωνοί χρηματιστηριακό, μέσα από τη μεσογειακή αγορά, όπως αυτή διαμορφώνεται σε εβδομαδιαία βάση.
'Αρα, λοιπόν, δεν υπάρχει όφελος για τον καταναλωτή υπό την έννοια αυτή, υπάρχει όφελος για την εθνική οικονομία μέσω των Ελληνικών Πετρελαίων και βεβαίως η χώρα έχει πλήρη αποθέματα ασφάλειας, διότι αλλιώς θα είχε παραβεί και κοινοτική και διεθνή υποχρέωσή της.
  Ευχαριστώ πολύ.
 ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, όπως βλέπετε  η ώρα είναι 15.50'. Εκ των πραγμάτων θα πάμε σε δευτερολογίες περιορισμένου χρόνου για όλους ακόμη και για τους κυρίους εισηγητές.  
ΑΝΑΣΤΑΣΙΟΣ ΠΕΠΟΝΗΣ: Γιατί, κύριε Πρόεδρε; Αφού δεν έχουμε συζήτηση επί των άρθρων.
 ΠΡΟΕΔΡΕΥΩΝ (Παναγιώτης Ν. Κρητικός): Εκ των προτέρων δεν το γνωρίζει κανείς αυτό, υπάρχουν και άρθρα, εκ των προτέρων δεν το γνωρίζει κανείς αυτό. Υπάρχουν και τροπολογίες. Μακάρι να μην υπάρξει συζήτηση, αλλά θα παρακαλέσω...
ΑΝΑΣΤΑΣΙΟΣ ΠΕΠΟΝΗΣ: Εκεί να το περιορίσετε, κύριε Πρόεδρε, στα άρθρα. ΠΡΟΕΔΡΕΥΩΝ (Παναγιώτης Ν. Κρητικός): Μα, αν ασκηθεί το δικαίωμα των δευτερολογιών, όπως προβλέπει ο Κανονισμός δεν θα προλάβουμε να φτάσουμε ούτε στα άρθρα. Στις 18.00' πρέπει να μπούμε στον Προϋπολογισμό. Δεν ζητώ να υπάρξει και χρόνος για ανάπαυση. Εγώ δεν το λέω αυτό για τον εαυτό μου, αλλά πρέπει να μπούμε στον Προϋπολογισμό και γι' αυτό πρέπει να έχουμε τελειώσει μέχρι εκείνην την ώρα.
 Ο κ. Τσακλίδης έχει το λόγο.
 ΙΩΑΝΝΗΣ ΤΣΑΚΛΙΔΗΣ: Κύριε Υπουργέ, να είστε βέβαιος ότι η πράξη που κάνατε με το να δώσετε λύση σε αυτό το μεγάλο πρόβλημα και η προοπτική που δίνετε για μία περιοχή, καταγράφεται στα θετικά σας, στην πολιτική σας ιστορία. Η Καβάλα σας ευγνωμονεί γι' αυτό που πράξατε και βεβαίως δεν υπάρχει ούτε ίχνος ζητήματος διαφάνειας ή σκανδάλου. Αυτοί είναι αστείοι χειρισμοί. Η λύση δόθηκε παρουσία όλων, εμείς παροτρύναμε και εμείς παρακαλέσαμε και πιάσαμε τον Υπουργό να σώσει την Καβάλα και αυτό έκανε.  Βεβαίως με τη σύμβαση προσπαθεί να διασφαλίσει κατά τον καλύτερο τρόπο και τα συμφέροντα του δημοσίου, αλλά και να δώσει μία λύση, κάτω από τις συνθήκες που υπάρχουν, βιωσιμότητας. Δεν μπορεί να γίνει και το ένα και το άλλο και να τα θέλουμε όλα μαζί. Εν πάση περιπτώσει, τι θέλει η Νέα Δημοκρατία; Να μη λειτουργήσουν τα πετρέλαια. Διότι όταν αρνείται ψήφο, όταν καταγγέλλει τη σύμβαση, σημαίνει ότι δεν θέλει να λειτουργήσουν τα πετρέλαια στην Καβάλα. Αυτό θέλει. Θέλει να τη μιμηθούμε να μην ψηφίσουμε και εμείς; Πώς θα λειτουργήσουν τα πετρέλαια; Από την άλλη πλευρά ελέχθη από τον κ. Σαλαγκούδη κυρίως ότι οι εργαζόμενοι δεν έκαναν καμία υποχώρηση απέναντι στην παλιά κοινοπραξία.  Κύριε Σαλαγκούδη, έχετε μεγάλο λάθος. Οι εργαζόμενοι συμπεριφέρθηκαν υπεύθυνα και οι φορείς της Καβάλας και οι Βουλευτές, όλοι. Εμείς υποχρεώσαμε τους εργαζόμενους σε μία δημόσια συζήτηση, να υποχωρήσουν και να δεχθούν την απόλυση εβδομήντα με ενενήντα εργαζομένων και αυτά είναι καταγεγραμμένα στα Πρακτικά. Οι εργαζόμενοι το αποδέχθηκαν. Πέραν αυτής της αποδοχής της απόλυσης ογδόντα, ενενήντα εργαζομένων, δέχθηκαν παράλληλα και τη μείωση των αποδοχών τους κατά 20% και φάνηκε ότι με αυτήν τη ρήτρα συμφωνεί και η παλιά κοινοπραξία και συμφώνησε μάλιστα κάτω από την επιδιαιτησία του Υφυπουργού Εργασίας, του κ. Πρωτόπαπα. 'Εγιναν συναντήσεις και υπάρχει και το πρακτικό. Συμφώνησαν να είναι περίπου διακόσιοι εβδομήντα οι εργαζόμενοι και να αποχωρήσουν ογδόντα με ενενήντα.
Δυστυχώς, η παλιά κοινοπραξία υπαναχώρησε στη συνέχεια και επανήλθε στην αρχική της πρόταση, η οποία ήταν εκατόν εξήντα τέσσερις μόνο εργαζόμενοι. Δηλαδή περίπου εκατόν ενενήντα απολύσεις, εκ των οποίων οι ογδόντα οκτώ βεβαίως θα πήγαιναν σε εργολάβους. Ποιος δεχόταν την πρόταση αυτή; Γιατί λέτε ότι οι εργαζόμενοι δεν δέχθηκαν υποχωρήσεις; Δέχθηκαν ίσως και μεγαλύτερες από αυτές που κάνουν τώρα. Αλλά όταν μας παραπλάνησε η παλιά κοινοπραξία, θα ήταν εύλογο στη συνέχεια να δεχθούμε ακόμη χειρότερες λύσεις, κάτω από αυτό το αδιέξοδο. Παρ' όλα αυτά όμως, η λύση που δίνεται τώρα δεν είναι η χειρότερη από αυτήν που πρότειναν οι εργαζόμενοι και δέχθηκε κατ' αρχήν η παλιά κοινοπραξία.
 Οι εργαζόμενοι, λοιπόν, συμπεριφέρθηκαν υπεύθυνα. Το ότι πήγαμε σε αυτή τη δυσάρεστη εξέλιξη είναι ευθύνη μόνο της παλιάς κοινοπραξίας, η οποία είχε συνηθίσει επί χρόνια να περνάει αυτά που ήθελε και από κάποιες κυβερνήσεις να κερδίζει, να πληρώνει είκοσι, τριάντα, σαράντα ανθρώπους και ξένους πολλές φορές με πέντε και με δέκα εκατομμύρια το μήνα, έτσι έμαθαν να σπαταλούν τα λεφτά που έπαιρναν και όταν βεβαίως δυσκολεύτηκε αποχώρησε. Αυτή είναι η σοβαρή εταιρεία που λέτε, κύριε Σαλαγκούδη. Η παλιά κοινοπραξία να ξέρετε ότι στο τέλος έμεινε μόνο με τη "DENISON", η οποία έχει φαληρίσει και είναι υπό έλεγχο τραπεζών του  Καναδά. Ποιά σοβαρή εταιρεία λέτε; 'Εμαθαν στο φαγοπότι λοιπόν και όταν ήρθαν τα δύσκολα τα παράτησαν και έφυγαν. Αυτές ήταν οι συμβάσεις που έγιναν από παλιά.
 Κύριε Πρόεδρε, θεωρώ ότι δεν υπάρχει καμία αιτιολογία. Συμφωνώ με αυτά που είπε ο Πρόεδρος του ΔΗ.Κ.ΚΙ. και τους συγχαίρω για τη στάση που κράτησαν συνολικά. Δεν υπάρχει, κύριε Πρόεδρε, διάκριση εργαζομένων ούτε διώκονται κάποιοι για τις θέσεις, τις οποίες πήραν. Απλώς, δημιουργήθηκε μία μεγάλη ένταση μεταξύ των εργαζομένων διότι όταν ξεκίνησε η αντιδικία μεταξύ σωματείου και εργαζομένων με την παλιά κοινοπραξία, μετά την υπαναχώρηση και την κοροϊδία, τότε κάποιοι εργαζόμενοι, άλλοι αφελώς, άλλοι όμως σκοπίμως, διότι ήταν από αυτούς που ευνοούνταν από την παλιά εργοδοσία, υπονόμευαν, στην αντιδικία αυτή, τα συμφέροντα των εργαζομένων.  'Ετσι έγινε αυτή η μεγάλη αντίθεση.
 Υπάρχουν βεβαίως και κάποια θύματα στην ιστορία αυτή, που ήταν αφελείς. Δεν το έκαναν σκόπιμα. 'Οταν ηρεμήσουν τα πράγματα, να είστε βέβαιοι ότι όλοι θα συμβάλουμε στο να δουλέψουν και αυτοί, οι περισσότερο δυνατοί. Αυτήν τη στιγμή, όμως, υπάρχει μία σύγκρουση. Αδελφός διέγραψε αδελφό.  Σε τέτοιο σημείο έχουν φθάσει. Δεν υπάρχουν άλλα κριτήρια, ούτε κομματικά ούτε κοινωνικά.
Από εκεί και πέρα, κύριε Πρόεδρε, νομίζω ότι έπρεπε όλα τα κόμματα -και το λέω ειλικρινά με λύπη μου, που δεν υπήρχε αυτή η στάση- να συμφωνήσουν. Δεν νομίζω ότι θέλουν να μη λειτουργούν τα πετρέλαια, διότι με τη λειτουργία των πετρελαίων έστω και για τρία χρόνια, αν δεν υπάρχει τίποτα άλλο, έχουμε μπροστά μας και τις άλλες προοπτικές που ανοίγουμε, δηλαδή αυτά που είπε ο κύριος Υπουργός για την αποθήκη στρατηγικών αποθεμάτων, για τη συμπαραγωγή. Το άλλο θα ήταν η καταστροφή, το κλείσιμο.  Δεν υπήρχε άλλη λύση. Θα περίμενα από τα κόμματα ειλικρινά με υπευθυνότητα να στηρίξουν αυτήν τη σύμβαση, γιατί έπρεπε να έχει την καθολική αποδοχή. Λυπούμαι που δεν την έχει.
 Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σαλαγκούδης έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πρώτα-πρώτα για το Ελσίνκι, σήμερα απεδείχθη ότι δώσαμε ένα μεγάλο διαπραγματευτικό μας όπλο, χωρίς ουσιαστικό αντάλλαγμα και χωρίς να φαίνεται τουλάχιστον ότι βελτιώσαμε τις ελληνοτουρκικές σχέσεις.
 Το δεύτερο θέμα -και θα είμαι επιγραμματικός για να διευκολύνω- είναι σχετικά με την ανωτέρα βία. Βεβαίως περιείχετο στις  άλλες συμβάσεις. Αν θα υπογράφαμε με κάποια πάλι ξένη εταιρεία, θα έπρεπε να ληφθεί. Νομίζω ότι δημιουργεί πρόβλημα, γιατί τώρα είναι εσωτερική μας υπόθεση και δεν νομίζω ότι οι δικαιολογίες αυτές που έφερε ο κύριος Υπουργός ευσταθούν, για να υπάρξει αυτό στη σύμβαση.  Εν πάση περιπτώσει, δεν επιμένουμε πάρα πολύ, αλλά είναι μία ευαισθησία που μας διακατέχει για τα κυριαρχικά μας δικαιώματα, που έστω και με τέτοιες εγγραφές πιθανόν να θίγονται.
 Παράλληλα για όλες τις διευθετήσεις, που έγινε αναφορά προηγουμένως, εμείς έχουμε προτείνει την Εθνική Επιτροπή Ενέργειας, που θα μπορούσε να είχε απαλλάξει την Κυβέρνηση από αυτήν την έντονη ενασχόληση, μέχρι και για την έγκριση των γεωτρήσεων που γίνονται μέσα στην υφαλοκρηπίδα και για όλες τις διάφορες δραστηριότητες, που όταν τα ΕΛΠΕ δεν φθάνουν, καταλήγουν αμέσως στον Υπουργό. Η Εθνική Επιτροπή Ενέργειας είναι ένας ανεξάρτητος φορέας. Θα μπορούσε όλες αυτές τις δυσκολίες, που εμφανίζονται στον τομέα της ενέργειας γενικότερα και σε αυτήν την υπόθεση, να τις επιλύει.
 Ο κύριος Υπουργός είπε ότι η Νέα Δημοκρατία εμφανίστηκε τριχασμένη.  Ουσιαστικά κάθε ένας ανέπτυξε ιδιαίτερα ένα τμήμα. Εγώ έπρεπε να αναπτύξω περισσότερο το τεχνοκρατικό μέρος, η κ. Μπακογιάννη περισσότερο το πολιτικό και οι Βουλευτές της Καβάλας τους εργαζόμενους. 'Εχουν ακόμα μεγαλύτερη ευαισθησία, την οποία δεν στερούμαστε και εμείς, αλλά αυτοί γνωρίζουν ακόμα και πρόσωπα και πράγματα εκεί.
Η κ. Μπακογιάννη ανέπτυξε το θέμα της βιωσιμότητας. Βεβαίως όταν κάνουμε μία κοινοπραξία με μία εταιρεία, που το σύνολο του κύκλου εργασιών της είναι εξακόσια εκατομμύρια, αυτό προβληματίζει. 'Οταν η μόνη εγγύηση την οποία δίνει για να πάρει τόσα πολλά είναι διακόσια εκατομμύρια (200.000.000) δραχμές, είναι δηλαδή το 1/8 της προκαταβολής που της δίνουμε, δημιουργούνται εύλογα ερωτήματα. Αν κάτι δεν πάει καλά, ποιος εξασφαλίζει τη βιωσιμότητα της επιχείρησης; Με αυτήν την έννοια τίθεται η βιωσιμότητα.
 Από εκεί και πέρα, σε μία τέτοια απίθανη εταιρεία, που δεν διαθέτει εχέγγυα σοβαρής εταιρείας για να εκτελέσει ένα τέτοιο έργο, της δίνουμε τη δυνατότητα να φθάσει σε υπερκέρδη της τάξεως των είκοσι επτά με τριάντα δισεκατομμυρίων,  όπως υπολογίζονται και όπως υπολογίζονταν από την έκθεση του Λογιστηρίου του Κράτους. Μπορεί να είναι έστω και δέκα δισεκατομμύρια, πάντως μιλάμε για διαχείριση τριάντα-σαράντα δισεκατομμυρίων ουσιαστικά ετησίως.
 Αυτόματα αυτή η εταιρεία αποκτά όλα τα εχέγγυα και εκεί όπου δεν μπορούσε να συμμετέχει στους διαγωνισμούς για την αποξήλωση των εγκαταστάσεων ή την αποθήκη αερίου κλπ., θα μπορεί να συμμετέχει στο μέλλον, αφού φυσικά θα πραγματοποιήσει μια δραστηριότητα τουλάχιστον ενός-δύο ετών εδώ.
'Οσον αφορά τους εργαζόμενους, εμείς είπαμε -και δεν απαντήθηκε από πουθενά- να ανοίξουν το συνεταιρισμό οι εργαζόμενοι γι'αυτούς που απολύθηκαν, να μπουν και αυτοί μέσα, για να έχουν ακριβώς τα ίδια προνόμια και αυτοί, όχι μόνο οι διακόσιοι. Επιπλέον, όταν ανήκουν στο συνεταιρισμό, έχουν και μεγαλύτερες δυνατότητες για να μπορέσουν να βρουν και απασχόληση.
 Σχετικά με την αποξύλωση των εγκαταστάσεων κύριε Υπουργέ, έχετε κάνει λάθος ή σας ενημέρωσαν λάθος. Δεν απαιτούν επτακόσια εκατομμύρια δολάρια. Είναι της τάξεως των σαράντα εκατομμυρίων δολαρίων ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με σημερινές τιμές. 
ΓΕΩΡΓΙΟΣ ΣΑΛΑΓΚΟΥΔΗΣ: Επτακόσια εκατομμύρια δολάρια, διακόσια δισεκατομμύρια δραχμές; Με σημερινές τιμές είναι περίπου σαράντα εκατομμύρια δολάρια η αποξήλωση και η σφράγιση των πηγαδιών. Μιλάτε για αποκατάσταση του περιβάλλοντος.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι η αποξήλωση. Αν χρειαζόταν για την εγκατάσταση όλη.
ΓΕΩΡΓΙΟΣ ΣΑΛΑΓΚΟΥΔΗΣ: Εν πάση περιπτώσει, μιλάτε για την αποξήλωση. ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είπα, αν χρειαζόταν να κάνουμε την αποξήλωση.
 ΓΕΩΡΓΙΟΣ ΣΑΛΑΓΚΟΥΔΗΣ: Εντάξει, κατάλαβα.
Κύριε Πρόεδρε, έρχομαι τώρα στο θέμα της πρότασης της Νέας Δημοκρατίας.  Δεν είπαμε εμείς τα ΕΛΠΕ να αναλάβουν την υπόθεση και να πάρουν τους εργαζόμενους υπαλλήλους των ΕΛΠΕ. Προτείνουμε να γίνει μία εταιρεία, στην οποία το ρόλο της "ΕΥΡΩΤΕΧΝΙΚΗΣ" να έχουν τα ΕΛΠΕ, όπως ακριβώς κάνατε την ΕΛΠΕΤ.
 Και εκεί συνεργαστήκατε με μία εταιρεία, για την οποία γραφόταν σε όλες τις εφημερίδες σαν πρωτοσέλιδο ότι ήταν προβληματική εταιρεία, ότι δεν μπορούσε να τη δανειοδοτήσει καμία τράπεζα, τη "ΜΕΤΩΝ", αν θυμάστε.  Και κάνατε την ΕΛΠΕΤ, για να εξαγοράσετε τα διϋλιστήρια των Σκοπίων και να κάνετε τον αγωγό, που μπορούσε να το κάνει η ΕΛΠΕ ή μπορούσαμε εμείς καλύτερα να φέρναμε ένα CONSORTIUM Ελλήνων επιχειρηματιών, συνεπικουρούμενων και από τα ΕΛΠΕ, αν θέλετε, για να έκανε αυτήν τη δουλειά πολύ καλύτερα και όχι φυσικά η "ΜΕΤΩΝ".
Τώρα προικοδοτήσατε την ΕΛΠΕΤ με τέσσερα δισεκατομμύρια, παράλληλα τοποθετήσατε διευθύνοντα σύμβουλο ποιον; Τον αντίστοιχο διευθύνοντα σύμβουλο της ΜΕΤΩΝ, της ξένης εταιρείας, η οποία συμμετέχει με μικρό ποσοστό. Και ποιος είναι αυτός; Ο περιβόητος Καραχάλιος, ο πρώην διευθυντής των ΕΛΔΑ, που επί υπουργίας του κ. Πεπονή εστάλη ο εισαγγελέας εκεί και του έκλεισε το γραφείο νύκτωρ...
ΑΝΑΣΤΑΣΙΟΣ ΠΕΠΟΝΗΣ: 'Οχι, δεν εστάλη στον εισαγγελέα από μένα.
 ΓΕΩΡΓΙΟΣ ΣΑΛΑΓΚΟΥΔΗΣ: Είπα ότι εστάλη εισαγγελέας στα ΕΛΔΑ. Και αυτός τώρα έχει γίνει και διευθυντής στο διϋλιστήριο της ΟΚΤΑ. 'Ετσι, λοιπόν, εμείς λέμε ότι θα μπορούσαν τα ΕΛΠΕ, διότι υπάρχει και εδώ εθνικό ενδιαφέρον και δεν είναι ελάσσονος σημασίας, να κάνουν αυτήν ακριβώς τη δουλειά, για να έχουν από εκεί και πέρα όλες τις δυνατότητες και για τις μελλοντικές επενδύσεις και για ό,τιδήποτε άλλο, που με την "ΕΥΡΩΤΕΧΝΙΚΗ" όλα αυτά βρίσκονται σε αμφιβολία. Επίσης δεν ανεφέρθη προηγουμένως τίποτε για τις νέες γεωτρήσεις, για εξόρυξη πετρελαίων και για την εύρεση πιθανόν νέων αποθεμάτων.
 Σχετικά με την περιβαλλοντική ρύθμιση που έγινε τώρα, κατ'αρχήν έγινε στη Διαρκή Επιτροπή και νομίζω ότι πρέπει να μας δίνετε και εμάς εύσημα, όταν απαλλάσσεται το δημόσιο από ένα βάρος ενάμιση δισεκατομμυρίου ηλεκτρικού ρεύματος, που αν υπήρχε εκείνη η παράγραφος θα το έπαιρναν  οπωσδήποτε -διότι ποιος δεν παίρνει τσάμπα- και θα έβγαζαν το ηλεκτροπαραγωγό ζεύγος εκτός λειτουργίας αμέσως.
 Κάνετε ένα σημαντικό βήμα, εν πάση περιπτώσει, αλλά παράλληλα όμως αποδείξατε ότι δίνετε πολλά. Επιπλέον προσθέσατε για το περιβάλλον κάτι που έδειξε την ευαισθησία σας, αλλά έδειξε και ένα κενό που υπήρχε στη σύμβαση, την οποία είχατε ήδη υπογράψει και στην οποία δεν προβλέπεται αυτό. Και πάλι η ανάδοχος έχει πολλά, όταν το 35% των αναπόσβεστων επενδύσεών της το καλύπτει το δημόσιο.
 Εδώ, όμως, θέσαμε ένα άλλο θέμα, πώς η "ΕΥΡΩΤΕΧΝΙΚΗ", η "ΚΑΒΑΛΑ OIL" θα αντιμετωπίσει το ενδεχόμενο από τις πεπαλαιωμένες εγκαταστάσεις μιας απειλούμενης οικολογικής καταστροφής. Κάτι μπορεί να πάει στραβά και δεν έχει τις δυνατότητες, διότι δεν έχει και την εμπειρία, αλλά και την οικονομική επιφάνεια, για να τα αντιμετωπίσει αυτά. Θα τρέχουν τότε τα ΕΛΠΕ να διορθώσουν και με αυτόν τον τρόπο θα παρέμβουν, αλλά θα είναι αργά μέχρι να κινηθούν και θα έχουμε να αντιμετωπίσουμε μία μεγάλη καταστροφή. Επισημαίνω τον κίνδυνο.
  Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο. 
ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, στη δοκιμασία του χρόνου δεν αντέχει τίποτα. Η ορθότητα αυτού του σχεδίου νόμου θα φανεί στο χρόνο.  Αν δηλαδή πραγματικά συμβάλει στην ανάπτυξη της περιοχής και στην απασχόληση, θα φανεί στο επόμενο χρονικό διάστημα. Είναι το πρώτο που θέλω να παρατηρήσω.
 Το δεύτερο σημείο με το οποίο εμείς δεν συμφωνούμε με αυτό το σχέδιο νόμου, είναι γιατί η NAPC διατηρεί τα δικαιώματά της για έρευνα και εκμετάλλευση στο Θρακικό Πέλαγος.
 Επίσης, η "ΚΑΒAΛΑ OIL A.Ε." περιορίζει τις δραστηριότητές της στην άντληση του υπόλοιπου κοιτάσματος που υπάρχει σήμερα καθώς και στην πραγματοποίηση γεωτρήσεων σ' ένα πάρα πολύ περιορισμένο χώρο. Σ' ένα χώρο όπου έχει αντληθεί το κοίτασμα, καθώς επίσης όπου έγιναν γεωτρήσεις, οι οποίες κρίθηκαν οικονομικά μη εκμεταλλεύσιμες.
Τα δύο αυτά στοιχεία μας δημιουργούν την πεποίθηση ότι αυτό το εγχείρημα στερείται προοπτικής. Δηλαδή αυτά που ισχυρίζεται η Κυβέρνηση ότι θα συμβάλει στην ανάπτυξη και στην απασχόληση των εργαζομένων, δεν φαίνεται να δίνουν αυτήν τη δυνατότητα.
 Τέλος, η επιχειρηματολογία που χρησιμοποιήθηκε για την υποστήριξη αυτού του νόμου από τους εισηγητές και από τον κύριο Υπουργό είναι πολύ αντιφατική. Και λέω "αντιφατική" γιατί ο ίδιος ο Υπουργός στη συνεδρίαση της επιτροπής μας είπε, ότι το εγχείρημα αυτό είναι παρακινδυνευμένο, ότι κανείς σοβαρός επενδυτής δεν θα αναλάμβανε τη συνέχιση της λειτουργίας της επιχείρησης και ότι τα Ελληνικά Πετρέλαια δεν είναι διατεθειμένα, επειδή είναι στο χρηματιστήριο, να δραστηριοποιηθούν στη συγκεκριμένη περίπτωση. Και ενώ υποστηρίχθηκαν όλα αυτά, την ίδια στιγμή υποστηρίζετε ότι υπάρχει προοπτική με αυτήν την εταιρεία, την "ΚΑΒΑΛΑ OIL Α.Ε.", η οποία και μετά την εξάντληση του κοιτάσματος θα μπορέσει με τις γεωτρήσεις να εκμεταλλευτεί το κοίτασμα της περιοχής και να συμβάλει στην ανάπτυξη και στην απασχόληση.
 Επίσης, ενώ υποστηρίζετε ότι θα συμβάλει στην ανάπτυξη, μας λέτε ότι οι ίδιοι εργαζόμενοι έχουν συμφωνήσει να παραιτηθούν ακόμα και από τις αμοιβές τους, σε περίπτωση που η εταιρεία δεν θα σημειώνει κέρδη ή θα αντιμετωπίζει προβλήματα. Εάν δηλαδή φθάσουμε σε αυτό το σημείο οι εργαζόμενοι να μην παίρνουν τις αμοιβές τους ή να απολαμβάνουν πολύ χαμηλές αμοιβές, για το οποίο εσείς φοβάσθε, τότε πώς έρχεσθε και μας ισχυρίζεσθε ότι συμβάλλετε στην απασχόληση και ότι διασφαλίζετε τα συμφέροντα των εργαζομένων; 'Ολα αυτά τα θεωρούμε πολύ αντιφατικά και αυτοί είναι οι λόγοι που δεν μας δημιουργούν την εντύπωση ότι πραγματικά με αυτό το εγχείρημα, που εσείς οι ίδιοι επικαλεσθήκατε, θα αντιμετωπίσετε το μεγάλο πρόβλημα που απασχολεί την Καβάλα: Το πρόβλημα της απασχόλησης κυρίως, που θέλετε μέσα απ' αυτό το σχέδιο νόμου να αντιμετωπίσετε και να λύσετε.
 Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, είναι πιο δύσκολη η δευτερολογία, πράγματι το ομολογώ.
Είναι δύσκολο να απαντάει κανείς σε επουσιώδεις ρητορικές. Ζητήσαμε συγκεκριμένα πράγματα και τρομοκρατηθήκαμε περισσότερο μετά την  τοποθέτηση του κυρίου Υπουργού. Από την πόλη έρχομαι και στην κορφή κανέλλα, κύριε Υπουργέ!  Υπάρχει βιωσιμότητα; Εσείς μας τρομοκρατήσατε θυμίζοντάς μας ότι τη ΔΕΠ τη συμβουλεύσατε να μην μπει στο χρηματιστήριο γιατί έτσι θα χάσει ένα κομμάτι της αξίας της. Μας είπατε ότι συμβουλεύσατε το δήμο να μην συμμετέχει με το 5% γιατί είναι επισφαλής σαν επιχείρηση η δράση και τελικά μας είπατε ότι κάτω από δεκαεπτά δολάρια δεν μπορεί να το διασφαλίσει κανένας και οι εργαζόμενοι δεν θα πάρουν τους μισθούς τους. Θα αρχίζουμε να μετανιώνουμε κιόλας σιγά-σιγά.
 Αφήστε που στην αρχή είπατε και για την ανωτέρα βία. Προσπαθήσατε, δεν ξέρω κι εγώ πως να τη δικαιολογήσετε λέγοντάς μας ότι οι εφοπλιστές με τα καράβια κάνοντας εθνική πολιτική μπορεί να μη δέχονται να κουβαλήσουν και το πετρέλαιο και έτσι μένει ο όρος ανωτέρα βία.
  Αυτά τα πράγματα επί της ουσίας και σοβαρά κρινόμενα δεν θεωρούμε ότι αποτελούν σοβαρή αντιμετώπιση από πλευράς μας.
Εν τοιαύτη περιπτώσει, επειδή δεν θέλω να εμβαθύνω περισσότερο μπας και μετανιώσω, θα σταματήσω εδώ το λόγο μου και θα αφήσω τον κ. Πεπονή που είναι και πιο εμπεριστατωμένος, να τον ακούσω κι αυτόν, να μου δώσει λίγο κουράγιο τουλάχιστον η άλλη πλευρά.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πεπονής έχει λόγο.
 ΑΝΑΣΤΑΣΙΟΣ ΠΕΠΟΝΗΣ: Η διαδικασία μετοχοποίησης πρώην ΔΕΠ και σήμερα ΕΛΠΕ ξεκίνησε επί των ημερών μου. Και με σύμφωνη εισήγηση και του κ.  Μανώλη Δασκαλάκη και του κ. Χρήστου Βερελή είχαμε δρομολογήσει ότι η ΔΕΠ-ΕΚΥ θα εξαιρείτο από τη μετοχοποίηση και θα καθίστατο και πάλι αυτοτελής δημόσια επιχείρηση.
 Κατά συνέπεια όσα είπατε για τις συνέπειες της μετοχοποίησης ως δυνατότητες μιας δημόσιας επιχείρησης δεν αφορούν εμένα, δεν έχουν εμένα ως αποδέκτη. Η πολιτική μου ήταν μετοχοποίηση της ΔΕΠ, ανεξαρτητοποίηση της ΔΕΠ-ΕΚΥ ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν είπα ότι το κάνατε εσείς αυτό.
 ΑΝΑΣΤΑΣΙΟΣ ΠΕΠΟΝΗΣ: ... και είχα διαφωνήσει ριζικά μέσα στη Βουλή γι' αυτό το οποίο έγινε, το οποίο είναι ενσωμάτωση της ΔΕΠ-ΕΚΥ και ουσιαστικά αδρανοποίηση αυτών των δραστηριοτήτων.
 Δεύτερον, συμφωνώ με τον κύριο Υπουργό ότι ένας νόμος δεν προβλέπει και δεν διαχωρίζει τις μεγάλες επιχειρήσεις από τις μικρές επιχειρήσεις, των μεγάλων δυνατοτήτων από αυτές των μικρών δυνατοτήτων.
 Εδώ όμως, κύριε Υπουργέ, δεν συζητούμε ένα νόμο, συζητούμε τη νομοθετική κύρωση μιας σύμβασης, η οποία είναι με μία συγκεκριμένη εταιρεία και για την οποία, επιτρέψτε μου να επιμείνω -χωρίς διάθεση ειρωνίας και παρακαλώ πολύ δεν υπάρχει ειρωνία- ότι αυτή η "ΕΥΡΩΤΕΧΝΙΚΗ" δεν είναι σε θέση να φέρει στην Ελλάδα γνησίως νέες τεχνολογίες και ούτε το έχει στην προοπτική της.
 Αυτό είναι ένα επιχείρημα το οποίο είπατε, το οποίο -επαναλαμβάνω- θα ήταν ορθό εάν εδώ συζητούσαμε ένα νόμο. Δεν συζητούμε νόμο, συζητούμε την κύρωση σύμβασης με πολύ συγκεκριμένη επιχείρηση πολύ συγκεκριμένων και -επιτρέψτε μου να προσθέσω- άκρως περιορισμένων δυνατοτήτων.
 Αναφερθήκατε στις εποπτικές ή ελεγκτικές αρμοδιότητες των Ελληνικών Πετρελαίων, της ΕΛΠΕ. Σας πληροφορώ ότι δεν προβλέπεται από τη σύμβαση καμία τέτοια ελεγκτική συγκεκριμένη αρμοδιότητα. Προφανώς αναφέρεσθε στα περί διαιτησίας, αλλά επιτρέψτε μου να σας υπενθυμίσω ότι εγώ αναφέρθηκα συγκεκριμένα στο άρθρο 3 παράγραφος 2, το οποίο αφορά τις γεωτρήσεις και με το οποίο προβλέπεται πότε απαλλάσσεται ουσιαστικά η "ΕΥΡΩΤΕΧΝΙΚΗ" από την υποχρέωση αυτών των γεωτρήσεων, οι οποίες στο προοίμιο του άρθρου αναφέρονται ως υποχρεωτικές, αλλά κατόπιν προβλέπονται οι περιπτώσεις που θεωρούνται ως γενόμενες χωρίς να έχουν γίνει.
Δεν προβλέπεται καμία διαδικασία ελέγχου εάν βασίμως ή αβασίμως μπορεί η "ΕΥΡΩΤΕΧΝΙΚΗ" να επικαλεστεί αδυναμία να φθάσει στα τρεις χιλιάδες μέτρα. Αυτή είναι η πραγματικότητα.
Τελικά πρέπει να σας πω ότι εξεπλάγην απ' όσα είπατε ότι εσείς ή ο οιοσδήποτε διάδοχός σας ως συμβαλλόμενο μέρος δεν μπορεί να έχει αποφασιστική γνώμη, για το θέμα της αποξήλωσης και εκποίησης των τυχόν νέων εγκαταστάσεων.
Κύριε Υπουργέ, κατά τη γνώμη μου, αυτό που προβλέπει η σύμβαση αποτελεί νομική ασυναρτησία. Από τη μία μεριά δίνει στον Υπουργό εξουσία να εγκρίνει και από την άλλη ο υφιστάμενος του Υπουργού -διότι περί υφισταμένου πρόκειται και το γνωρίζετε, ο προβλεπόμενος πρόεδρος- δέχεται προτάσεις του Υπουργού. Αυτό κατ' εμέ αποτελεί νομική ασυναρτησία. Διότι θα μπορούσε να σταθεί νομικά, όχι πολιτικά, εάν δεν προβλέπατε την έγκριση. Ο Υπουργός έχει τη δικαιοδοσία της έγκρισης, δεν είναι συμβαλλόμενος; Είναι συμβαλλόμενος, αλλά του προβλέπετε αρμοδιότητα έγκρισης. Και μετά λέτε ότι αν δεν εγκρίνει, τότε υποβάλλει προτάσεις στον υφιστάμενό του και τον εποπτευόμενο.
Δεν το δέχομαι, κύριε Υπουργέ. Είναι δικαίωμά σας να έχετε αυτήν τη νομική άποψη.
  Τέλος, έρχομαι στην ανωτέρα βία. Για τα περί νέας τεχνολογίας, σας είπα την άποψή μου. Από κει και πέρα αυτά τα οποία επικαλεστήκατε, κύριε Υπουργέ, είναι πράγματι λόγοι ανωτέρας βίας αλλά τους προβλέπετε με ειδικές αναφορές στο οικείο άρθρο.
Το διαβάζω: "Αναπόφευκτες καθυστερήσεις κατά τη μεταφορά εξοπλισμού και προσωπικού ή κατά την απόκτηση δικαιωμάτων διέλευσης, αδυναμία απόκτησης υλικών στην αγορά και τα παρόμοια".
Κατά συνέπεια, βεβαίως αποτελούν λόγους ανωτέρας βίας, αλλά τους έχετε ειδικά προβλέψει και δεν χρειάζεται να καλυφθεί αυτή η περίπτωση με άλλες διατυπώσεις.
  ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία τη συνεδριασή μας παρακολουθούν, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" τριάντα επτά μαθητές και τέσσερις συνοδοί καθηγητές από το Γυμνάσιο Ζίτσας Ιωαννίνων.
  Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)  Ο κ. Παπαδόπουλος έχει το λόγο.
  ΗΛΙΑΣ ΠΑΠΑΔΟΠΟΥΛΟΣ: Κύριε Πρόεδρε, επιγραμματικά θα επιχειρήσω να εκφράσω τις τελευταίες μου σκέψεις γύρω από το θέμα, αρχίζοντας από το εξής. Πιστεύω ότι η γνώση, η εμπειρία που έχουν όλα αυτά τα στελέχη, τα οποία θα συνεχίσουν να παράγουν μέσα από τη συγκεκριμένη επιχείρηση, είναι το καλύτερο που έχουμε να πούμε για τη συγκεκριμένη επιχείρηση, γιατί ποτέ δεν είχαμε τη δυνατότητα να ζητήσουμε πιστοποιητικά ικανότητας και γνώσης από τις προηγούμενες εταιρείες, οι οποίες φιλοξενούνταν στην περιοχή μας.
  Δέχομαι ότι όλα αυτά είναι υπο δοκιμή, αλλά δεν θα μπορούμε να έχουμε αποτέλεσμα, κύριε συνάδελφε του ΚΚΕ, αν δεν επιχειρήσουμε τη δοκιμή. Εσείς διαπίστωσα ότι είστε ή του μηδέν ή του όλα. Εγώ δεν είμαι αυτής της λογικής. Εμείς θέλουμε να δώσουμε την ευκαιρία να αναπτυχθούν και 'Ελληνες επιχειρηματίες πάνω στο συγκεκριμένο αντικείμενο και φυσικά όχι ανεξέλεγκτα. Η σύμβαση προβλέπει ελεγκτικούς μηχανισμούς, θα υπάρχει ελληνική Βουλή, θα υπάρχει ελληνική δικαιοσύνη, στην οποία θα μπορεί να προσφύγει ο οποιοσδήποτε, αν παραβιάζονται οι όροι.
  Αλλά αν δεν λειτουργήσει θα έχετε τριακόσιους ακόμη άνεργους. 'Ισως τους θέλετε για να σπεκουλάρετε πολιτικά εσείς του ΚΚΕ, εμείς όμως αυτήν τη δυνατότητα και την ευκαιρία δεν θα σας τη δώσουμε.
Πραγματικά, κύριε Υπουργέ, η συμπεριφορά της Νέας Δημοκρατίας είναι ακατανόητη, προσχηματική, υποκριτική, περίεργη. Εγώ αυτούς τους χαρακτηρισμούς δίνω και αρχίζω από την τελευταία τοποθέτηση του συναδέλφου της Νέας Δημοκρατίας κ. Καλαντζή, ο οποίος είπε ότι ψηφίζει, αλλά χρησιμοποιεί πληθυντικό. Αν είναι πληθυντικός ευγενείας ή μεγαλοπρέπειας ή είναι της παράταξής του δεν το κατάλαβα. Απάντηση όμως στο πρόβλημα που έχουν οι νεοδημοκράτες για ό,τι αφορά την παράγραφο 22 δίνει η ανακοίνωση της ΔΑΚΕ. Το θέμα ήταν να ξαναγυρίσουμε στην παλιά τακτική του ρουσφετιού, να μοιράσουμε τις θέσεις εργασίας, πέντε εγώ, πέντε ο Τσακλίδης, πέντε ο Παναγιωτόπουλος, πέντε ο Καλαντζής, να είμαστε όλοι καλά και αγαπημένοι και να χάσουμε το μείζον το οποίο δίνει την ευκαιρία και τη δυνατότητα να δουλέψουν τριακόσιες οικογένειες. Εκεί είχε επικεντρωθεί και η άρνησή τους και ο λόγος για τον οποίο παρουσιάζουν αυτήν την μπερδεμένη εικόνα σήμερα.
  Από εκεί και πέρα, κύριε συνάδελφε της Νέας Δημοκρατίας, μην κόπτεστε για το θέμα της προστασίας του περιβάλλοντος και το οικολογικό. Εμείς έχουμε πολύ μεγαλύτερη ευαισθησία -το ξανατονίζω- μην το βάζετε ως  πρόσχημα, γιατί ακριβώς έχουν αποδυναμωθεί όλα τα άλλα σας επιχειρήματα. Οι επιχειρήσεις που έγιναν από όλες τις μεριές δείχνουν ότι οδηγηθήκαμε σε μια λύση ανάγκης. Αυτή είναι η πραγματικότητα. Διότι έχετε και μία  αντίφαση, όταν λέτε ότι από τη μια επιλέξαμε δήθεν κάποιους δικούς μας, ώστε να τους δώσουμε εκατομμύρια και από την άλλη λέτε ότι δεν είναι βιώσιμη. Επιλέξτε επιτέλους, ποιο από τα δύο σχήματα είναι το σωστότερο.  Κύριε Πρόεδρε, ευχαριστώ όλους τους συναδέλφους που ενέσκυψαν σε ένα πρόβλημα που φαίνεται να έχει τοπικό χαρακτήρα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χαϊτίδης έχει το λόγο. 
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, με τον κύριο Υπουργό έχουμε πολιτικές και όχι προσωπικές διαφορές, γι αυτό δεν μπόρεσα να εξηγήσω κάποιες αιχμές του, όταν αναφέρθηκε σε δικές μου παρατηρήσεις.
 Με κάθε καλή διάθεση ρώτησα και περίμενα διευκρινιστικές και ενημερωτικές απαντήσεις από τον κύριο Υπουργό, τις οποίες όμως με τη γνωστή ευχέρεια λόγου που διαθέτει τις απέφυγε. Γι' αυτό τις επαναφέρω, κύριε Υπουργέ, ελπίζοντας ότι στη δευτερολογία σας θα απαντήσετε.
'Εχω εδώ, κύριε Υπουργέ, ένα κείμενο το οποίο προτείνετε εσείς προς ψήφιση και το οποίο διαβάζω, διότι μπορεί να μην έχω τις δικες σας ασφαλώς νομικές γνώσεις, αλλά νομίζω ότι γνωρίζω στοιχειωδώς ελληνικά και έχω στοιχειωδώς τη δυνατότητα να σκέφτομαι λογικά.
Μιλάτε, κύριε Υπουργέ, για πράξεις αλλοδαπής κυβερνήσεως, οι οποίες αποτελούν κατά το νομοσχέδιο και κατά το άρθρο 28 ανωτέρα βία. Σας παρακάλεσα να μας πείτε, ποιες είναι αυτές οι πράξεις και δεν απαντήσατε.  ΗΛΙΑΣ ΠΑΠΑΔΟΠΟΥΛΟΣ: Να ρωτήσετε τον Κωνσταντίνο Καραμανλή, γιατί ο αείμνηστος Κωνσταντίνος Καραμανλής έχει την ίδια ακριβώς παράγραφο. 
ΕΥΓΕΝΙΟΣ ΧΑΙΤΙΔΗΣ: Είστε εκπρόσωπος του κυρίου Υπουργού;  
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Παπαδόπουλε, μη διακόπτετε.
 ΕΥΓΕΝΙΟΣ ΧΑΙΤΙΔΗΣ: Μη βιάζεστε. Εσείς έχετε τον πόθο τον προεκλογικό και τον ψηφοθηρικό, αλλά βιάζεστε και εκτίθεστε.
 ΗΛΙΑΣ ΠΑΠΑΔΟΠΟΥΛΟΣ : Μα, εκλογές θα έχουμε το Σεπτέμβρη.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Παπαδόπουλε. ΕΥΓΕΝΙΟΣ ΧΑΙΤΙΔΗΣ: Θα αναφερθώ και σε αυτό. Η εκλογική σας πελατεία δεν κινδυνεύει. Μη στεναχωριέστε.
 Βλέπετε ποιες είναι οι προθέσεις των συναδέλφων.
 Κύριε Υπουργέ, αναφέρεστε -διαβάζω επί λέξει- σε πράξεις αλλοδαπών κυβερνήσεων, οι οποίες μάλιστα μπορούν να εκδηλωθούν και υπό διάφορες μορφές και ερωτώ, ποιες είναι εν πάση περιπτώσει και ζητώ να μας φέρετε ένα πιθανό παράδειγμα.
 Είπατε ότι μπορεί να είναι η αδυναμία μεταφοράς τεχνολογικού εξοπλισμού. Στις εν συνεχεία όμως διατυπώσεις της αυτής παραγράφου του αυτού άρθρου αναφέρεστε και στην περίπτωση αδυναμίας μεταφοράς εξοπλισμού και προσωπικού από άλλες χώρες. Επομένως, εξακολουθώ να παρακαλώ να μας εξηγήσετε, ποιες είναι αυτές οι πράξεις, οι νόμοι τρίτων χωρών που μπορούν να απαγορεύσουν την εντός ελληνικών χωρικών υδάτων ανάπτυξη δραστηριοτήτων άντλησης πετρελαίου.
 Δεύτερον, είπατε ότι αυτή η πρόβλεψη περιλαμβάνεται και στην αρχική σύμβαση, την οποία μάλιστα αποδίδετε -και πράγματι ήταν- σε κυβερνήσεις της Νέας Δημοκρατίας.
 Κύριε Υπουργέ, λυπούμαι πάρα πολύ, αλλά αυτό που λέτε είναι παραπλανητικό, πρώτον διότι αν υποτεθεί ότι η προηγούμενη αυτή αρχική σύμβαση είχε ένα λάθος, όπως αφήνετε να εννοηθεί, δεν είστε υποχρεωμένος και δεν δικαιολογείστε να επαναλάβετε το λάθος. Δεν ήταν όμως λάθος, διότι εκείνη η αρχική σύμβαση προέβλεπε, ώστε ο τότε ανάδοχος να προχωρήσει σε γεωτρήσεις και σε εκμετάλλευση και εντός αμφισβητουμένων λόγω υφαλοκρηπίδος περιοχών, ενώ η παρούσα σύμβαση περιορίζεται σε υπάρχουσες εγκαταστάσεις, οι οποίες είναι εντός των χωρικών υδάτων.
Θα παρακαλούσα, λοιπόν, διότι τίθεται μεγαλύτερο θέμα εις βάρος της Νέας Δημοκρατίας με αφορμή τη δική μου παρατήρηση, να παραδεχθείτε ότι η αρχική σύμβαση την οποία αντιγράφετε εσείς δεν είναι της αυτής μορφής και του αυτού αντικειμένου με την παρούσα σύμβαση. Η αρχική αναφερόταν πράγματι σε αμφισβητούμενες περιοχές λόγω υφαλοκρηπίδας, ενώ η παρούσα αναφέρεται σε δραστηριότητα εντός των ελληνικών χωρικών υδάτων.
 Σε όλα αυτά θα παρακαλούσα, κύριε Υπουργέ, να έχουμε σαφείς και όχι περίπου απαντήσεις, οι οποίες και δημιουργούν εντυπώσεις ανύπαρκτες, αλλά δημιουργούν εμμέσως και προσωπικά θέματα, διότι δεν είναι δυνατόν να ανεχθώ να επικαλείσθε ερμηνείες, οι οποίες με εκθέτουν και απέναντι στον ελληνικό λαό, αλλά και απέναντι στο δικό μου κόμμα.
 Ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος να δευτερολογήσει.
 Ο κύριος Υπουργός Ανάπτυξης έχει το λόγο αν το επιθυμεί. Παρακαλώ εν συντομία.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εν απολύτω συντομία, γιατί ήμουν νομίζω αρκετά αναλυτικός στην αγόρευσή μου, χάρις και στην ανοχή σας.
 Επαναλαμβάνω τελείως επιγραμματικά ότι η έννοια της ανωτέρας βίας στο άρθρο 28 δεν προσδιορίζεται γενικώς, αλλά σε σχέση με τη χρήση του όρου "ανωτέρα βία" στο κείμενο της σύμβασης.
 Δεύτερον, διευκρινίζω για πολλοστή φορά ότι το άρθρο 28 ούτως ή άλλως δεν σχετίζεται με τις διατάξεις της σύμβασης που αφορούν την διεξαγωγή γεωτρήσεων ή ερευνών, γιατί όλα τα συναφή θέματα ρυθμίζονται με ειδικότερες διατάξεις της σύμβασης, όπου δεν μνημονεύεται ο όρος "ανωτέρα βία".
 Θυμίζω τα παραδείγματα που επικαλέσθηκα προηγουμένως ως παραδείγματα που μπορεί να παρεμποδίσουν τη λειτουργία της σύμβασης για λόγους που τώρα δεν μπορούν να προβλεφθούν. 'Αλλωστε αυτό είναι το νόημα της "ανωτέρας βίας", να μην προβλέπεις κάτι.
 Είναι μία γενική ρήτρα. Αν μπορούσες να προβλέψεις με ειδικό τροπο, θα το έβαζες στη σύμβαση. Αλλά είναι λάθος πολιτικό να θεωρεί κανείς ότι το άρθρο 28 περιορίζει τα εθνικά και κυριαρχικά δικαιώματα. Δεν βοηθάει ούτε την εξωτερική μας πολιτική ούτε την ερμηνεία της σύμβασης ούτε το κλίμα μέσα στο οποίο πρέπει να κινούμαστε. Είναι μία προσέγγιση δημαγωγική που δεν ξεκίνησε από το κόμμα της Αξιωματικής Αντιπολίτευσης, που δεν ξεκινησε από κανέναν Βουλευτή της Βουλής των Ελλήνων, που ξεκίνησε από ένα δημοσιογραφικό δημοσίευμα πρόχειρο, κατά τη γνώμη ανεύθυνο, διότι κάναμε αναλυτική και πολύωρη συζήτηση της σύμβασης και δεν βρέθηκε ένας Βουλευτής της Συμπολίτευσης ή της Αντιπολίτευσης να διανοηθεί τέτοιο θέμα και να το θέσει.
 ΕΥΓΕΝΙΟΣ ΧΑΙΤΙΔΗΣ: Και εγώ και ο κ. Πεπονής...
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, ο κ. Πεπονής και εσείς και ο κ. Σαλαγκούδης το θέτετε τώρα, επειδή το διαβάσατε στον "ΕΛΕΥΘΕΡΟ ΤΥΠΟ".
ΑΝΑΣΤΑΣΙΟΣ ΠΕΠΟΝΗΣ: Δεν σας επιτρέπω να λέτε ότι μια εφημερίδα υπαγόρευσε τις απόψεις μου.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν λέω ότι υπαγόρευσε τις απόψεις σας.
 ΑΝΑΣΤΑΣΙΟΣ ΠΕΠΟΝΗΣ: Και δεύτερον, ως προς την εθνική σκοπιά την οποία μιλήσατε εκεί συμφωνώ μαζί σας. Δεν διαφωνώ. Διαφωνώ στο ότι το βάλατε αυτό. Δεν έπρεπε να μπει αυτή η αναφορά. Για τα άλλα που είπατε είμαι σύμφωνος.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το επιχείρημά μου το βασικό είναι το εξής. 'Εγινε δεκαπέντε ωρών συζήτηση στην επιτροπή, έγινε αυστηρή κριτική της σύμβασης, κανείς δεν έθεσε το θέμα αυτό. Κανείς δεν ανέγνωσε έτσι το άρθρο 28. Ο κ. Πεπονής διορθώνω δεν ήταν στην επιτροπή, άρα δεν μπορούσε να το θέσει.
 ΕΥΓΕΝΙΟΣ ΧΑΙΤΙΔΗΣ: Ούτε εγώ ήμουν στην επιτροπή.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το κόμμα σας όμως ήταν. Να μιλάμε καλόπιστα.
 ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, από τη στιγμή που έγινε η συζήτηση και εδόθη δημοσιότης, ετοποθετήθην προηγουμένως και είπα από εθνική ευαισθησία. 'Ηταν ένα θέμα που επαναλαμβανόταν στις υπόλοιπες συμβάσεις και γι' αυτό ακριβώς το λόγο δεν ετέθη έτσι.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να μη γίνονται διακοπές.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ειλικρινά σας λέω, κύριε Σαλαγκούδη, αν δεν είχε δοθεί αυτη η ερμηνεία από συγκεκριμένα δημοσιεύματα δεν θα επέμενα στη διατύπωση, θα την είχα αλλάξει. Αλλά είναι λάθος να αλλάξουμε εκ των υστέρων μια διατύπωση, διότι θα είναι σαν να αποδεχόμαστε ότι έχει νόημα που δεν έχει.
ΑΝΑΣΤΑΣΙΟΣ ΠΕΠΟΝΗΣ: Σ' αυτό συμφωνώ και εγώ μαζί σας. Θα ήταν προτιμότερο από μέρους σας να την είχατε αλλάξει.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πεπονή, προκειμένου να διαμορφώσουμε την ευρύτερη δυνατή συναίνεση κάναμε την επιλογή να επαναλάβουμε αυτούσιες διατυπώσεις προγενεστέρων συμβάσεων.
  ΕΥΓΕΝΙΟΣ ΧΑΙΤΙΔΗΣ: Με άλλο κείμενο.
ΠΡΟΕΔΡΕΥΩΝ (Παναγιώτης Ν. Κρητικός): Δεν είναι συζήτηση αυτή, κύριε συνάδελφε. Δεν θέλω να τη χαρακτηρίσω διαφορετικά.
 ΕΥΓΕΝΙΟΣ ΧΑΙΤΙΔΗΣ:... (Δεν ακούστηκε).
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Τι εννοείτε δηλαδή ότι το 1975 η κυβέρνηση Καραμανλή έθεσε την ελληνική υφαλοκρηπίδα υπό τον έλεγχο αλλοδαπής κυβέρνησης; 'Εχετε συνείδηση τι λέτε τώρα;  
ΕΥΓΕΝΙΟΣ ΧΑΙΤΙΔΗΣ: Κύριε Υπουργέ ...
ΠΡΟΕΔΡΕΥΩΝ (Παναγιώτης Ν. Κρητικός): Επιτέλους, κύριε συνάδελφε.
Καμία διακοπή δεν θα γράφεται του κ. Χαϊτίδη.
 ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, το λόγο επί προσωπικού.
ΠΡΟΕΔΡΕΥΩΝ (Παναγιώτης Ν. Κρητικός): Το προσωπικό ζητείται κατά διαφορετικό τρόπο και σε άλλο χρόνο. Δεν θα καταχωρηθούν οι διακοπές σας.  Μην απαντάτε, κύριε Υπουργέ, στον κύριο συνάδελφο διότι δεν θα καταγράφονται οι διακοπές του. Αυθαιρετείτε συνεχώς, κύριε συνάδελφε. Θα λειτουργήσει ο Κανονισμός της Βουλής εδώ μέσα ή θα λειτουργήσει ο κανονισμός του κ. Χαϊτίδη; Διακόπτεται ο κύριος Υπουργός από τον κ. Χαϊτίδη συνεχώς. Πρέπει να έχετε την υπομονή και την ανοχή να ακούτε τις αντίθετες απόψεις. Υπάρχει όριο και στον εκνευρισμό και στην αντοχή.  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μια φράση και κλείνω με την παράκληση να μην κάνουμε και επόμενο κύκλο συζήτησης.
ΠΡΟΕΔΡΕΥΩΝ (Παναγιώτης Ν. Κρητικός): Δεν χωρεί τρίτος κύκλος, κύριε Υπουργέ.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εγώ θα ήθελα να προστατεύσω αναδρομικά και το περιεχόμενο της σύμβασης του '75 και του νόμου του '75.  Και προφανώς κάποιοι συνάδελφοι, για να μην το προσωποποιώ, θα έπρεπε να σκεφθούν λίγο περισσότερο γύρω από τις έννοιες "χωρικά ύδατα", "υφαλοκρηπίδα" κλπ. Θέλει μεγάλη προσοχή στο τι εννοούμε και τι μπορεί να εννοήσουν άλλοι ότι εννοούμε. Το υποβάλλω ως παράκληση.
Μία τελευταία κουβέντα. Θα πω για τα ΕΛΠΕ ότι πέρα από την ειδική διαιτησία του άρθρου 39, όλες οι ενέργειες ουσιαστικά του αναδόχου  τίθενται υπό την κρίση των ΕΛΠΕ και μνημονεύω ενδεικτικά τα άρθρα 3, 5 και 7 της σύμβασης.
 Ως προς τη ΔΕΠ-ΕΚΥ δεν αμφιβάλλω ως προς την προϊστορία του όλου θέματος. Είναι  όπως την παρουσίασε ο κ. Πεπονής. Αλλά αυτήν τη στιγμή έχουμε μια ανώνυμη εταιρεία εισηγμένη στο χρηματιστήριο που λέγεται ΕΛΠΕ και η δραστηριότητα της ΔΕΠ-ΕΚΥ είναι κλάδος των Ελληνικών Πετρελαίων. Θα μπορούσε να είχε γίνει άλλη επίλογή, αλλά αυτή ήταν η επιλογή που έγινε λίγο χρόνο πριν αναλάβω τα καθήκοντά μου. Ακόμη είναι πολύ νωπό το σχήμα για να πούμε ότι απέτυχε ή επέτυχε. Και πιστεύω ότι πηγαίνει καλά.  'Αλλωστε είναι δυο διαφορετικά θέματα. 'Αλλο είναι οι δραστηριότητες της τέως ΔΕΠ-ΕΚΥ και άλλο το αν τα ΕΛΠΕ ως τέτοια θα έπρεπε να εμπλακούν σε μία επιχειρηματική δραστηριότητα.
 ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Ανάπτυξης: "Κύρωση α)της από 16-11-99 Σύμβασης μεταξύ του Ελληνικού Δημοσίου και της Αναδόχου Κοινοπραξίας του ν. 98/1975, όπως αυτός ισχύει μέχρι σήμερα. β) της από 23-11-1999 Σύμβασης μεταξύ του Ελληνικού Δημοσίου και της ΚΑΒΑΛΑ-OIL ΑΝΩΝΥΜΗ ΕΤΑΙΡΕΙΑ και των παραρτημάτων Ι και ΙΙ αυτής και άλλες διατάξεις".
Ερωτάται το Σώμα: Γίνεται δεκτό το σχέδιο νόμου επί της αρχής;  ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
 ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
 ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το σχέδιο νόμου: "Κύρωση α)της από 16-11-99 Σύμβασης μεταξύ του Ελληνικού Δημοσίου και της Αναδόχου Κοινοπραξίας του ν. 98/1975, όπως αυτός ισχύει μέχρι σήμερα. β) της από 23-11-1999 Σύμβασης μεταξύ του Ελληνικού Δημοσίου και της ΚΑΒΑΛΑ-OIL ΑΝΩΝΥΜΗ ΕΤΑΙΡΕΙΑ και των παραρτημάτων Ι και ΙΙ αυτής και άλλες διατάξεις" έγινε δεκτό επί της αρχής κατά πλειοψηφία.
 Εισερχόμαστε στην ψήφιση των άρθρων.
 Ερωτάται το Σώμα: Γίνεται δεκτό το άρθρο πρώτο;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
  ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
 ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο πρώτο έγινε  δεκτό κατά πλειοψηφία.
 'Αρθρο δεύτερο.
 Ο κ. Πεπονής έχει το λόγο.
 ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, και πάλι επιμένει ο κύριος Υπουργός. Εγώ δεν αναφέρθηκα στο προβλεπόμενο πράγματι από το άρθρο 3, ότι δηλαδή πριν από την έναρξη της διενέργειας των γεωτρήσεων, απαιτείται η σύμφωνη γνώμη της εταιρείας Ελληνικά Πετρέλαια. Εγώ αναφέρομαι στο τι συμβαίνει και αν υπάρχει έλεγχος μετά την έναρξη των γεωτρήσεων. Και επ' αυτού δεν προβλέπεται τίποτα. Αντιθέτως το ό,τι προσδιορίζει την αρμοδιότητα επέμβασης των Ελληνικών Πετρελαίων πριν από την έναρξη των γεωτρήσεων, επιβεβαιώνει το κενό το οποίο επεσήμανα.
 Και έρχομαι στο άρθρο 5. Λέει, υπό την επιφύλαξη της έγκρισης των γεωτρήσεων. 'Αλλο η έγκριση του να διεξαχθούν οι γεωτρήσεις, άλλωστε παραπέμπει στην παρ. 1 του άρθρου 2, και άλλο αυτό το οποίο έθεσα εγώ, για το οποίο με συγχωρείτε, κύριε Υπουργέ, μπορεί να μην είναι σοβαρό, αλλά πάντως είναι όπως το λέω. Δεν προβλέπεται ποιος αποφαίνεται εάν υποθέσουμε ότι θεωρηθούν, χωρίς να έχουν γίνει, πραγματοποιηθείσες οι γεωτρήσεις. Αυτό δεν νομίζω ότι επιδέχεται αμφισβήτηση.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με συγχωρείτε δεν κατανόησα την ερώτηση και γι' αυτό δεν απάντησα. Τώρα που την κατενόησα, θα σας δώσω μία απάντηση.
 ΑΝΑΣΤΑΣΙΟΣ ΠΕΠΟΝΗΣ: 'Ισως, τα ελληνικά μου δεν είναι καλά.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι εγώ φταίω.
ΠΡΟΕΔΡΕΥΩΝ (Παναγιώτης Ν. Κρητικός): Είναι τα πιο κατανοητά και τα πιο καλά Ελληνικά τα δικά σας, καθώς και του κυρίου Υπουργού.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Υπάρχει υπογεγραμμένη και ισχύουσα σύμβαση ανάθεσης εντολής μεταξύ του ελληνικού δημοσίου και των Ελληνικών Πετρελαίων δυνάμει της οποίας τα Ελληνικά Πετρέλαια ενεργούν ως εκπρόσωπος του ελληνικού δημοσίου στην παρακολούθηση όλης της σύμβασης αυτής με κλιμάκιο σαράντα υπαλλήλων εγκατεστημένων στην Καβάλα.  
ΑΝΑΣΤΑΣΙΟΣ ΠΕΠΟΝΗΣ: Αυτό δεν το γνωρίζουμε, κύριε Υπουργέ. Μας το λέτε τώρα και δεν μπορούμε να το ερευνήσουμε. Ακριβολογείτε πλήρως αλλά όλα επιδέχονται μία λογική. Πάντως μας θέτετε ένα στοιχείο την ώρα που τελειώνει η συζήτηση. Το δέχομαι ως ακριβές...
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το δέχομαι και χαίρομαι που συνεννοηθήκαμε. Απλώς περίμενα να μιλήσω τελευταίος, δεν μπόρεσα να πω όλα όσα ήθελα να πω και βέβαια πολλά απ' αυτά είχαν συζητηθεί στην επιτροπή.
 ΠΡΟΕΔΡΕΥΩΝ (Παναγιώτης Ν. Κρητικός): Ερωτάται το Σώμα: Γίνεται δεκτό το άρθρο δεύτερο;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
  ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
 ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δεύτερο έγινε δεκτό κατά πλειοψηφία.
 Ερωτάται το Σώμα: Γίνεται δεκτό το άρθρο τρίτο;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
  ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο τρίτο έγινε δεκτό κατά πλειοψηφία.
 Απομένει η τροπολογία του κυρίου Υπουργού με γενικό αριθμό 3410 και ειδικό 218, η οποία θα ενταχθεί ως άρθρο τέταρτο στο σχέδιο νόμου. 'Εχετε υπόψη σας, κύριοι εισηγητές και κύριοι συνάδελφοι, αυτήν την τροπολογία του κυρίου Υπουργού.
 Ο κύριος Υπουργός έχει το λόγο.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα παρακαλούσα να έχω την κατανόηση των συναδέλφων και ιδίως των συναδέλφων του Νομού Κοζάνης...  ΠΡΟΕΔΡΕΥΩΝ (Παναγιώτης Ν. Κρητικός): Είναι δεδομένη δια της σιωπής η κατανόηση όλων.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): ...και του κ. Πεπονή, που τον παρακαλώ να προσέξει λίγο αυτό που σε ένα λεπτό μέσα θα επιχειρήσω να παρουσιάσω.
 Κατά τη διάρκεια της τελευταίας συνεδρίασης του νομοσχεδίου για την απελευθέρωση της αγοράς ηλεκτρικής ενέργειας ετέθη από όλες τις πτέρυγες το ζήτημα της εντοπιότητας ως κριτηρίου προσλήψεων του προσωπικού των σταθμών παραγωγής και των λιγνιτορυχείων της ΔΕΗ. 'Ολα τα κόμματα διά των εισηγητών και των Κοινοβουλευτικών Εκπροσώπων ζήτησαν να γίνει δεκτή μία τροπολογία, που είχαν υποβάλει τότε πολλοί συνάδελφοι. Και όταν ρώτησα αν θα συμφωνούσαν αυτοί -εφόσον συμφωνήσουμε με το Υπουργείο Εσωτερικών- να εισέλθει για συζήτηση μαζί με το νομοσχέδιο για τις συμβάσεις του Πρίνου, είπαν όλοι "ναι". Και έχω ρωτήσει και τους εισηγητές στο παρόν νομοσχέδιο και έχουν συμφωνήσει.
 Πρόκειται για μία προσθήκη στο τέλος της παραγράφου 4 του άρθρου 18, του ν. 2190, όπως ισχύει, με την οποία εισάγεται το κριτήριο της εντοπιότητας στις προσλήψεις αυτές. Ισχύει, όμως, κατά τα λοιπά η διαδικασία όλη και το σύστημα του ν. 2190.
 ΠΡΟΕΔΡΕΥΩΝ (Παναγιώτης Ν. Κρητικός): Αυτό διαπίστωσα και εγώ, ότι δεν παραβιάζεται...
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ναι.
 Αυτή η τροπολογία είναι αποτέλεσμα πολύ μακρών και δύσκολων διαβουλεύσεων με τα συναρμόδια Υπουργεία. 'Εχω λάβει υπόψη μου όλες τις παρατηρήσεις, τις επιφυλάξεις και τις αγωνίες των συναδέλφων της Κοζάνης, της Φλώρινας, της Αρκαδίας, της Εύβοιας και των νησιωτικών νομών.
 Το μόνο που μπορώ να κάνω, πέραν του κειμένου της τροπολογίας αυτής, όπως έχει διανεμηθεί, είναι το εξής: Στο τελευταίο εδάφιό της, που αρχίζει με τις λέξεις "Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Ανάπτυξης..." και πριν τη λέξη "ρυθμίζονται" προστίθεται το εξής: Μετά τις λέξεις "... και Ανάπτυξης..." προστίθεται η φράση "...καθορίζονται οι περιοχές και οι ΟΤΑ" -οι Οργανισμοί Τοπικής Αυτοδιοίκησης- "στους οποίους θεωρείται ότι είναι εγκατεστημένος κάθε σταθμός παραγωγής και κάθε λιγνιτορυχείο και ρυθμίζονται..." και συνεχίζει η φράση όπως έχει.
Διαβάζω δηλαδή το τελευταίο εδάφιο συνολικά για να μην υπάρξει παρεξήγηση: "Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Ανάπτυξης καθορίζονται οι περιοχές και οι ΟΤΑ στους οποίους θεωρείται ότι είναι εγκατεστημένος κάθε σταθμός παραγωγής και κάθε λιγνιτορυχείο και ρυθμίζονται ο τρόπος κατανομής των θέσεων στους δήμους ή και τις κοινότητες και κάθε αναγκαία λεπτομέρεια για την εφαρμογή της παρούσας διάταξης." 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πεπονής έχει το λόγο. 
ΑΝΑΣΤΑΣΙΟΣ ΠΕΠΟΝΗΣ: Η εντοπιότης είχε προβλεφθεί στο ν. 2190 σε πολλές περιπτώσεις και με τροποποιήσεις, που έγιναν, που επακολούθησαν κατά τη διάρκεια του 1994. Κατά συνέπεια, συμφωνώ με το πνεύμα, δηλαδή με το νόημα της διάταξης.
'Εχω όμως μία σοβαρή επιφύλαξη, κύριε Υπουργέ, και ελπίζω να τη δεχθείτε. Δεν αρκεί να δηλώσουν ότι δέχονται να υπηρετήσουν σε αυτές επί δεκαετία τουλάχιστον. Διότι μπορεί να δεχθούν, αλλά ο "παράγων" να τους πει, "δέξου τώρα και εγώ θα σε μετατάξω, θα σε μεταθέσω". Πρέπει να προστεθεί, ότι δέχονται να υπηρετήσουν σε αυτές επί δεκαετία τουλάχιστον, αποκλειομένης κατά τη διάρκεια της δεκαετίας οιασδήποτε μετάταξης ή μετάθεσης. Διότι ειδάλλως δεν έχει κανένα νόημα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Συμφωνώ. Να το αλλάξουμε αυτό.
 ΑΝΑΣΤΑΣΙΟΣ ΠΕΠΟΝΗΣ: Να προστεθεί όμως. Αποκλειομένων κατά τη διάρκεια της δεκαετίας οιασδήποτε μετάταξης ή μετάθεσης.
 ΠΡΟΕΔΡΕΥΩΝ (Παναγιώτης Ν. Κρητικός): Επί δεκαετία.
 ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Να το διατυπώσω, λοιπόν. Στο τέλος του πρώτου εδαφίου, μετά τις λέξεις "επί δεκαετία τουλάχιστον" προστίθεται η εξής φράση: "...κατά τη διάρκεια της οποίας αποκλείεται οποιαδήποτε μετάταξη ή μετάθεση".
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βλαχόπουλος έχει το λόγο. 
ΗΛΙΑΣ ΒΛΑΧΟΠΟΥΛΟΣ: Κύριε Υπουργέ, νομίζω ότι με την κατάθεση αυτής της τροπολογίας αναγνωρίζεται η μεγάλη προσφορά του Νομού της Κοζάνης στην παραγωγή ηλεκτρικής ενέργειας και κατ' επέκταση αναγνωρίζεται η συμβολή του Νομού της Κοζάνης στην ανάπτυξη της χώρας.
Επίσης, θα έλεγα, κύριε Υπουργέ, ότι η Κυβέρνηση φαίνεται πως κατανοεί τα ιδιαίτερα προβλήματα, τα οποία δημιουργούν οι δραστηριότητες της ΔΕΗ στην περιοχή μας, στην ευρύτερη περιοχή του Νομού της Κοζάνης, με τις απαλλοτριώσεις των εκτάσεων, με τις οποίες αφαιρείται παραγωγική γη, υποχρεώνοντας τους κατοίκους να εγκαταλείπουν τις αγροτικές  δραστηριότητες, να αλλάζουν τόπους, κατοικίες με τις υποχρεωτικές μετεγκαταστάσεις οικισμών, όπως γίνεται αυτήν την περίοδο με τη μετεγκατάσταση των οικισμών του Κλήτου και του Κομάνου.  Ταυτόχρονα υποχρεώνονται οι κάτοικοι να αλλάζουν επαγγέλματα και να μετακινούνται είτε εντός του νομού, είτε εντός της χώρας ή και εκτός της χώρας με μία νέα μετανάστευση.
 Θα έλεγα, κύριε Υπουργέ, ένα παράδειγμα: Εάν σήμερα απαλλοτριώνονται επτά χιλιάδες στρέμματα στην περιοχή με δυναμικές καλλιέργειες, που με εβδομήντα στρέμματα υπάρχει ένα εισόδημα πέντε εκατομμυρίων (5.000.000) δραχμών, σημαίνει ότι αφαιρείται εισόδημα από εβδομήντα οικογένειες. Αυτό σημαίνει ότι θα πρέπει αυτό το εισόδημα να δοθεί με έναν άλλο τρόπο. Και νομίζω ότι είναι πολύ θετική η τροπολογία η οποία κατατίθεται σήμερα, η οποία επιχειρεί να δώσει απάντηση και λύση σε αυτά τα προβλήματα, τα οποία δημιουργούνται στους οικισμούς που μετεγκαθίστανται και συγκεκριμένα Κλήτους και Κομάνου, όπως και σε άλλους.
 Θα ήθελα, όμως, κύριε Υπουργέ, να κάνω ορισμένες παρατηρήσεις, γιατί θα ήθελα να συμβάλω, έτσι ώστε το κείμενο της τροπολογίας να είναι πιο σαφές.
 Η πρώτη παρατήρηση είναι ότι δεν προσδιορίζεται σαφώς ή δεν διακρίνεται η προτεραιότητα, που πρέπει να δίνεται στους οικισμούς, που τώρα μετεγκαθίστανται. 'Ενα σημείο είναι αυτό. Δείτε πώς μπορεί να γίνει.  (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)  Επίσης, δεν υπάρχει -τουλάχιστον όπως είναι διατυπωμένη η τροπολογία- μία προτεραιότητα, που να αναφέρεται στον υπόλοιπο Νομό της Κοζάνης, μετά φυσικά από τις περιοχές στις οποίες είναι εγκατεστημένες οι εγκαταστάσεις της ΔΕΗ, είτε είναι λιγνιτορυχεία είτε είναι σταθμοί παραγωγής ή ακόμη και τα υδροηλεκτρικά έργα.
 Πιστεύω, κύριε Υπουργέ, ότι η τελευταία παράγραφος, την οποία ακριβώς συμπληρώσατε και με την οποία προβλέπεται ότι με κοινή απόφαση των Υπουργών μπορούν να ρυθμίζονται κάποια πράγματα, θα δώσει τη δυνατότητα, για να προσδιοριστεί πρώτον, η προτεραιότητα, που πρέπει να έχουν οι οικισμοί που τώρα μετεγκαθίστανται και που τώρα απαλλοτριώνονται οι εκτάσεις, δεύτερον οι οικισμοί στην περιοχή των οποίων υπάρχουν οι εγκαταστάσεις της ΔΕΗ...
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να ολοκληρώσετε, κύριε Βλαχόπουλε. Δεν έχουμε πολύ χρόνο όπως αντιλαμβάνεσθε.
 ΗΛΙΑΣ ΒΛΑΧΟΠΟΥΛΟΣ: Τελειώνω, κύριε Πρόεδρε.
 .... και τα λιγνιτορυχεία και φυσικά να προσδιοριστεί και μία άλλη προτεραιότητα για το Νομό Κοζάνης σε σχέση με τους υπόλοιπους νομούς της χώρας.
 ΠΡΟΕΔΡΕΥΩΝ (Παναγιώτης Ν. Κρητικός): Πήρε μάκρος αυτή η συζήτηση. Ας  μην την επιμηκύνουμε άλλο. Ας δείξουμε όλοι κατανόηση μεταξύ μας.           Μπορούμε να πούμε με λιγότερες κουβέντες πολύ περισσότερα πράγματα.
ΗΛΙΑΣ ΒΛΑΧΟΠΟΥΛΟΣ: Ψηφίζω την τροπολογία και πιστεύω, κύριε Υπουργέ, ότι θα λάβετε υπόψη σας αυτές τις παρατηρήσεις.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, η Κυβέρνηση πράγματι ανταποκρίθηκε στο κάλεσμα, που είχαμε κάνει λίγες μέρες πριν και μπορούμε να συγχαρούμε τουλάχιστον τον Υπουργό για την ταχύτητα, με την οποία το έφερε. Είναι σε θετική κατεύθυνση και αποκαθιστά αδικίες πολλών χρόνων. Το υπερψηφίζουμε.  ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαφιλίππου έχει το λόγο. ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, πριν από λίγο καιρό πράγματι είχαμε καταθέσει μία τροπολογία, την οποία δεν αποδέχθηκε ο κύριος  Υπουργός.
 Ο θεσμός της εντοπιότητας και των πληττομένων, κύριε Υπουργέ, ίσχυσε καθ' όλην την περίοδο που η Νέα Δημοκρατία διοίκησε αυτόν τον τόπο. Το ΠΑΣΟΚ ήρθε και τον κατήργησε. 'Εγιναν κατ' επανάληψη συζητήσεις στη Βουλή επί υπουργίας στο Υπουργείο Βιομηχανίας, Ενέργειας και Τεχνολογίας του κυρίου Πρωθυπουργού, του κ. Σημίτη και ο τότε Αναπληρωτής Υπουργός κ. Ροκόφυλλος το αρνήθηκε τελείως, παντελώς, επιμένοντας ότι πρόκειται για κάτι το οποίο δεν μπορεί να εφαρμοστεί.
Εγώ χαίρομαι ιδιαίτερα, που τώρα το φέρνετε εσείς. Για εμάς ήταν στόχος, γιατί είναι δίκαιο και σωστό αυτό.
 Πρέπει, όμως, κύριε Υπουργέ, να δοθεί μία ιδιαίτερη προτεραιότητα σε αυτούς, οι οποίοι δεν χάνουν μόνο τα χωράφια, αλλά και τα σπίτια τους και μεταφέρονται μάλιστα σε απόσταση αρκετά μεγάλη.
 Πέραν δε αυτού, η έννοια της εντοπιότητας δεν είναι μόνο γι' αυτούς που μένουν κάτω από τις καμινάδες. Εδώ επλήγη ολόκληρος ο Νομός Κοζάνης. Συμφόρηση στους δρόμους, συμφόρηση στις πόλεις, ρύπανση του περιβάλλοντος, χίλιες δυο επιπτώσεις.
 Προσωπικά δεν ικανοποιούμαι από τον τρόπο με τον οποίο διατυπώθηκε η διάταξη αυτή. Σας έδωσα μια τροποποίηση του δικού σας κειμένου για να την συμπεριλάβετε. Δεν την θελήσατε.
 Ανεξάρτητα απ' αυτό, εγώ την ψηφίζω και η Νέα Δημοκρατία την ψηφίζει, γιατί γίνεται ένα βήμα και επιτέλους προσεγγίζεται το δίκιο όλων αυτών των ανθρώπων που προσφέρουν τα σπίτια τους, τα κτήματά τους, τα πάντα, για το γενικότερο συμφέρον της οικονομίας.
 Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κοκελίδης έχει το λόγο. 
ΘΕΟΔΩΡΟΣ ΚΟΚΕΛΙΔΗΣ: Είναι γεγονός ότι αυτή η νομοθετική ρύθμιση, δικαιώνει ένα αίτημα της κοινωνίας, των πολιτών και των εργαζομένων στο Νομό Κοζάνης το οποίο επί χρόνια ήταν στα άμεσα ζητήματα όλων μας στο Νομό Κοζάνης.
 Βεβαίως υπάρχουν κάποιες ασάφειες στη νομοθετική ρύθμιση. Νομίζω ότι με την προσθήκη που έκανε ο Υπουργός ίσως δίνεται μια συγκεκριμένη και συγκροτημένη άποψη πάνω στο θέμα ιδιαίτερα της εντοπιότητας το οποίο είναι σοβαρό. Βεβαίως το θέμα της προτεραιότητας των οικισμών που μετεγκαθίστανται, των περιοχών που έχουν έντονα προβλήματα όσον αφορά τη ρύπανση του περιβάλλοντος υπάρχει, αλλά συνολικά ο Νομός Κοζάνης προσφέρει στην εθνική οικονομία με την παραγωγή ηλεκτρικής ενέργειας.  Υπάρχουν όμως γενικότερα προβλήματα. Βεβαίως υπάρχουν και άλλες εξελίξεις όπως με το φράγμα του Ιλαρίωνα, πάλι με τη συμμετοχή της ΔΕΗ που δίνει μια αναπτυξιακή προοπτική στο Νομό Κοζάνης.
 Εκτιμώ ότι ο Υπουργός θα πρέπει πιο συγκεκριμένα και ξεκάθαρα να μας δώσει μια πιο θετική προοπτική όσον αφορά την εντοπιότητα στο Νομό Κοζάνης. Ευχαριστώ.
ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, μια πρόταση θα ήθελα να κάνω. 
ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κ. Λωτίδης.
Πρέπει να ακουστούν και οι υπόλοιποι εκ Κοζάνης συνάδελφοι.
ΛΑΖΑΡΟΣ ΛΩΤΙΔΗΣ: Κύριε Πρόεδρε, δεν έχω πρόβλημα να μιλήσω μετά.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε κ. Πεπονή έχετε το λόγο. ΑΝΑΣΤΑΣΙΟΣ ΠΕΠΟΝΗΣ: Στις διατάξεις για την εντοπιότητα στο ν. 2190 που αφορούσαν εποχιακό προσωπικό είχε προβλεφθεί ότι αν δεν πληρούνται οι θέσεις από τους κατοίκους του δήμου -διότι κοινότης δεν υπάρχει πια- τότε συμπληρώνονται από μονίμους κατοίκους των πλησιεστέρων δήμων της επαρχίας ή του νομού. Νομίζω ότι αυτό διευκολύνει για να καλυφθούν οι εύλογες παρατηρήσεις των κυρίων συναδέλφων.
 Σε ό,τι αφορά την προηγούμενη παρατήρησή μου, μου διέφυγε να σας πω "και αποσπάσεις" κύριε Υπουργέ, διότι οι αποσπάσεις είναι η πιο προσφιλής μέθοδος ευνοιοκρατικών εξυπηρετήσεων.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα το πούμε στο τέλος για να μην γίνει παρεξήγηση.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Λωτίδης έχει το λόγο. 
ΛΑΖΑΡΟΣ ΛΩΤΙΔΗΣ: Θα πω δυο κουβέντες μόνο, κύριε Πρόεδρε.
  ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε χρόνο για περισσότερες! ΛΑΖΑΡΟΣ ΛΩΤΙΔΗΣ: Τα του Νομού Κοζάνης και της προσφοράς του στην εθνική οικονομία, νομίζω ότι δεν χρειάζεται να τα πω γιατί είναι γνωστά.  Θα πω μόνο μια κουβέντα πάνω σ' αυτό. Δίνουμε τα φώτα μας σε όλην την Ελλάδα. Νομίζω ότι αυτό είναι αρκετό.
 Από εκεί και πέρα βεβαίως αυτό έχει συνέπειες. Οφείλω να σημειώσω ευθύς εξ αρχής ότι είναι πολύ θετικό, πως για πρώτη φορά νομοθετείται -μπορεί και στο παρελθόν να υπήρξαν αποφάσεις του α ή του β Υπουργού ή  της διοίκησης της ΔΕΗ- από λειτουργίας της ΔΕΗ στο νομό, η εντοπιότητα με τους δήμους όπου είναι εγκατεστημένες μονάδες της ΔΕΗ. Βεβαίως εξυπηρετεί και τη λύση των προβλημάτων που δημιουργήθηκαν από τη δραστηριότητα της ΔΕΗ εκεί αλλά βεβαίως και τις ανάγκες της ΔΕΗ. Εξυπηρετεί διπλό στόχο.  Πρέπει όμως σε όλα αυτά τα θετικά να υπάρχει μια κατάταξη και μια ιεράρχιση σε σχέση με αυτούς που τους πήραν το 100% της περιουσίας τους και τα χωράφια, και τα σπίτια, και τα οικόπεδα και μετεγκαθίσταται όπως π.χ. ο Κλείτος και ο Κόμανος προκειμένου να γίνει η εξόρυξη του λιγνίτη.  Βεβαίως αυτοί θα πρέπει να προηγούνται έναντι όλων των άλλων.
 Στη συνέχεια σε μια δεύτερη κατηγορία οι όμοροι δήμοι οι οποίοι επηρεάζονται και από τους οποίους επίσης υπήρξαν απαλλοτριώσεις της κτηματικής τους περιουσίας και βεβαίως στη συνέχεια στη βάση αυτού που είπε προηγουμένως ο κ. Πεπονής και προηγούμενοι συνάδελφοι πρέπει να καλύπτονται από το υπόλοιπο κομμάτι του νομού.
 Μέσα σ' αυτά τα πλαίσια και με αυτές τις παρατηρήσεις και με την εξουσιοδοτική διάταξη που δίδεται στο τέλος και με τη διόρθωση που έγινε νομίζω ότι με μια ή δυο ακόμη διορθώσεις μπορούν να καλυφθούν πλήρως οι ανάγκες του νομού και των περιοχών που υφίστανται τις συνέπειες.  Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιαρτσιώνης έχει το λόγο. ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, στην ίδια κατεύθυνση βρίσκονται και οι δικές μου παρατηρήσεις και δεν θα μακρυγορήσω.
Θα πω μόνο στον κύριο Υπουργό ότι το σκεπτικό της αιτιολογικής έκθεσης δεν περιλαμβάνει μόνο την αποκατάσταση μιας αδικίας αλλά και την εξυπηρέτηση των εργασιακών σχέσεων και των αναγκών της ΔΕΗ. Αν περιοριστούμε στη κοινότητα ή στο δήμο ή στην περιοχή όπως αναφέρεται στην τροπολογία, πολύ φοβάμαι ότι αυτή η διάσταση (της ΔΕΗ) δεν πρόκειται να εξυπηρετηθεί.
 Νομίζω ότι και σύμφωνα με την παρατήρηση του κ. Πεπονή, θα πρέπει να πάμε στο σύνολο του νομού, ώστε να βρίσκεται προσωπικό πάντοτε εύκαιρο μέσα από το νομό και στην κατεύθυνση της εντοπιότητας που είναι καθοριστική.  Βεβαίως η προτεραιότητα πρέπει να δοθεί σ' αυτούς που τα χωράφια τους χάνονται, πλήττονται και στους οικισμούς που μετεγκαθίστανται. Πρέπει να υπάρξει και εκεί μια διαβάθμιση.
  Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο.
 ΣΠΥΡΙΔΩΝ ΔΑΝΕΛΛΗΣ: Απλά, θέλω να πω ότι συναινούμε στην αντιμετώπιση με αυτό τον τρόπο της αποκατάστασης κάποιων κοινωνικών προβλημάτων που είναι εμφανή.
 ΣΤΑΥΡΟΣ ΠΑΝΑΓΙΩΤΟΥ: Και εμείς, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κατ' αρχάς αποσαφηνίζω το ζήτημα της διατύπωσης της προσθήκης στο τέλος του πρώτου εδαφίου για να μην υπάρξουν παρεξηγήσεις. Μετά τις λέξεις "επί δεκαετία τουλάχιστον" προστίθεται "κατά τη διάρκεια της οποίας αποκλείεται...
  ΑΝΑΣΤΑΣΙΟΣ ΠΕΠΟΝΗΣ: Δεν είναι καλύτερα "απαγορεύεται";  
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εγώ έτσι συνηθίζω να το λέω, γι' αυτό: "Κατά την διάρκεια της οποίας αποκλείεται οποιαδήποτε μετάθεση ή μετάταξη ή απόσπαση".
Η προσθήκη στο τελευταίο εδάφιο παραμένει όπως τη διάβασα αρχικά. Ως προς τις παρατηρήσεις για το νομό και το χωρικό εύρος της ισχύος  του μέτρου διευκρινίζω ότι αυτή η ρύθμιση δεν αφορά μόνο το Νομό Κοζάνης.  Γι' αυτό υπάρχουν επιφυλάξεις ως προς την έννοια του νομού από το Υπουργείο Εσωτερικών. 'Ομως ακριβώς επειδή η εγκατάσταση ενός σταθμού ή ενός λιγνιτωρυχείου δεν μπορεί να νοείται ως εγκατάσταση των έργων πολιτικού μηχανικού, αλλά είναι ένα ζήτημα που συνδέεται με γεωφυσικά και οικολογικά δεδομένα κ.ο.κ. Γι'αυτό, παρέχεται η εξουσιοδότηση στους δύο Υπουργούς με κοινή απόφαση να προσδιορίζουν για κάθε σταθμό και για κάθε λιγνιτωρυχείο την περιοχή στην οποία θεωρείται -συνεκτιμωμένων όλων αυτών των δεδομένων- ότι είναι εγκατεστημένος ο σταθμός ή το λιγνιτωρυχείο.
 Αυτό ήθελα να διευκρινήσω. Ευχαριστώ πολύ.
 ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της τροπολογίας με γενικό αριθμό 3410 και ειδικό 218 και ερωτάται το Σώμα αν γίνεται δεκτή όπως τροποποιήθηκε.
 ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 3410 και ειδικό 218 έγινε δεκτή ομοφώνως και θα αριθμηθεί ως άρθρο τέταρτο στο σχέδιο νόμου που συζητάμε.
Πριν από το άρθρο πέμπτο, ποια τροπολογία έχετε προς συζήτηση, κύριε Δανέλλη;  
ΣΠΥΡΙΔΩΝ ΔΑΝΕΛΛΗΣ: Είναι η τροπολογία με γενικό αριθμό 3409.
 ΠΡΟΕΔΡΕΥΩΝ (Παναγιώτης Ν. Κρητικός): Είναι εμπρόθεσμη; 
ΣΠΥΡΙΔΩΝ ΔΑΝΕΛΛΗΣ: Μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Τη δέχεστε, κύριε Υπουργέ; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, δεν τη δέχομαι. Δεν συνάπτεται με το νομοσχέδιο. Είναι θέμα υπό συζήτηση. Θα το δούμε. Δεν έχει κλείσει ο διάλογος.
 ΠΡΟΕΔΡΕΥΩΝ (Παναγιώτης Ν. Κρητικός): Αφού είναι εμπρόθεσμη, ας την αναπτύξει ο συνάδελφος με δύο λέξεις.
ΣΠΥΡΙΔΩΝ ΔΑΝΕΛΛΗΣ: Σε ένα χρονικό ορίζοντα μπορούμε να το δούμε; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ναι. Το αντιμετωπίζουμε. Η άλλη τροπολογία...
 ΠΡΟΕΔΡΕΥΩΝ (Παναγιώτης Ν. Κρητικός): Η άλλη τροπολογία δεν υποστηρίζεται, κύριε Υπουργέ. Και προχωρούμε στην ψήφιση του ακροτελεύτιου άρθρου.
 Ερωτάται το Σώμα: Γίνεται δεκτό το ακροτελεύτιο άρθρο;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
  ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το ακροτελεύτιο άρθρο έγινε δεκτό κατά πλειοψηφία.
 Το νομοσχέδιο του Υπουργείου Ανάπυξης: "Κύρωση α) της από 16.11.1999 Σύμβασης μεταξύ του Ελληνικού Δημοσίου και της Αναδόχου Κοινοπραξίας του ν. 98/1975, όπως αυτός ισχύει μέχρι σήμερα, β) της από 23.11.1999 Σύμβασης μεταξύ του Ελληνικού Δημοσίου και της ΚΑΒΑΛΑ OIL ΑΝΩΝΥΜΗ ΕΤΑΙΡΕΙΑ και των παραρτημάτων I και II αυτής και άλλες διατάξεις", έγινε δεκτό κατ' αρχήν, και κατ' άρθρο κατά πλειοψηφία.
 Η φήφισή του στο σύνολο αναβάλλεται για άλλη συνεδρίαση.
Κυρίες και κύριοι συνάδελφοι, έχουν διανεμηθεί τα Πρακτικά της Πέμπτης 2 Δεκεμβρίου 1999, της Παρασκευής 3 Δεκεμβρίου 1999 και της Δευτέρας 6 Δεκεμβρίου 1999 και ερωτάται το Σώμα αν επικυρούνται.
  ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικά της Πέμπτης 2 Δεκεμβρίου 1999, της Παρασκευής 3 Δεκεμβρίου 1999 και της Δευτέρας 6 Δεκεμβρίου 1999 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
  Με τη συναίνεση του Σώματος και ώρα 16.55', λύεται η συνεδρίαση για σήμερα ημέρα Παρασκευή 17 Δεκεμβρίου 1999 και ώρα 18.00' με αντικείμενο εργασιών του Σώματος νομοθετική εργασία, μόνη συζήτηση επί των σχεδίων νόμων: "α) Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2000, β) Κύρωση του Απολογισμού του Κράτους οικονομικού έτους 1998, γ) Κύρωση του Ισολογισμού του Κράτους οικονομικού έτους 1998".
Ο ΠΡΟΕΔΡΟΣ                                      ΟΙ ΓΡΑΜΜΑΤΕΙΣ 
















































