
Τρίτη, 16 Απριλίου 2002
ΣΥΝΕΔΡΙΑΣΗ ΡΚΒ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. 'Αδεια απουσίας των Βουλευτών Φ. Πετραλιά και Σ. Καλαντζάκου, σελ.
3. Ανακοινώνεται ότι τη συνεδρίαση παρακολουθούν φιλοξενούμενοι από το ΚΑΠΗ Νευροκοπίου Δράμας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
i) Προς τον Υπουργό Υγείας και Πρόνοιας, σχετικά με την τροποποίηση του Οργανισμού του Νοσοκομείου "ΠΑΠΑΓΕΩΡΓΙΟΥ" στη Θεσσαλονίκη για την εγκατάσταση Πανεπιστημιακών Κλινικών, σελ.
ii) σχετικά με την καθυστέρηση παράδοσης του έργου κατασκευής του Νέου Νοσοκομείου Σερρών, σελ.
4) Συζήτηση επικαίρων ερωτήσεων:
α) Προς τον Υπουργό Υγείας και Πρόνοιας, σχετικά με την απαγόρευση της κυκλοφορίας του φαρμάκου Τ4 για τον θυρεοειδή κλπ., σελ.
β) ι) Προς τον Υπουργό Γεωργίας σχετικά με την καθυστέρηση καταβολής των στρεμματικών αποζημιώσεων στους σταφιδοπαραγωγούς, σελ.
ii) σχετικά με τη λήψη των αναγκαίων μέτρων περιβαλλονικής προστασίας της λίμνης Κορώνειας κλπ., σελ.
γ) Προς τον Υπουργό Μεταφορών και Επικοινωνιών, σχετικά με την απόφαση της Διοίκησης της Ολυμπιακής Αεροπορίας να περικόψει δρομολόγια από το αεροδρόμιο "ΜΑΚΕΔΟΝΙΑ" προς ευρωπαϊκές πόλεις στα ελληνικά νησιά, σελ.
δ) i) Προς τον Υπουργό Οικονομίας και Οικονομικών, σχετικά με την καθυστέρηση έκδοσης του προεδρικού διατάγματος που θα επιτρέψει την κατασκευή λιμενικού έργου, στην περιοχή Αθερινόλακο του Δήμου Λεύκης Λασιθίου Κρήτης, σελ.
ii) σχετικά με την ανυπαρξία θεσμικού πλαισίου για τα αυτοχρηματοδοτούμενα έργα, σελ.
5) Συζήτηση επερώτησης προς τον Υπουργό Εθνικής Παιδείας και Θρησκευμάτων για την Τεχνική Επαγγελματική Εκπαίδευση και τη Σχολή Εκπαιδευτικών Λειτουργών Επαγγελματικών και Τεχνικής Εκπαίδευσης, σελ.
ΟΜΙΛΗΤΕΣ

Α. Επί των αναφορών και ερωτήσεων:
ΚΟΛΛΙΑ Μ., σελ.
ΝΑΣΙΩΚΑΣ Ε., σελ.
ΣΠΗΛΙΟΠΟΥΛΟΣ Α., σελ.
Β. Επί των επικαίρων ερωτήσεων:
ΑΡΓΥΡΗΣ Ε., σελ.
ΒΕΡΕΛΗΣ Χ., σελ.
ΔΕΙΚΤΑΚΗΣ Γ., σελ.
ΚΑΧΡΙΜΑΚΗΣ Μ., σελ.
ΜΠΕΖΑΣ Α., σελ.
ΝΑΣΙΩΚΑΣ Ε., σελ.
ΠΑΠΑΔΕΛΛΗΣ Φ., σελ.
ΠΑΧΤΑΣ Χ., σελ.
ΤΖΕΚΗΣ Α., σελ.
ΦΩΤΙΑΔΗΣ Α., σελ.
ΧΑΤΖΗΜΙΧΑΛΗΣ Φ., σελ.
ΧΟΥΡΜΟΥΖΙΑΔΗΣ Γ., σελ.
Γ. Επί της επερώτησης:
ΓΚΕΣΟΥΛΗΣ Ν., σελ.
ΕΥΘΥΜΙΟΥ Π., σελ.
ΚΑΛΟΣ Γ., σελ.
ΚΑΣΤΑΝΙΔΗΣ Χ., σελ.
ΚΟΛΛΙΑ Μ., σελ.
ΝΕΡΑΝΤΖΗΣ Α., σελ.
ΠΑΠΑΔΟΠΟΥΛΟΣ Μ., σελ.
ΤΑΛΙΑΔΟΥΡΟΣ Σ., σελ.
ΧΑΛΚΙΔΗΣ Μ., σελ.
ΧΟΥΡΜΟΥΖΙΑΔΗΣ Γ., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΚΒ΄
Τρίτη 16 Απριλίου 2002


Αθήνα, σήμερα στις 16 Απριλίου 2002, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Γ' Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών και η Πανελλήνια 'Ενωση Εργαστηριούχων Φυσικοθεραπευτών ζητούν τη θωράκιση του ισχύοντος νομικού πλαισίου που αφορά στην άσκηση του φυσικοθεραπευτικού επαγγέλματος έναντι του επαγγέλματος των φυσιάτρων.
2) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύλλογος Επαγγελματιών Μαρμαρίου Εύβοιας ζητεί την υλοποίηση του βιολογικού καθαρισμού στο Μαρμάρι Εύβοιας.
3) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η 'Ενωση πρώην Πολιτικών Φυλακισθέντων και Εξορισθέντων Βορειοηπειρωτών ζητεί την απονομή της ελληνικής υπηκοότητας στα μέλη της.
4) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Διπλωματούχοι Ξεναγοί ζητούν την απρόσκοπτη λειτουργία των Σχολών Ξεναγών βάσει του ισχύοντος νομικού πλαισίου κ.λπ.
5) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δημοτικός Σύμβουλος Βελβεντού Κοζάνης ζητεί την επαρκή αστυνόμευση στην περιοχή των όμορων Δήμων και Κοινοτήτων του Νομού Κοζάνης.
6) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Μητρόπολη Ζακύνθου ζητεί την τροποποίηση της φορολόγησης των κοινωφελών ιδρυμάτων.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τη δημοπράτηση του έργου της αναβάθμισης της σιδηροδρομικής γραμμής Διακοπτού - Καλαβρύτων.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο αίτημα της κατάργησης των ηλεκτρονικών παιγνίων.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα χρέη του γυμναστηρίου "Τόφαλος" προς τη ΔΕΗ.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση που παρατηρείται στις παρακλινικές εξετάσεις των ασθενών του ΠΠΓΝ Πατρών.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις επιπλέον επιβαρύνσεις πέραν του νέου θεσμικού πλαισίου στους ισχύοντες ναύλους των φέρρυ μπωτ ανοικτού τύπου.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επιτακτική ανάγκη τοποθέτησης φωτεινού σηματοδότη στη διασταύρωση των οδών Ηρώων Πολυτεχνείου και Κανελλοπούλου στην Πάτρα.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την έλλειψη θαλάσσιων μέσων εξυπηρέτησης στις συνδέσεις Πάτρας - Κεφαλλονιάς - Θράκης.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το υπερβολικό πρόστιμο που επιβλήθηκε σε ανασφάλιστη εργαζόμενη του 8ου Δημοτικού Σχολείου Πατρών από το ΙΚΑ.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ασυνέπεια της πολιτείας σχετικά με την ενίσχυση του Δυτικού 'Αξονα.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο θανατηφόρο δυστύχημα στη γέφυρα Περιμετρικής του Σαραβαλίου Αχαΐας πριν από τρία έτη.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Καρπενησίου Ευρυτανίας υποβάλλει προτάσεις για τη λειτουργία του Μουσείου Εθνικής Αντίστασης στο Ιστορικό Σχολείο Κορυσχάδων Ευρυτανίας.
18) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών Ρουμανίας "Ο Υψηλάντης" ζητεί την αναγνώριση των πτυχίων της αλλοδαπής με την κατάθεση των σχετικών δικαιολογητικών και όχι με τη διεξαγωγή εξετάσεων.
19) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η 'Ενωση Αστυνομικών Υπαλλήλων Εύβοιας ζητεί να απεμπλακούν οι αστυνομικές δυνάμεις από τη φρούρηση των λαθρομεταναστών στην Κάρυστο.
20) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Νεφροπαθών Κέρκυρας ζητεί την ένταξη των ΑμΕΑ στους δικαιούχους για τα μειωμένα τιμολόγια του ΟΤΕ.
21) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Ενωτική Κίνηση Πολιτών Κέρκυρας ζητεί την ίδρυση Τμήματος Ιστορίας Ασιατικής Τέχνης στο Ιόνιο Πανεπιστήμιο.
22) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Σωματείο Εργαζομένων στις εκ του Δήμου Αναθέσεις στην ΑΝΕΔΚ ζητεί την καταβολή δεδουλευμένων στα μέλη του.
23) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Κοινοτικό Συμβούλιο Οθωναίων Κέρκυρας ζητεί την πρόσθεση της νήσου Οθωνών στα λιμάνια του Οδυσσέα.
24) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια 'Ενωση Συνταξιούχων Πλοιάρχων Ε.Ν. ζητεί την αύξηση των συντάξεων των μελών της.
25) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ομηρούπολης Χίου ζητεί την ίδρυση Κέντρου Περιβαλλοντικής Εκπαίδευσης στο Νομό Χίου.
26) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η 'Ενωση Αστυνομικών Υπαλλήλων Εύβοιας ζητεί να απεμπλακούν οι αστυνομικές δυνάμεις από τη φρούρηση των λαθρομεταναστών στην Κάρυστο.
27) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύλλογος Επαγγελματιών Μαρμαρίου ζητεί την ολοκλήρωση της μελέτης του βιολογικού καθαρισμού του Δήμου Μαρμαρίου Εύβοιας.
28) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία τα Σωματεία Εργαζομένων Δ.Κελαϊδίτη Α.Ε. και ΕΠΕ ζητούν τη ρύθμιση των ληξιπρόθεσμων οφειλών των εταιρειών προς το ΙΚΑ.
29) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η ΕΤΕ/ΔΕΗ και η ΕΔΟΠ/ΔΕΗ Χαλκίδας Εύβοιας ζητούν την επιτάχυνση των διαδικασιών λειτουργίας του ασφαλιστικού γραφείου ΔΕΗ Χαλκίδας.
30) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία Παναγιώτα Καρκαλέτση καταγγέλλει ανισότητες στην αναγνώριση τίτλων σπουδών φυσικοθεραπευτή.
31) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία Υπάλληλοι της Δ/νσης Τοπικής Αυτοδιοίκησης και Διεύθυνσης Νομού Αιτωλ/νίας ζητούν τη συμμετοχή τους στα εκλογικά συνεργεία προπαρασκευής και διενέργειας εκλογών.
32) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνιος 'Ενωσις Συν/χων Πλοιάρχων Εμπορικού Ναυτικού πάσης τάξεως ζητεί την αύξηση των συντάξεων των πλοιάρχων.
33) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Απολυθέντων Συμβασιούχων Ταμείου Εθνικής Οδοποιίας ζητεί την εργασιακή αποκατάσταση όλων των μελών του, ανεξάρτητα της ηλικίας τους.
34) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Τοπικό Συμβούλιο Λιποχωρίου του Δήμου Σκύδρας Πέλλας ζητεί την αποζημίωση των ακτινιδοπαραγωγών της περιοχής του που οι καλλιέργειές τους καταστράφηκαν από παγετό.
35) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Πανελλαδική 'Ενωση Θερμαστών Ξηράς ζητεί την πρόσληψη των θερμαστών στο Δημόσιο Τομέα, ανεξάρτητα ορίου ηλικίας.
36) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία Κάτοικοι του Δήμου Στυρέων Εύβοιας ζητούν να μη μετακινηθούν η Αγροτική Τράπεζα και το Ταχυδρομείο από την περιοχή τους.
37) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ερέτριας Εύβοιας ζητούν την επιχορήγηση της πορθμιακής γραμμής Ωρωπού - Ερέτριας.
38) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Στυρέων Εύβοιας ζητεί τη συνέχιση της λειτουργίας του 2ου ΤΕΕ Αλιβερίου.
39) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Παραθεριστικός Οικοδομικός Συνεταιρισμός Υπαλλήλων ΥΠΕΧΩΔΕ ζητεί να εγκριθεί η κατασκευή παραθεριστικών κατοικιών στην έκτασή του.
40) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Επισκοπής Ηρακλείου ζητεί την τοποθέτηση ιατρικού και νοσηλευτικού προσωπικού στο Περιφερειακό Ιατρείο Επισκοπής Ηρακλείου.
41) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Μουρεσίου Μαγνησίας ζητεί να τεθούν σε επαναλειτουργία τα ακτοπλοϊκά δρομολόγια υδρόπτερων στη γραμμή Σκιάθου - Αι Γιάννη Πηλίου.
42) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας ζητεί την ίδρυση και λειτουργία τμήματος δίωξης ναρκωτικών στο Βόλο Μαγνησίας.
43) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας στο οποίο ζητείται η συνέχιση της αεροπορικής σύνδεσης Αθήνας - Καλαμάτας.
44) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η 'Ενωση Γονέων και Κηδεμόνων Ελλάδος για την καταπολέμηση των ναρκωτικών και της εγκληματικότητας ζητεί τη διακοπή των εκπομπών "Μπιγκ Μπράδερ" και "Μπαρ".
45) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η 'Ενωση Γονέων και Κηδεμόνων Ελλάδος για την καταπολέμηση των ναρκωτικών και της εγκληματικότητας ζητεί τη διακοπή των εκπομπών "Μπιγκ Μπράδερ" και "Μπαρ".
46) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι Εργαζόμενοι στην Καθαριότητα των Δημοσίων Σχολείων ζητούν την ικανοποίηση μισθολογικών αιτημάτων τους.
47) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία οι Καθηγητές - Ερευνητές Πανεπιστημίων ΗΠΑ - ΚΑΝΑΔΑ ζητούν την επ' αόριστο αναβολή των στρατιωτικών τους υποχρεώσεων προς ολοκλήρωση των επιστημονικών ερευνών τους.
48) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Σύλλογος Εφοριακών Νομού Σερρών ζητεί τη δημιουργία παραρτήματος ΣΔΟΕ στο Νομό Σερρών.
49) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Σύλλογος Εφοριακών Νομού Σερρών ζητεί την επίλυση του στεγαστικού προβλήματος που αντιμετωπίζουν οι οικονομικές υπηρεσίες της πόλης των Σερρών.
50) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία 'Ελληνες μόνιμοι κάτοικοι των ΗΠΑ και Καναδά ζητούν νομοθετική ρύθμιση αναφορικά με τις στρατολογικές διευκολύνσεις των Ελλήνων μεταναστών.
51) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία οι Εργαζόμενοι της ΒΙΟΛΙΓΝΙΤ Α.Μ.Ε.Τ.Β.Ε ζητούν έκτακτη οικονομική ενίσχυση για την καταβολή δεδουλευμένων τους.
52) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Απολυθέντων Συμβασιούχων Ταμείου Εθνικής Οδοποιίας ζητεί τα μέλη του να καταταγούν στο τακτικό προσωπικό του Τ.Ε.Ο.
53) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Εργαζόμενοι της Ολυμπιακής Αεροπλοϊας ζητούν την ανεξαρτητοποίηση της Αεροπλοϊας με μεταφορά του πακέτου των μετοχών της απευθείας στο Ελληνικό Δημόσιο.
54) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Γ.Μίχας, υπάλληλος της Κτηματικής Υπηρεσίας Ανατολικής Αττικής, ζητεί την άμεση διευθέτηση του εργασιακού του καθεστώτος με την αναγνώριση χρόνου υπηρεσίας του.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 869/2-8-01 ερώτηση δόθηκε με το υπ' αριθμ. 488/25-9-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 869/2.8.2001 ερώτηση του Βουλευτή κ. Στέφανου Μάνου, σας γνωρίζουμε τα εξής:
Το θέμα της χωροθέτησης και της κατασκευής του Ολυμπιακού Κωπηλατοδρόμιου προβλέπεται από το νόμο 2730/99 ("Σχεδιασμός, ολοκληρωμένη ανάπτυξη και εκτέλεση Ολυμπιακών Έργων και άλλες διατάξεις"), από τον οποίο προκύτπουν και τα συναρμόδια Υπουργεία.
Τον Ιούνιο του 1998 παρουσιάστηκε η Έκθεση "Χωροθέτηση Κέντρου Κωπηλασίας - Κανό - Καγιάκ και Σλάλομ. Εναλλακτικές λύσεις", η οποία συντάχθηκε από ομάδα εξειδικευμένων επιστημόνων - μελετητών, για λογαριασμό του Γραφείου Υφυπουργού ΠΕΧΩΔΕ. Σκοπός της συγκεκριμένης έκθεσης ήταν η διερεύνηση τυχόν εναλλακτικών λύσεων για την χωροθέτηση του κέντρου κωπηλασίας - κανό - καγιάκ στην Αττική, σε αποστάσεις και χρόνους συμβατούς με τους κανονισμούς και τις προδιαγραφές των Διεθνών Ομοσπονδιών των σχετικών αθλημάτων και της Διεθνούς Ολυμπιακής Επιτροπής (ως και η διερεύνηση εναλλακτικών λύσεων εκτός Αττικής).
Βάσει της ανωτέρω μελέτης, προέκυψε το συμπέρασμα ότι στην Αττική, πέραν της ήδη μελετημένης λύσης Σχοινιά, δεν έχει προταθεί άλλη λύση που να πληροί τις ελάχιστες προϋποθέσεις για τη χωροθέτηση του έργου. (Επισυνάπτεται φωτοαντίγραφο της εν λόγω Μελέτης).
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
2. Στην με αριθμό 900/6-8-01 ερώτηση ΑΚΕ 104 δόθηκε με το υπ' αριθμ. 1599/30-9-01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης και αίτησης κατάθεσης εγγράφων 900/104/6-8-2001 και 908/7-8-2001, που κατέθεσαν οι Βουλευτές κύριοι Π. ΛΑΦΑΖΑΝΗΣ, Ο. ΚΟΛΟΖΩΦ, Α. ΣΚΥΛΛΑΚΟΣ και κ. Λ. ΚΑΝΕΛΛΗ, σας καταθέτουμε το αιτούμενο κείμενο με τα συμπεράσματα του Συμβουλίου Δικαιοσύνης, Εσωτερικών Υποθέσεων και Πολιτικής Προστασίας και των αντιπροσώπων των κυβερνήσεων των κρατών μελών της Ε.Ε. της 13ης Ιουλίου 2001, σχετικά με την ασφάλεια των συνόδων του Ευρωπαϊκού Συμβουλίου και άλλων εκδηλώσεων αντίστοιχης σπουδαιότητας.
Από το ανωτέρω κείμενο ουδέν σχετικό με το αναφερόμενο θέμα της συγκρότησης ευρωπαϊκών αστυνομικών δυνάμεων καταστολής προκύπτει, ενώ ουδέποτε τέθηκε αυτό για εξέταση στις αρμόδιες Ομάδες εργασίας της Ευρωπαϊκής Ένωσης.
Ο Υπουργός
ΜΙΧΑΛΗΣ ΧΡΥΣΟΧΟΙΔΗΣ"
.3. Στην με αριθμό 907/7-8-01 ερώτηση δόθηκε με το υπ΄ αριθμ. 878/28-9-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 907/7-8-2001 που κατέθεσε στη Βουλή ο Βουλευτής κ. Στέφανος Μάνος αναφορικά με τη δημοσίευση Ισολογισμών χρήσεως 2000 των ΔΕΚΟ που έχουν τη μορφή Ανώνυμης Εταιρίας σας γνωρίζουμε τα ακόλουθα: 
1. Το σύνολο σχεδόν των ΔΕΚΟ που αναφέρονται στην ετήσια έκθεση του προϋπολογισμού του Κράτους για το 2000 και έχουν τη μορφή Ανώνυμης Εταιρίας έχουν δημοσιεύσει τον Ισολογισμό και τα Αποτελέσματα για τη χρήση 2000 σύμφωνα με τον κ.ν. 2190. Εξαίρεση αποτελούν η Ολυμπιακή Αεροπορία, η Ολυμπιακή Αεροπλοΐα κι ο Οργανισμός Σχολικών Κτιρίων. 
2. Όσον αφορά τα ερωτήματα 2 και 3 σχετικά με τη δημοσίευση Ισολογισμών από την Ολυμπιακή Αεροπορία και την Ολυμπιακή Αεροπλοΐα αρμόδιο να προβεί στις δέουσες ενέργειες (κυρώσεις κλπ.) είναι το Υπουργείο Μεταφορών και Επικοινωνιών, ενώ για τον ΟΣΚ αρμόδιο να απαντήσει είναι το ΥΠΕΠΘ προς τα οποία κοινοποιούμε το παρόν με φωτοαντίγραφο της ως άνω Ερώτησης. 
3. Τα βασικά οικονομικά μεγέθη των ΔΕΚΟ που έχουν τη μορφή Ανώνυμης Εταιρίας και είχαν περιληφθεί στην ετήσια έκθεση του προϋπολογισμού του Κράτους για το 2000 εμφανίζονται στο συνημμένο Πίνακα 1 ενώ τα απολογιστικά στοιχεία για την ίδια χρήση εμφανίζονται στον Πίνακα 2. Η σύγκριση των στοιχείων του απολογισμού με τις προβλέψεις παρουσιάζονται στον συνημμένο Πίνακα 3 με τη μορφή ποσοστιαίων μεταβολών. Όπως προκύπτει από τη σύγκριση των απολογιστικών στοιχείων με τις προβλέψεις για το σύνολο των ΔΕΚΟ υπήρξε μικρή υστέρηση του Οικονομικού Αποτελέσματος κυρίως λόγω της μείωσης των κερδών του ΟΤΕ ενώ η χρονική μετάθεση της υλοποίησης των επενδυτικών προγραμμάτων στους τομείς των μεταφορών, των τηλεπικοινωνιών και της ενέργειας επέφερε δραστικό περιορισμό των δανειακών αναγκών.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 931/10-8-2001 ερώτηση/ΑΚΕ 113 δόθηκε με το υπ' αριθμ. 1602/4-10-2001 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης και αίτησης κατάθεσης εγγράφων 931/113/10-8-2001 που κατέθεσε ο Βουλευτής κ. Ε. Χαϊτίδης, σε ό,τι μας αφορά, σας γνωρίζουμε ότι οι αρμόδιες Υπηρεσίες μας, σε συνεργασία με τις Υπηρεσίες των συναρμοδίων Υπουργείων, για την αποτροπή εισόδου λαθρομεταναστών και την εξάρθρωση των κυκλωμάτων ημεδαπών και αλλοδαπών που δρουν, κυρίως, στα σύνορα και διευκολύνουν, εκμεταλλευόμενοι παράλληλα, τους αλλοδαπούς που επιθυμούν να εισέλθουν στη χώρα μας, καταβάλλουν κάθε δυνατή προσπάθεια, εφαρμόζοντας την ισχύουσα νομοθεσία, με την οποία διαμορφώθηκε μια σύγχρονη μεταναστευτική πολιτική και αντιμετωπίζονται τα σχετικά, με το θέμα της παράνομης εισόδου και παραμονής αλλοδαπών στη χώρα μας, προβλήματα.
Για την επίτευξη του ανωτέρω στόχου έχουμε ιδρύσει τις Υπηρεσίες Συνοριακής Φύλαξης και Δίωξης Λαθρομετανάστευσης, οι οποίες σημειώνουν σημαντικά αποτελέσματα στον τομέα αυτόν και έχουν συμβάλει στην εμπέδωση και παγίωση του αισθήματος ασφαλείας των πολιτών. Οι έλεγχοι νομιμότητας των αλλοδαπών, τόσο στις παραμεθόριες περιοχές, όσο και στο εσωτερικό της χώρας, είναι συστηματικοί και θα συνεχισθούν με αμείωτη ένταση, ώστε στη χώρα να παραμείνουν μόνο οι αλλοδαποί, οι οποίοι πληρούν τις, από την ισχύουσα νομοθεσία, προβλεπόμενες προϋποθέσεις και να απομακρυνθούν όλοι οι παρανόμως διαβιούντες.
Το θέμα του ελέγχου της λαθρομετανάστευσης και της ενίσχυσης των εξωτερικών συνόρων απασχολεί και τα αρμόδια όργανα της Ε.Ε., μέσω των οποίων επιδιώκονται λύσεις ριζικής αντιμετώπισης. Παράλληλα, για την καταπολέμηση του φαινομένου της λαθρομετανάστευσης, παρακολουθούμε με ιδιαίτερη προσοχή τις εξελίξεις όχι μόνο στις βαλκανικές χώρες, αλλά και στην ευρύτερη περιοχή και έχουμε συνάψει σχετικές συμφωνίες επανεισδοχής, καθώς και πρωτόκολλα και συμφωνίες αστυνομικής συνεργασίας με ρήτρα επανεισδοχής με άλλα κράτη.
Σε ό,τι αφορά τα θιγόμενα στην ερώτηση, σχετικά με την εθνική ασφάλεια της χώρας θέματα, σας πληροφορούμε ότι από τις αρμόδιες Υπηρεσίες μας καταβάλλεται κάθε προσπάθεια για την πρόληψη και καταστολή κάθε παράνομης πράξης ή μεθόδευσης που στρέφεται κατά των εθνικών μας συμφερόντων και ελέγχεται κάθε ενέργεια ή δραστηριότητα ατόμων ή ομάδων που εκφεύγει της συνταγματικής τάξης και νομιμότητας και στο πλαίσιο αυτό παρακολουθούνται αυτά με ιδιαίτερη προσοχή και αμείωτο ενδιαφέρον από τις εν λόγω Υπηρεσίες μας, προς τις οποίες έχουν δοθεί σχετικές εντολές και οδηγίες.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
5. Στην με αριθμό 953/14.8.01 ερώτηση ΑΚΕ 117 δόθηκε με το υπ' αριθμ. 1913/27.9.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην 953/14.8.01 ερώτηση ΑΚΕ 117 που κατέθεσε ο Βουλευτής κ. Ι. Τζαμτζής σας πληροφορούμε τα εξής:
Με την AD HOC 1795/11.7.01 απόφαση (Νο 7) της Ε. Επιτροπής οι συνολικά αποκλειόμενες δαπάνες στους τομείς του ελαιολάδου, της σταφίδας και στην πριμοδότηση του αιγοπροβείου ανέρχονται μεν σε 36 δις. δρχ. αλλά η δημοσιονομική επίπτωση της παρούσης απόφασης για το 2001 ανέρχεται σε 14 δις. δρχ., δεδομένου ότι έχουν ήδη προηγηθεί στο οικονομικό έτος 2000 μειώσεις στις εισροές μας από FEOGA των 22,3 δις. δρχ.
Θα πρέπει να τονισθεί ότι, οι εκκαθαρίσεις λογ/σμών πλέον δεν γίνονται σε ετήσια βάση αλλά για πολλές οικονομικές χρήσεις μαζί σύμφωνα με τον κανονισμό 1258/99 του Συμβουλίου.
Επομένως το ποσό των 14 δις. δρχ. που καταλογίζεται στη χώρα μας αφορά τα οικονομικά έτη από το 1996 έως και το 1999. Το ίδιο ισχύει και για τις άλλες χώρες.
Η πορεία εφαρμογής του προγράμματος ΟΣΔΕ των ετών 2000 και 2001 έχει ως εξής:
1. Τομέας εκτάσεις:
Έχουν ολοκληρωθεί οι πληρωμές των παραγωγών περιόδου 2000 εκτός ελαχίστων περιπτώσεων προερχομένων από ενστάσεις. Για το 2001 η εφαρμογή του προγράμματος εξελίσσεται ομαλά και αναμένονται οι πληρωμές να πραγματοποιηθούν από 16.11.2001 έως 31.1.2002 όπως προβλέπεται από τους Κανονισμούς.
2. Τομέας αιγοπροβείου κρέατος:
Έχουν ολοκληρωθεί οι πληρωμές των παραγωγών για την περίοδο 2000. Για την περίοδο 2001 έχει προωθηθεί απόφαση Υπουργού για πληρωμή της προκαταβολής στους παραγωγούς.
3. Τομέας Βοοειδών:
Έχει πραγματοποιηθεί η πληρωμή των παραγωγών για την περίοδο 2000 με εξαίρεση την περίπτωση του πριμ Σφαγής των Βοοειδών σε ποσοστό 40% το οποίο θα πληρωθεί σύντομα.
Για την περίοδο 2001 βρισκόμαστε στο στάδιο των ελέγχων και οι πληρωμές θα πραγματοποιηθούν σταδιακά μέχρι 30.6.02 όπως προβλέπεται από τον κανονισμό.
Όλες οι πληρωμές του ΟΣΔΕ θα πραγματοποιούνται στο ακέραιο και σε τραπεζικούς λογαριασμούς των δικαιούχων παραγωγών.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 965/20-8-01 ερώτηση δόθηκε με το υπ' αριθμ. 1971/27-9-01 έγγραφο από τον Υπουργό Γεωργίας ακόλουθη απάντηση:
"Απαντώντας στην ερώτηση 965/20-8-01 που κατέθεσε ο Βουλευτής κ. Ε.Γ. Πολύζος, σας πληροφορούμε τα εξής:
α) Μετά την ολοκλήρωση των διαδικασιών που προβλέπουν οι Νόμοι 2637/98 και 2732/99, για την πλήρη λειτουργία του Ο.Π.Ε.Κ.Ε.Π.Ε, ως Οργανισμού Ελέγχου και Πληρωμών των Κοινοτικών Ενισχύσεων, το έργο των ελέγχων που είχε ανατεθεί στους Οργανισμούς Καπνού, Βάμβακος και Ελαιολάδου έχει ανατεθεί και εκτελείται από τον Ο.Π.Ε.Κ.Ε.Π.Ε, ως εξής:
Από τις 12 Ιουνίου του 2001, για το βαμβάκι.
Από τις 20 Ιουλίου του 2001, για τον καπνό.
β) Από την 3η Σεπτεμβρίου του 2001, ο Ο.Π.Ε.Κ.Ε.Π.Ε. αναγνωρίστηκε ως Οργανισμός Πληρωμών, με την ταυτόχρονη κατάργηση της ΓΕΝ. ΔΙΔΑΓΕΠ. Από της ημερομηνίας αυτής, ο Ο.Π.Ε.Κ.Ε.Π.Ε. διενεργεί τις πληρωμές όλων των γεωργικών προϊόντων.
γ) Ολοκληρώθηκαν, ήδη οι έλεγχοι για τις πληρωμές βαμβακοπαραγωγών και καπνοπαραγωγών, της περιόδου 2000-01, από τον Ο.Π.Ε.Κ.Ε.Π.Ε.
δ) Από τις 3-5-2001, ο Ο.Π.Ε.Κ.Ε.Π.Ε, έχει στελεχωθεί με 70 άτομα μόνιμο προσωπικό, από τις μετατάξεις υπαλλήλων των καταργουμένων Οργανισμών. Ολοκληρώνονται, επίσης οι διαδικασίες πρόσληψης 77 νέων υπαλλήλων, εντός του Σεπτεμβρίου 2001.
Παράλληλα, 140 ήδη αποσταμένοι υπάλληλοι από το Υπουργείο Γεωργίας και τους εποπτευόμενους Οργανισμούς στελεχώνουν τις Υπηρεσίες του Ο.Π.Ε.Κ.Ε.Π.Ε.
Οι αποζημιώσεις που έχουν καταβληθεί στα μέλη του Διοικητικού Συμβουλίου του ΟΠΙΛΟΓ κατά το χρονικό διάστημα από 4-6-1999 μέχρι 31-12-2000 είναι οι ακόλουθες: Για τον Πρόεδρο του Δ.Σ. καταβλήθηκαν συνολικά 4.975.000 δραχμές (ακαθάριστα) και για καθένα από τα 4 μέλη 2.985.000 δραχμές και για τον Επιθεωρητή του Ο.ΠΙ.ΛΟΓ. 1.200.000 δραχμές.
Ο Υπουργός
Γ. ΑΝΩΜΕΡΙΤΗΣ"

6. Στις με αριθμό 1100/28-8-01, 1146/29-8-01, 1233/4-9-01 και 1472/18-9-01 ερωτήσεις δόθηκε με το υπ' αριθμ. 16390/2-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις ερωτήσεις 1100/28-8-01, 1146/29-8-01, 1233/4-9-01 και 1472/18-9-01 που κατατέθηκαν στη Βουλή από τους Βουλευτές κυρίους Α. Ξηροτύρη - Αικατερινάρη, Σ. Κούβελα, Α. Τζέκη, Γ. Χουρμουζιάδη και Α. Σπηλιόπουλο, αναφορικά με τη λειτουργία της Μονάδας Εγκαυμάτων στα Νοσοκομεία "Γ. ΠΑΠΑΝΙΚΟΛΑΟΥ" και "Γ. ΠΑΠΑΓΕΩΡΓΙΟΥ" στη Θεσσαλονίκη, σας πληιροφορούμε τα εξής:
Η ανακαινισμένη Μονάδα Πλαστικής Χειρουργικής του Νοσοκομείου "ΠΑΠΑΝΙΚΟΛΑΟΥ" με τη σύγχρονη Μονάδα Εντατικής Θεραπείας Εγκαυμάτων, δυναμικού έξι (6) κλινών και δώδεκα (12) κλινών μεταθεραπείας, εγκαινιάστηκε ως γνωστόν την 30η Ιουνίου 2001.
Παράλληλη η διοίκηση του Νοσοκομείου και το Υπουργείο Υγείας και Πρόνοιας επιδόθηκαν στην κάλυψη της νέας αυτής υποδομής με το ιατρικό και νοσηλευτικό δυναμικό.
Τοποθετήθηκαν τρεις (3) νέοι Επιμελητές (2 Πλαστικοί Χειρούργοι και 1 Αναισθησιολόγος με εμπειρία στην εντατική θεραπεία), επίκειται η τοποθέτηση μιας ειδικής Αναισθησιολόγου - Εντατικολόγου, που έχει ήδη επιλεγεί από το ΣΚΕΙΟΠΝΙ και βρίσκεται σε εξέλιξη η διαδικασία προκήρυξης και επιλογής δύο ακόμα θέσεων Εντατικολόγων για τη Μονάδα Εντατικής Θεραπείας Εγκαυμάτων.
Εξίσου υπήρξε μέριμνα για αύξηση του νοσηλευτικού δυναμικού. Συγκεκριμένα στο περιορισμένο σε αριθμό δυναμικό του τμήματος προστέθηκαν επτά (7) νέες θέσεις που έχουν καλυφθεί.
Συνοπτικά σήμερα στο Τμήμα Πλαστικής και Εγκαυμάτων υπηρετούν 12 ιατροί (1 Δ/ντής, 1 Αναπλ. Δ/ντής, 2 Επιμ. Α', 3 Επιμ. Β' και 5 ειδικευόμενοι), καθώς και 16 νοσηλεύτριες (1 ΠΕ, 12 ΤΕ, 3 ΔΕ).
Το Υπουργείο Υγείας και Πρόνοιας σε συνεργασία με τη Διοίκηση του Νοσοκομείου εξετάζει όλες τις δυνατότητες για την κάλυψη των αναγκών και όποιων άλλων εκκρεμοτήτων αφορούν την πλήρη ανάπτυξη των δραστηριοτήτων της ΜΕΘ Εγκαυμάτων, για την αντιμετώπιση του μείζονος θέματος των εγκαυμάτων.
Η λειτουργία της νέας Μονάδας με όσο δυναμικό διαθέτει και με όποιες ρυθμίσεις έχουν επιτευχθεί μέχρι σήμερα είναι σε θέση να καλύψει στο εύρος της ευθύνης τους τους εγκαυματίες της Κεντρικής Μακεδονίας αλλά και ως ένα βαθμό του ευρύτερου βορειοελλαδικού χώρου.
Το Νοσοκομείο "ΠΑΠΑΓΕΩΡΓΙΟΥ" άρχισε τη λειτουργία του από 16-8-99 και μέχρι 31-12-99 λειτουργούσαν μόνο τα εξωτερικά ιατρεία και τα εργαστήρια.
Για τη λειτουργία της Μονάδας Εγκαυμάτων και Πλαστικής Χειρουργικής έχει γίνει η προκήρυξη και έχουν υποβληθεί τα δικαιολογητικά για 1 θέση Δ/ντή, 1 θέση Επιμ. Α' και 1 θέση Επιμ. Β'.
Αναφορικά με τις προσλήψεις προσωπικού, σας γνωρίζουμε ότι:
Για το Περ. Γεν. Νοσοκομείο Θεσσαλονίκης "ΠΑΠΑΝΙΚΟΛΑΟΥ" δόθηκαν για προκήρυξη εικοσιοκτώ (28) θέσεις νοσηλευτικού προσωπικού.
Επίσης εγκρίθηκε η πλήρωση 273 οργανικών θέσεων, μεταξύ των οποίων 189 θέσεων νοσηλευτικού προσωπικού στο Περ. Γεν. Νοσοκομείο Θεσσαλονίκης "ΠΑΠΑΓΕΩΡΓΙΟΥ".
Η κατανομή των προσληφθέντων γίνεται με απόφαση των ΔΣ των Νοσοκομείων με προτεραιότητα της ΜΕΘ, ΜΤΝ, Μονάδα Εγκαυμάτων, κλπ.
Αναφορικά με τη διακομιδή του 15χρονου εγκαυματία Παχατουρίδη Αλέξανδρου, σας γνωρίζουμε ότι στις 20-8-01 εισήχθη στο Νοσοκομείο Θεσσαλονίκης "ΑΧΕΠΑ" που εφημέρευε και στη συνέχεια διακομίσθηκε στο ΓΕΝΙΚΟ ΚΡΑΤΙΚΟ ΝΟΣΟΚΟΜΕΙΟ ΑΘΗΝΩΝ για νοσηλεία.
Η διακομιδή αυτή έγινε ύστερα από ανεπαρκή αλληλοενημέρωση, με πρωτοβουλία δύο εφημερευόντων ιατρών του Νοσοκομείου "ΑΧΕΠΑ" και "ΠΑΠΑΝΙΚΟΛΑΟΥ", λόγος για τον οποίο κινήθηκε η διαδικασία πειθαρχικού ελέγχου των υπαιτίων γιατρών.
Η Υφυπουργός
Χ. ΣΠΥΡΑΚΗ"
ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι η συνάδελφος Βουλευτής Β΄ Αθηνών κα Φάνη Πάλλη -Πετραλιά και η συνάδελφος Βουλευτής Μεσσηνίας κα Σοφία Καλαντζάκου ζητούν ολιγοήμερη άδεια απουσίας τους στο εξωτερικό. Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τις ζητηθείσες άδειες.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές - ερωτήσεις πρώτου κύκλου
Πρώτη είναι η με αριθμό 3687/13.12.2001 ερώτηση του Βουλευτή της Νέας Δημοκρατίας κ. Αναστασίου Σπηλιόπουλου προς τον Υπουργό Υγείας-Πρόνοιας, σχετικώς με την τροποποίηση του Οργανισμού του Νοσοκομείου "ΠΑΠΑΓΕΩΡΓΙΟΥ" στη Θεσσαλονίκη, για την εγκατάσταση Πανεπιστημιακών Κλινικών.
Η ερώτηση του κ. Σπηλιόπουλου έχει ως εξής:
"Τον τελευταίο καιρό συζητείται μεταξύ του Υπουργείου Υγείας, του Αριστοτελείου Πανεπιστημίου Θεσσαλονίκης και του Ιατρικού Τμήματος το θέμα της εγκατάστασης Πανεπιστημιακών Κλινικών στο Νοσοκομείο "ΠΑΠΑΓΕΩΡΓΙΟΥ" Θεσσαλονίκης. Πέρα από τις βαρύτατες ευθύνες του Υπουργείου Υγείας για την άρνησή του να δεχθεί την εγκατάσταση μιας ολοκληρωμένης ακαδημαϊκής μονάδας στο "ΠΑΠΑΓΕΩΡΓΙΟΥ" τρία χρόνια τώρα, με συνέπεια το νοσοκομείο αυτό να υπολειτουργεί. Υπάρχουν και τα τεράστια προβλήματα του νέου υγειονομικού χάρτη της περιοχής, του οποίου η τύχη αγνοείται, αλλά και το θέμα της αναμόρφωσης του Οργανισμού αυτού του νοσοκομείου των βασικών προϋποθέσεων για την εγκατάσταση νέων κλινικών.
Συνεπεία των παραπάνω ερωτάται ο κύριος Υπουργός Υγείας:
1. Γιατί καθυστερεί η διαμόρφωση του υγειονομικού χάρτη της περιοχής που είναι το προαπαιτούμενο για τη μετεγκατάσταση κλινικών στα νοσοκομεία της Θεσσαλονίκης συμπεριλαμβανομένου και του "ΠΑΠΑΓΕΩΡΓΙΟΥ".
2. Αν προτίθεται να αναμορφώσει τον Οργανισμό του "ΠΑΠΑΓΕΩΡΓΙΟΥ" προβλέποντας την εγκατάσταση στο "ΠΑΠΑΓΕΩΡΓΙΟΥ" μιας πλήρους ακαδημαϊκής μονάδας, δοθέντος ότι με το αλαλούμ που υπάρχει σήμερα στο νοσοκομείο αυτό ύστερα από τις αποσπασματικές προκηρύξεις θέσεων και την προσωρινή μεταστέγαση νοσοκομειακών κλινικών, θα δημιουργηθούν τεράστια προβλήματα.
3. Ποια προβλέπεται να είναι, ύστερα από τις εξελίξεις αυτές, η τύχη των νοσοκομειακών κλινικών και κατ' επέκταση του προσωπικού τους που μεταστεγάστηκαν πριν από δύο- τρία χρόνια στο "ΠΑΠΑΓΕΩΡΓΙΟΥ;"¨"
Θα απαντήσει ο Υφυπουργός Υγείας-Πρόνοιας κ. Νασιώκας.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Με την ερώτησή του ο αγαπητός κύριος συνάδελφος θέτει ένα σημαντικό θέμα που απασχολεί και το Υπουργείο και την ακαδημαϊκή κοινότητα, αλλά κυρίως τους πολίτες της Θεσσαλονίκης. Είναι η ολοκλήρωση και η σωστή λειτουργία του Νοσοκομείου "ΠΑΠΑΓΕΩΡΓΙΟΥ" στη Θεσσαλονίκη. 
Υπάρχουν περίπου τριακόσια είκοσι έως τριακόσια ογδόντα κενά κρεβάτια, ανάλογα από το ποιες μονάδες θα μεταφερθούν. Υπάρχει ένας διάλογος που είναι σε εξέλιξη, ο οποίος όμως προχωράει πολύ σιγά. Ξεκίνησε ουσιαστικά πριν από τα Χριστούγεννα σε μια συνάντηση της Ιατρικής Σχολής με τους δύο Υπουργούς, τον Υπουργό Υγείας και τον Υπουργό Εθνικής Παιδείας. Υπάρχει μια πρόταση της Ιατρικής Σχολής του Πανεπιστημίου της Θεσσαλονίκης, η οποία κρίνεται βεβαίως γενική στη διατύπωση, για δεκαέξι τμήματα.
Παρ'όλα αυτά αυτή η πρόταση θεωρείται ως βάση συζήτησης. Οι τεχνικές λεπτομέρειες πρέπει να προωθηθούν ένθεν κακείθεν. Το Υπουργείο Υγείας προτείνει στο Υπουργείο Παιδείας γιατί ουσιαστικά ο διάλογος γίνεται μέσω του Γενικού Γραμματέα του Υπουργείου Παιδείας. Αυτή η οριστική απόφαση είναι καθοριστική για να προχωρήσει η λειτουργία του Νοσοκομείου "ΠΑΠΑΓΕΩΡΓΙΟΥ". Δεν έχει σχέση με την ολοκλήρωση του υγειονομικού χάρτη. ΄Αρα, δεν είναι προαπαιτούμενο. Επιπλέον, ο οργανισμός του Νοσοκομείου "ΠΑΠΑΓΕΩΡΓΙΟΥ" μετά την οριστική συμφωνία θα τροποποιηθεί ώστε να την καλύπτει απολύτως.
Ο υγειονομικός χάρτης βρίσκεται στην τελική φάση ολοκλήρωσής του. Ο Υπουργός Υγείας σύντομα θα δώσει στη δημοσιότητα τον υγειονομικό χάρτη και μέσω ιστοσελίδας, θα είναι σε χρήση όλων των πολιτών. Αυτό το εργαλείο θα συμπληρώνεται και θα διορθώνεται συνεχώς.
΄Οσον αφορά την τύχη των κλινικών και του προσωπικού που ήδη στεγάζονται στο Νοσοκομείο "ΠΑΠΑΓΕΩΡΓΙΟΥ", ξέρετε ότι εγκαταστάθηκαν σύμφωνα με το ν. 2739/99. Μετά από πέντε χρόνια όποιο αδειάζει θα συμπληρώνεται με ιδιωτικού δικαίου. ΄Ετσι είναι εξασφαλισμένη η εξέλιξη και η παραμονή του προσωπικού αλλά και η λειτουργία του νοσοκομείου.
Η ερώτηση του κυρίου συναδέλφου είναι πολύ σημαντική προς την κατεύθυνση μιας κοινής προσπάθειας. Περιμένουμε να καταλήξει αυτός ο διάλογος. Είμαστε αποφασισμένοι να πάρουμε όλα τα μέτρα για να λειτουργήσει το Νοσοκομείο "ΠΑΠΑΓΕΩΡΓΙΟΥ".
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιόπουλος έχει το λόγο.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Γνωρίζουμε όλοι ότι η υπόθεση του Νοσοκομείου "ΠΑΠΑΓΕΩΡΓΙΟΥ" έχει εξελιχθεί σε γεφύρι της ΄Αρτας. Θα προσέθετα με λύπη ότι έχει εξελιχθεί και σε φαρσοκωμωδία. Αποτυπώνει ανάγλυφα το "ενδιαφέρον" του Υπουργείου Υγείας για τα προβλήματα της δημόσιας υγείας. Τέσσερα ολόκληρα χρόνια έχω κουρασθεί να προσπαθώ να αφυπνίσω την πολιτική ηγεσία του Υπουργείου προτείνοντας λύσεις για την αντιμετώπιση του προβλήματος. Σε ορισμένες περιπτώσεις έπαιξα και μεσολαβητικό ρόλο προκειμένου να βρεθεί μια λύση.
Τέσσερα χρόνια μετά το Νοσοκομείο "ΠΑΠΑΓΕΩΡΓΙΟΥ" λειτουργεί στο 45% των δυνατοτήτων του. ΄Εχει κλινικές που μεταστεγάστηκαν από άλλα νοσοκομεία. Σε λίγο τελειώνει αυτή η μεταστέγαση. ΄Ετσι, θα δημιουργηθεί καινούργιο πρόβλημα. ΄Εχουν γίνει αποσπασματικές και επιλεκτικές προκηρύξεις. Ποτέ δεν πήρα απάντηση στην απορία μου γιατί δεν επιλέχθηκε από την πρώτη στιγμή η λύση της εγκατάστασης μιας πλήρους ακαδημαϊκής μονάδας.
Είπατε ότι άρχισε κάποιος διάλογος το φθινόπωρο μεταξύ των συναρμόδιων Υπουργείων και του Αριστοτελείου Πανεπιστημίου Θεσσαλονίκης. Μόνο μια συνάντηση έγινε και αυτή την περίοδο των απεργιών όπου ετέθη και το θέμα αυτό. Από εκεί και μετά υπάρχει ένα έγγραφο του Υπουργείου Παιδείας προς το Αριστοτέλειο Πανεπιστήμιο το οποίο ζητά τη γνώμη της γενικής συνέλευσης του ιατρικού τμήματος. Η γενική συνέλευση προτείνει τη μετατροπή του ΑΧΕΠΑ και του "ΙΠΠΟΚΡΑΤΕΙΟΥ" σε αμιγώς πανεπιστημιακά νοσοκομεία με το επιχείρημα ότι το μεν ΑΧΕΠΑ είναι πανεπιστημιακό κατά 99% εις δε το Ιπποκράτειο στεγάζονται ήδη δεκαεπτά πανεπιστημιακές κλινικές και εργαστήρια.
Το θέμα του υγειονομικού χάρτη είναι το προαπαιτούμενο, κύριε Υφυπουργέ, για την ισόρροπη ανάπτυξη και μετεγκατάσταση διαφόρων κλινικών και εργαστηρίων σε ολόκληρο το Νομό Θεσσαλονίκης και όχι μόνο. Επομένως, το να προσπαθούμε να δικαιολογήσουμε τα αδικαιολόγητα δε νομίζω ότι βοηθά. Αυτό ισχύει και για το θέμα των οργανισμών των νοσοκομείων.
Εγώ θα κάνω μια έκκληση να συζητήσετε με το Αριστοτέλειο Πανεπιστήμιο, παρουσία βεβαίως και του αρμόδιου Υπουργείου, του Υπουργείου Παιδείας, το οποίο…
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Τελείωσα, κύριε Πρόεδρε. Είναι πολύ σημαντικό το θέμα. Δευτερόλεπτα μόνο θέλω.
ΠΡΟΕΔΡΕΥΩΝ (Κωνσταντίνος Γείτονας): Το γνωρίζω το θέμα, κύριε συνάδελφε, πολύ καλά.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Το ξέρω ότι το γνωρίζετε και ότι προσπαθήσατε να βοηθήσετε.
Το Υπουργείο Παιδείας, λοιπόν, θα πρέπει μαζί με σας να εκδώσει την προβλεπόμενη κοινή απόφαση, γιατί αν προχωρήσετε μέσα από αποσπασματικές λύσεις, όπως επιχειρείται να γίνει από το Α΄ Πε.Σ.Υ. Κεντρικής Μακεδονίας, φοβάμαι πως θα δημιουργηθούν τρομακτικά αδιέξοδα. Διότι τότε θα μεταφέρετε στο "ΠΑΠΑΓΕΩΡΓΙΟΥ" κλινικές χωρίς γιατρούς. Κλινικές φάντασμα. Προσέξτε το πάρα πολύ καλά αυτό που σας επισημαίνω.
Τέλος θα ήθελα να σας πω ότι σε μια τέτοια κατεύθυνση διαλόγου και συναίνεσης έχουμε και εμείς υποχρέωση, να βοηθήσουμε. Φυσικά αν θέλετε την βοήθειά μας αυτή.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, εγώ είπα και στην πρωτολογία μου ότι θεωρώ και τη σημερινή σας παρέμβαση, αλλά και πολλές άλλες και δικές σας και άλλων συναδέλφων, πολύ σημαντικές σε μια προσπάθεια.
Όλοι θέλουμε να λειτουργήσει το συντομότερο δυνατόν και σωστά το Νοσοκομείο "ΠΑΠΑΓΕΩΡΓΙΟΥ". Ο διάλογος άρχισε. Είναι γεγονός ότι προχωράει με δυσκολίες. Η συνάντηση ήταν μία, αλλά αντηλλάγησαν ένθεν και ένθεν απόψεις. Υπάρχει η απόφαση της Ιατρικής Σχολής για τα δεκαέξι τμήματα. Υπάρχει πάντως μια συζήτηση. Δεν υπάρχει ακόμα βεβαίως αποτέλεσμα, δεν έχουμε καταλήξει. Από την πλευρά του Υπουργείου σας μεταφέρω τη διάθεση για να ολοκληρώσουμε αυτό το διάλογο σε μια σωστή βάση.
Βεβαίως, το ΑΧΕΠΑ είναι πανεπιστημιακό καθ' όλα και θα ονομαστεί και πανεπιστημιακό νομικά. Ήδη -το γνωρίζετε- αυτή η απόφαση έχει ανακοινωθεί. Υπάρχει δε από το "ΙΠΠΟΚΡΑΤΕΙΟ" μια πρόταση για μετακίνηση πανεπιστημιακών -και άλλων κλινικών, αλλά τώρα μιλάμε για πανεπιστημιακές- προς το "ΠΑΠΑΓΕΩΡΓΙΟΥ".
Είναι γεγονός ότι αυτά τα τρία χρόνια δεν κατέστη δυνατόν να ολοκληρωθεί η μετακίνηση και η σωστή λειτουργία του "ΠΑΠΑΓΕΩΡΓΙΟΥ". Λειτουργεί κατά το 50% περίπου, όπως είπατε κι εσείς. Αυτό όμως δεν είναι θέμα ικανότητος ή ανικανότητος και δεν είναι θέμα του να επιβάλλει κάτι κάποιος σε κάποιον άλλο. Είναι ένα θέμα όπου τα δύο μέρη, δηλαδή το Αριστοτέλειο Πανεπιστήμιο από τη μία και η Κυβέρνηση από την άλλη, τα δύο Πε.Σ.Υ. και τα δύο Υπουργεία θέλουν να κάνουν το διάλογο και πρέπει να συμφωνήσουν.
Αυτήν την καλή πρόθεση πρέπει να τη βρούμε και από τις δυο πλευρές. Από την πλευρά της Κυβέρνησης υπάρχει, σας το μεταφέρω εγώ. Θέλω να το δούμε και απ' την άλλη πλευρά. νομίζω ότι είμαστε κοντά στο να καταλήξουμε. Σε διαφορετική περίπτωση, να ξέρετε ότι το Νοσοκομείο το συντομότερο δυνατό θα λειτουργήσει.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Αναφορές - ερωτήσεις δεύτερου κύκλου.
Θα συζητηθεί η με αριθμό 4976/722/4-2-2002 ερώτηση και αίτηση κατάθεσης εγγράφων της Βουλευτού της Νέας Δημοκρατίας κας Μαρίας Κόλλια-Τσαρουχά προς τον Υπουργό Υγείας και Πρόνοιας, σχετικώς με την καθυστέρηση παράδοσης του έργου κατασκευής του Νέου Νοσοκομείου Σερρών.
Η ερώτηση της κας Τσαρουχά έχει ως εξής:
"Παρακολουθώντας τις νεότερες, αλλά και τις παλαιότερες απαντήσεις της πολιτικής ηγεσίας σχετικά με την κατασκευή και παράδοση σε λειτουργία του νέου Νοσοκομείου Σερρών προκύπτει το εξής:
Είτε ο αρμόδιος Υφυπουργός είναι ανενημέρωτος από τους υπηρεσιακούς παράγοντες του Υπουργείου του ή κάποιοι για κάποιο λόγο προσπαθούν να μεθοδεύσουν μία κατάσταση, που θα τους επιτρέψει να αποκρύψουν αυτά που λόγω της ανεπάρκειάς τους, όπως αποδεικνύεται, είναι πλέον ορατά.
Σήμερα στα μέσα Απριλίου έχουν παραβιαστεί πέρα από κάθε λογική οι συμβατικές δεσμεύσεις και οι προθεσμίες παράδοσης του έργου.
Δεσμεύσεις ανεκπλήρωτες:
1) 20 Νοεμβρίου 2001 - Σύμφωνα με τα στοιχεία που διαθέτει η ΔΕΠΑΝΟΜ Α.Ε. το νέο Νομαρχιακό Νοσοκομείο θα είναι κτιριακά έτοιμο για σταδιακή μετεγκατάσταση του προσωπικού του παλαιού Νοσοκομείου στο τέλος Δεκεμβρίου του 2001.
2) 27 Δεκεμβρίου 2001 - Το νέο Νοσοκομείο προβλέπεται να τεθεί σε λειτουργία έως το τέλος Μαρτίου 2002.
Κανένας δεν διαφωνεί ότι το νέο Νοσοκομείο θα αναβαθμίσει την ποιότητα παροχής ιατρικών υπηρεσιών στους Σερραίους πολίτες. Τα θεσμοθετημένα όργανα της πολιτείας, όμως, έχουν εκτεθεί ανεπανόρθωτα στα μάτια της κοινής γνώμης μέσω των αυτοαναιρούμενων δηλώσεών τους. Στο όνομα της διαφάνειας επιβάλλεται να λάμψει η αλήθεια.
Ερωτάται ο κύριος Υπουργός:
1. Οι λόγοι που είχαν ληφθεί υπόψη για την άρση των ποινικών ρητρών, αλλά και για την έγκριση της παράτασης, αποδείχτηκε στο βάθος του χρόνου ότι δεν ήταν δικαιολογημένοι. Ποιες οι ενέργειες που έγιναν προκειμένου να διασφαλιστούν τα συμφέροντα του Δημοσίου;
2. Επειδή το έργο χρηματοδοτείται από το Β΄ Κοινοτικό Πλαίσιο Στήριξης, έπρεπε να ολοκληρωθεί έως το τέλος του 2001, προκειμένου να αποφευχθούν εμπλοκές με τις αρμόδιες υπηρεσίες της Ευρωπαϊκής Ένωσης. Τελικά υπάρχει βεβαίωση περαίωσης του έργου και το πρωτόκολλο παραλαβής τους; Η ανάδοχος εταιρεία έχει εξοφληθεί για το ποσό που προβλεπόταν από τη σύμβαση κατασκευής του έργου;
3. Εξετάστηκαν μέχρι σήμερα οι λόγοι που οδήγησαν την πολιτική ηγεσία σε ανακριβείς δηλώσεις;"
Θα απαντήσει ο Υφυπουργός Υγείας και Πρόνοιας κ. Έκτορας Νασιώκας.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Κυρία συνάδελφε, λαμβάνω και τη δική σας ερώτηση ως μία από τις πολλές ανάλογες ερωτήσεις και άλλων Βουλευτών του Νομού Σερρών και δικές σας που έχω απαντήσει και εγώ και η προκάτοχός μου. Έχω απαντήσει και γραπτώς αρκετές φορές. Πριν από λίγο καιρό απάντησα στον κ. Τσιπλάκη. 
Πράγματι το Νοσοκομείο Σερρών είναι ένα πολύ μεγάλο έργο, ίσως το σημαντικότερο αναπτυξιακό έργο για την περιοχή και όσο συντομότερα μπει σε πραγματική λειτουργία και ανέβει και η ποιότητα λειτουργίας των υπηρεσιών του, θα είναι πολύ σημαντικό για όλους τους πολίτες και η σημερινή δική σας ερώτηση προς αυτό προσβλέπει, το συντομότερο δυνατόν να λειτουργήσει και να λειτουργήσει σωστά. 
Τώρα επί της ουσίας της ερώτησής σας, πράγματι το κτιριακό έργο ολοκληρώθηκε στο τέλος του χρόνου. Ο επιπλέον εξοπλισμός -θα σας πω λεπτομέρειες για όλα- βεβαίως ξέρετε ότι δεν ήταν στην αρχική προκήρυξη, η προκήρυξη έγινε αρχές Δεκεμβρίου και σήμερα και αυτός ο εξοπλισμός -στο σύνολό του - έχει παραληφθεί ολόκληρος και ολοκληρώνεται η εγκατάστασή του. Είναι στο χώρο του νοσοκομείου, αλλά δεν έχει εγκατασταθεί όλος. Η διαδικασία αυτή ολοκληρώνεται. Θέλω να ξεκινήσω έτσι λέγοντας ότι δεν υπάρχει ούτε προσπάθεια για απόκρυψη και βεβαίως, κατά την δική μου άποψη, δεν υπάρχει ανεπάρκεια από καμία πλευρά, ούτε από τη ΔΕΠΑΝΟΜ, αλλά πράγματι ένα τόσο μεγάλο έργο ενώ τελειώνει, οι λεπτομέρειες για να τελειώσει -και θα σας πω σε ποιες αναφέρομαι- πολύ δύσκολα κλείνουν μερικές φορές και κρατάνε κάποιο χρόνο παραπάνω.
Πρώτον, όσον αφορά την ποινική ρήτρα δεδομένου ότι το κτιριακό και ο βασικός ιατρικός εξοπλισμός, όπως σας είπα, ουσιαστικά είχαν περατωθεί, κρίθηκε από τη ΔΕΠΑΝΟΜ που είχε και την ευθύνη για το συμφέρον του έργου και για να μην έχουμε δικαστικές επιπλοκές να μην επιβληθούν ποινικές ρήτρες, ενέργεια που μόνο καθυστερήσεις θα δημιουργούσε και τελικά θα απέβαινε εις βάρος του έργου και, κατά την άποψή μας, και του δημοσίου συμφέροντος.
Δεύτερον, αποπληρώθηκε το έργο, όμως κρατήθηκε ισόποση εγγυητική επιστολή. Στα χέρια της ΔΕΠΑΝΟΜ υπάρχουν δύο εγγυητικές επιστολές, η πρώτη -η βασική- καλής εκτέλεσης, ένα δισεκατομμύριο εξακόσια τριάντα εννιά εκατομμύρια και μια δεύτερη εγγυητική επιστολή, σε σχέση με τον εξοπλισμό, ένα δισεκατομμύριο εξακόσια εβδομήντα ένα εκατομμύρια, περίπου, δηλαδή, τρία δισεκατομμύρια τριακόσια εκατομμύρια. Απ΄ αυτά το 50% θα δοθεί από την πρώτη εγγυητική επιστολή με την οριστική παραλαβή. Από τη δεύτερη εγγυητική επιστολή θα κρατηθούν τριακόσια τριάντα εκατομμύρια, τα οποία θα δοθούν μόνο στην οριστική παραλαβή. Τα υπόλοιπα θα δοθούν αφού όλα τα μηχανήματα, όλος ο εξοπλισμός μπει σε λειτουργία και δοκιμαστεί.
Αφού, λοιπόν, ουσιαστικά τελείωσε, ποιες είναι οι λεπτομέρειες; Γιατί υπάρχουν λεπτομέρειες που είναι όμως ουσιαστικές, για να λειτουργήσει το νοσοκομείο. Δοκιμάζονται αυτό τον καιρό τα κλιματιστικά μηχανήματα - ο κλιματισμός είναι σημαντικό κομμάτι…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Κωνσταντίνος Γείτονας): Εν συντομία, κύριε Υπουργέ. Θα συμπληρώσετε στη δευτερολογία σας.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ολοκληρώνω σε μισό λεπτό.
Τα κλιματιστικά, λοιπόν, είχαν πάθει μια βλάβη και τώρα δοκιμάζονται και αντικαθίστανται. Γίνονται δοκιμές σε συστήματα σε ασθενή ρεύματα, αμφιθέατρο, σύστημα μουσικής. Δεν τοποθετήθηκε ακόμη ο πίνακας πυρανίχνευσης, δεν έχουμε την άδεια πυρασφάλειας ακόμη. Δεν έχει ολοκληρωθεί η σύνδεση της αποστείρωσης και έχουμε και το πρόβλημα με τα δίκτυα, έχουν μετατεθεί όλα. Υπάρχουν και άλλες μικρές ή μεγαλύτερες ακόμη ελλείψεις, όπως παραδείγματος χάρη, ενώ έχουν δοκιμαστεί όλα τα ασανσέρ, είναι όλα έτοιμα, αλλά δεν έχουμε πάρει ακόμη την άδεια. Την άδεια πυρασφάλειας, λοιπόν, και την άδεια των ασανσέρ. Η βεβαίωση περαίωσης υπάρχει, είναι στα χέρια της ΔΕΠΑΝΟΜ και δεν δώσαμε γιατί θέλουμε να κάνουμε την προσωρινή παραλαβή η οποία, σύμφωνα με τον νόμο, γίνεται εντός έξι μηνών από την ολοκλήρωση. Ευχαριστώ πολύ και συγγνώμη για το χρόνο.
ΠΡΟΕΔΡΕΥΩΝ (Κωνσταντίνος Γείτονας): Θα τα πείτε και στη δευτερολογία σας.
Η κα Μαρία Κόλλια-Τσαρουχά έχει το λόγο. Θα σας δώσω το λόγο. Ξέρω ότι βιάζεστε από το ενδιαφέρον για την περιοχή σας.
ΜΑΡΙΑ ΚΟΛΛΙΑ -ΤΣΑΡΟΥΧΑ: Ευχαριστώ, κύριε Πρόεδρε. Βιάζομαι γιατί θέλω να πω πολλά. Δώστε μου λίγα λεπτά ακόμη, αν θέλετε, γιατί το θέμα είναι πάρα πολύ μεγάλο.
Είναι αλήθεια, ότι με τον κύριο Υφυπουργό και σ' αυτούς τους μήνες, που είναι στη θέση αυτή έχουμε ανταλλάξει πολλές ερωταπαντήσεις. Όμως συνεχίζουν να υπάρχουν ερωτήματα, κύριε Υφυπουργέ, όπως γνωρίζετε, και η απάντηση που μου δώσατε, η βιαστική, εμένα προσωπικά δεν με καλύπτει και όχι από λόγους αντιπολίτευσης. Ειλικρινά όχι από λόγους αντιπολίτευσης, γιατί ξέρετε ότι σας συμπαθώ και σας εκτιμώ ιδιαίτερα.
Πάρα πολλά ερωτήματα θα ήθελα να βάλω στην καινούρια σας…
ΠΡΟΕΔΡΕΥΩΝ (Κωνσταντίνος Γείτονας): Ακούσαμε και κάτι καλό απόψε.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κι εγώ σας εκτιμώ…
ΜΑΡΙΑ ΚΟΛΛΙΑ -ΤΣΑΡΟΥΧΑ: Υπάρχουν αμοιβαία αισθήματα. ΠΡΟΕΔΡΕΥΩΝ (Κωνσταντίνος Γείτονας): Αμοιβαία αισθήματα προφανώς.
Συνεχίστε, θα σας αφαιρέσω τα λεπτά της διακοπής.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, είναι αλήθεια ότι δεν έχουν γίνει πολλά έργα στις Σέρρες και δεν είναι αναπτυξιακό, κύριε Υπουργέ το έργο του Νοσοκομείου. Είναι πραγματικά ένα έργο αναβάθμισης της ποιότητας ζωής των Σερραίων. Αν έρθετε να δείτε το παλιό Νοσοκομείο, που παρέχεται η περίθαλψη στους Σερραίους, θα ντραπείτε ειλικρινά. 
΄Ομως, επειδή επανειλημμένα μου απαντήσατε και υπήρξαν επανειλημμένες παρατάσεις στις προθεσμίες, εγώ αυτό δεν το δέχομαι και οι συμπολίτες μου, δεν δέχονται αυτές τις παλινωδίες. Πείτε μας αυτά τα πράγματα, ότι υπάρχουν αυτές οι εκκρεμότητες, ότι αυτά τα πράγματα συμβαίνουν και εμείς θα περιμένουμε, όπως περιμέναμε τόσα χρόνια.
Δεν θα αναφέρω τις ημερομηνίες παράτασης. Θα καταθέσω στα Πρακτικά δελτίο τύπου του Υπουργείου Εθνικής Οικονομίας στις 14 Ιανουαρίου 2002, που μεταξύ των άλλων λέει "ολοκληρώθηκαν τα Νοσοκομεία Παπαγεωργίου και Σερρών".
(Στο σημείο αυτό η Βουλευτής κα Μαρία Κόλλια -Τσαρουχά καταθέτει για τα Πρακτικά τα προαναφερθέν δελτίο τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εγώ δεν θα ήθελα να εμπλακούμε με την Ευρωπαϊκή ΄Ενωση, όμως ας είμαστε τουλάχιστον μεταξύ μας ειλικρινείς, κύριε Υπουργέ. Θα ήθελα να μου απαντήσετε εάν έχει δοθεί άδεια ηλεκτροδότησης στο νοσοκομείο, για να γίνονται οι απαραίτητες δοκιμές, γιατί πραγματικά γνωρίζω από τους ανθρώπους του νοσοκομείου ότι δεν έχει δοθεί άδεια ηλεκτροδότησης επίσημα από τη ΔΕΗ, όταν ξέρετε ότι ένα έγγραφο το οποίο έχει σταλεί στο Υπουργείο από την τοπική ΔΕΗ, από τον προϊστάμενο κ. Εμμανουηλίδη, καλεί τη ΔΕΠΑΝΟΜ, και δεν δέχεται τις υπηρεσίες της ΔΕΗ. 
Επίσης, η ρήτρα των 2 εκατομμυρίων σαν πρόστιμο για κάθε μέρα καθυστέρησης είναι σημαντικό στοιχείο που νομίζω ότι σας αφήνει εκτεθειμένους. Η ποινική ρήτρα η οποία ανεκλήθη λόγω εξωγενών παραγόντων και αφορούσε τη ΔΕΗ η οποία όπως είπαμε ήταν έτοιμη να δώσει τις υπηρεσίες της αλλά εσείς δεν είσαστε έτοιμοι, εννοώ η ΔΕΠΑΝΟΜ και η κατασκευάστρια εταιρεία η ΑΛΤΕ. 
Ο κ. Σοφιανός όταν επισκέφθηκε τις Σέρρες μαζί με κλιμάκιο Κυβερνητικό τον Ιούλιο του 2001, είπε, ότι θα ασκήσει κάθε δυνατή πίεση. ΄Ηρθε και προχθές στις Σέρρες και κάτι παρόμοιο είπε, ότι μέσα στον Απρίλιο, μέχρι 15 Απριλίου θα ανέβει με τον κ. Σαράφογλου και όλους τους υπευθύνους για να ορίσουν μια καταληκτική ημερομηνία παράδοσης και παραλαβής και λειτουργίας του.
Γνωρίζοντας πολύ λίγα πράγματα, γιατί δεν είμαι γιατρός, αλλά ακούγοντας από τους γιατρούς κάποια πράγματα, οι οποίοι δουλεύουν στο νοσοκομείο εκεί, σας λέω δεν υπάρχει περίπτωση, κύριε Υπουργέ, να παραδοθεί σύντομα. Θα πάμε μετά το καλοκαίρι. Εγώ εύχομαι να πάμε πιο νωρίς. 
Οι βλάβες στα κλιματιστικά προϋποθέτουν επίσημη ηλεκτροδότηση και κανένας από τους υπεύθυνους εργαζόμενους του παλαιού νοσοκομείου δεν αναλαμβάνει την ευθύνη της μετεγκατάστασης, όταν δεν έχει παραδοθεί επισήμως το νοσοκομείο. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Η προσωρινή παραλαβή του νοσοκομείου θα γίνει έξι μήνες μετά το πέρας των εργασιών, δηλαδή, περίπου τον Ιούνιο.
Δεν μπορώ να σας απαντήσω αν υπάρχει αδειοδότηση από τη ΔΕΗ, ξέρω όμως ότι υπάρχει ρεύμα και δοκιμάζονται όλα αυτά. Θα σας απαντήσω αύριο γιατί θέλω να το δω. ΄Εχω όλα τα στοιχεία αλλά δεν φαίνεται από πουθενά ότι δεν υπάρχει άδεια. Δεν ξέρω πώς μπορεί να υπάρχει ρεύμα αν δεν υπάρχει άδεια. Ελπίζω ότι υπάρχει και άδεια.
Δεν υπάρχουν δύο άδειες ακόμη της πυρασφάλειας, δοκιμάζεται όμως και είναι στη διαδικασία έκδοσης και άδεια λειτουργίας των ασανσέρ τα οποία λειτουργούν και έχουν δοκιμαστεί. 
Ξέρετε ότι σε ένα νέο νοσοκομείο τόσο μεγάλο, αυτός ο χρόνος των δοκιμών βγάζει αδυναμίες που πιθανόν δεν ξέραμε. Και αυτά είναι υποχρεωμένη η εταιρεία να τα διορθώσει.
Τώρα θα ήθελα να πω δύο πράγματα ακόμα. Πριν από είκοσι μέρες περίπου, επιτρέψτε μου αν για πέντε έξι μέρες δεν συμπίπτει ακριβώς ο χρόνος, ο γενικός γραμματέας επισκέφθηκε πάλι στο νοσοκομείο μαζί με τον πρόεδρο της ΔΕΠΑΝΟΜ και βεβαίως μαζί με την εταιρεία.
ΜΑΡΙΑ ΚΟΛΛΙΑ -ΤΣΑΡΟΥΧΑ: Τώρα τον Απρίλιο;
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Πριν από είκοσι πέντε μέρες περίπου. Και εκεί επί τόπου εξέτασαν όλες αυτές τις λεπτομέρειες. 
Αυτό που μπορώ να σας πω τώρα είναι ότι αυτές οι λεπτομέρειες, οι δοκιμές που γίνονται οι συνδέσεις που πρέπει να γίνουν είναι θέμα λίγων ημερών. Παρ΄όλα αυτά εμείς θέλαμε να δοκιμάσουμε τα πάντα, να είναι όλα τέλεια και τότε να μεταφερθεί το νοσοκομείο. Είμαστε όμως προ των πυλών.
Πριν από λίγες μέρες απαντούσα σε ένα συνάδελφο από την Πιερία για το μεγάλο πρόβλημα που υπάρχει εκεί, όπως και στη Λαμία με τους εργολάβους που έχουν κηρυχθεί και οι δύο έκπτωτοι. Μου έλεγε τότε ο κ. Κωνσταντόπουλος πόσο υπερήφανος νιώθει όταν περνάει από τις Σέρρες και είναι έτοιμο το νοσοκομείο και είπα ότι απαντώ σε περισσότερες ερωτήσεις σε συναδέλφους των Σερρών παρ΄ όλο που τα νοσοκομεία είναι προ των πυλών.
Νομίζω ότι σύντομα θα ολοκληρωθούν όλα, θα μεταφερθεί το νοσοκομείο και θα έρθουμε και εμείς να χαρούμε ένα τόσο μεγάλο έργο που είναι των πολιτών του Νομού Σερρών! 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των αναφορών και ερωτήσεων και εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου
Πρώτη είναι η υπ' αριθμ. 537/8.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλη προς τον Υπουργό Υγείας και Πρόνοιας, σχετικώς με την απαγόρευση της κυκλοφορίας του φαρμάκου Τα-4 για το θυρεοειδή κλπ. 
Η επίκαιρη ερώτηση του κ. Παπαδέλλη έχει ως εξής:
"Πριν από πέντε μήνες ο Εθνικός Οργανισμός Φαρμάκων, με επιστημονικά τεκμηριωμένη απόφασή του και με ιδιαίτερη κοινωνική ευαισθησία, απαγόρευσε την κυκλοφορία του φαρμακευτικού σκευάσματος Τ-4 με έκδοχό του τη λακτόζη. Στην απόφασή τους αυτή οδηγήθηκαν οι καθ' ύλην αρμόδιοι επιστήμονες του ΕΟΦ, όταν υπήρξαν επανειλημμένες και εργαστηριακά επιβεβαιωμένες αναφορές πασχόντων για την αναποτελεσματικότητα του φαρμάκου αυτού. Το Συμβούλιο της Επικρατείας, όμως έκρινε εσφαλμένη την απόφαση απαγόρευσης της κυκλοφορίας του Τ-4, μέχρι την οριστική εκδίκαση της υποθέσεως. Στην απόφαση αυτή αντιτίθεται ο ΕΟΦ και η Ελληνική Ενδοκρινολογική Εταιρεία, όπως και αρκετοί ειδικοί επιστήμονες κύρους. Επειδή συνεπώς και για αμιγώς επιστημονικά ιατρικά θέματα, δεν είναι νοητό να υπεισέρχονται και να τα ρυθμίζουν δικαστικές αποφάσεις ή άλλου είδους σκοπιμότητες εμπορικού χαρακτήρα παρά μόνον το αυστηρά και καλώς νοούμενο κοινωνικό συμφέρον για την προστασία της υγείας των πολιτών. 
Ερωτάται ο Υπουργός Υγείας και Πρόνοιας κ. Παπαδόπουλος,
Αν πρόκειται άμεσα η Κυβέρνηση με τα αρμόδια επιστημονικά όργανα να λάβει εκ νέου τις αποφάσεις που απαιτεί η προστασία της υγείας των πολιτών, απαγορεύοντας την κυκλοφορία των σκευασμάτων θυρορμόνης Τ4, αφού φυσικά ληφθούν τα επιβαλλόμενα νόμιμα μέτρα".
Ο Υφυπουργός Υγείας και Πρόνοιας κ. Νασιώκας έχει το λόγο.
Έχετε την τιμητική σας σήμερα, κύριε Υφυπουργέ!
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δεν ξέρω αν είναι τιμητική, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Όταν απαντάτε στη Βουλή των Ελλήνων είναι τιμή! 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Σωστά. 
Όπως, κύριε συνάδελφε, και σεις τονίζετε πριν πέντε μήνες ο ΕΟΦ δεν δίστασε, όταν υπήρξε πραγματικά λόγος με επιστημονικά τεκμηριωμένη απόφαση και με ιδιαίτερη κοινωνική ευαισθησία λόγω και του μεγέθους και της ιδιοτυπίας του θέματος, αφού όπως γνωρίζετε το συγκεκριμένο σκεύασμα το ελάμβανε περίπου το 80% των ασθενών στην Ελλάδα, να προχωρήσει στην ανάκληση της άδειας του συγκεκριμένου σκευάσματος. 
Μετά απ' αυτό είχαμε πριν λίγες μέρες την απόφαση του Συμβουλίου Επικρατείας με την οποία επετράπη προσωρινά η επανακυκλοφορία του σκευάσματος μέχρι της οριστικής απόφασης. Ο ΕΟΦ μετά απ' αυτήν την απόφαση δέχθηκε την επανακυκλοφορία προσωρινά ως είχε υποχρέωση μετά την απόφαση του Ανωτάτου Δικαστηρίου. Προχωρώντας ενημέρωσε όλους τους ιατρούς, τους φαρμακοποιούς και τους ασθενείς ότι η επανακυκλοφορία του Τ4 είναι με απόφαση του Συμβουλίου Επικρατείας και ότι όφειλε μεν να συμμορφωθεί αλλά όφειλε και να ενημερώσει τους ασθενείς που θα λάβουν το Τ4 ότι θα μπορούν να το πάρουν μόνο με ιατρική συνταγή υπό στενή ιατρική παρακολούθηση και κάτω από τη γνώση πως επανακυκλοφόρησε.
Εστάλη έγγραφο του ΕΟΦ στο Επιστημονικό Συμβούλιο Εγκρίσεως προκειμένου να συνεδριάσει αμέσως για την επίλυση του θέματος, ενημέρωσε εγγράφως την Ενδοκρινολογική Εταιρεία ώστε να ενημερωθούν τα μέλη με την παράκληση να ενημερωθεί άμεσα ο ΕΟΦ για οποιοδήποτε πρόβλημα ανακύψει από τη χρήση σκευασμάτων λεμφοθυροξίνης, συγκλήθηκε έκτακτα το Δ.Σ. του ΕΟΦ και ενημερώθηκε για τις ανωτέρω ενέργειες. 
Παρακολουθούμε και ο ΕΟΦ που είναι καθ' ύλην αρμόδιος αλλά και το Υπουργείο επισταμένα και συνεχώς με τις αρμόδιες υπηρεσίες και τα επιστημονικά όργανα το θέμα ώστε να μην προκύψει πρόβλημα στους ασθενείς ή παράλληλα αν προκύψει να καταγραφεί και να αντιμετωπισθεί. 
Το ΕΣΕ συνεδρίασε και πρότεινε τη διεξαγωγή και μελέτη συγκριτικής διαθεσιμότητας, με βάση πρωτόκολλο που σχεδίασε η επιτροπή εξειδικευμένων επιστημόνων και παράλληλα ξεκίνησε κλινική μελέτη-δοκιμή αλλά και ανοικτή μελέτη σε διάφορα νοσοκομεία. Είναι έτοιμος δε ο ΕΟΦ να πάρει οποιαδήποτε απόφαση όταν παρουσιαστεί οποιοδήποτε πρόβλημα. 
Το σκεύασμα τώρα είναι σε κυκλοφορία αλλά παρακολουθείται επισταμένως. Και απ΄ αυτήν τη θέση ενημερώνουμε τους ΄Ελληνες πολίτες και τους γιατρούς να λαμβάνουν μεγάλες προφυλάξεις στη χορήγηση του συγκεκριμένου σκευάσματος για την αντιμετώπιση του υποθυρεοειδισμού. Θέλουμε να αναφέρεται στον ΕΟΦ οποιοδήποτε πρόβλημα παρατηρείται. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδέλλης έχει το λόγο.
ΦΡΑΓΚΛΙΝΟΣ ΠΑΠΑΔΕΛΛΗΣ: Κατ' αρχήν, κύριε Υπουργέ, θέλω να πω ότι έχω την εντύπωση ότι η άρση της απαγόρευσης είναι προσωρινή απόφαση του Συμβουλίου Επικρατείας, έως ότου εκδοθεί η μόνιμη. Αυτό σημαίνει ότι οι φορείς εκείνοι, οι οποίοι συνέβαλαν στην απαγόρευση της κυκλοφορίας δεν θα πρέπει να έλαβαν υπόψη τους κάποια νομικά μονοπάτια, προκειμένου να είναι εντάξει, διότι σε αυτά βασίστηκε το Συμβούλιο Επικρατείας, στη μη τήρηση, δηλαδή, κάποιων τυπικών διαδικασιών προκειμένου να επαναεπιτρέψει την κυκλοφορία του.
΄Αρα πρέπει να επιδεικνύεται μία ιδιαίτερη προσοχή ιδίως σε θέματα που αφορούν προβλήματα υγείας. 
Το δεύτερο που θέλω να πω είναι ότι για να μη δημιουργείται η ανησυχία στον κόσμο από την κυκλοφορία του φαρμάκου αυτού και τη λήψη του δεν δημιουργούνται σοβαρά προβλήματα υγείας και κίνδυνοι στους λαμβάνοντες. Υπάρχουν προβλήματα όμως ιδιαίτερα σε έγκυες γυναίκες και σε νεαρά άτομα, προβλήματα αναποτελεσματικότητας της θεραπείας. Επ' αυτού νομίζω ότι το Υπουργείο Υγείας πρέπει να επιδείξει μία ιδιαίτερη ευαισθησία και η ερώτησή μου έχει το χαρακτήρα αυτό. 
Θεωρώ, λοιπόν, ότι εφόσον δικαστικά επετράπη η κυκλοφορία του, για μένα η ενέργεια αυτή είναι απαράδεκτη. Δεν είναι δυνατόν τα δικαστήρια να καθορίζουν τι επιτρέπεται και τι όχι επιστημονικά, όταν αφορούν θέματα υγείας, αλλά έτσι είναι δυστυχώς. Νομίζω ότι το Υπουργείο Υγείας πρέπει να εξεύρει τρόπο εισαγωγής της κυκλοφορίας άλλου σκευάσματος Τ-4 το οποίο να είναι αποτελεσματικό και να ακυρώσει στην πράξη την κυκλοφορία του φαρμάκου αυτού, το οποίο είναι αναποτελεσματικό και υπό ορισμένες συνθήκες και δυνητικά είναι επικίνδυνο. 
Η πρότασή μου, λοιπόν, προς το Υπουργείο είναι να κυκλοφορήσει με κάθε τρόπο σκεύασμα εισαγόμενο από το εξωτερικό που όμως να είναι αποτελεσματικό.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ακριβώς μ΄ αυτήν τη λογική και σκέψη λειτουργεί και το Υπουργείο.
Όπως ξέρετε η προσωρινή αναστολή της απόφασης του ΕΟΦ, άρα η επανακυκλοφορία του Τ-4, έγινε πριν λίγες ημέρες. Ο προγραμματισμός όμως που είχαμε για πλήρη κάλυψη της αγοράς συνεχίζεται και διακόσιες εξήντα χιλιάδες κουτιά άλλου σκευάσματος από το εξωτερικό εισάγονται αυτόν το μήνα. Δεν αλλάξαμε καθόλου τον προγραμματισμό μας. ΄Ετσι δίνουμε τη δυνατότητα στους ΄Ελληνες πολίτες άφοβα να παίρνουν το σκεύασμα που θέλουν.
΄Ερχομαι όμως και στην απόφαση του Συμβουλίου Επικρατείας. Όπως είπατε και εσείς είναι προσωρινή μέχρι την τελική εκδίκαση της υπόθεσης. Δεν ξέρω αν οι διαδικασίες έγιναν νομικά, με απολύτως τεκμηριωμένες εισηγήσεις. Η βασική αιτιολογία πάντως στο Συμβούλιο Επικρατείας ήταν στο ότι τα προβλήματα που δημιουργήθηκαν δεν εκρίθησαν σοβαρά, επειδή το σκεύασμα δεν ήταν επικίνδυνο και σε κάθε περίπτωση, αφού το χορηγούσε ο γιατρός που παρακολουθούσε τον ασθενή, δεν υπήρχε κανένας κίνδυνος. Αυτή είναι η βασική αιτιολογία. Δηλαδή υπεισήλθε το δικαστήριο σε ιατρικά θέματα, επιστημονικά, παρά σε νομικά. 
Μέχρι να γίνει η πλήρης εκδίκαση, έχουμε και το χρόνο να ολοκληρωθούν και οι κλινικές μελέτες και η ανοικτή μελέτη και παράλληλα να καταγράψουμε κάθε τι που θα παρουσιασθεί από τη χρήση του σκευάσματος ούτως ώστε η οριστική απόφαση που θα παρθεί να είναι και δίκαιη και σωστή και να περιφρουρεί απολύτως την υγείας των πολιτών. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 546/9.4.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τον Υπουργό Γεωργίας σχετικώς με την καθυστέρηση καταβολής 
των στρεμματικών αποζημιώσεων στους σταφιδοπαραγωγούς. 
Η επίκαιρη ερώτηση του κ. Δεικτάκη έχει ως εξής:
"Στο Νομό Ηρακλείου βρίσκεται ο μοναδικός μεγαλύτερος όγκος παραγωγών σταφίδας που αποτελεί παράλληλα σχεδόν τόπο παραγωγής σε όλη την Ευρωπαϊκή Ένωση. 
Στον τομέα αυτό της μεταποίησης ασχολούνται σε μονοκαλλιέργεια περίπου (30.000) τριάντα χιλιάδες οικογένειες. Η τιμή των 130 δραχμών ανά κιλό που έχουν εισπράξει από την πώληση του προϊόντος δεν καλύπτει ούτε το κόστος παραγωγής. Εκεί που υπολογίζουν οι συγκεκριμένοι παραγωγοί για να επιβιώσουν είναι οι στρεμματικές επιδοτήσεις τις οποίες περιμένουν από τον Σεπτέμβριο του 2001 δηλαδή επτά μήνες από την παράδοση του προϊόντός τους. 
Ερωτάται ο κύριος Υπουργός: 
Εάν προτίθεται να επισπεύσει επιτέλους τις αποδόσεις των χρημάτων που δικαιούνται οι σταφιδοπαραγωγοί διότι έχουν οδηγηθεί σε πλήρη εξαθλίωση. Και ακόμη εάν προτίθεται στο μέλλον βάσει της ιδιοκτησίας του κάθε παραγωγού να δίδεται μια άμεση προκαταβολή και αφού ολοκληρωθούν οι έλεγχοι να γίνεται η τελική εκκαθάριση.".
Ο Υφυπουργός Γεωργίας ο κ. Αργύρης έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κύριοι συνάδελφοι, σύμφωνα με τον Κανονισμό 1621/99 της Επιτροπής που εφαρμόζεται η στρεμματική ενίσχυση της σταφίδας, η ενίσχυση καταβάλλεται το αργότερο μέχρι 31 Μαΐου του έτους που ακολουθεί το έτος συγκομιδής και μετά η διενέργεια των απαιτούμενων ελέγχων. Επίσης, πρέπει να γνωρίζετε ότι οι αιτήσεις των παραγωγών για στρεμματική ενίσχυση καταβάλλονται στη Διεύθυνση Γεωργίας μέχρι 31 Δεκεμβρίου. Έχει δυνατότητα η Διεύθυνση Γεωργίας να παραλάβει εκπρόθεσμες αιτήσεις μέχρι είκοσι μέρες μετά, αφού καταβάλλει και ποινή 1% επί της ενίσχυσης. Από κει και πέρα δεν δικαιούται ούτε και η διεύθυνση Γεωργίας να παραλαμβάνει αιτήσεις. 
Οι αιτήσεις που δίνονται από τις ομάδες παραγωγών δικαιούνται προκαταβολή ενώ των μεμονωμένων παραγωγών, περίπτωση Ηρακλείου, δεν δικαιούνται προκαταβολή. Η εξόφληση των δικαιούχων της στρεμματικής ενίσχυσης για τη σταφίδα τόσο των μεμονωμένων παραγωγών όσο και των ομάδων παραγωγών γίνεται από το Φεβρουάριο μέχρι 31 Μαΐου. 
Επομένως, δεν ισχύει αυτό που αναφέρετε στην ερώτησή σας ότι οι παραγωγοί περιμένουν την επιδότηση από το Σεπτέμβριο του 2001. Η ημερομηνία παράδοσης του προϊόντος είναι διαφορετική από την ημερομηνία που υποβάλλεται η αίτηση για την ενίσχυση. 
Θα πρέπει επίσης να σας πω εδώ για να δείτε το μέγεθος του προβλήματος ότι στις 31-1-2002 πήραν την προκαταβολή επτά ομάδες παραγωγών, δηλαδή του Αιγίου, η Πριμαρόλια, Αμαλιάδα, Πάτρα, Μεσσηνία, Ηλεία και Ζάκυνθος, ενώ οι τέσσερις ομάδες παραγωγών του Ν. Κορινθίας εξοφλήθηκαν στις 13.3.02. Αυτό δείχνει ότι όπου υπάρχουν ομάδες παραγωγών μπορούν είτε να κάνουν χρήση της προκαταβολής του 70% είτε να κάνουν τη διαδικασία της υποβολής της αίτησης για ενίσχυση ομαδικά μέχρι 31 Δεκεμβρίου και άμεσα να πληρωθούν. 
Θεωρώ, λοιπόν, ότι το πιο βασικό πρόβλημα της καθυστέρησης της πληρωμής -αν πούμε καθυστέρηση γιατί είναι εντός των προθεσμιών- είναι η υποβολή αιτήσεων μεμονωμένα από τους παραγωγούς, γιατί εδώ πρόκειται για δεκαοκτώ χιλιάδες μεμονωμένους παραγωγούς. Άλλο να εξετάζεις επτά αιτήσεις και άλλο να εξετάζεις δεκαοκτώ μεμονωμένες περιπτώσεις. 
Πρέπει να σας ενημερώσω ότι από τη Διεύθυνση Αγροτικής Ανάπτυξης του Νομού Ηρακλείου έχουν ολοκληρωθεί οι απαιτούμενοι και οι υποχρεωτικοί επιτόπιοι έλεγχοι και εστάλησαν οι καταστάσεις πληρωμής στις 9 Απριλίου τέσσερις χιλιάδες οκτακόσιες πενήντα μία παραγωγοί, στις 11 Απριλίου χίλιοι επτακόσιοι εβδομήντα δύο παραγωγοί και στις 15 Απριλίου πεντακόσιοι πενήντα παραγωγοί. Υπολείπονται οι παραγωγοί μέχρι τις δεκαοκτώ χιλιάδες. Εκτιμούμε ότι αν έχει αυτήν τη ροή σε είκοσι μέρες θα μπορούν να πληρωθούν οι παραγωγοί. 
Θα πρέπει επίσης να σας πω ότι ο ΟΠΕΚΕΠΕ δεν χρειάζεται πάνω από μια βδομάδα για να διεκπεραιώσει το φάκελο αυτό για τις συγκεκριμένες πληρωμές. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Δεικτάκης έχει το λόγο. 
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κυρίες και κύριοι συνάδελφοι, το θέμα για το οποίο σήμερα ερωτάται ο Υπουργός απασχολεί περίπου τριάντα χιλιάδες μεταποιητές σταφίδας. Μοναδικός τόπος παραγωγής το Ηράκλειο της Κρήτης. Παράλληλα απασχολεί παραγωγούς αιθυλικής αλκοόλης και παραγωγούς επιτραπέζιων σταφυλιών. 
Το θέμα αυτό δεν είναι καινούριο, κύριε Υπουργέ και ούτε το έθεσα σήμερα για να επισπεύσω με την ερώτησή μου την απόδοση των επιδοτήσεων. Το έκανα πιο πολύ για να δω ποιες είναι οι προθέσεις σας στο μέλλον, προθέσεις τις οποίες εμείς περιμένουμε στην Κρήτη μοναδικό τόπο παραγωγής. 
Ήδη μια εφημερίδα η "ΝΕΑ ΚΡΗΤΗ" του Ηρακλείου φιλοξενεί ένα δημοσίευμα του Προέδρου του ΑΣΝΗ της Ομοσπονδίας Αγροτικών Συλλόγων Νομού Ηρακλείου, ενός ανθρώπου που πρόσκειται στο κόμμα το δικό σας και έχει σαν επικεφαλίδα "Εκστρατεία σωτηρίας". Αυτό σημαίνει, κύριε Υφυπουργέ, ότι το προϊόν δεν πάει καλά και τριάντα χιλιάδες άνθρωποι οδηγούνται στο μαρασμό. Αυτό αποκομίζουμε εμείς που διαρκώς συναναστρεφόμαστε με αυτούς τους ανθρώπους.
Πείτε μου σας παρακαλώ, όταν πηγαίνετε στις Βρυξέλλες, ποιος είναι εκείνος ο οποίος σας ενημερώνει, για να μπορείτε κι εσείς, οπλισμένοι με επιχειρήματα, να αντιμετωπίσετε το θέμα. 
Ποιος είναι εκείνος, κύριε Υπουργέ, που σας δίνει συμβουλές, διότι από το 1994, όταν υπήρχε ο τελευταίος κανονισμός, δεν υπάρχει κανένα ενδιαφέρον. Και αυτό το λέω μετά λόγου γνώσεως, διότι βλέπω ότι στις 110.000 είναι καθηλωμένη η επιδότηση, ενώ, εν αντιθέσει, η τιμή της σταφίδας μειώνεται διαρκώς από τότε. Ποια είναι, λοιπόν, η προσπάθεια την οποία καταβάλλετε; 
Εκείνο, λοιπόν, στο οποίο σήμερα εφιστώ την προσοχή σας, είναι τι; Ότι σε λίγους μήνες, κύριε Υπουργέ, ο κ. Σημίτης θα είναι Πρόεδρος της Ευρώπης. Είναι η μοναδική ευκαιρία, κύριε Υπουργέ, να το εκμεταλλευτούμε. Υπάρχουν οι προτάσεις τις οποίες κάνει ο ΟΑΣΝΗ του Ηρακλείου, συν αυτές τις οποίες σας παρακαλώ να σεβαστείτε, τις δικές μας, δηλαδή, και παρακαλώ να μας καλέσετε, γιατί θα σας δώσουμε κι εμείς τις δικές μας προτάσεις.
Αυτό είναι ένα προϊόν το οποίο το ζούμε, το γνωρίζουμε και θέλουμε να βοηθήσουμε προς αυτήν την κατεύθυνση. Βοηθείστε μας, λοιπόν, καλέστε μας και να είστε βέβαιοι ότι θα βοηθήσουμε παραγωγικά και όχι παρασιτικά. Σ' αυτήν την Αίθουσα θέλουμε να είμαστε χρήσιμοι.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, δεν θα είχα κανένα λόγο να μη συμμεριστώ πολλές από τις αγωνίες σας για τη σταφίδα, αλλά εδώ δεν με ρωτάτε αυτό το πράγμα. Εμένα με ρωτάτε εδώ, αν μπορεί να υπάρξει διαδικασία για να μπορούν να πάρουν γρηγορότερα τις επιδοτήσεις οι παραγωγοί, στο πρώτο ερώτημα και στο δεύτερο, εάν δεν μπορούν να τις πάρουν γρήγορα, να υπάρχει διαδικασία προκαταβολής. Και τα δύο ισχύουν από τον Κανονισμό. 
Σας έφερα το παράδειγμα ότι τέσσερις ομάδες παραγωγών από άλλο νομό ήδη έχουν πάρει την εξόφληση και όχι την προκαταβολή. Ο μεμονωμένος παραγωγός δεν δικαιούται προκαταβολή και αυτό ο κανονισμός πολύ σωστά το πρόβλεψε. Κάποια στιγμή πρέπει να μάθουν οι παραγωγοί ότι πρέπει να συνενωθούν, να κάνουν ομάδες παραγωγών, να κάνουν συνεταιρισμούς. Είναι αδιανόητο τριάντα χιλιάδες παραγωγοί να κάνουν αίτηση ένας-ένας ξεχωριστά. Γι' αυτό, λοιπόν, ο κανονισμός δίνει αυτήν τη δυνατότητα. 
Όσον αφορά τα ζητήματα που έχετε θέσει και αυτά που λέει ο κ. Καλύβας, ο πρόεδρος της Ομοσπονδίας, θα πρέπει να σας πω ότι εγώ περιόδευσα στο Νομό Ηρακλείου και παρότρυνα όλους τους παραγωγούς να κάνουν ομάδες παραγωγών. Αλλά αυτό είναι μία υπόθεση των ιδίων των παραγωγών. Ούτε εκβιάζονται ούτε πειθαναγκάζονται να συνενωθούν κάποιοι και να κάνουν ομάδα παραγωγών. Θα πρέπει να καταλάβουν, λοιπόν, ότι χάνουν πολλά με το να μην κάνουν αυτήν τη συγκεκριμένη προσπάθεια. 
Επίσης, θα πρέπει να πω ότι εσείς μιλάτε για την τιμή των 130, 140 και 150 δραχμών της εμπορικής αξίας της σταφίδας. Θα πρέπει όμως να σας πω ότι η στρεμματική ενίσχυση είναι το 80% περίπου των χρημάτων, που εισπράττει ο παραγωγός. Άρα, είναι άλλο το θέμα της στρεμματικής ενίσχυσης, της έμμεσης ενίσχυσης που πηγαίνει στο εισόδημα και άλλο η εμπορική αξία της σταφίδας. 
Μπορεί, λοιπόν, ποτέ κανείς μόνος να κάνει σήμερα προϊόν που θα πάει στην αγορά; Να το κάνει ο καθένας από τους τριάντα χιλιάδες παραγωγούς, αν δεν κάνουν μία ομάδα παραγωγών, ένα συνεταιρισμό, για να μπορέσουν να κάνουν μέγεθος, τυποποίηση, για να μπορέσουν να βρουν δίκτυα προς την αγορά; Ποτέ.
Άρα, λοιπόν, είναι θέμα καθαρά των ίδιων των παραγωγών, όλων εκείνων που μπορούν να καθοδηγήσουν και να διευκολύνουν τους παραγωγούς, γιατί άλλωστε υπάρχουν και οι προϋποθέσεις και όλα εκείνα που μπορεί να τους βοηθήσουν να κάνουν κάτι τέτοιο. 
Γι' αυτό νομίζω ότι αυτό επιβάλλεται για ένα παραδοσιακό προϊόν -και κλείνω μ' αυτό, κύριε Πρόεδρε- όπως είναι η σταφίδα, που έχει μεγαλώσει σχεδόν τους Κρητικούς και δεν είναι απλά ένα παραδοσιακό προϊόν, αλλά πλέον σήμερα πρέπει και το ίδιο αυτό το προϊόν να μπορεί να πληροί τους όρους και τις προϋποθέσεις, για να μπορεί να πάει στην αγορά. Και δεν μπορεί να λέμε απλά μόνο, επειδή μονίμως παρήγαμε σταφίδα, από μόνη της να πουλιέται η σταφίδα. Ξέρετε πολύ καλά ότι τίποτε δεν πουλιέται από μόνο του. Πρέπει κάποιος να το βοηθήσει και μόνο όταν συνεταιριστούν, όταν κάνουν ομάδα παραγωγών, θα έχουν καλύτερη τύχη γι' αυτό το προϊόν.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 553/9.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Μεταφορών και Επικοινωνιών, σχετικώς με την απόφαση της Διοίκησης της Ολυμπιακής Αεροπορίας να περικόψει δρομολόγια από το αεροδρόμιο "ΜΑΚΕΔΟΝΙΑ" προς ευρωπαϊκές πόλεις και ελληνικά νησιά.
Η επίκαιρη ερώτηση του κ. Τζέκη έχει ως εξής:
"Με απόφαση της Διοίκησης της Ολυμπιακής Αεροπορίας περικόπτονται δρομολόγια της Ολυμπιακής Αεροπορίας με έδρα το αεροδρόμιο "Μακεδονία" της Θεσσαλονίκης από και προς ευρωπαϊκές πόλεις και ελληνικά νησιά.
Η ενέργεια αυτή, η οποία εντάσσεται στην απόφαση της Κυβέρνησης να ιδιωτικοποιήσει την Ολυμπιακή Αεροπορία, επιφέρει:
α) Μαζικές απολύσεις εργαζομένων 
β) Μεγάλη οικονομική αναστάτωση στη ζωή της πόλης της Θεσσαλονίκης και της ευρύτερης περιοχής, καθώς και προβλήματα στην αεροπορική σύνδεση των νησιών
γ) Μεγάλη αύξηση στο κόστος των δρομολογίων που θα επιβαρυνθούν οι επιβάτες.
Ερωτάται ο κύριος Υπουργός, ποια μέτρα θα πάρει η Κυβέρνηση και πότε, ώστε η διοίκηση της Ολυμπιακής Αεροπορίας να ανακαλέσει αυτή την απαράδεκτη απόφαση, η οποία πάρθηκε στα πλαίσια της προσπάθειας ιδιωτικοποίησης της εταιρείας;"
Θα απαντήσει ο Υπουργός Μεταφορών και Επικοινωνιών κ. Βερελής. 
Ορίστε, κύριε Υπουργέ, έχετε το λόγο. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ευχαριστώ, κύριε Πρόεδρε.
Είναι γνωστό ότι διεθνώς οι αεροπορικές εταιρείες, περνούν μια βαθύτατη κρίση. Αυτή η κρίση υπάρχει, όχι μόνο από την περίοδο της κορύφωσής της, δηλαδή την 11η Σεπτεμβρίου 2001, αλλά και κατά τα τελευταία δύο χρόνια. Μια σειρά μάλιστα από εταιρείες, ιδιαίτερα μετά την κρίση της 11ης Σεπτεμβρίου έχουν αναστείλει τη λειτουργία τους. 
Θα σας πω χαρακτηριστικά ότι ανά τον κόσμο περίπου σαράντα αεροπορικές εταιρείες σταμάτησαν να πετούν-γνωστά παραδείγματα από τον ευρωπαϊκό χώρο η SWISS AIR και η SABINA, από την Αυστραλία η ΑNSET, ένας μεγάλος αριθμός αεροπορικών εταιρειών των Ηνωμένων Πολιτειών κλπ.- εκατόν πενήντα χιλιάδες άνθρωποι έχασαν τις εργασίες τους στον κλάδο των αερομεταφορών και περίπου χίλια πεντακόσια αεροσκάφη διεθνώς έχουν αποσυρθεί, διότι δεν έχουν δυνατότητα απασχόλησης. 
Στο χώρο της Ευρωπαϊκής Ένωσης υπάρχει μία μείωση του τζίρου στο αντίστοιχο διάστημα, σε σχέση με τα διαστήματα προ της 11ης Σεπτεμβρίου, σε επίπεδο εξαμήνου, της τάξεως των 3,7 δισεκατομμυρίων ευρώ, έχουμε απώλεια είκοσι χιλιάδων θέσεων εργασίας, περικοπές δρομολογίων κατά 25% και συνολική αύξηση του κόστους των εισιτηρίων κατά 18%.
Σας τα λέω όλα αυτά, γιατί αυτή η κρίση δεν γνωρίζει σύνορα και δεν γνωρίζει βεβαίως τη δυνατότητα να ανταπεξέλθει κανείς και να εξακολουθήσουν οι εταιρείες να πετούν, αν δεν παρθούν άμεσα μέτρα τέτοια, τα οποία εξασφαλίζουν τη συνέχεια του πτητικού έργου εταιρειών, όπως είναι η Ολυμπιακή. 
Παράλληλα γνωρίζετε, αγαπητέ συνάδελφε, ότι η Ολυμπιακή Αεροπορία έχει ευρύτατα προβλήματα, που έχουν να κάνουν, τόσο με τη διάρθρωση του πτητικού της προγράμματος, όπου η εταιρεία, ουσιαστικά σηκώνει εδώ και δεκαετίες τη σύνδεση διαφόρων προορισμών, άσχετα αν αυτοί είναι παθητικοί και μόλις πριν από έξι μήνες ξεκινήσαμε ένα πρόγραμμα αγόνων γραμμών και απαλλάχθηκε η εταιρεία, όπου μετά από διαγωνισμό η ίδια πάλι έτυχε να αναλάβει μία σειρά από τέτοιους προορισμούς εντός του ελληνικού χώρου. 
Ειδικότερα λοιπόν, μια σειρά μέτρων τα οποία πάρθηκαν, προκειμένου να μπορέσει να συνεχίσει η Ολυμπιακή Αεροπορία το πτητικό της έργο, ήταν και η μείωση ζημιογόνων προορισμών. Συγκεκριμένα από την Αθήνα μειώθηκαν κατά 22% οι πτήσεις της, από το αεροδρόμιο της Θεσσαλονίκης κατά 8% και από το αεροδρόμιο του Ηρακλείου κατά 9,4%. Όλες αυτές οι περικοπές δρομολογίων έχουν να κάνουν με το κόστος των δρομολογίων, έτσι όπως η εταιρεία αναλύει το κόστος αυτό και έτσι όπως η εταιρεία θεωρεί ότι μπορεί να προχωρήσει μέσα στη δύσκολη αυτή περίοδο, μέσα στο δύσκολο αυτό περιβάλλον και να συνεχίσει τις πτήσεις της. 
Εν πάση περιπτώσει, αυτό το οποίο έχω ζητήσει από την Ολυμπιακή είναι να εξετάσει, αν θα μπορούσε να γίνεται ιδιαίτερα ένα δρομολόγιο προς Βρυξέλλες και η εταιρεία μέσα στον επόμενο μήνα θα καταλήξει, εάν μπορεί να επωμισθεί το κόστος ενός τέτοιου δρομολογίου. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο. 
ΑΓΓΕΛΟΣ ΤΖΕΚΗΣ: Να δεχθώ ότι υπάρχει ένα ουσιαστικό πρόβλημα για τις διεθνείς αερομεταφορές στις εταιρείες, αλλά δεν παίρνει κανείς μέτρα διάλυσης μιας αεροπορικής εταιρείας. Αυτήν την ώρα η Κυβέρνηση, απ' ό,τι τουλάχιστον μας είπε σήμερα ο κύριος Υπουργός, προσανατολίζεται πλέον στη διάλυση της Ολυμπιακής Αεροπλοίας ΑΕ, που είναι θυγατρική της Ολυμπιακής Αεροπορίας. Δηλαδή μέσα στα πλαίσια της ιδιωτικοποίησης, γενικότερα της Ολυμπιακής Αεροπορίας εντάσσονται και οι αποφάσεις, τις οποίες πήρε το διοικητικό συμβούλιο, απ' ότι φάνηκε σήμερα με σύμφωνη γνώμη και της πολιτικής ηγεσίας, δηλαδή του Υπουργείου. 
Θα πρέπει όμως να πάρει σοβαρά υπόψη ο κύριος Υπουργός τις συνέπειες της συγκεκριμένης ενέργειας. Εξακόσιοι εργαζόμενοι -τουλάχιστον από τα στοιχεία που μας έχουν δώσει- αποδεικνύουν ακριβώς το αντίθετο απ' ό,τι λέει η διοίκηση της Αεροπορίας. Έχουμε μία πληρότητα πολύ μεγάλη για τα συγκεκριμένα δρομολόγια του εξωτερικού αλλά και των νησιών.
Έχουμε μία σταδιακή αύξηση των εσόδων της Ολυμπιακής Αεροπλοϊας από το 1998-2001 και 2002, που μάλιστα διπλασιάζονται 100%. Αυτό σημαίνει ότι θα πρέπει η Κυβέρνηση να πάρει σοβαρά υπόψη και τις εκκλήσεις και διαμαρτυρίες των φορέων του Νομού Θεσσαλονίκης αλλά και της ευρύτερης περιοχής. Το Εργατικό Κέντρο Θεσσαλονίκης, οι εργαζόμενοι της Αεροπλοΐας, εξακόσιοι τον αριθμό, ο Εμπορικός Σύλλογος Θεσσαλονίκης, η Συντονιστική Επιτροπή Τουρισμού της Μακεδονίας, η Ένωση Ξενοδόχων Χαλκιδικής, η Ένωση Ξενοδόχων Θεσσαλονίκης Πιερίας και άλλων νομών πραγματικά κρούουν τον κώδωνα του κινδύνου. Παράλληλα παρατηρούμε το εξής: Θα φορτώσετε αυτά τα δρομολόγια μέσω Αθηνών. Για να έρθουν, όμως, οι συμπολίτες μας από τη Θεσσαλονίκη και την ευρύτερη περιοχή της Μακεδονίας θα πρέπει να επωμισθούν τα υπέρογκα αυξημένα τέλη του αερολιμένα "ΕΛΕΥΘΕΡΙΟΣ ΒΕΝΙΖΕΛΟΣ" που γνωρίζουμε πολύ καλά ότι η Ολυμπιακή Αεροπλοΐα έχει σοβαρές επιπτώσεις από τη μετεγκατάσταση από τα υπέρογκα τέλη που πληρώνει. Άρα, λοιπόν, είναι συνολικό το πρόβλημα για μας και πιστεύουμε ότι έχει τα περιθώρια να επανεξετάσει το συγκεκριμένο πρόβλημα η Κυβέρνηση όχι μόνο για το δρομολόγιο των Βρυξελλών, αλλά για το σύνολο των δρομολογίων που κόβονται μέσω του αεροδρομίου Μακεδονίας. Άλλωστε η πρόταση του Κομμουνιστικού Κόμματος Ελλάδος είναι καθαρή για ενιαίο μεταφορέα κλπ. Αλλά πάρτε υπόψη και τα δικά σας σχέδια. Όταν λέτε ότι τη Θεσσαλονίκη θα την κάνετε ένα κέντρο προς τα Βαλκάνια αλλά και την ευρύτερη περιοχή της Ευρώπης και της παρευξείνιας περιοχής, αυτό δεν συνάδει με την απόφασή σας να περικόψετε τα συγκεκριμένα δρομολόγια. Πάρτε υπόψη σας και τους παραγωγικούς φορείς, οι οποίοι έχουν ένα αίτημα να επανεξετάσετε και να λειτουργήσετε τα συγκεκριμένα δρομολόγια. 
(Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Υποθέτω, κύριε Πρόεδρε, ότι δεν έγινα απολύτως κατανοητός. Η μείωση των δρομολογίων από Αθήνα είναι 22% και από Θεσσαλονίκη 8%. Δεν υπάρχει καμία θεωρία συνωμοσίας κατά της Θεσσαλονίκης, η οποία μπορεί να στέκεται. Αυτό είναι το πρώτο.
Το δεύτερο. Υπάρχουν ιδιωτικές εταιρείες οι οποίες και αυτές ανέστειλαν δρομολόγια από και προς διάφορους προορισμούς. Όλα αυτά έγιναν μέσα στο περιβάλλον το οποίο ήδη σας διεκτραγώδησα και πιστεύω ότι αυτό είναι απολύτως κατανοητό.
Το τρίτο. Μειώθηκαν οι θέσεις εργασίας της Ολυμπιακής όχι με απολύσεις αλλά με μη ανανεώσεις θέσεων λόγω συνταξιοδότησης. 
Το τέταρτο. Οι συνδικαλιστές, οι οποίοι θεωρούν ότι είναι επικερδή τα δρομολόγια με έδρα τη Θεσσαλονίκη, ξεχνούν ενδεχομένως να σας πουν ότι αυτό γίνεται διότι δεν υπολογίζουν τα εκτός έδρας, τα οποία επιβαρύνουν κατά εκατοντάδες εκατομμύρια το χρόνο την εταιρεία. Η εταιρεία αυτή προκειμένου να μπορεί να συνεχίσει να ζει, ένα από τα δύο πράγματα πρέπει να συμβούν. Ή θα επιδοτείται από το κράτος, οπότε το κράτος διά του πολιτικού συστήματος, θα ελέγχει, θα καθοδηγεί και θα διοικεί την εταιρεία ή δεν θα διοικείται από το κράτος, όπως και δεν μπορεί να διοικηθεί και όπως οι κανόνες της Ευρωπαϊκής Ένωσης και του ανταγωνισμού το απαγορεύουν και θα διοικείται από τη διοίκησή της, που είναι και η μόνη που λογικά πρέπει να έχει την ευθύνη. Και τα δύο μαζί δυστυχώς δεν μπορούν να γίνουν. Γινόταν επί σειρά δεκαετιών αυτό το μοντέλο και οδήγησε εδώ που οδήγησε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια από την Ελληνική Επανάσταση" εκατό φιλοξενούμενοι και δύο συνοδοί από το ΚΑΠΗ Νευροκοπίου Δράμας. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Επίκαιρες ερωτήσεις δευτέρου κύκλου:
Θα συζητηθεί η πρώτη με αριθμό 530/8-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Οικονομίας και Οικονομικών, σχετικώς με την καθυστέρηση έκδοσης του προεδρικού διατάγματος που θα επιτρέψει την κατασκευή λιμενικού έργου στην περιοχή Αθερινόλακο του Δήμου Λεύκης Λασιθίου Κρήτης.
Η επίκαιρη ερώτηση του κυρίου συναδέλφου έχει ως εξής:
"Στον Αθερινόλακο του Δήμου Λεύκης του Νομού Λασιθίου έχει αρχίσει η κατασκευή εργοστασίου παραγωγής ηλεκτρικού ρεύματος. Η ολοκλήρωση δε του έργου αυτού θα δημιουργήσει τις προϋποθέσεις για την κάλυψη της ενεργειακής ζήτησης στην Κρήτη, η οποία είναι αυξημένη λόγω των αναγκών που προέρχονται από τα παραγωγικά συγκριτικά πλεονεκτήματα του νησιού, που είναι κυρίως ο τουρισμός και η αγροτική παραγωγή.
Όμως, κύριε Υπουργέ, παρατηρείται μία καθυστέρηση στην έκδοση του προεδρικού διατάγματος που θα επιτρέψει την κατασκευή ενός λιμενικού έργου στην περιοχή που θα εξυπηρετήσει τις ανάγκες του έργου και θα δώσει τη δυνατότητα της γρήγορης υλοποίησής του, αλλά και θα μειώσει και το κόστος του έργου, μια και κάθε μέρα που περνάει η καθυστέρηση επιβαρύνει με μεγάλα ποσά τον προϋπολογισμό του έργου.
Με βάση τα παραπάνω ερωτάσθε, κύριε Υπουργέ:
Πότε πρόκειται να προωθεί η ολοκλήρωση του προεδρικού διατάγματος που θα επιτρέψει τη δυνατότητα κατασκευής του λιμενικού και κατά συνέπεια τη γρηγορότερη υλοποίηση του συνολικού έργου που θα καλύψει την αυξημένη ενεργειακή ζήτηση στην Κρήτη και που θα δώσει και τη δυνατότητα από το έργο αυτό της αύξησης της απασχόλησης στην περιοχή."
Στην επίκαιρη ερώτηση θα απαντήσει ο Υφυπουργός Οικονομικών κ. Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, ένα ιδιαίτερο σημαντικό θέμα θίγει η ερώτηση του συναδέλφου, το θέμα της κατασκευής του εργοστασίου στον Αθερινόλακο. Όντως υπήρξε μικρή καθυστέρηση στην έκδοση προεδρικού διατάγματος, η οποία οφειλόταν σε δυσκολίες όσον αφορά την ερμηνεία του εφαρμοστέου δικαίου μετά την ψήφιση από τη Βουλή και τη θέση σε ισχύ από 19.12.2001 του νέου νόμου περί αιγιαλού και παραλίας. Τη λύση βέβαια έδωσε το Νομικό Συμβούλιο του Κράτους επί ερωτήματός μας κατά την ορθή ερμηνεία του νόμου με μία αποτελεσματική λύση. Στις 28.3.2002 αποδεχθήκαμε την απόφαση του Νομικού Συμβουλίου και ευθύς αμέσως προχώρησε η σύνταξη του προεδρικού διατάγματος.
Ήδη, με ικανοποίηση λέω στον αγαπητό συνάδελφο και φίλο ότι προωθήθηκε από 8.4.2002 το σχετικό προεδρικό διάταγμα και επομένως εντός ολίγων ημερών θα έχει ολοκληρωθεί η διαδικασία υπογραφής από τον Πρόεδρο της Δημοκρατίας και η δημοσίευσή του. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο.
ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, εγώ δεν έχω να πω τίποτε άλλο παρά να ευχαριστήσω τον κύριο Υπουργό για την ολοκλήρωση αυτής της διαδικασίας. Γιατί είναι μια σημαντική διαδικασία στην ολοκλήρωση του έργου, ενός έργου που θα συμβάλει στο ενεργειακό ισοζύγιο της Κρήτης. Μέχρι σήμερα ήταν οριακό. Το 2000 είχαμε προβλεπόμενη ζήτηση γύρω στα 435 ΜW και για τα επόμενα δύο χρόνια η προβλεπόμενη ζήτηση θα φθάσει στα 600 MW. 
Η ολοκλήρωση λοιπόν του συγκεκριμένου σταθμού παραγωγής ηλεκτρικού ρεύματος που είναι ύψους 160 MW θα δημιουργήσει τις προϋποθέσεις, έτσι ώστε να μην υπάρξει ενεργειακό έλλειμμα στην Κρήτη και να μην υπάρξουν προβλήματα στις παραγωγικές διαδικασίες που αφορούν το νησί, που είναι ο τουρισμός και η αγροτική παραγωγή.
Επίσης, θα έχουμε μια αύξηση της απασχόλησης και ταυτόχρονα μια μείωση του κόστους κατασκευής. Το έργο θα πρέπει να τελειώσει το καλοκαίρι του 2003. Ήδη παρατηρείται μια σημαντική καθυστέρηση που πιστεύω ότι θα εξελιχθεί θετικά με την υπογραφή του προεδρικού διατάγματος. Και ταυτόχρονα πιστεύω ότι η ενδυνάμωση των περιφερειακών αγορών ενέργειας θα συμβάλει πέρα από όλα αυτά που είπαμε και σε μια ολοκληρωμένη ευρωπαϊκή αγορά ενέργειας. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θέλετε να απαντήσετε;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 547/9.4.2002 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικά με την ανυπαρξία θεσμικού πλαισίου για τα αυτοχρηματοδοτούμενα έργα. 
Η επίκαιρη ερώτηση του κ. Μπέζα έχει ως εξής:
"Παρά την πυροσβεστική παρέμβαση του Πρωθυπουργού κ. Σημίτη στα μέσα του περασμένου καλοκαιριού για να ξεπεραστούν οι διαφωνίες που σύμφωνα με πληροφορίες υπήρξαν μεταξύ των Υπουργείων σας, η Κυβέρνηση δεν έχει ακόμα παρουσιάσει πλήρες και ολοκληρωμένο νομοθετικό πλαίσιο για τα αυτοχρηματοδοτούμενα έργα. Οι βασικοί άξονες του σχεδίου νόμου που παρουσίασε ο Υφυπουργός Εθνικής Οικονομίας κ. Πάχτας την Τετάρτη 20 Μαρτίου 2002 αποτελούν γενικές σκέψεις σε πρώιμο στάδιο και δεν περιέχουν προβλέψεις για κρίσιμες παραμέτρους, όπως για τις διαδικασίες εποπτείας των έργων ή για τις ρήτρες σε περίπτωση κακής λειτουργίας τους. 
Η ανυπαρξία θεσμικού πλαισίου προκαλεί αβεβαιότητα στις αναθέτουσες αρχές στους υποψήφιους παραχωρησιούχους και στους χρηματοδότες. Δημιουργεί επίσης καθυστερήσεις στην έναρξη των έργων με συμβάσεις παραχώρησης οι οποίες φέρνουν αντιμέτωπη την Ελλάδα με το ενδεχόμενο απώλειας πόρων από τα κοινοτικά ταμεία. Η αδικαιολόγητη αδράνεια στη δημιουργία αυτού του πλαισίου προκαλεί επί πλέον εύλογες σκέψεις ότι δεν οφείλεται σε απλή αμέλεια αλλά στην πρόθεση να μην υπάρχει διαφάνεια και κατοχύρωση του δημόσιου συμφέροντος, διότι είναι προφανές ότι το θεσμικό πλαίσιο δεν μπορεί να έρθει όταν θα έχει παραχωρηθεί ήδη το σύνολο των έργων που σχεδιάζει να προωθήσει η Κυβέρνηση δι' αυτής της διαδικασίας.
Κατόπιν των ανωτέρω ερωτώνται οι κύριοι Υπουργοί για ποιους λόγους η Κυβέρνηση δεν έχει θεσπίσει ακόμη ειδικό νομοθετικό πλαίσιο με ενιαίους κανόνες για συγχρηματοδοτούμενα έργα, παρ' ότι έχει παραχωρήσει στην προκήρυξη διεθνούς διαγωνισμού για την ανάθεση ορισμένων απ' αυτά. 
Ο Υφυπουργός Οικονομίας, κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Οικονομίας): Αγαπητοί συνάδελφοι, θα ήθελα να σας ενημερώσω ότι η εφαρμογή των συμβάσεων παραχώρησης για την υλοποίηση έργων αλλά και για την παροχή υπηρεσιών αποτελεί ένα σύγχρονο και ευέλικτο σύστημα που εξασφαλίζει κατ' αρχήν εναλλακτικές πηγές χρηματοδότησης, διευκολύνει την ενίσχυση της αναπτυξιακής μας προσπάθειας και βεβαίως σε συνδυασμό με τη μεγιστοποίηση του κοινωνικού οφέλους. Με τον τρόπο αυτό δημιουργούνται νέες ευκαιρίες στην αγορά και αναδεικνύονται σημαντικές συνέργιες μεταξύ του δημόσιου και του ιδιωτικού τομέα.
Η εφαρμογή τέτοιων μοντέλων μπορεί να εξασφαλίσει σημαντικά πλεονεκτήματα για το δημόσιο, που απορρέουν από τη συμμετοχή ξένων αλλά και εγχώριων ιδιωτικών κεφαλαίων στην ανάπτυξη της χώρας, όπως επίσης και από την εμπειρία που εισάγει ο ιδιωτικός τομέας στη διαχείριση έργων και υπηρεσιών, στην εκτίμηση του κινδύνου, στην αποτελεσματικότητα των επενδύσεων αλλά και στην ποιότητα των υπηρεσιών. Παράλληλα επιτρέπει τον σαφέστερο διαχωρισμό των ευθυνών και των αρμοδιοτήτων του ιδιωτικού και του δημόσιου τομέα με ρόλους απολύτως διακριτούς.
Αυτήν την περίοδο, εντός του τρέχοντος μηνός, ολοκληρώνεται η τελική επεξεργασία του νομοσχεδίου για τις συμβάσεις παραχώρησης, που θα αποτελεί ένα φιλικό προς τους χρήστες αλλά και τους φορείς, νομικό πλαίσιο για την καλύτερη αξιοποίηση των διαθεσίμων οικονομικών πόρων, καθώς και την απόδοση στους πολίτες έργων και υπηρεσιών υψηλής ποιοτικής στάθμης. Τα παραπάνω δεν σημαίνουν ότι εν αναμονή της ψήφισης του νομοσχεδίου για τις συμβάσεις παραχώρησης, παρατηρούνται καθυστερήσεις στην ένταξη έργων που γίνονται με συμβάσεις παραχώρησης. Αντίθετα, όπως θα γνωρίζετε πιστεύω προ πολλού έχουν δρομολογηθεί διαγωνιστικές διαδικασίες ανάθεσης των τμημάτων σημαντικών μεγάλων οδικών αξόνων οι οποίες ούτως ή άλλως προχωρούν ανεξάρτητα. Αναφέρομαι στους έξι μεγάλους διαγωνισμούς που είναι σε εξέλιξη στη χώρα μας και ίσως στη δευτερολογία μου χρειαστεί να επεκταθώ σε αυτό.
Εξάλλου, αγαπητοί συνάδελφοι, πρέπει να επισημανθεί ότι η επεξεργασία συγκεκριμένου θεσμικού πλαισίου για τις συμβάσεις παραχώρησης θεωρείται πρωτοπόρο εγχείρημα σε ευρωπαϊκό επίπεδο, δεδομένου ότι σε καμία χώρα δεν υφίσταται αυτήν τη στιγμή επεξεργασμένο θεσμικό πλαίσιο. Η Ελλάδα εδώ πρωτοπορεί. Η Ελλάδα θα είναι η πρώτη χώρα που θα αποκτήσει συγκεκριμένο αντίστοιχο νομικό πλαίσιο. Συγκεκριμένα ακόμη και σε χώρες που έχουν πολύ μεγαλύτερη από εμάς εμπειρία σε συμβάσεις παραχώρησης, όπως η Ολλανδία ή η Αγγλία, όπου μάλιστα λειτουργούν αρχές που ασχολούνται κεντρικά και με αποφασιστικές αρμοδιότητες με τα θέματα αυτά, δεν έχει γίνει ακόμη δυνατή η επεξεργασία συγκεκριμένου θεσμικού πλαισίου, ούτε προβλέπεται αν υπάρξει σύντομα. Το ίδιο συμβαίνει και σε επίπεδο κοινοτικού δικαίου. Δεν υπάρχει αντίστοιχη οδηγία της Ευρωπαϊκής Ένωσης.
Να κλείσω εδώ την πρώτη μου παρέμβαση, κύριε Πρόεδρε, λέγοντας ότι αυτή η υπόθεση δεν είναι εύκολη αλλά σύντομα θα είμαστε απολύτως έτοιμοι. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, ακούσαμε για ακόμη μια φορά από τον κύριο Υφυπουργό εξαγγελίες για τη δημιουργία θεσμικού πλαισίου για τα αυτοχρηματοδοτούμενα έργα ή συγχρηματοδοτούμενα έργα που είναι το ορθότερο, γιατί πολλές φορές το Υπουργείο Οικονομίας και Οικονομικών έχει εξαγγείλει τέτοιο θεσμικό πλαίσιο, πλην όμως βλέπουμε εξαγγελίες, οι οποίες δεν υλοποιούνται.
Πρέπει να σας υπενθυμίσω, κύριε Υφυπουργέ, ότι εδώ, σε αυτήν την Αίθουσα πριν από λίγους μήνες, τον Ιούνιο του περασμένου έτους, κατά τη συζήτηση του νομοσχεδίου για τη μετατροπή του Ταμείου Εθνικής Οδοποιίας σε ανώνυμη εταιρεία, όταν η Νέα Δημοκρατία τόνιζε ότι δεν μπορεί να προωθούνται έργα με συμβάσεις παραχώρησης στη χώρα μας όταν προηγουμένως δεν υπάρχει ένα γενικό και ενιαίο νομοθετικό πλαίσιο, ένα πλαίσιο το οποίο να θέτει ξεκάθαρους όρους και για τις αναθέτουσες αρχές και για τους εργολάβους - χρηματοδότες των έργων, ένα πλαίσιο το οποίο να διασφαλίζει τη διαφάνεια στις διαδικασίες, να προωθεί αποτελεσματικότερα αυτά τα έργα και να διασφαλίζει επίσης και ορθολογικό κόστος για τους χρήστες των έργων, ο παριστάμενος τότε Υφυπουργός ΠΕΧΩΔΕ , ο κ. Αλευράς, δήλωνε ότι δεν χρειάζεται ένα τέτοιο νομοθετικό πλαίσιο και ότι μπορούμε να προχωρήσουμε με το ισχύον καθεστώς, δηλαδή με τις ξεχωριστές συμβάσεις για κάθε έργο, όπως γίνεται μέχρι τώρα.
Βέβαια, αν ανατρέξουμε στο παρελθόν θα δούμε ότι το ΠΑΣΟΚ κατήγγειλε αυτό το σύστημα συνεργασίας ιδιωτικού και δημόσιου τομέα για την κατασκευή έργων, ως ξεπούλημα των υπηρεσιών του κράτους.
Αυτές, λοιπόν, οι παλινωδίες σας, έχουν οδηγήσει στο να μην υπάρχει ακόμα στη χώρα μας ένα ολοκληρωμένο θεσμικό πλαίσιο για τις συμβάσεις παραχώρησης. Και αυτή η θεσμική αδράνεια είναι φυσικό να δημιουργεί καθυστερήσεις στην έναρξη των έργων και να φέρνει τη χώρα αντιμέτωπη με το ενδεχόμενο απώλειας κοινοτικών πόρων, διότι γνωρίζετε πολύ καλά ότι ένα μέρος των χρημάτων θα δοθεί από τον ιδιωτικό τομέα και το υπόλοιπο μέρος θα δοθεί από πόρους του Γ΄ Κοινοτικού Πλαισίου Στήριξης. 
Το δυστύχημα, κύριε Υφυπουργέ, είναι ότι αυτή η ολιγωρία σας πλήττει κυρίως την ελληνική περιφέρεια. Γιατί το λέω αυτό; Διότι οι πέντε από τους έξι συνδυασμούς παραχώρησης, για τους οποίους έχετε προχωρήσει σε διαγωνισμούς, είναι έργα ζωτικά για την ελληνική περιφέρεια. Για παράδειγμα, για το βόρειο τμήμα του δυτικού άξονα, έργο σημαντικό για την άρση της συγκοινωνιακής απομόνωσης της Ηπείρου, θα έπρεπε να έχει ολοκληρωθεί η προεπιλογή των εργολάβων οι οποίοι συμμετείχαν στην πρώτη φάση του διαγωνισμού στο τέλος του 2001. Αυτό δεν έχει γίνει. Εδώ είναι οι καθυστερήσεις. 
Πότε θα γίνουν οι οριστικές μελέτες, κύριε Υφυπουργέ; Πότε θα κατατεθούν οι χρηματοοικονομικές προσφορές; Πότε θα ελεγχθούν όλα αυτά; Πότε θα ξεκινήσει το έργο; Εκτός βέβαια αν αυτή η κωλυσιεργία σας δεν οφείλεται μόνο στην αναποτελεσματικότητα που δείχνετε γενικά στο κυβερνητικό έργο, αλλά είναι μία συγκεκριμένη πολιτική επιλογή, δηλαδή θέλετε να ανατεθεί το σύνολο των έργων των οδικών αξόνων με το ισχύον σήμερα αδιαφανές σύστημα των χωριστών συμβάσεων και δεν θέλετε να πάμε σε ένα διαφανές θεσμικό πλαίσιο. Όλα βέβαια, θα μου επιτρέψετε να πω, μπορεί να περιμένει κανείς από μία Κυβέρνηση η οποία μόλις πρόσφατα και στο χώρο των δημοσίων έργων έχει προωθήσει ολιγοπωλιακές καταστάσεις με τις αναγκαστικές συγχωνεύσεις των εργοληπτικών επιχειρήσεων.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε.
Κατ' αρχάς θα ήθελα να υπενθυμίσω στον αγαπητό συνάδελφο ότι δεν το κάνατε όταν ήσασταν στην κυβέρνηση.
Το δεύτερο που θα ήθελα να υπενθυμίσω είναι ότι δεν επηρεάζεται….
ΑΝΤΩΝΙΟΣ ΜΠΕΖΑΣ: Κύριε Υφυπουργέ…
ΧΡΗΣΤΟΣ ΠΑΧΤΑΣ (Υφυπουργός Οικονομίας): Δεν σας διέκοψα.
Το δεύτερο που θα ήθελα να τονίσω είναι ότι δεν επηρεάζεται καθόλου το Γ΄ Κοινοτικό Πλαίσιο Στήριξης από αυτήν τη διαδικασία δεδομένου ότι τα 3,5 τρισεκατομμύρια δραχμές ιδιωτικών πόρων, που οφείλουμε να παρουσιάσουμε στο τέλος της προγραμματικής περιόδου, είναι σε πλήρη εξέλιξη μέσα από τις δράσεις των προγραμμάτων και τις συμβάσεις παραχώρησης που είτε υλοποιούνται είτε έχουν εξαγγελθεί και είναι σε φάση διαγωνιστική. Αναφέρομαι στις έξι συμβάσεις για τα οδικά αστικά έργα της Αττικής, την επέκταση του ανατολικού κλάδου της δυτικής περιφερειακής Υμηττού μέχρι τη Ραφήνα, τη νότια επέκταση της δυτικής περιφερειακής Υμηττού μέχρι τη Βουλιαγμένης, τη νότια σύνδεση του αεροδρομίου των Σπάτων με τη λεωφόρο Ποσειδώνος, τον αυτοκινητόδρομο Κόρινθο - Τρίπολη - Καλαμάτα και τον κλάδο Λεύκτρα - Σπάρτη, την οδό από το Αντίρριο μέχρι την παράκαμψη Ιωαννίνων, Αθήνα μέχρι Μαλιακό, ένα τμήμα του ΠΑΘΕ και Σχηματάρι - Χαλκίδα, όπως επίσης και τους άξονες που αφορούν τον αυτοκινητόδρομο κεντρικής Ελλάδος από Σκάφια μέχρι Παναγιά της Εγνατίας Οδού, ένα τμήμα του αυτοκινητόδρομου ΠΑΘΕ Ελευσίνα - Κόρινθος - Πάτρα και το Ιόνιο τμήμα Πάτρα - Πύργος - Τσακώνα. 
Αυτά είναι έργα τα οποία είναι σε εξέλιξη αυτήν τη στιγμή. Αν σε αυτά συνυπολογίσουμε τη ζεύξη Ρίου - Αντιρρίου, την Αττική Οδό και το μετρό της Θεσσαλονίκης, μαζί με τις ιδιωτικές επενδύσεις που θα έρθουν για τις μικρομεσαίες, καλύπτουμε το σύνολο των ιδιωτικών επενδύσεων που χρειαζόμαστε για το Γ΄ Κοινοτικό Πλαίσιο Στήριξης. 
Τι θέλουμε να κάνουμε απλά εμείς: Είπα και προηγουμένως ότι δεν υπάρχει πουθενά αντίστοιχο θεσμικό πλαίσιο, δεν υπάρχει κοινοτική οδηγία και δεν υπάρχει και σε κανένα άλλο κράτος - μέλος της Ευρωπαϊκής Ένωσης -μη μου λέτε, λοιπόν, ότι όλοι είμαστε αδιαφανείς- από την Αγγλία, την Ολλανδία, τη Γερμανία μέχρι την Ελλάδα. Δεν έχετε δίκιο στο σημείο αυτό. Άλλωστε θα σας υπενθυμίσω ότι αυτή η εμπειρία υπάρχει επί χρόνια και στην πατρίδα μας και στα άλλα κράτη και λειτουργεί, όπως το γνωρίζουμε, με την αποτελεσματικότητα που δημιουργεί. Ποιος είναι ο στόχος μας;
Η Ελλάδα, αγαπητέ συνάδελφε, θέλει να προχωρήσει πιο μπροστά από τα άλλα κράτη. Θέλουμε να πλησιάσουμε τα άλλα κράτη, γιατί έχουμε σημαντική υστέρηση. Θέλουμε να πετύχουμε την πραγματική μας σύγκλιση. Γι' αυτό θα είμαστε η πρωτοπόρα χώρα στην Ευρωπαϊκή Ένωση, που δημιουργεί αυτό το θεσμικό πλαίσιο, διότι θέλουμε να επιταχύνουμε την αναπτυξιακή μας προσπάθεια, γιατί θέλουμε να διευρύνουμε τη συνέργια του δημόσιου και του ιδιωτικού τομέα σε όλους τους τομείς, πέρα από τους οδικούς άξονες. Σε όλον τον τομέα των μεταφορών, σιδηρόδρομοι, λιμάνια, αεροδρόμια, οδικοί άξονες. Στον τομέα του περιβάλλοντος, βιολογικοί καθαρισμοί, υδρεύσεις, αποχετεύσεις, στον τομέα του τουρισμού με τις μαρίνες μας, στον τομέα της ενέργειας με το φυσικό αέριο. Θέλουμε να προχωρήσουμε παντού αυτές τις δράσεις. Γι΄ αυτό και όποτε μπορούμε και φέρνουμε ταυτόχρονα την εμπειρία που κατακτήσαμε από τις μεγάλες δράσεις, που ανέφερα προηγουμένως, να τη μεταφέρουμε περιφερειακά, δημοτικά και νομαρχιακά σε κάθε γωνιά της ελληνικής γης, έτσι ώστε και στα μικρά και στα μεσαία έργα της περιφέρειας να αναπτυχθεί και να είναι διάχυτη αυτή η εμπειρία και αυτή η προοπτική, αυτή η νοοτροπία θα έλεγα, για τη συνέργια δημόσιου και ιδιωτικού τομέα. Και όπως είπα και στην αρχή, εντός των επόμενων εβδομάδων θα έρθει το θεσμικό πλαίσιο εδώ στη Βουλή να το συζητήσουμε και τότε θα παρακαλούσα για τις παρατηρήσεις και τη δημιουργική σας συμβολή, όχι όπως σήμερα. 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η τρίτη με αριθμό 552/9.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας, σχετικώς με τη λήψη των αναγκαίων μέτρων περιβαλλοντικής προστασίας της λίμνης Κορώνειας κλπ.
Η επίκαιρη ερώτηση του κ. Χουρμουζιάδη έχει ως εξής:
"Η λίμνη Κορώνεια νεκρώνεται. Ο υγροβιότοπός της, ο οποίος αποτελεί έναν από τους σημαντικότερους υγροβιότοπους της Ελλάδας και ένα διεθνούς σημασίας υγροβιότοπο, που προστατεύεται από τη Σύμβαση Ραμσάρ σβήνει.
Η σοβαρή οικολογική κρίση που αντιμετωπίζει η λίμνη της Κορώνειας, με την υποβάθμιση των κυριότερων υδάτινων παραμέτρων της, με το θάνατο των περισσότερων ειδών ιχθυοπανίδας, έχει επιπτώσεις στην κοινωνικοοικονομική ζωή του Νομού Θεσσαλονίκης και γενικότερα της κεντρικής Μακεδονίας. 
Επειδή ο κίνδυνος του πλήρους αφανισμού της λίμνης Κορώνειας είναι πλέον ορατός, με ευθύνες κύρια της Κυβέρνησης αλλά και της Νομαρχιακής Αυτοδιοίκησης Νομού Θεσσαλονίκης, που δεν διεκδίκησε έγκαιρα την επίλυση των χρόνιων προβλημάτων της περιοχής:
Ερωτάται ο κύριος Υπουργός:
Εάν έχει συνεδριάσει το αρμόδιο διυπουργικό όργανο παρακολούθησης του προγράμματος διάσωσης της λίμνης και ποια είναι τα πορίσματά του, όπως επίσης και η πορεία επεξεργασίας του σχεδίου προεδρικού διατάγματος, με το οποίο θα καθορίζεται το θεσμικό πλαίσιο για τη συνολική διαχείριση του οικοσυστήματος και πότε θα δημοσιοποιηθεί.
Γιατί δεν έχουν προχωρήσει έργα, όπως η αποχέτευση και ο βιολογικός καθαρισμός του Λαγκαδά, έργα που θα αναβαθμίσουν την περιοχή;".
Ο Υφυπουργός Γεωργίας κ. Φώτιος Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, θέλω να συμφωνήσω μαζί σας ότι η κατάσταση στη λίμνη Κορώνεια είναι ανησυχητικά αρνητική. Υπάρχει ένα αρνητικό ισοζύγιο και στην ποιότητα, αλλά και στην ποσότητα των υδατικών πόρων και είναι ένα θέμα, το οποίο πρέπει να αντιμετωπιστεί από όλους, όχι μόνο τους συναρμόδιους φορείς, αλλά και τους κατοίκους της γύρω περιοχής. Αυτό έχει μια ιδιαίτερη σημασία, γιατί βλέπουμε το τελευταίο διάστημα, τα τελευταία χρόνια να εξελίσσεται ένας φαύλος κύκλος.
Η λίμνη είχε έκταση σαράντα οκτώ χιλιάδες στρέμματα και βάθος πέντε μέτρα. Φέτος έχει τριάντα χιλιάδες στρέμματα έκταση και το βάθος της φτάνει στο ένα μέτρο. Όσο οι εκτάσεις αποκαλύπτονται με την πτώση της στάθμης, τόσο αυτές οι εκτάσεις καταπατώνται από παραγωγούς, οι οποίοι καλλιεργούν στην περιοχή, αυξάνονται οι απαιτήσεις τους σε υδατικούς πόρους που χρησιμοποιούν για τις καλλιέργειες και με αυτόν τον τρόπο επιτείνεται το πρόβλημα. Ταυτόχρονα 
με αυτό η εντατικοποίηση της παραγωγικής διαδικασίας γύρω από τη λίμνη και η χρήση φυσικά λιπασμάτων, φυτοφαρμάκων κλπ., οδηγεί σε ευτροφισμό, σε περαιτέρω προβλήματα, τα οποία πρέπει άμεσα να αντιμετωπιστούν και συμφωνούμε σ΄ αυτό.
Υπάρχει αγροπεριβαλλοντικό πρόγραμμα, η περιοχή, η γύρω έκταση είναι ενταγμένη στο δίκτυο "NATURA-2000". Αυτό το συγκεκριμένο αγροπεριβαλλοντικό πρόγραμμα, το οποίο έχει εγκριθεί, πρόκειται να αρχίσει να λειτουργεί μέσα στο 2000. Και πιστεύουμε ότι θα λειτουργήσει αποτρεπτικά στην περαιτέρω επιδείνωση της κατάστασης.
Υπάρχουν, όμως, σε εξέλιξη και κάποιες άλλες δραστηριότητες, στις οποίες αναφέρεσθε στην ερώτησή σας, όπως πρώτα απξ΄ όλα στο προεδρικό διάταγμα. Πρέπει να σας ενημερώσω ότι η ειδική περιβαλλοντική μελέτη έχει εγκριθεί στις 7 Μαρτίου του 2002, που είναι η έναρξη της διαδικασίας για την εκπόνηση του προεδρικού διατάγματος. Ο τίτλος, λοιπόν, της μελέτης που έχει ήδη εγκριθεί είναι: "Ειδική περιβαλλοντική μελέτη για την προστασία του υγροτόπου των λιμνών Κορώνειας και Βόλβης, των μακεδονικών Τεμπών και της ευρύτερης περιοχής τους". Για να δημοσιευθεί το σχέδιο του προεδρικού διατάγματος, όπως αναφέρετε και στην ερώτησή σας, είναι προϋπόθεση η εκπόνηση αυτής της μελέτης. Έχουμε κλείσει, λοιπόν, με αυτήν τη φάση της διαδικασίας.
Η εγκεκριμένη περιβαλλοντική μελέτη, όπως επίσης και το σχέδιο του προεδρικού διατάγματος, πρόκειται εντός των ημερών να αποσταλούν στα αρμόδια νομαρχιακά όργανα. Στη συνέχεια τα νομαρχιακά συμβούλια θα δημοσιοποιήσουν το σχέδιο προεδρικού διατάγματος και τη μελέτη, θα συγκεντρώσουν τις απόψεις των φορέων και εφόσον χρειαστούν τροποποιήσεις στο προεδρικό διάταγμα, αυτές θα γίνουν άμεσα, ώστε να μπορέσουμε στο τέλος με την αναμόρφωση του προεδρικού διατάγματος να υπογραφεί από τους συναρμόδιους Υπουργούς και να τεθεί σε εφαρμογή.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Θα ήθελα να πω ότι το μόνο θετικό της απάντησης του κυρίου Υπουργού, ήταν ότι συμφώνησε με την αντικειμενικότητα της ερώτησης. Αυτό σημαίνει ότι το πρόβλημα υπάρχει, σε ένα βαθμό μάλιστα ίσως οξύτερο απ' ότι φαίνεται από τις περιγραφές που μπορούν να δοθούν εδώ μέσα. Ήδη όλα τα τοπικά έντυπα, είτε εκδίδονται από πολιτιστικούς συλλόγους είτε από υπεύθυνες αρχές της Τοπικής Αυτοδιοίκησης, αναγνωρίζουν όχι τον κίνδυνο αλλά το θάνατο.
Γι' αυτό θα μου επιτρέψετε, κύριε Υπουργέ, να πω ότι όλα αυτά που είπατε τα σχετικά με τα έργα που θα γίνουν, τα σχετικά με τα προεδρικά διατάγματα που θα υπογραφούν, ίσως τελικά αποτελέσουν -επιτρέψτε μου μια δραματική έκφραση- το "μνημόσυνο" των λιμνών αυτών. Δεν είναι μόνο η Κορώνεια που κινδυνεύει, αλλά όπως είπατε ήδη και εσείς, είναι και η λίμνη της Βόλβης. 
Φαίνεται, λοιπόν, ότι όλη η βόρεια Ελλάδα έχει τέτοια προβλήματα, που δεν αφορούν, όπως συζητούσαμε την προηγούμενη εβδομάδα, το νερό του Αλιάκμονα με το οποίο υδρεύεται η Θεσσαλονίκη, αλλά και τα νερά που συντηρούν πολύ σημαντικούς υδροβιότοπους και αποτελούν και τα τελευταία στοιχεία του ελληνικού περιβάλλοντος.
Βιαστείτε, κύριε Υπουργέ, τι να πω; Αν και το περιγράψατε με αρκετά αβρό τρόπο, φαίνεται να ανησυχείτε και εσείς ότι ο ρυθμός των έργων που προγραμματίζονται και των μελετών που βρίσκονται σε εκπόνηση δεν θα προλάβουν το θάνατο των λιμνών. Τι να πω; Βιαστείτε! 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριε συνάδελφε, βιαζόμαστε. Συμμεριζόμαστε την αγωνία σας, που είναι και δική μας αγωνία. Οι διαδικασίες κινούνται με συγκεκριμένες ταχύτητες, που εμείς προσπαθούμε να τις επιταχύνουμε ακόμα περισσότερο. Είναι θέμα ημερών να έρθει το σχέδιο του προεδρικού διατάγματος στη Νομαρχιακή Αυτοδιοίκηση και να γίνει ο απαραίτητος κοινωνικός διάλογος. Από τη στιγμή που θα ολοκληρωθεί, είναι δική μας ευθύνη και θα το κάνουμε, να επιταχύνουμε τη διαδικασία έκδοσης του αναγκαίου προεδρικού διατάγματος.
Επίσης, η ταχύτητα που εξελίσσονται κάποια έργα, είναι αποτέλεσμα κάποιων συγκεκριμένων διαδικασιών, που πολλές φορές δεν μπορούν να ξεπεραστούν. Θα αναφέρω, για παράδειγμα -το αναφέρετε και στην ερώτησή σας- ότι ένα μεγάλο έργο που εκτελείται στην περιοχή και θα δώσει σε μεγάλο βαθμό απάντηση, είναι ο βιολογικός καθαρισμός του Λαγκαδά. Αυτός έχει ολοκληρωθεί με χρηματοδότηση 1.200.000.000 δραχμών από Β΄ Κοινοτικό Πλαίσιο Στήριξης. 
Πρέπει, όμως, να ολοκληρωθεί και το αποχετευτικό δίκτυο της παλιάς πόλης. Για να γίνει αυτό, υπάρχει εγκεκριμένη μελέτη. Επομένως έχουμε τελειώσει και με αυτό και περιμένουμε την έγκριση της σχετικής χρηματοδότησης μέσω του Γ΄ Κοινοτικού Πλαισίου Στήριξης, που θα είναι ύψους 17 εκατομμυρίων ευρώ. Άρα και αυτό το έργο βρίσκεται σε μία θετική εξέλιξη, με χρόνους όμως που δεν μπορούμε να τους υπερβούμε αποτελεσματικά.
Πρέπει να τηρήσουμε κάποιες διαδικασίες για να μπορούν αυτά τα έργα ώριμα, πλήρη και αποτελεσματικά να εκτελούνται για τη διευκόλυνση των κατοίκων της περιοχής και τη διατήρηση των φυσικών πόρων που έχουμε πει πολλές φορές ότι δεν είναι ανεξάντλητοι στη χώρα μας.
Υπάρχει ένα επιπλέον θέμα, το θέμα της σωστής διαχείρισης των υδατικών πόρων. Και αυτό δεν αναφέρεται μόνο στη συγκεκριμένη λίμνη ή στις συγκεκριμένες λίμνες, αναφέρεται στο σύνολο των υδατικών πόρων της χώρας. Γνωρίζετε πολύ καλά ότι υπάρχει μια εξέλιξη σ' αυτόν τον τομέα. Η Κυβέρνηση προωθεί την εναρμόνιση της ευρωπαϊκής οδηγίας 2000 για τη σωστή διαχείριση των υδατικών πόρων. Η οδηγία αυτή προβλέπει τον ενιαίο φορέα διαχείρισης των κοινοτικών πόρων και περιφερειακούς φορείς διαχείρισης. Φαντάζομαι ότι και αυτά τα όργανα θα λειτουργήσουν αποτελεσματικά και θα συμβάλουν στην αντιμετώπιση του προβλήματος.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 50/13.3.2002 επερώτηση Βουλευτών της Νέας Δημοκρατίας κυρίων Γεώργιου Καλού, Μιχάλη Χαλκίδη, Σπυρίδωνα Ταλιαδούρου, Μιχάλη Παπαδόπουλου, Αναστασίου Σπηλιόπουλου, κας Μαρίας Κόλλια-Τσαρουχά, Βασιλείου Πάππα, Κωνσταντίνου Καρρά, Βασιλείου Τσίπρα και Θεοφάνη Δημοσχάκη προς τον Υπουργό Εθνικής Παιδείας και Θρησκευμάτων για την Τεχνική Επαγγελματική Εκπαίδευση και τη Σχολή Εκπαιδευτικών Λειτουργών Επαγγελματικής και Τεχνικής Εκπαίδευσης.
Από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος για τη συζήτηση της σημερινής επερώτησης ο Βουλευτής κ. Χουρμουζιάδης.
Το λόγο έχει ο πρώτος των επερωτώντων, ο κ. Καλός.
Ορίστε, κύριε συνάδελφε, έχετε το λόγο.
ΚΥΡΙΑΚΟΣ ΣΠΥΡΙΟΥΝΗΣ: Θα γραφτούμε και εμείς να μιλήσουμε, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Μακάρι να ήμουν πάνω από τον Κανονισμό, κύριε συνάδελφε. Δεν μπορώ όμως να σας δώσω το λόγο. Ο Κανονισμός μας δεσμεύει όλους. Ξέρετε ποιος μπορεί να μιλήσει, στη συζήτηση επερωτήσεων.
ΚΥΡΙΑΚΟΣ ΣΠΥΡΙΟΥΝΗΣ: Αλλιώς γινόμαστε "μαϊμούδες" εδώ μέσα!
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Σπυριούνη!
ΓΕΩΡΓΙΟΣ ΚΑΛΟΣ: Κύριε Πρόεδρε, κυρίες και κύριοι συνάδελφοι, σε μία περίοδο κατά την οποία η χώρα μας αγωνίζεται σκληρά για να μπορέσει να κάνει πραγματικότητα την ουσιαστική, την πραγματική σύγκλιση της εθνικής οικονομίας προς τα ευρωπαϊκά δρώμενα, μία από τις πολλές θετικές προκλήσεις που θα μπορούσε να αποτελέσει επίτευγμα και το οποίο με τη σειρά του θα μπορούσε να αναβαθμίσει συνολικά το εκπαιδευτικό σύστημα της χώρας, μια άλλη δηλαδή πρόκληση προόδου, είναι να είχαμε τη δυνατότητα, να μπορούσαμε, την τεχνική και επαγγελματική εκπαίδευση της χώρας να την ανεβάσουμε ποιοτικά και κατά τρόπο διαρκή και αδιαμφισβήτητο.
Όμως, τα πεπραγμένα αυτής της Κυβερνήσεως, κυρίες και κύριοι συνάδελφοι, δεν νομίζω ότι συνηγορούν και δεν πείθουν γενικά, μήτε τους μαθητές μήτε τους γονείς και τους καθηγητές, το σύνολο της εκπαιδευτικής κοινότητας, ότι γίνονται βήματα σταθερά προς την κατεύθυνση που προείπα. Αντιθέτως, βλέπουμε συνεχώς κάτω από τα δύσκολα και τα ατυχή στην πράξη και στην εφαρμογή της σχετικής εκπαιδευτικής πολιτικής στον τομέα της τεχνικής και επαγγελματικής εκπαίδευσης, το μαθητικό δυναμικό το οποίο είχε στραφεί ή επέλεξε να στραφεί τα τελευταία χρόνια προς την τεχνική και επαγγελματική εκπαίδευση, να διαρρέει στην πρώιμη αγορά εργασίας κατά τρόπο κάθε άλλο παρά ευτυχή και αποδοτικό.
Ευθύνεται λοιπόν η Κυβέρνηση αυτή για τη μη ολοκλήρωση ενός θεσμού τον οποίον η ίδια εισήγαγε επί υπουργίας του Γεράσιμου Αρσένη.
Και λέω ευθύνεται γιατί πρώτα απ' όλα έχουμε το αλαλούμ με το ράβε-ξήλωνε στις υπουργικές αποφάσεις, οι οποίες η μία διαδέχεται την άλλη στη μέση, στην αρχή, στο τέλος κάθε σχολικής χρονιάς, τουλάχιστον στις τρεις τελευταίες (από το 1999 μέχρι σήμερα) και κρίσιμες που αφορούν αυτόν τον κλάδο της εκπαίδευσης. Έχουμε γεγονότα που δεν μπορούμε να τα καταγράψουμε: Πρώτα απ' όλα την αντιποιοτική αναδίπλωση κατά την εφαρμογή στην πράξη, όλων των προγραμμάτων σπουδών, αναλυτικών και ωρολογίων. Την αλλαγή, άλλοτε συρρίκνωση και άλλοτε επέκταση, του συνολικού αριθμού των διδασκομένων ειδικοτήτων που δίνουν ανταλλάξιμο για την αγορά εργασίας τίτλο στο τέλος των σπουδών του Β΄ κύκλου. Την πέρα για πέρα ατυχέστατη -το λέω με επιεικείς χαρακτηρισμούς, κύριε Υπουργέ- συγγραφή βιβλίων, που ακόμη υπεσχημένα είναι και γι' αυτήν τη σχολική χρονιά, και δεν τα έχουν δει ακόμα, στις ειδικότητες που τα έχουν ανάγκη όλα τα ΤΕΕ της χώρας. 
Το Παιδαγωγικό Ινστιτούτο απεδείχθη -και είναι ένα από τα δύσκολα της πολιτικής σας που πρέπει να αναγνωρίσετε, επειδή στον τομέα αυτό δεν βοηθήσατε καθόλου- ότι είναι πέρα για πέρα ένας ακατάλληλος συγγραφέας -το λέω έτσι προσωποποιημένα- ένας πέρα για πέρα ακατάλληλος εκδότης βιβλίων. Και όταν το ίδιο το Παιδαγωγικό Ινστιτούτο προέκρινε να αγοράσει από το εμπόριο βιβλία που έλειπαν και που ήταν πολυτιμότατα ως εγχειρίδια για τη διδακτική διαδικασία και στον Α΄ και στον Β΄ κύκλο των ΤΕΕ, είχε αποτύχει στα κριτήρια, είχε αποτύχει στην επιλογή και θα σας πω παραδείγματα στη συνέχεια.
Τέλος, νομίζω ότι όλο αυτό το αλαλούμ αποτυπώνεται σε μια αριθμητική που θα τη διαβάσω, κύριε Υπουργέ, και την οποία εσείς πρόσφατα, πριν λίγες μέρες, είχατε διαβάσει λανθασμένα. Δεν ξέρω αν ο κ. Μπακογιάννης και οι δικοί σας σύμβουλοι εκεί, της Τεχνικής και Επαγγελματικής Εκπαίδευσης, το είδαν και σας διόρθωσαν. Εν πάση περιπτώσει, σ' αυτήν τη δύσκολη αποψινή συνάντηση θα πρέπει να παραδεχθείτε το λάθος σας: 
Προσπαθήσατε να ωραιοποιήσετε τα πράγματα διαβάζοντας κατακόρυφα και αθροίζοντας το δυναμικό της Α΄ και της Β΄ τάξης κ.ο.κ. για να δείξετε ότι αντί της διαρροής -για την οποία το σύνολο του Τύπου επιμένει και εμείς πολλές φορές με δικές μας των συναδέλφων ερωτήσεις και επίκαιρες ερωτήσεις σας έχουμε προειδοποιήσει και για την οποία διαρροή δεν κάνατε τίποτα- δεν έχουμε τέτοιες καταστάσεις, έχουμε αύξηση των μαθητών στα ΤΕΕ!!
Ακούστε λοιπόν: Με τα στοιχεία που δώσατε, του πίνακα του τελευταίου, προ διμήνου, από τους μαθητές της Α΄ τάξης ΤΕΕ το σχολικό έτος 1999-2000 φοίτησαν στη Β΄ τάξη την επόμενη χρονιά, δηλαδή το 2001-2002, μόνο σαράντα έξι χιλιάδες οκτακόσιοι ενενήντα επτά μαθητές, δηλαδή το ποσοστό διαρροής από τη μία στην άλλη τάξη έφτασε το ανησυχητικότατο 23% και δεν κάνατε τίποτα. 
Επίσης, από τους τριάντα δύο χιλιάδες εννιακοσίους τριάντα εννέα της Β΄ τάξης ΤΕΕ το σχολικό έτος 1999-2000, φοίτησαν στο Β΄ κύκλο -έτσι πλάγια να τα διαβάζετε, αυτό είναι το σωστό, όχι κατακόρυφα που τα αθροίζατε- μόνο είκοσι έξι εξακόσιοι εβδομήντα πέντε μαθητές, δηλαδή ποσοστό διαρροής 19% και πάλι εκωφεύσατε.
Από τους πενήντα χιλιάδες διακοσίους εξήντα τρεις μαθητές της Α΄ τάξης ΤΕΕ το σχολικό έτος 2000-2001 φοίτησαν στη Β' τάξη μόνο οι σαράντα τρεις χιλιάδες τετρακοσίους πενήντα εννέα μαθητές, δηλαδή ποσοστό διαρροής 13,5% που εξακολουθεί -είναι βέβαια μικρότερο του 19%- να είναι ανησυχητικό και γι' αυτό δεν κάνατε τίποτα παρ' όλο ότι εγκαίρως σας προειδοποιήσαμε. 
Να, λοιπόν ποιοι είναι οι αριθμοί με βάση το ιστόγραμμα που έδωσε η Διεύθυνση της Τεχνικής και Επαγγελματικής Εκπαίδευσης. Το καταθέτω για τα Πρακτικά. 
(Στο σημείο αυτό ο Βουλευτής κ. Γεώργιος Καλός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Να σας πω το εξής: Είδε κανείς εκ των συνεργατών σας, είδατε ο ίδιος, ως έχετε καθήκον, ότι κατακόρυφα από το έτος 1999 μέχρι το έτος 2002 υπάρχει μείωση της επιλεξιμότητας βλέποντας κατακόρυφα τη μείωση ανά δεκάδες χιλιάδων των μαθητών στην Α΄ και μόνο τάξη έτσι καθώς τα παιδιά φεύγουν από το γυμνάσιο για να μπουν σ' αυτήν την τάξη του Α΄ κύκλου των ΤΕΕ;
Έ, κανείς δεν σας το ανέλυσε. Εγώ σας το καταθέτω στα Πρακτικά για να το δείτε.
(Στο σημείο αυτό ο Βουλευτής κ. Γεώργιος Καλός καταθέτει για τα Πρακτικά τον προαναφερθέντα πίνακα, ο οποίος έχει ως εξής:
(Ο πίνακας βρίσκεται στο Τεύχος των Πρακτικών της Βουλής)
ΓΕΩΡΓΙΟΣ ΚΑΛΟΣ: Έρχομαι στις υποδομές. Δεν υπάρχουν υποδομές για να στηριχθεί αυτός ο νέος θεσμός. Μας είπαν να περιμένουμε τον πρώτο χρόνο για να βάλουν τάξη και ότι θα έρθουν οι πόροι του επόμενου ΕΠΕΑΕΚ. Θα σας πω τι δεν έχει γίνει. Δειγματοληπτικά θα αναφερθώ στη βόρειο Ελλάδα. Θα αναφερθώ σε πρόσφατο δημοσίευμα της εφημερίδας "ΑΓΓΕΛΙΟΦΟΡΟΣ" της Θεσσαλονίκης. Δεν ξέρω αν μπορείτε, κύριε Υπουργέ, να αμφισβητήσετε αυτούς τους αριθμούς. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Στη Θράκη τώρα που τελειώνει το σχολικό έτος, χρειάζονται εκατόν ογδόντα νέες σχολικές αίθουσες στην Αλεξανδρούπολη, στην Ορεστειάδα και στο Διδυμότειχο, οι περισσότερες των οποίων είναι για τη στέγαση των εκεί ΤΕΕ. Το δεύτερο ΤΕΕ Κομοτηνής πρέπει να ανακατασκευαστεί στον ίδιο χώρο με το πρώτο. Ανάλογα και για την Ξάνθη. Για το Κιλκίς έχουμε έλλειψη τριάντα τεσσάρων αιθουσών. Το ΤΕΕ Κιλκίς με βάση τις απαντήσεις σας στον κοινοβουλευτικό έλεγχο οδηγείται στα αζήτητα του Γ΄ Κοινοτικού Πλαισίου Στήριξης. Στη Δράμα έχουμε ένα άλλο δράμα. Στο Ενιαίο Πολυκλαδικό Λύκειο στεγάζονται τρία ΤΕΕ. 
Στεγάζετε αυτόν το θεσμό, στην υποδομή που κατηγορούσατε, στα πολυκλαδικά λύκεια που έχαμε φτιάξει εμείς, στα ΤΕΛ και ΤΕΣ που βρήκατε έτοιμα και πρόχειρα και τα εκμεταλλευθήκατε άρον άρον. Ναι, αλλά τρία ΤΕΕ σε ένα κτίριο με διπλοβάρδιες και τριπλοβάρδιες να συνωστίζονται, όπως λέει ο Νομάρχης Δράμας στο ίδιο κτίριο, είναι δυνατόν να κάνετε εκπαίδευση; Τα Γρεβενά σας ζητούν απελπισμένα οκτώ νέες αίθουσες για τα ΤΕΕ. Εσείς δεν απαντάτε. Ξέρετε ότι φιλοξενούν πληθώρα ειδικοτήτων χωρίς σχεδόν κανένα εργαστήριο. Στο Νομό Σερρών τα υπό ανέγερση ΤΕΕ του Σιδηροκάστρου και της Νιγρήτας περιμένουν και αυτά τα κονδύλια του Γ΄ Κοινοτικού Πλαισίου Στήριξης. Εσείς δεν έχετε δείξει ακόμη πότε θα καταβάλλετε την εθνική συμμετοχή. Η Ημαθία ζητά για το ΤΕΕ Νάουσας άλλες οκτώ αίθουσες. Ο ΟΣΚ απαντά "θα δούμε". 
Πάμε στο έμψυχο υλικό. Στην αρχή του έτους προγραμματίσατε τρεις χιλιάδες τριακόσιες ενενήντα επτά κενά. Μιλώ γι' αυτά που σας έδωσαν οι αρμόδιες διευθύνσεις. Ξεκινήσατε από τις 5 Οκτωβρίου με εκατόν εξήντα τέσσερις διορισμούς για να φθάσετε στις 12 Φεβρουαρίου, ενώ ήδη έχει τελειώσει το πρώτο τετράμηνο, να κάνετε άλλους διακόσιους σαράντα δύο διορισμούς. Δεν αναφέρομαι στις γενικές ειδικότητες, ούτε στα μαθήματα γενικής παιδείας αλλά μόνο στις ειδικότητες ΠΕ12, 14, 17, ΤΕ και ΔΕ. Από αυτόν τον πίνακα που θα τον καταθέσω για τα Πρακτικά, φαίνεται ότι απ' αυτές τις ειδικότητες μέχρι σήμερα από την αρχή του σχολικού έτους έχουμε ξεπεράσει το ένα εκατομμύριο χαμένες ώρες σε όλα τα ΤΕΕ της χώρας. 
(Στο σημείο αυτό ο Βουλευτής κ. Γεώργιος Καλός καταθέτει για τα Πρακτικά το προαναφερθέν δημοσίευμα και τον προαναφερθέντα πίνακα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα δώσω δύο παραδείγματα. Δεν μιλώ μόνο για την υπόλοιπη Ελλάδα και για τα μεγάλα κενά της σε διδακτικό προσωπικό. Να έρθω και στην ξεχασμένη Αττική. Αναφέρω πρώτο το Β΄ ΤΕΕ Γαλατσίου, τα Τμήματα Νοσηλευτικής και Οικονομίας. Φθάσαμε στις 18 Ιανουαρίου, σύμφωνα με τα επίσημα έγγραφα που τα έχετε στο Υπουργείο, και λείπουν εννέα καθηγητές ειδικότητας. Η κατάσταση εξομαλύνθηκε μόνο στις 18 Φεβρουαρίου με τους αναπληρωτές, ενώ είχαν χαθεί τα 2/3 του ωφέλιμου χρόνου διδασκαλίας των ειδικοτήτων.
Πάω στο 2ο ΤΕΕ Περάματος στον Πειραιά. Θα μιλήσω για μια υποβαθμισμένη περιοχή, που δείχνει πόση σημασία τους δίνετε ως Κυβέρνηση. Στο Τμήμα Βρεφονηπιοκόμων και Παιδοκόμων, για το οποίο έπρεπε να είστε ευαισθητοποιημένοι, δεν υπήρχε μέχρι τις 7 Μαρτίου, δηλαδή μέχρι πριν ένα μήνα περίπου, κανένας καθηγητής ειδικότητας στη δεύτερη τάξη του πρώτου κύκλου σπουδών. Εδώ μέσα στην Αττική, κανένας, από την αρχή του χρόνου. Καμία ώρα διδασκαλίας, ενώ θα έπρεπε να διδάσκονται είκοσι τέσσερις ώρες ειδικότητας την εβδομάδα, γι' αυτήν τη σημαντικότατη ειδικότητα, από την αρχή του χρόνου. Πολλαπλασιάστε εβδομάδες με το 24, να δείτε μόνο για το ΤΕΕ Περάματος πόσες χαμένες ώρες έχετε και αν είναι δυνατόν αυτές να αναπληρωθούν. 
Στο Τμήμα Νοσηλευτικής του ίδιου σχολείου οι καθηγητές ειδικότητας έφθασαν τα Χριστούγεννα. Και ξέρετε τι έγινε; Μετά τις πρώτες ημέρες διδασκαλίας, με τη λογική ότι ήταν νοσηλευτές στα νοσοκομεία, διορισμένοι μόνιμοι και δεν μπορούσαν να απουσιάζουν από τις ημέρες εφημερίες τους, παραιτήθηκαν, σηκώθηκαν και έφυγαν και άφησαν τη Νοσηλευτική σ' αυτό το ΤΕΕ κενή. 
Έ, λοιπόν, ένα ολόκληρο τετράμηνο χαμένο σε δύο σημαντικά ΤΕΕ υποβαθμισμένων περιοχών της Αττικής, σας δείχνει πού πηγαίνει η ολοκλήρωση του θεσμού που ανέμενε το πανελλήνιο. Και για να μην πείτε ότι μιλάμε χωρίς να τα έχουμε μελετήσει και χωρίς να τα έχουμε επιλέξει κατά τρόπο σοφό και δίνουμε στη δημοσιότητα στοιχεία, θα σας πω για το ΤΕΕ Περάματος ότι έχω και κάτι άλλο που δείχνει το σταγονόμετρο της ευαισθησίας σας. Έχω έναν κατάλογο αναλυτικό, που αναφέρονται και τα ονόματα των διορισμένων, όπου φαίνεται ακριβώς πότε διορίστηκαν. Διορίσατε έναν καθηγητή ΠE17 στις 25.9.2001, μία ωρομίσθια στις 28.9.2001, ένα μόνιμο ο οποίος αποσπάστηκε μάλλον στην κεντρική υπηρεσία στις 28.9.2001 και φτάνετε αυτό το σταγονόμετρο μέχρι έναν καθηγητή ΠE18 στις 12.3.2002. Αυτή είναι η ευαισθησία σας.
Πάμε στα βιβλία. Άνοιξα ορισμένα βιβλία του τομέα κατασκευών. Παράδειγμα "Εγκαταστάσεις ψύξης, θέρμανσης" εκδότης το Παιδαγωγικό Ινστιτούτο, δεν αγοράστηκε από το εμπόριο. ΄Ανοιξα, λοιπόν, ως τεχνικός να δω τις ασκήσεις που περιλαμβάνει αυτό το βιβλίο και βλέπω στη σελίδα 98, άσκηση 14 "συνδεσμολογία μανομέτρων και εγκατάσταση οικιακών ψυγείων". Όλο το κεφάλαιο δείχνει επαγγελματικά ψυγεία με τρεις σελίδες άσκηση. Και παντού αναφέρεται "οικιακό ψυγείο". Θα μου πείτε τώρα αυτό είναι παράδειγμα; Τυχαία το αναφέρω και το θεωρώ σοβαρότατο, δίπλα σε εκατοντάδες άλλα… 
Δείτε και κάτι άλλο. "Εγκαταστάσεις ψύξης" τόμος Β΄, πρώτος κύκλος, Β΄ τάξη. Ανοίγω να δω και μετά τους συγγραφείς -Βλαχόπουλος, Λιγνός και Κάρμαλης, δεν ξέρω αν φταίνε οι άνθρωποι για το πώς χωρίστηκε η ύλη σε δύο εξάμηνα, σε δύο κύκλους- αρχίζει το βιβλίο με τη σελίδα 65, η δομή του ψυγείου: "…λάμε για …κυκλοφορίας του αέρα". "… λάμε". Έχετε δει βιβλίο να αρχίζει από μισή λέξη; Για να δω τι έχει συμβεί κι αν λείπει καμία σελίδα έψαξα στον προηγούμενο τόμο. Ο προηγούμενος τόμος τελειώνει με τη φράση "μι…" Εάν αυτά δεν τα είδε κάποιος, εάν αυτά δεν τα είδε ο Υπουργός Παιδείας, καθώς έχει υποχρέωση και δεν του τα είπαν οι σύμβουλοί του, τότε σας ρωτάω πού πάτε; 
Τώρα για τον τομέα κατασκευών -ας το σημειώσει ο κ. Μπακογιάννης- είναι δυνατόν να ασχολούνται με δεκατρία βιβλία πέντε άνθρωποι; Και αυτοί να ανακυκλώνονται και να είναι συγγραφείς, συντονιστές, κριτές οι ίδιοι; Είναι δυνατόν; Τι Παιδαγωγικό Ινστιτούτο είναι αυτό; Κάθε άλλο παρά "παιδαγωγικό" είναι. Εάν εγώ ήμουν πρόεδρός του, θα σας υπέβαλα, μετά από τη δημοσιοποίηση από το Βήμα της Βουλής των Ελλήνων όλων αυτών των αθλιοτήτων, την παραίτησή μου.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαλκίδης έχει το λόγο.
ΜΙΧΑΗΛ ΧΑΛΚΙΔΗΣ: Κύριε Πρόεδρε, κύριοι συνάδελφοι, ακούγοντας για τα γεγονότα που κατέθεσαν οι συνάδελφοι για τον τομέα των ΤΕΕ είμαι υποχρεωμένος να κάνω μία διαπίστωση, με την οποία θεωρώ ότι συμφωνούν όλοι οι συνάδελφοι.
Είναι μία διαπίστωση που είναι πλέον γνωστή σε όλο τον ελληνικό λαό: η κατάσταση στο χώρο της παιδείας είναι απογοητευτική, κύριε Υπουργέ. Υπάρχει μία συνεχώς φθίνουσα πορεία στο χώρο της παιδείας, που υπονομεύει πλέον το ίδιο το μέλλον της χώρας μας.
Έχουμε ένα εκπαιδευτικό σύστημα του οποίου η δυσλειτουργία είναι εμφανής σε κάθε βαθμίδα, ένα αποτυχημένο εκπαιδευτικό σύστημα που κάθε χρόνο χωλαίνει ολοένα και περισσότερο και βαλτώνει μέσα από τους απανωτούς, αποτυχημένους και απαράδεκτους κυβερνητικούς πειραματισμούς.
Το αποτυχημένο εκπαιδευτικό σύστημα των κυβερνήσεων του ΠΑ.ΣΟ.Κ. έχει μετατρέψει τα παιδιά σε πειραματόζωα. Τους προκαλεί μια ιδιαίτερα κακή ψυχολογία για το σχολείο από τα πρώτα βήματα και τα καταδιώκει διαρκώς περιορίζοντάς τα σε μια σχεδόν πάντα αβέβαιη πορεία μεταξύ σχολείου και φροντιστηρίου.
Στο τέλος αυτής της πιεστικής καταδίωξης των νέων μας έρχεται και στο σκληρό αποτέλεσμα για χιλιάδες υποψήφιους, που εισάγονται σε σχολές που δεν ήταν στις επιλογές τους, που ακολουθούν με το ζόρι κλάδους ανεπιθύμητους και που στο τέλος είτε εγκαταλείπουν τις σχολές αυτές πριν πάρουν το πτυχίο τους είτε βρίσκονται με ένα πτυχίο χωρίς αξία στα χέρια και έξω από τα σχέδια που έκαναν για την επαγγελματική τους αποκατάσταση, όταν ξεκινούσαν τις σπουδές τους.
Και βέβαια δεν μιλάμε μόνο για ένα αποτυχημένο εκπαιδευτικό σύστημα αλλά για μια ιδιαίτερα επικίνδυνη προχειρότητα εκ μέρους των κυβερνήσεων του ΠΑ.ΣΟ.Κ. στο χώρο της παιδείας και της εκπαίδευσης. Δεν είναι μόνο το υποβαθμισμένο επίπεδο των κρατικών σπουδών που δυστυχώς σήμερα παρέχει η χώρα μας προς τη νεολαία της. Είναι και ο συνεχής διασυρμός των εκπαιδευτικών, που παραγκωνίζονται και διασύρονται. Είναι και η χωρίς ντροπή, κύριε Υπουργέ, κατάργηση της δήθεν δωρεάν παιδείας, αφού οι γονείς αναγκάζονται να κάνουν ολοένα και περισσότερα έξοδα για τις σπουδές των παιδιών τους, επειδή η πολιτεία αδυνατεί να τους προσφέρει και στον τομέα αυτόν τα αυτονόητα.
Μαζί με όλα αυτά είναι και οι τεράστιες ελλείψεις που υπάρχουν στο χώρο της εκπαίδευσης, ελλείψεις σε αίθουσες, σε κτιριακή υποδομή, σε βιβλία, σε εργαστήρια και σε πολλά άλλα απαραίτητα για τη σωστή διδασκαλία και τη σωστή λειτουργία των σχολείων γενικότερα.
Μη σας φαίνεται παράξενο, κύριε Υπουργέ, αλλά υπάρχουν κυριολεκτικά ακόμη και σήμερα σχολεία χωρίς καρέκλες και θρανία, όπως συμβαίνει σε σχολείο του Δήμου Βέροιας, της πρωτεύουσας της Ημαθίας, όπου οι μαθητές εν έτει 2002 κάνουν μαθήματα σε πάγκους που τους παραχώρησε ο τοπικός αγροτικός συνεταιρισμός. Και υπάρχει και σχετικό αίτημα στο Υπουργείο.
Όλα αυτά τα συσσωρευμένα από καιρό εκπαιδευτικά προβλήματα, όλος αυτός ο ελλιπής και λανθασμένος εκπαιδευτικός σχεδιασμός της Κυβέρνησης, που γίνεται ερήμην της εκπαιδευτικής κοινότητας, καθώς απουσιάζει κάθε προσπάθεια για έναν ουσιαστικό εθνικό διάλογο για την παιδεία, είναι οι κύριοι λόγοι που έχουν οδηγήσει το χώρο σε αδιέξοδο.
Μέσα στην δίνη της εκπαιδευτικής αποτυχίας του ΠΑ.ΣΟ.Κ. η προβληματική κατάσταση στα Τ.Ε.Ε. της χώρας αποτελεί ίσως την επικεφαλίδα στον κατάλογο των τραγικών κυβερνητικών επιλογών στο χώρο της παιδείας. Αποδείχθηκαν πέρα για πέρα ψεύτικες οι βαρύγδουπες υποσχέσεις και εξαγγελίες του εκάστοτε Υπουργού Παιδείας των κυβερνήσεών σας ότι δήθεν τα Τ.Ε.Ε. θα αποτελούσαν ισοδύναμη προς το Ενιαίο Λύκειο εκπαιδευτική μονάδα και δήθεν αξιόπιστη εναλλακτική επιλογή.
Σήμερα, τέσσερα χρόνια μετά την ίδρυσή τους, τα Τ.Ε.Ε. έχουν εγκαταλειφθεί στην τύχη τους. Αντιμετωπίζουν σωρεία προβλημάτων εξαιτίας της απραξίας και της έλλειψης προγραμματισμού εκ μέρους του Υπουργείου Παιδείας. Αυτό καθιστά στο Υπουργείο Παιδείας υπόλογο στη συνείδηση όλων εκείνων των παιδιών και των γονέων που πίστεψαν ότι τα Τ.Ε.Ε. μπορούν να αναπτύξουν τις δυνατότητες και τις ικανότητές τους και να δώσουν μια αξιοπρεπή επιλογή για το επαγγελματικό μέλλον τους.
Υπάρχει πλημμελής και μη έγκαιρη στελέχωση των Τ.Ε.Ε. με το αναγκαίο εκπαιδευτικό προσωπικό. Ακόμη και σήμερα, που διανύουμε πλέον την τελευταία φάση της σχολικής χρονιάς, πολλά Τ.Ε.Ε. της χώρας εξακολουθούν να έχουν κενά σε καθηγητές και εξαιτίας αυτών ακόμη υπολειτουργούν.
Τον Ιανουάριο του 2002, στο μέσο της σχολικής χρονιάς, έγιναν οι περισσότερες προσλήψεις καθηγητών στα Τ.Ε.Ε. της επαρχίας. Και είναι χαρακτηριστικό το παράδειγμα του 1ου Τ.Ε.Ε. Βέροιας, όπου μόλις πριν από ένα μήνα, κύριε Υπουργέ, γίνονταν ακόμη προσλήψεις ωρομισθίων καθηγητών, για να καλυφθούν τα κενά που υπήρχαν. Και για να μη μιλάμε χωρίς στοιχεία, θα σας αναφέρω και τις ημερομηνίες πρόσληψης των συγκεκριμένων ωρομισθίων καθηγητών.
Στις 8 Φεβρουαρίου του 2002 προσλήφθηκε ο καθηγητής για το μάθημα της ηλεκτρονικής. Στις 13 Μαρτίου του 2002 προσλήφθηκε μηχανολόγος καθηγητής. Στις 19 Μαρτίου του 2002 προσλήφθηκαν δύο καθηγήτριες νοσηλευτικής.
Σας ρωτάμε: Με όλες αυτές τις καθυστερήσεις στις προσλήψεις των καθηγητών, πώς είναι δυνατόν, κύριε Υπουργέ, να αναπληρωθούν τόσες χαμένες ώρες μαθημάτων; Ή οι μαθητές θα κινδυνέψουν να μην πάρουν πτυχία και να μην περάσουν τις τάξεις ή θα συμπληρωθούν οι ώρες διδασκαλίας πλασματικά και τα πτυχία που θα δοθούν, δεν θα έχουν κανένα ουσιαστικό αντίκρισμα, αφού δεν θα έχουν διδαχθεί τα αναγκαία μαθήματα για την ειδικότητά τους. Μέσα σ' αυτό το χάος που επικρατεί με τις προσλήψεις των εκπαιδευτικών των ΤΕΕ, δεν γίνεται καν λόγος για την επιμόρφωσή τους. 
Πέρα όμως από όλα αυτά, η τραγική εικόνα της κυβερνητικής εγκατάλειψης των ΤΕΕ της χώρας, φαίνεται το ίδιο χαρακτηριστικά, κύριε Υπουργέ, και από τις ελλείψεις που υπάρχουν σε διδακτικά βιβλία. Ακόμη και σήμερα τέσσερα χρόνια μετά την ίδρυση των ΤΕΕ, δεν έγινε ένας προγραμματισμός, ώστε να μην υπάρχουν τόσο μεγάλες ελλείψεις σε βιβλία ειδικότητας. Χαρακτηριστικά σας αναφέρω το παράδειγμα του Β΄ ΤΕΕ Νάουσας όπου μέχρι χθες 15 Απριλίου 2002 δεν είχαν φθάσει ακόμη τα βιβλία στο μηχανολογικό τομέα Β΄ Κύκλου για τις εγκαταστάσεις ψύξεις και για τις εγκαταστάσεις κλιματισμού ούτε τα βιβλία για το Β΄ κύκλο της αισθητικής ούτε τα βιβλία για την κινησιολογία ούτε τα βιβλία για τον Β ΄κύκλο του ηλεκτρονικού τομέα για τους υποσταθμούς βιομηχανικών εγκαταστάσεων, για τους ανελκυστήρες και για άλλα πολλά μαθήματα. 
Ποια τελικά, κύριε Υπουργέ, είναι η εκπαιδευτική πολιτική σας για τα ΤΕΕ, όταν η μόνη σταθερή επιλογή του Υπουργείου είναι να αλλάζει συνεχώς και κατά το δοκούν τις ειδικότητες και να τις αναχωροθετεί χωρίς λόγο; 
Το αλαλούμ αυτό με τη συνολική λειτουργία των ΤΕΕ, έχει γίνει πλέον καθεστώς λόγω της απραξίας και της αδιαφορίας που δείχνει το Υπουργείο Παιδείας για τα σχολεία αυτά. Η ανύπαρκτη κυβερνητική πολιτική είναι η μόνη υπεύθυνη, κύριε Υπουργέ, για την τραγική κατάσταση που υπάρχει στο χώρο της τεχνικής επαγγελματικής εκπαίδευσης της χώρας και για τα συσσωρευμένα προβλήματα στον τομέα αυτόν, που θα μπορούσε να λειτουργεί σοβαρά και εποικοδομητικά τόσο για τη χώρα όσο κυρίως για την εθνική της οικονομία. 
Δυστυχώς, κυρίες και κύριοι συνάδελφοι, η εκπαιδευτική μεταρρύθμιση του ΠΑ.ΣΟ.Κ. εκφράζεται και αντιπροσωπεύεται από άθλιες εγκαταστάσεις σαν αυτές που υπάρχουν και λειτουργούν στο χώρο των ΤΕΕ. Δυστυχώς, αυτή είναι, κύριε Υπουργέ, η αντιμετώπιση που είχε και έχει η νεολαία μας από τις εκάστοτε κυβερνήσεις σας. Αυτήν την πολιτική, αυτές τις πρακτικές και αυτήν την αντιμετώπιση εμείς ως Νέα Δημοκρατία τις απορρίπτουμε και τις καταδικάζουμε συνολικά και απερίφραστα. Μαζί μας τις καταδικάζει και ο ελληνικός λαός που δεν αντέχει, κύριε Υπουργέ, να βλέπει να λειτουργούν στον τόπο μας σχολεία ετοιμόρροπα, χωρίς καθηγητές στις αίθουσες και χωρίς βιβλία στα θρανία, με μαθητές που ανήσυχα βλέπουν το μέλλον τους αβέβαιο εξαιτίας των πειραματισμών μιας ανίκανης Κυβέρνησης. Οι ευθύνες σας, κύριοι της Κυβέρνησης και του Υπουργείου Παιδείας, είναι τεράστιες. Η κατάσταση που δημιουργήσατε και στο χώρο των ΤΕΕ δείχνει μη αναστρέψιμη δυστυχώς. Τουλάχιστον, κύριε Υπουργέ, δώστε μας εξηγήσεις για τους ανεύθυνους πειραματισμούς σας στο χώρο των ΤΕΕ και της Τεχνικής Επαγγελματικής Εκπαίδευσης.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ταλιαδούρος έχει το λόγο.
Κύριε συνάδελφε, θέλετε και το χρόνο της δευτερολογίας σας;
ΣΠΥΡΙΔΩΝ ΤΑΛΙΑΔΟΥΡΟΣ: Μάλιστα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ταλιαδούρο, έχετε το λόγο.
ΣΠΥΡΙΔΩΝ ΤΑΛΙΑΔΟΥΡΟΣ: Κύριε Πρόεδρε, η πολιτική που εφαρμόζει το Υπουργείο Παιδείας στην οργάνωση και λειτουργία της επαγγελματικής εκπαίδευσης έχει οδηγήσει τα Τεχνολογικά Εκπαιδευτικά Ιδρύματα στην απαξίωσή τους. Ενώ η Κυβέρνηση υποσχόταν ότι τα ΤΕΕ θα αποτελούσαν την αξιόπιστη εναλλακτική επιλογή σε όσους δεν θα φοιτούσαν στο Γενικό Λύκειο, σήμερα αποτελούν ιδρύματα μιας δεύτερης εκπαιδευτικής ταχύτητας και αυτό οφείλεται σε συγκεκριμένους λόγους και αποδεικνύεται κιόλας.
Πρώτα απ' όλα αποδεικνύεται από αυτό που είπε πριν από λίγο ο κ. Καλός, ότι παρατηρείται μια πολύπλευρη διαρροή των μαθητών από τα ΤΕΕ. Πρώτα απ' όλα στο Α΄ έτος εγγράφονται σήμερα λιγότεροι σπουδαστές απ' ό,τι είχαν εγγραφεί το 1999. Αλλά και στη διαδρομή των ετών έχουμε διαρροή σπουδαστών από τα ΤΕΕ και αυτό είναι ένα πρώτο στοιχείο που δείχνει την εικόνα που έχει η ελληνική κοινωνία γι' αυτά τα ιδρύματα.
Δεύτερον, είναι ιδιαίτερα αποκαλυπτικές αλλά θα έλεγα και ανησυχητικές οι διαπιστώσεις που περιλαμβάνονται στην πρόσφατη Γνώμη της Οικονομικής και Κοινωνικής Επιτροπής της Ελλάδας για τις αδυναμίες, τις ελλείψεις και τα σφάλματα της πολιτικής που εφαρμόζει το Υπουργείο Παιδείας στην επαγγελματική εκπαίδευση και κατάρτιση.
Θα σας διαβάσω από τη σελίδα 8 της Γνώμης της Ο.Κ.Ε του Οκτωβρίου του 2001, όπου επισημαίνονται μεταξύ άλλων και τα εξής: "έλλειψη συντονισμού, μη έγκαιρη πρόβλεψη των αναγκών της ελληνικής αγοράς εργασίας για τα προσεχή δέκα-δεκαπέντε χρόνια, μη προσδιορισμένη ύλη, ανεπαρκές εκπαιδευτικό προσωπικό, ανυπαρξία αξιόπιστης μεθόδου αξιολόγησης των γνώσεων που αποκτούν οι εκπαιδευόμενοι-καταρτιζόμενοι". Αυτά τα λέει η Ο.Κ.Ε τον Οκτώβριο του 2001.
Κύριε Υπουργέ, λυπάμαι να πω ότι στον τομέα της επαγγελματικής εκπαίδευσης οι ενέργειές σας καταδεικνύουν παντελή άγνοια του θέματος, δηλαδή άγνοια της μορφής που έχει πάρει η αγορά εργασίας, άγνοια του τι σημαίνει "εκπαίδευση", αδιαφορία για τις συνέπειες σε ό,τι αφορά στους αποφοίτους και επομένως στο ζωτικό ζήτημα της θέσης τους στην αγορά εργασίας -και συνδέεται απόλυτα με το γεγονός ότι έχουμε μια ανεργία που αυξάνει διαρκώς- και βεβαίως σε ό,τι αφορά τη λειτουργία του συστήματος. Γιατί; Το σύστημα που φτιάξατε πάσχει κατ΄αρχάς δομικά, αλλά και λειτουργικά. Πάσχει δομικά, γιατί δεν έχει συγκεκριμένους στόχους, δεν έχετε χαράξει στόχους, δεν έχετε σχεδιάσει τι θέλετε να κάνετε. Λειτουργικά πάσχει λόγω των αδυναμιών που προκύπτουν από τη δομική στρέβλωση του συστήματος.
Και θα γίνω πιο συγκεκριμένος. Δεν ξέρετε τι ζητάτε από την επαγγελματική εκπαίδευση. Δεν ξέρετε τι είδους αποφοίτους χρειάζεται η σημερινή εποχή σε επίπεδο εκπαίδευσης και κυρίως, δεν μπορείτε να διακρίνετε τις διαφορές μεταξύ εκπαίδευσης και κατάρτισης. Θα έπρεπε να γνωρίζετε, κύριε Υπουργέ, ότι ο γρήγορος ρυθμός εφαρμογής τεχνολογιών σήμερα και ο επίσης γρήγορος ρυθμός κοινωνικών μεταβολών καθιστούν όλο και πιο αβέβαιες τις προβλέψεις των οικονομικών εξελίξεων και κατά συνέπεια και τις προβλέψεις για τη διαμόρφωση των αναγκών σε ειδικευμένο δυναμικό κατά ειδικότητα και κατά επίπεδο εκπαίδευσης.
Τι κάνουν οι άλλες ανεπτυγμένες χώρες της Ευρώπης; Για να αντιμετωπίσουν αυτό το πρόβλημα, κάνουν το εξής απλό: Εμπλουτίζουν τα σχολικά προγράμματα με ένα ευρύ φάσμα επαγγελματικών γνώσεων και αυτό είναι αυτό που ονομάζουμε "επαγγελματική εκπαίδευση" και θα έπρεπε να κάνουν τα Τ.Ε.Ε. Παράλληλα λαμβάνονται μέτρα για την ύπαρξη των απαιτούμενων ευέλικτων μηχανισμών, καθώς και για την κατάστρωση προγραμμάτων αποτελεσματικής επαγγελματικής εκπαίδευσης στις νέες μεθόδους και στις νέες διαδικασίες παραγωγής. Αυτό λέγεται "επαγγελματική κατάρτιση", δηλαδή Ι.Ε.Κ.
Εσείς τι κάνατε; Φτιάξατε εκπαίδευση με μορφή κατάρτισης και σχολειοποιήσατε την κατάρτιση στα Ι.Ε.Κ, δηλαδή ουσιαστικά ακυρώσατε ολόκληρο το φάσμα των εκπαιδευτικών δραστηριοτήτων, που αποσκοπεί στην παραγωγή ανθρώπινου δυναμικού, ανταγωνιστικού στην αγορά εργασίας και στην οικονομία. 
Πέρα από αυτό, θα έπρεπε να γνωρίζετε ότι είναι δύσκολο αν όχι αδύνατο τα εκπαιδευτικά συστήματα να διαχειριστούν δομές που προσιδιάζουν στην επαγγελματική κατάρτιση. Η δυσκολία διαχείρισης μιας τέτοιας δομής από το εκπαιδευτικό σύστημα είναι προφανής, αν λάβετε υπόψη σας τις δεσμεύσεις που εκ των πραγμάτων έχουν τα εκπαιδευτικά συστήματα. Για παράδειγμα είναι υποχρεωμένα να έχουν μόνιμο εκπαιδευτικό προσωπικό, έχουν δυσκολία ή αδυναμία, θα έλεγα, μιας εύκολης κατάργησης ή προώθησης, αντίστοιχα, άλλων ειδικοτήτων που έχει ανάγκη η αγορά. Έχουν ανάγκη μεγάλης εργαστηριακής υποδομής, παρέχουν δεσμεύσεις και περιορισμούς, που δεν επιτρέπουν τον κατακερματισμό των ειδικοτήτων. Και είναι βέβαιον ότι, έτσι όπως είναι οργανωμένο το σύστημα, μπλοκάρει, με ό,τι δυσμενείς επιπτώσεις μπορεί αυτό να επιφέρει. Έτσι, λοιπόν, δημιουργήσατε ένα έκτρωμα με δεκατρείς τομείς και πάνω από ογδόντα πέντε ειδικότητες. Ακόμη και την ειδικότητα της κομμώτριας…
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ογδόντα τέσσερις.
ΓΕΩΡΓΙΟΣ ΚΑΛΟΣ: Είναι λάθος πάντως αυτό που λέτε.
ΣΠΥΡΙΔΩΝ ΤΑΛΙΑΔΟΥΡΟΣ: Ογδόντα τέσσερις.
Ακόμη και την ειδικότητα της κομμωτικής την εντάξατε στα Τ.Ε.Ε, ενώ έπρεπε να είναι στα ΙΕΚ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Η μορφωμένη κομμώτρια δεν είναι κάτι χρήσιμο στην κοινωνία;
ΣΠΥΡΙΔΩΝ ΤΑΛΙΑΔΟΥΡΟΣ: Άλλο η εκπαίδευση και άλλο πράγμα η κατάρτιση. Με δύο κύκλους, δεκατρείς τομείς και ογδόντα τέσσερις ειδικότητες έχουμε έναν πλήρη κατακερματισμό που το μόνο που επιτυγχάνει είναι να δημιουργεί μια πλήρη σύγχυση, να μην παράγει αξιοποιήσιμα αποτελέσματα στην αγορά εργασίας και να δημιουργεί δυσλειτουργίες. 
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Ποιες είναι αυτές οι δυσλειτουργίες; Για παράδειγμα, για να λειτουργήσει το σύστημα που φτιάξατε χρειάζεται γύρω στα επτακόσια βιβλία μαθητή και άλλα τόσα βιβλία καθηγητή, εργαστηριακούς οδηγούς κλπ. Πού να τα βρείτε να τα φτιάξετε όλα αυτά; Όσα και να παράγετε, πάλι θα λείπουν βιβλία. Και τι κάνετε; Πάτε στο εμπόριο κι αγοράζετε από το εμπόριο ακριβά βιβλία, τα οποία δεν είναι σχεδιασμένα για εκπαιδευτική χρήση, με αποτέλεσμα να έχουμε βιβλία, τα οποία δεν είναι κατάλληλα.
Έχουμε και τις γνωστές καθυστερήσεις. Σε πολλά ΤΕΕ ακόμα και σήμερα δεν έχουν φθάσει ή έφθασαν χθες τα βιβλία, τα οποία θα χρησιμεύσουν για τις εξετάσεις των σπουδαστών για τα ΤΕΙ. Αναφέρομαι στους ψυκτικούς και τους μηχανικούς αυτοκινήτων. Τα βιβλία είτε δεν ήλθαν ή ήλθαν χθες για να δώσουν εξετάσεις στις 25 Μαΐου. Να σας ρωτήσουμε ακόμα για το πόσα εργαστήρια χρειάζονται για να υποστηρίξετε το σύστημα; Ξέρουμε ότι δεν θα πάρουμε απάντηση. Δεν έχετε ασχοληθεί καν με το θέμα. 
Οι καθηγητές δεν έχουν επιμορφωθεί. Αν δει κανείς τα προγράμματα σπουδών και τα βιβλία -αυτά που έχουν παραχθεί μέχρι σήμερα- θα καταλάβετε ότι το εκπαιδευτικό προσωπικό των ΤΕΕ στη συντριπτική του πλειοψηφία δεν μπορεί να ανταποκριθεί χωρίς επιμόρφωση στα καθήκοντά του. Επιμόρφωση δεν έχετε κάνει. Πώς, λοιπόν, θα μπορέσει έτσι η επαγγελματική εκπαίδευση να αποδώσει τους καρπούς που όλοι θέλουμε και όλοι επιζητούμε; Δεν τους αποδίδει και γίνεται αυτός ο φαύλος κύκλος. 
Κύριε Υπουργέ, δεν περιμένουμε απαντήσεις, δεν μπορείτε να τις δώσετε, δεν διορθώνεται αυτό το πράγμα. Η νέα κυβέρνηση της Νέας Δημοκρατίας θα αναλάβει και αυτό το καθήκον.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Μιχάλης Παπαδόπουλος έχει το λόγο. 
ΜΙΧΑΛΗΣ ΠΑΠΑΔΟΠΟΥΛΟΣ: Κύριε Υπουργέ, νομίζω ότι η πολιτική του "απόψε αυτοσχεδιάζουμε" για τα ΤΕΕ και τη ΣΕΛΕΤΕ είναι πλέον η πιο αντιπροσωπευτική έκφραση. Και εάν στο θεατρικό σανίδι, όπως λέει ο αγαπητός φίλος και συνάδελφος Κώστας Καρράς, θεωρείται ίσως ένα δείγμα υψηλής καλλιτεχνικής έκφρασης ο αυτοσχεδιασμός, θα ήθελα να συμπληρώσω ότι στο χώρο της παιδείας είναι απλώς μόνο ένα έγκλημα. Όταν από την ίδια την εμπειρία της η Κυβέρνηση διαπιστώνει ότι όλοι οι σχεδιασμοί της στο χώρο της εκπαίδευσης -είτε αυτό λέγεται μεταρρύθμιση είτε λέγεται εισαγωγή στη τριτοβάθμια εκπαίδευση, ΤΕΕ, ανωτατοποίηση των ΤΕΙ- όχι μόνο δημιουργούν συντρίμμια που καλείται κάθε φορά ο επόμενος ομονοών και ομοφώνως συναποφασίζων Υπουργός να συμμαζέψει, αλλά η νέα κατάσταση μας οδηγεί σκαλοπάτια χαμηλότερα από τους πομπωδώς διακηρυγμένους στόχους, που έχουν δηλωθεί, ακόμα και τότε δεν θέλει να βγάλει τα αναγκαία συμπεράσματα που θα οδηγήσουν τον τόπο και το ευαίσθητο αυτό θέμα να αποφύγει το αδιέξοδο στο οποίο οδηγείται. 
Δυστυχώς το Υπουργείο Παιδείας τα τελευταία χρόνια αγνοεί προκλητικά και με αλαζονεία τις συνεχείς εκκλήσεις καθώς και τις τεκμηριωμένες προτάσεις εκπαιδευτικών, φορέων για το αδιέξοδο το οποίο οδηγείται η ΣΕΛΕΤΕ και για τα αναγκαία μέτρα της άρσης του αδιεξόδου στο οποίο έχει οδηγηθεί με κύρια και αποκλειστική ευθύνη του Υπουργείου Παιδείας. 
Το τίμημα του αδιεξόδου αυτού πληρώνει η δευτεροβάθμια Τεχνική και Επαγγελματική Εκπαίδευση στη χώρα μας και κυρίως οι χιλιάδες απόφοιτοί της. Η ΣΕΛΕΤΕ ενώ όφειλε θεσμικά να πρωταγωνιστήσει, όπως και στο παρελθόν έκανε, σ' αυτόν τον κρίσιμο για την εθνική οικονομία τομέα, σήμερα απονευρωμένη, λόγω της ανεπαρκούς δυνατότητας της διορισμένης διοίκησης από το Υπουργείο Παιδείας, στην ουσία εμποδίζεται και στην πράξη αδυνατεί να σχεδιάσει και να προτείνει τον αναγκαίο εκσυγχρονισμό των ΤΕΕ τον τόπο μας. 
Το έργο της υποβάθμισης, κύριε Υπουργέ, καλούνται να υλοποιήσουν πρόσωπα και φορείς μέσα και πέριξ του Υπουργείο Παιδείας κατά τεκμήριο μη ειδικοί με αλληλοσυγκρουόμενα συμφέροντα και ιδιοτελώς σκεπτόμενοι. Μοναδικό τους προσόν ένα: Η "αποτελεσματική απορρόφηση" ή αν θέλετε να το πω λιγότερο ευγενικά, η κατασπατάληση των κοινοτικών πόρων, την ίδια στιγμή που το συγχρονικό μοντέλο κυριαρχεί στην Ευρωπαϊκή Ένωση, αλλά και σε άλλες ευρωπαϊκές χώρες ως το πλέον πετυχημένο. Το συγχρονικό μοντέλο που στη χώρα μας μόνη η ΣΕΛΕΤΕ στη δευτεροβάθμια εκπαίδευση εκπροσωπεί επάξια τα τελευταία τριάντα χρόνια, εσείς, με το έτσι θέλω, προσπαθείτε να το καταργήσετε και αντί για την πανεπιστημιακή μετεξέλιξη της ΣΕΛΕΤΕ, όπως άλλωστε συνέβη με τις υπόλοιπες παιδαγωγικές, γυμναστικές ακαδημίες, τη Χαροκόπειο Σχολή, προτείνετε και αποπειράστε να υλοποιήσετε μόνο το θάνατό της. 
Αντί της φυσιολογικής εξέλιξης του είδους της ως προς όλη την Ευρώπη, όπου η εκπαίδευση των καθηγητών της μεταγυμνασιακής βαθμίδας είναι πανεπιστημιακή, εσείς, μίζερα και με εμπάθεια φερόμενοι σε μία σχολή με ιστορία και προσφορά, προτείνετε να την εξαφανίσετε.
Γιατί άλλαξε, κύριε Υπουργέ, η διοίκηση της ΣΕΛΕΤΕ μία εβδομάδα πριν την υπογραφή του μνημονίου με τον "ΑΘΗΝΑ 2004"; Τι πραγματικά προβλέπει το μνημόνιο αυτό, έτσι ώστε η προηγούμενη διοίκηση, η οποία συνεργαζόταν άψογα με το Υπουργείο Παιδείας, να μη δεχθεί να υπογράψει; Ποια άτομα αποτελούν το νέο διοικητικό συμβούλιο της Σχολής; Ποια είναι η σχέση του προέδρου του διοικητικού συμβουλίου με πολιτικά υψηλόβαθμα στελέχη του Υπουργείου Παιδείας; Ποιοι είναι οι άλλοι καθηγητές των ΤΕΙ και πόσοι από αυτούς έχουν κριθεί ως τακτικό εκπαιδευτικό προσωπικό; Στο νέο διοικητικό συμβούλιο συμμετέχουν όλα τα νεοδιορισμένα μέλη; 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Τα ΤΕΙ έχουν ως σκοπό τη δημιουργία εκπαιδευτικών, κύριε Υπουργέ; Αν όχι, γιατί το Υπουργείο Παιδείας προτίθεται να εντάξει τη ΣΕΛΕΤΕ στον τεχνολογικό τομέα; Αν ναι, σε ποια διάταξη νόμου εδράζεται μία τέτοια λειτουργία των ΤΕΙ; Στην εκπαίδευση το Υπουργείο Παιδείας θα καθιερώσει δύο κατηγορίες εκπαιδευτικών; Θα έχει καθηγητές πανεπιστημιακής και τεχνολογικής εκπαίδευσης; Πώς είναι δυνατόν μία σχολή δημιουργίας εκπαιδευτικών, η οποία εξ ορισμού οφείλει να δημιουργεί νέα γνώση, να μην μπορεί να διεξάγει βασική έρευνα, τουτέστιν να διοργανώνει μόνη της και μεταπτυχιακές σπουδές, ως προαπαιτούμενο και ως παρεπόμενο της βασικής έρευνας, μια και εντασσόμενη στον τεχνολογικό τομέα δεν θα έχει τέτοια δυνατότητα, όπως ξέρετε πολύ καλά; 
Ποιοι είναι οι συντάκτες, κύριε Υπουργέ, της πρότασης του Υπουργείου Παιδείας για την ένταξη της ΣΕΛΕΤΕ στον τεχνολογικό τομέα; Τι προσόντα έχουν; Τι εμπειρία έχουν; Ποιους φορείς καλέσατε, κύριε Υπουργέ, να πουν την άποψή τους και πότε; Έγινε ποτέ αυτό; Έχετε ενημερωθεί ότι η ΟΛΜΕ ομόφωνα έχει εκφράσει θέση για πανεπιστημιακή μετεξέλιξη της ΣΕΛΕΤΕ; Θα σας καταθέσω την άποψή της.
Κύριε Υπουργέ, την ίδια στιγμή που ο "ΑΘΗΝΑ 2004" μιλάει για λυόμενες κατασκευές τον Ιούλιο του 2001 για τις ανάγκες των αγώνων, που θα απαλλοτριωθούν μετά το πέρας τους και με γνώμονα τη διαφύλαξη της πανίδας και της χλωρίδας του κτήματος …
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα πάρω και το χρόνο της δευτερολογίας μου, αν μου επιτρέπετε.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, το Προεδρείο δεν μπορεί να υποθέτει ότι θα συνεχίσετε. 
ΜΙΧΑΛΗΣ ΠΑΠΑΔΟΠΟΥΛΟΣ: Έχετε δίκιο. 
ΠΡΟΕΔΡΕΥΩΝ (Κωνσταντίνος Βρεττός): Δεύτερον, θα παρακαλούσα αυτό να το ζητάτε όταν κτυπάει το κουδούνι και σας προειδοποιεί ότι τελειώνει ο χρόνος σας. 
ΜΙΧΑΛΗΣ ΠΑΠΑΔΟΠΟΥΛΟΣ: Έχετε δίκιο. 
ΠΡΟΕΔΡΕΥΩΝ (Κωνσταντίνος Βρεττός): Τρίτον, θα παρακαλούσα επίσης, κύριε συνάδελφε, να μην απευθύνεστε -και μιλάω για όλους- στον κύριο Υπουργό. Ο Κανονισμός λέει ότι απευθυνόμαστε στο Προεδρείο. Προς τα εκεί γίνεται η συζήτηση και ο Υπουργός ακούει. Αν θέλει, ακούει. Αν δεν θέλει, δεν ακούει. Αλλά δεν γίνεται να απευθύνεστε στον κύριο Υπουργό και αυτό το λέω και για τον κ. Ταλιαδούρο και για σας.
ΜΙΧΑΛΗΣ ΠΑΠΑΔΟΠΟΥΛΟΣ: Επειδή ερωτούμε τον κύριο Υπουργό.
ΠΡΟΕΔΡΕΥΩΝ (Κωνσταντίνος Βρεττός): Θα σας δώσω τη δευτερολογία σας, τρία λεπτά. 
Ορίστε, έχετε το λόγο.
ΜΙΧΑΛΗΣ ΠΑΠΑΔΟΠΟΥΛΟΣ: Ευχαριστώ πολύ.
Έχω ένα έγγραφο του "ΑΘΗΝΑ 2004" το οποίο λέει ότι η υλοποίηση ενός ολυμπιακού χώρου δημοσιογράφων στο κτήμα Μακρυκώστα, που είναι το κτήμα της ΣΕΛΕΤΕ, θα γίνει με γνώμονα την προστασία του φυσικού περιβάλλοντος.
Ακριβώς από πίσω, κύριε Πρόεδρε, έχω το πώς ήταν πριν και πώς είναι σήμερα τα σαράντα δύο περίπου στρέμματα της σχολής, όπου έχουν ξεριζωθεί εκατοντάδες δένδρα και φαίνεται πραγματικά κατά πόσο προστατεύεται η πανίδα και η χλωρίδα της ΣΕΛΕΤΕ. Θα καταθέσω τα σχετικά έγγραφα.
Σε ποια μελέτη, κύριε Πρόεδρε, στηρίχθηκε η μεταφορά του Υπουργείου Παιδείας προς το κτήμα Μακρυκώστα, δηλαδή το κτήμα της ΣΕΛΕΤΕ, με ποιο κόστος και με ποια οφέλη; Σε ποια στοιχεία στηρίχθηκε η επιλογή, αν θέλετε, αυτού του βιασμού που έχει γίνει σήμερα στο οικοσύστημα του χώρου της ΣΕΛΕΤΕ; Πώς είναι δυνατόν να μιλάμε για μεταλλικές κατασκευές, όταν ήδη οι μπετονιέρες συνεχώς ρίχνουν μπετά στο κτήμα αυτό; 
Με ποια επιστημονικά επιχειρήματα, κύριε Υπουργέ, αρνείσθε συνολικά ως Υπουργείο Παιδείας την ένταξη της ΣΕΛΕΤΕ στον πανεπιστημιακό τομέα; Γιατί αγνοήθηκε τελείως η Ένωση Τεχνολόγων Εκπαιδευτικών, που έχει διαμορφώσει και τεκμηριωμένες προτάσεις, αλλά και ουσιαστικές τα τελευταία χρόνια;
Υπάρχει μια άποψη την οποία εξέθεσε ο Γενικός Γραμματέας του Υπουργείου, σύμφωνα με τη Σχολή, ότι δε χρειάζεται πλέον η ΑΣΕΤΕΜ μάλλον στη χώρα αυτή, την ίδια στιγμή που ο προβληματισμός των πανεπιστημιακών δασκάλων -θα διαβάσατε το άρθρο του κ. Μπαμπινιώτη στο "ΒΗΜΑ"- και οι απόψεις των διάφορων καθηγητών παιδαγωγικής λένε ακριβώς το αντίθετο και κινούνται στην υιοθέτηση του μοντέλου της χρονικής εκπαίδευσης των εκπαιδευτικών, ένα μοντέλο που μονάχα η ΑΣΕΤΕΜ-ΣΕΛΕΤΕ μέχρι σήμερα εκφράζει στην Ευρώπη και στην Ευρώπη τα αντίστοιχα σχολεία και πανεπιστημιακά ιδρύματα εδώ και πάρα πολλά χρόνια έχουν. Οι μαθητές την περίοδο αυτή, όπως γνωρίζετε, συμπληρώνουν το μηχανογραφικό τους έντυπο.
Σε ποια σχολή θα εισαχθούν; Σ' αυτή που θα έχουν συμπληρώσει αυτές τις μέρες ή σε κάποια άλλη σχολή που θα εμφανιστεί όταν περάσουν; 
Η Νέα Δημοκρατία, η οποία στο πρόγραμμά της έχει υιοθετήσει τις θέσεις της εκπαιδευτικής κοινότητας και των φορέων, θα μείνει αμετακίνητη στην πανεπιστημιοποίηση της σχολής. 
Είναι λυπηρό, κύριε Υπουργέ, μια σχολή η οποία γεννήθηκε από μία φιλόλογο να διαλυθεί και να καταστραφεί από ένα φιλόλογο. Ελπίζω να μην γίνει αυτό. Ευχαριστώ.
(Στο σημείο αυτό ο Βουλευτής κ. Μιχάλης Παπαδόπουλος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η κα Μαρία Κόλλια-Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κύριε Πρόεδρε.
Σας ενημερώνω από τώρα ότι θα πάρω και το χρόνο της δευτερολογίας μου.
ΠΡΟΕΔΡΕΥΩΝ (Κωνσταντίνος Βρεττός): Εντάξει.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, σαν κοινωνία ζούμε την ανάγκη να επαναπροσδιορίσουμε τους ρόλους και τις προτεραιότητες. ΄Ετσι το σχολείο και η εκπαίδευση θα πρέπει να κινείται ανάμεσα σε δύο ρόλους και σε δύο άξονες, να διατηρήσει δηλαδή τον παραδοσιακό ρόλο σαν φορέας μετάδοσης γνώσεων από τη μία, αλλά παράλληλα να μετεξελιχθεί και σε φορέα καλλιέργειας των δεξιοτήτων εκείνων, που θα κάνουν τα μέλη του, τους μαθητές του δηλαδή, ικανούς να αξιοποιήσουν τις νέες δυνατότητες για την ανάπτυξη.
Την ώρα που η κοινωνική και οικονομική ανάπτυξη στην εποχή μας σημαδεύεται από την παγκοσμιοποίηση και τη διαθεσιμότητα της πληροφορίας μέσω ανεξέλεγκτων πηγών, την ώρα δηλαδή των προκλήσεων για όλους μας, για τους διδάσκοντες και για τους μαθητές, εμείς επιστρέφουμε στο παρελθόν του εκσυγχρονισμού και των χαμένων ευκαιριών. 
Η κοινωνία μας βρίσκεται μπροστά στην πρόκληση των καιρών και ενώ είναι υποχρεωμένη να δώσει στα μέλη της τα απαραίτητα εφόδια, ώστε να παρακολουθήσουν τις σύγχρονες εξελίξεις και να εξοικειωθούν με τις απαιτήσεις της, αδυνατεί να προτείνει τον τρόπο. 
Κανένας μας δεν μπορεί να αμφισβητήσει το γεγονός ότι το ανθρώπινο δυναμικό αποκτά ολοένα και μεγαλύτερη σημασία. Η ίδια μας η επιβίωση θα εξαρτηθεί από το βαθμό, που θα επενδύσουμε στον άνθρωπο, στις γνώσεις, στην εξειδίκευση και τη δημιουργικότητά του.
Επίσης κανένας δεν αμφισβητεί τη σημασία της τεχνικής εκπαίδευσης. Αποτελούσε και θα αποτελεί σε κάθε εποχή, αλλά ιδιαίτερα στη δική μας, δύναμη και μοχλό ανάπτυξης.
Πιστεύω ότι όλοι μας έχουμε την ίδια επιθυμία. Να μπορέσει η χώρα μας να ωφεληθεί από τις τεράστιες ικανότητες του ελληνικού λαού, βελτιώνοντας το εκπαιδευτικό της σύστημα, να εντοπίσουμε και να προετοιμάσουμε τους νέους, οι οποίοι αύριο θα οδηγήσουν την Ελλάδα στο χώρο της ανάπτυξης, στο νέο της ρόλο στην Ενωμένη Ευρώπη.
Πολλοί θα έλεγαν ότι το κυριότερο πρόβλημα είναι η έλλειψη των πόρων και έτσι είναι. Σίγουρα με βάση την ισχυρή ζήτηση για εκπαίδευση και τα προβλήματα, που αντιμετωπίζει η χώρα στην προσπάθειά της για την ανόρθωση της οικονομίας της, οι πόροι, που διατίθενται για την εκπαίδευση, είναι ανεπαρκείς.
Βέβαια, πρέπει να ομολογήσουμε, ότι, αν προσθέταμε τις δαπάνες, που δαπανούμε όλοι μας για την ιδιωτική εκπαίδευση των παιδιών μας, τα φροντιστήρια, τις σπουδές στο εξωτερικό, στις δαπάνες της δημόσιας εκπαίδευσης, στη δημόσια παιδεία, τότε όχι οι πόροι δεν θα ήταν ανεπαρκείς, αλλά η ανεπάρκεια θα είχε να κάνει οπωσδήποτε με την κακή πρόθεση και την αρτηριοσκλήρωση κάποιων .
Η υπόσχεση της Κυβέρνησης ήταν, ότι τα ΤΕΕ θα αποτελούσαν την εναλλακτική πρόταση, την εναλλακτική επιλογή για όσους δεν θα φοιτούσαν στο Ενιαίο Λύκειο.
Κύριε Πρόεδρε, δεν θα αμφισβητήσω τις προθέσεις της Κυβέρνησης. Θα τις σεβαστώ. Θα μου επιτρέψετε όμως να αμφισβητήσω την αποτελεσματικότητά τους. Όταν επισκέφθηκα -γιατί ομολογώ ότι επισκέπτομαι πολύ τακτικά δημόσια εκπαιδευτήρια του νομού μου και ΤΕΕ- το ΣΕΚ Σερρών, το Σχολικό Εργαστηριακό Κέντρο, μου έθεσαν ένα απλό ερώτημα. Πώς μπορούν εννέα τμήματα Πληροφορικής Α΄ Β΄ και Γ΄ Τάξης, τριάντα μαθητών το καθένα και χωριστά τμήματα άλλων ειδικοτήτων για το δίωρο εργαστήριο να εξυπηρετηθούν σε δύο μόνο αίθουσες Πληροφορικής με παλιούς ηλεκτρονικούς υπολογιστές, ξεπερασμένης τεχνολογίας; Το είδα με τα μάτια μου αυτό. Θεωρώ, ότι, όποια καταστρατήγηση και αν γίνει, η όποια κακή πρόθεση υπάρχει, σε οποιοδήποτε πρόγραμμα και αν αναφερθούμε, ένας υγιώς σκεπτόμενος άνθρωπος και πολίτης θα παραδεχθεί, ότι αυτό δεν είναι δυνατόν. Και όμως, κύριε Πρόεδρε, συνέβαινε και συμβαίνει.
Επίσης ενημερώθηκα ότι το μηχανουργείο έχει εργαλειομηχανές ρουμάνικης κατασκευής, που τοποθετήθηκαν -ακούστε το αυτό- το 1958 και πλέον δεν βρίσκονται ανταλλακτικά, με αποτέλεσμα η λειτουργία τους να καθίσταται επικίνδυνη για τους μαθητές και τους καθηγητές, ενώ άλλες δεν χρησιμοποιούνται γιατί λείπουν λόγω φθοράς ή τα παρελκόμενα δεν ήρθαν ποτέ εκεί. 
Σε ένα από τα σχολεία του συγκροτήματος ΤΕΕ Σερρών λειτουργεί ειδικότητα εργαλειομηχανών ψηφιακής καθοδήγησης για τρίτη συνεχή χρονιά. Δεν υπάρχει, κύριε Πρόεδρε και κύριε Υπουργέ, μια τέτοια εργαλειομηχανή, αλλά ούτε και ο εξοπλισμός για σχεδίαση με ηλεκτρονικούς υπολογιστές, που είναι βασικό μάθημα της ειδικότητας. 
Θα μπορούσα να πω για τα ΤΕΕ Σιδηροκάστρου, για τα ΤΕΕ Νιγρίτας, για τα ΤΕΕ Νέας Ζίχνης. Ντράπηκα, όταν πήγα στο εργαστήριο γεωπονικής στη Νέα Ζίχνη. Και στη Νιγρίτα δεν με πήγαν στην αίθουσα, που γίνονται τα εργαστήρια. Ετοιμάζονται εκεί στη Νιγρίτα να κάνουν κάποιες αίθουσες, αν συμφωνήσετε και σεις, αν χρηματοδοτήσετε το έργο, αλλά στη Νέα Ζίχνη ντράπηκα που μπήκα σε εργαστήριο γεωπονικής. 
Βέβαια, όπως καταλαβαίνετε κάτω από τέτοιες συνθήκες και όρους δεν είναι καθόλου δύσκολο να φανταστεί κανείς την εικόνα που δημιουργείται στην κοινωνία για τα δημόσια σχολεία και αναρωτιούνται εκπαιδευτικοί τι είδους μάθημα μπορούν να κάνουν και οι μαθητές τι είδους εκπαίδευση παίρνουν. Οι γονείς απεγνωσμένα αναζητούν διέξοδο σε αυτά τα προβλήματα. 
Όταν συζήτησα με τους διευθυντές των σχολείων αυτών, κοινή ήταν η διαπίστωση όλων, ότι τα σχολεία τους κατορθώνουν με δυσκολία να λειτουργήσουν λόγω των αυξημένων απαιτήσεων. Μου είπαν, ότι καλύπτουν τις ανάγκες θέρμανσης, που είναι βασικό για τη βόρειο Ελλάδα, αλλά είναι αδύνατον να εξυπηρετήσουν τις υπόλοιπες ανάγκες των εργαστηρίων, δηλαδή την προμήθεια αναλώσιμων υλικών των εργαστηρίων, την επισκευή και συντήρηση των οργάνων και των μηχανημάτων από την αγορά εργαλείων και μικροσυσκευών, που είναι απαραίτητο για την διεξαγωγή του εκπαιδευτικού τους έργου. Η εικόνα δεν ήταν απλά απελπιστική, ήταν ό,τι χειρότερο μπορείτε να φανταστείτε.
Όταν συζήτησα με παιδιά -και συζήτησα πραγματικά με παιδιά- σχετικά με τις ελλείψεις σε βιβλία και σε καθηγητές, για τους καθηγητές μου απάντησαν, θα παραλείψουμε τις ελλείψεις σε καθηγητές, συνεχώς μας έρχεται και κάποιος. Θα παραλείψουμε τις χαμένες ώρες των μαθημάτων, θα παραλείψουμε τις ελλείψεις σε διδακτικά βιβλία ή την ανεπάρκεια των εργαστηρίων. Δεν μπορούμε, όμως, να παραλείψουμε ότι αισθανόμαστε παιδιά ενός κατώτερου Θεού. Για ποιο λόγο πληρώνουμε εμείς την ανικανότητα ορισμένων; Νομίζω ότι είχαν δίκιο και είναι σκόπιμο σήμερα όλοι μας να τους ζητήσουμε ένα μεγάλο συγγνώμη. Τουλάχιστον να μην επαναληφθεί στη φετινή χρονιά αυτό που υπήρξε την προηγούμενη. Ολόκληρη η σχολική κοινότητα, κύριε Πρόεδρε, μαθητές, γονείς και καθηγητές, να διαμαρτύρονται για όλα αυτά και δεν θα τα ξαναμνημονεύσω, όπως σας είπαν και οι συνάδελφοί μου. Οι διορισμοί των καθηγητών για τα βιβλία να έρχονται υπό τύπον δόσεων σαν χριστουγεννιάτικη προσφορά. 
Όταν είναι διάχυτη η ατμόσφαιρα της υπολειτουργίας πώς θα παρακολουθηθούν από τις προϊστάμενες αρχές αν εφαρμόζονται οι διατάξεις; Πώς να γίνει ο έλεγχος και να προταθούν διορθώσεις, όπως οφείλουν να κάνουν οι υπηρεσίες στα σχολεία, σύμφωνα πάντα με τα στοιχεία του μαθητικού δυναμικού και εκπαιδευτικού προσωπικού, καθώς και τα ωρολόγια προγράμματα; Πώς να εφαρμόσει διατάξεις όταν υπάρχει ένα κύμα γενικότερης χαλαρότητας; 
Πιστεύω ότι τα γνωρίζετε, κύριε Υπουργέ. Είναι αδικαιολόγητο, όμως, επειδή το παρέλειψαν να πλήττεται ένας ολόκληρος θεσμός με τεράστια σημασία για την Ελλάδα και τη νεολαία μας. Όταν δεν εξασφαλίζουμε αξιοπρεπείς χώρους διδασκαλίας και εργαστηριακής άσκησης, όταν δεν έχουμε ρεαλιστικά δυναμικά ωρολόγια και αναλυτικά προγράμματα ελεγχόμενα, συνεχώς ανανεωμένα και προσαρμοζόμενα από επιστήμονες, επαγγελματίες και μαχόμενους εκπαιδευτικούς, όταν απουσιάζουν προσομοιώσεις του βασικού εξοπλισμού του εργαστηριακού περιβάλλοντος κάθε τομέα ειδικοτήτων για επίδειξη και εργαστηριακή άσκηση, όταν απουσιάζει σύγχρονος εργαστηριακός εξοπλισμός, τι περιμένουμε από αυτήν την τεχνολογική εκπαίδευση και πώς μπορούμε να φτάσουμε να γίνουμε εφάμιλλοι της Ενωμένης Ευρώπης; 
Τέλος θα ήθελα να συμφωνήσω με τον προλαλήσαντα συνάδελφό μου ότι θα έπρεπε και πρέπει τη ΣΕΛΕΤΕ την ΑΣΕΤΕ και την ΠΑΤΕΣ να τις αναβαθμίσετε και όχι να τις καταργήσετε. Θα ήταν προτιμότερο να υπάρχει ένα πανεπιστημιακό ίδρυμα κύρους και αξιοπιστίας μεγάλου τέτοιου, το οποίο θα παρακολουθούσε τις εξελίξεις στην παιδαγωγική τεχνολογία. Σας ευχαριστώ.
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Εθνικής Παιδείας και Θρησκευμάτων κ. Πέτρος Ευθυμίου έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, η επερώτηση της Νέας Δημοκρατίας στρέφεται σε ένα ζωτικό κομμάτι της δευτεροβάθμιας εκπαίδευσης, την τεχνική επαγγελματική εκπαίδευση και είναι ιδιαίτερα θετικό ότι η Νέα Δημοκρατία εμπράκτως σήμερα αναγνωρίζει την αξία της διαρθρωτικής μεταβολής, την οποία πέτυχε η Κυβέρνηση του ΠΑΣΟΚ με τη μεταρρύθμιση του Γεράσιμου Αρσένη το 1996-2000. 
Γιατί νομίζω ότι η σημερινή επερώτηση της Νέας Δημοκρατίας επικυρώνει τη θεμελιώδη διαρθρωτική επιλογή ότι στο χώρο της δευτεροβάθμιας εκπαίδευσης διαμορφώνεται το ενιαίο λύκειο και η τεχνική επαγγελματική εκπαίδευση ως δύο τομείς εκπληρώνοντας ο καθένας ένα ιδιαίτερο ρόλο, αλλά όπως σωστά είπε ο κ. Χαλκίδης εγκαθιδρύοντας την ισοδυναμία αυτών των δύο τομέων.
Τα ΤΕΕ είναι πολύ απαιτητικός τύπος σχολείων ακριβώς γιατί το ΤΕΕ εδράζεται πριν απ' όλα στο εργαστήριο και το ΤΕΕ απαιτεί ένα συγκερασμό των μαθημάτων γενικής παιδείας και των μαθημάτων ειδικότητας ο οποίος ολοκληρούμενος παράγει αυτό το πρότυπο σχολείο που δίνει στα παιδιά και την αναγκαία συνολική γενική μόρφωση, αυτό το ουσιώδες υπόβαθρο της γενικής παιδείας και διαμορφώνει μια ειδικότητα που επιτρέπει και επαγγελματική προοπτική. Και παραξενεύομαι με εσάς κύριε Ταλιαδούρε που είσθε συνήθως προσεκτικός πόσο σας διέφυγε το θεμελιώδες ότι τα σημερινά ΤΕΕ πιστοποιούν επαγγελματική επάρκεια στο μεν πρώτο κύκλο επιπέδου και στο δεύτερο κύκλο επιπέδου τρία. Είναι παράδοξη όλη η επιχειρηματολογία σας την ώρα ακριβώς που τα ΤΕΕ επαληθεύουν αυτό που εσείς παρουσιάσατε ως μείζον αίτημα, ως την τρέχουσα πραγματικότητα τους. 
Θα τόνιζα δε ότι η κριτική η οποία ασκήθηκε εμπεδώνει τη θεμελιώδη επιλογή και την καθιστά ως κοινό κτήμα πια της εκπαίδευσης και έναν τίτλο τιμής του Γεράσιμου Αρσένη που με τόσο κόπο τότε επέβαλε αυτήν τη διαρθρωτική μεταβολή. 
Θα πω για τα ΤΕΕ αυτά που δεν ειπώθηκαν και θα εκφράσω και τις διαφοροποιήσεις μου γι' αυτά που ειπώθηκαν. Σήμερα λειτουργούν στην Ελλάδα τετρακόσια πενήντα τέσσερα ΤΕΕ. Παρά τις Ιερεμιάδες, παρά τις Κασσάνδρες, παρά τις προβλέψεις (και αυτό δεν θα έπρεπε να στεναχωρεί κανένα) τα ΤΕΕ βρίσκονται σε μια σταθερή πορεία ανόδου και ποσοτικής. Σημειώνω με τα επίσημα στοιχεία του Υπουργείου Παιδείας που ελπίζω να μην αμφισβητείτε είχαμε εκατόν εννέα χιλιάδες επτακόσιους σαράντα έναν μαθητές το σχολικό έτος 1999-2000. Το 2000-2001 είχαμε εκατόν είκοσι πέντε χιλιάδες τριακόσιους τριάντα πέντε μαθητές και είχαμε φέτος 2001-2002 εγγραφές εκατόν τριάντα δύο χιλιάδες τετρακοσίων πενήντα δύο παιδιών. Θα είχατε απόλυτο δίκιο να επισημάνετε και πρέπει πράγματι, κύριε Καλέ,να μας απασχολεί η πορεία του μαθητικού δυναμικού, αλλά θα ήθελα να σημειώσω ότι δείχνει στη συλλογιστική σας να διαφεύγει κάτι θεμελιώδες, ότι ο πρώτος κύκλος τα δύο αυτά έτη του Α΄ κύκλου έχουν μια αυτάρκεια. Υπάρχουν παιδιά που επιλέγουν μετά τη δεύτερη τάξη του πρώτου κύκλου να μη συνεχίσουν στο δεύτερο κύκλο. Εσείς αυτά τα παιδιά τα θεωρείτε μαθητική διαρροή, αλλά θέλω να θυμίσω ότι είναι παιδιά που προφανώς επέλεξαν να κρατήσουν το επίπεδο δύο του επαγγελματικού τους δικαιώματος και της θεμελίωσης του πρώτου κύκλου και να μη προχωρήσουν παραπέρα. Όσον αφορά για φέτος από την ανάγνωση των ίδιων αριθμών που αναφέρατε εσείς είναι η μη προσέλευση των παιδιών, που τελειώνουν τη δεύτερη τάξη του πρώτου κύκλου στο δεύτερο κύκλο έχουμε μια διαφορά από τις σαράντα έξι χιλιάδες σαράντα δύο, τεσσάρων χιλιάδων παιδιών, τα οποία επέλεξαν να μην προσέλθουν να μην εγγραφούν, στο δεύτερο κύκλο. Θα επιθυμούσαμε και εμείς να διαλέξουν όλοι το δεύτερο κύκλο, αλλά δεν θεωρούμε ότι αυτό είναι μαθητική διαρροή γιατί ακριβώς η δομή των ΤΕΕ προβλέπει αυτοτέλεια και στον πρώτο κύκλο όσο και τη λειτουργία του δεύτερου κύκλου.
Θα ήθελα να σημειώσω επίσης ότι έγινε μια έντονη κριτική στο θέμα των σχολικών βιβλίων. Στα σχολικά βιβλία είναι φυσικό ακριβώς ένας νέος θεσμός να υποστασιοποιείται στην πορεία. Η εικόνα είναι η εξής: Έχουμε εξακόσια είκοσι οκτώ μαθήματα και έχουμε πεντακόσια πενήντα βιβλία, άλλα βιβλία που λειτουργούσαν ήδη μέσα και στη παλιά δομή της Τεχνικής Επαγγελματικής Εκπαίδευσης και άλλα βιβλία που έχουν συγγραφεί από το Παιδαγωγικό Ινστιτούτο. Θα μελετήσω όσα είπατε κύριε Καλέ, αλλά το πιο τρομερό παράδειγμα που αναφέρατε είναι μια συγκοπή τυπογραφική, δεν είναι ένα τραγικό παράδειγμα τερατώδους υπόστασης ενός βιβλίου. 
Έχουμε, λοιπόν, πεντακόσια πενήντα βιβλία που πολλά απ' αυτά έχουν συγγραφεί τα δύο προηγούμενα χρόνια με την ευθύνη του Παιδαγωγικού Ινστιτούτου και έχουμε και εξήντα τέσσερα βιβλία που αγοράστηκαν από το εμπόριο. Και πράγματι έχουμε δεκατέσσερα μαθήματα, τα οποία διδάσκονται από σημειώσεις εκπαιδευτικών. Αλλά αυτό που σας διέφυγε πλήρως -και για μας είναι ένας τίτλος τιμής για τον τρόπο που αντιλαμβανόμαστε και προωθούμε τα ΤΕΕ- είναι ποια είναι η εικόνα της μέριμνας της Κυβέρνησης, ώστε τα ΤΕΕ να αποτελούν πράγματι ένα πολύτιμο εκπαιδευτικό εργαλείο για το σύνολο του ελληνικού λαού και στις πιο δύσκολες συνθήκες. 
Αγαπητοί επερωτώντες Βουλευτές αυτή τη στιγμή που μιλάμε στα ΤΕΕ λειτουργούν δύο χιλιάδες εξήντα οκτώ ολιγάριθμα τμήματα, διακόσια σαράντα ένα τμήματα που περιλαμβάνουν ένα έως πέντε παιδιά, πράγμα που σημαίνει ακόμα και τμήματα των δύο παιδιών χίλια εκατόν σαράντα ένα τμήματα που περιλαμβάνουν έξι έως δέκα παιδιά και τμήματα έως δεκατέσσερα παιδιά που περιλαμβάνουν όλο τον υπόλοιπο αριθμό. Αυτό αποτελεί μια συνειδητή επιλογή της Κυβέρνησης του ΠΑΣΟΚ και συνδέεται με το χαρακτήρα της κοινωνικής φυσιογνωμίας και της πολιτικής μας. Γιατί ακριβώς θέλουμε ακόμα και για δύο παιδιά να λειτουργήσουμε μια ειδικότητα στη πιο δύσκολη γεωγραφική ζώνη είτε στη Σύμη είτε στην Κω. Για δύο παιδιά έγινε η φασαρία στην Κω της ειδικότητας των εμποροπλοιάρχων, όπως και για δύο παιδιά έγινε στη Σύμη.
Όσο για τα βιβλία των δεκατεσσάρων μαθημάτων θα ήθελα να επισημάνω που ακριβώς βρίσκεται το πρόβλημα. Το πρόβλημα βρίσκεται σε ειδικότητες τις οποίες επιδιώξαμε να συντηρήσουμε για λόγους που φαντάζομαι ότι θα συμφωνεί και η Βουλή ότι έπρεπε να συμβεί. Δημιουργήσαμε την ειδικότητα πηλοπλαστικής στην Αγιάσο της Λέσβου για δέκα μόνο παιδιά. Και πράγματι μέχρι τώρα μόνο με εμπειροτεχνικό σύγγραμμα εκπαιδευτικού εκπαιδεύονταν αυτά τα παιδιά σε αυτήν την παραδοσιακή τέχνη. Το κάναμε γιατί πρέπει να συντηρηθεί αυτή η ειδικότητα της μακράς παράδοσης του νησιού.
Δεν υπάρχει σύγγραμμα επίσης -επίσημο βιβλίο όπως το θέλετε- για την ειδικότητα της υαλουργίας, για το ένα τμήμα που λειτουργεί μόνο στη Σιβιτανίδειο. Και βεβαίως υπάρχει πλήρης και εκεί εργασία εκπαιδευτικού, η οποία διδάσκει το μάθημα της υαλουργίας. Και δεν υπάρχει βιβλίο ωρολογοποιίας για το ένα και μόνο τμήμα στη Διπλάρειο, εδώ δίπλα μας, όπου όμως υπάρχει σύγγραμμα εκπαιδευτικού, το οποίο καλύπτει αυτήν την ανάγκη.
Με λίγα λόγια οι φερόμενες ως τρομερές αδυναμίες της ανυπαρξίας βιβλίων για ειδικότητες αφορούν πολύ συγκεκριμένες, πολύ ολιγάριθμες ειδικότητες, και από του χρόνου θα υπάρχουν παντού τα βιβλία τις ειδικότητες αυτές πάρα πολύ συνειδητά και συντηρήσαμε και επιδιώξαμε να συντηρούμε. Πιστεύουμε ότι τα ΤΕΕ αυτό περιλαμβάνουν, τη διεύρυνση κατά το δυνατόν και της πιο εξειδικευμένης πλευράς μέσα στην εκπαίδευση.
Επίσης θα ήθελα να ξεκαθαρίσω ότι τα ίδια επίσημα στοιχεία -και χάρηκα που δεν υπήρξε καμιά αναφορά εκεί γιατί προφανώς θα υπάρχει ένας έλεγχος πάνω σ' αυτό και μια παραδοχή- αναφέρουν την πρόοδο στα ΤΕΕ, όσον αφορά την εγκατάσταση των εργαστηρίων πληροφορικής και την αναλογία των υπολογιστών ανά παιδί.
Το 2000 η αναλογία στα ΤΕΕ ήταν ένας υπολογιστής ανά πενήντα ένα παιδιά. Το 2001 ήταν ένας υπολογιστής ανά είκοσι πέντε παιδιά. Αυτήν τη χρονιά έχουμε πετύχει και στα ΤΕΕ όπως και στο ενιαίο λύκειο, δύο χρόνια πριν, το στόχο της Λισαβόνας. Διότι σας θυμίζω ότι το Μάρτιο του 2000 στη Λισαβόνα οι δέκα πέντε προσδιόρισαν ότι ως το 2004 πρέπει να υπάρχει η αναλογία ένας υπολογιστής ανά δέκα πέντε παιδιά. 
Στην ΤΕΕ αυτήν τη στιγμή η αναλογία είναι ένα προς δεκατρία και τώρα που μιλάμε, κυρία Κόλλια, εξελίσσεται η τοποθέτηση μέσα στο 2002 άλλων 426 εργαστηρίων, που προέρχονται από τον διαγωνισμό του ΟΣΚ, που έχει ολοκληρωθεί, από το διαγωνισμό του ΙΚΥ που έχει ολοκληρωθεί και άλλα εκατόν πενήντα οκτώ εργαστήρια από τη δυνατότητα, που έχει δοθεί σε κάθε σχολική επιτροπή με το ποσό των 8 εκατομμυρίων δραχμών, να κάνει μόνη της την προμήθεια. 
Και επ' ευκαιρία, σεβόμενος απόλυτα την ανάγκη να επισημαίνουμε τα πάντα, αν δεν κάνω λάθος, το δεύτερο ΤΕΕ στις Σέρρες είναι. Και αν δεν κάνω λάθος, είναι ένα εξαιρετικά πρότυπο ΤΕΕ, το οποίο παραλείψατε να αναφέρετε. Και θέλω να τονίσω εδώ το εξής. Τα εργαστήρια που είδατε και στο ΣΕΚ Σερρών το πρώτο, αν σ΄ αυτό αναφερθήκατε, και στο πρώτο ΣΕΚ Νιγρίτας, αν σ΄ αυτό αναφερθήκατε και στο πρώτο ΣΕΚ Σιδηροκάστρου, αν σ΄ αυτά αναφερθήκατε, είναι παραλαβής του 1998. Δεν απηχούν μια τόσο τραγική εικόνα που δώσατε, ότι είναι του Σουφλιά του 1992. Είναι εργαστήρια του 1998 και μπορούμε -εδώ είμαστε, ελέγχετε στη Βουλή τα πράγματα- να σας βεβαιώσουμε ότι και οι Σέρρες και η Νιγρίτα και το Σιδηρόκαστρο είναι στον προγραμματισμό αυτών των τετρακοσίων είκοσι έξι εργαστηρίων, που θα παραδοθούν μέσα στο 2002. 
Άρα καλό είναι να επισημαίνουμε παντού τις ελλείψεις αλλά και καλό είναι να θυμόμαστε ότι παντού υπάρχει και το πρότυπο του πού οδηγούμε σταθερά τα πράγματα και πώς το πετυχαίνουμε. 
Θα ήθελα επίσης να αναφερθώ στο θέμα της σχολικής στέγης. Έχουμε τονίσει -και ειλικρινά πιστεύω ότι η Νέα Δημοκρατία σ' αυτό το θέμα, έχει κάθε δικαίωμα στην ευθύνη της κριτικής, αλλά έχει και κάθε δικαίωμα στην επαναληπτικότητα της διάψευσης- ότι παντού στην Ελλάδα υπάρχει ένα πάρα πολύ συγκεκριμένο πρόγραμμα για τη σχολική στέγη, το οποίο έχει καταληκτικό ορίζοντα το 2003-2004, με μία επιφύλαξη που έχω εκφράσει επανειλημμένα στη Βουλή, της Θεσσαλονίκης, όχι γιατί στη Θεσσαλονίκη δεν υπάρχουν οι πιστώσεις. Το αντίθετο. Πενήντα δισεκατομμύρια ζήτησε στον προγραμματισμό του 2000-2006 η Νομαρχιακή Αυτοδιοίκηση και δεν διστάσαμε να εγγράψουμε 60 δισεκατομμύρια στην πρόβλεψη. Αλλά η Θεσσαλονίκη, το γνωρίζουν όλοι -όπως εδώ ο κ. Καστανίδης, που βλέπω πρόχειρα, καλύτερα από όλους- έχει το πρόβλημα των χώρων, έχει το πρόβλημα του εντοπισμού χώρων για την προώθηση της σχολικής στέγης. Παντού αλλού η εξέλιξη είναι πλήρης, συγκεκριμένη και οι πόροι είναι διασφαλισμένοι είτε αυτοί είναι στην περιφέρεια, όπου έχουν αποκεντρωθεί 250 δισεκατομμύρια από το Υπουργείο Παιδείας είτε είναι με το πρόγραμμα του ΟΣΚ στην κατασκευή. Και το τονίζω αυτό, γιατί έχω πει και στη Βουλή ότι ακόμα και ο Πρόεδρος της Νέας Δημοκρατίας είχε παγιδευτεί σε μία κίνηση εντυπωσιασμού πηγαίνοντας στο 46ο Σχολείο των Εξαρχείων, το παλιό διατηρητέο κτίριο, το οποίο είχε υποστεί ζημιές από τους σεισμούς και κανείς δεν τον είχε ενημερώσει ότι αυτό το κτίριο, θα τον παρακαλέσω, αν θέλει, να έρθει να το εγκαινιάσουμε μαζί πριν τις εκλογές του 2004. Παντού, λοιπόν, υπάρχει πλήρης εξέλιξη στη σχολική στέγη και δεν υπάρχει αμφιβολία ότι ο προγραμματισμός, που τον έχω εδώ, και του ΟΣΚ και για τα ΤΕΕ θα είναι πλήρως σε εξέλιξη. 
Δεν αναφερθήκατε καθόλου σε κάποιες πλευρές των ΤΕΕ, οι οποίες βιώνονται με τόσο θετικό τρόπο από τα παιδιά και τις οικογένειές τους. Δεν αναφερθήκατε καθόλου στο ότι αυτήν τη στιγμή στα ΤΕΕ, όχι απλώς διασφαλίσαμε την πρόσβαση στις ανώτατες σχολές, αλλά φέτος διπλασιάσαμε ακριβώς τον αριθμό των εισακτέων από τα ΤΕΕ στα ΤΕΙ. Συγκεκριμένα πέρσι ήταν το ποσοστό διαφορετικό, γιατί φέτος θα αναλογούν δύο θέσεις ανά οκτώ υποψηφίους. Δηλαδή θα έχουμε έξι χιλιάδες εκατόν σαράντα εννέα θέσεις των παιδιών των ΤΕΕ για τα ΤΕΙ και υπολογίζουμε ότι θα είναι είκοσι πέντε χιλιάδες υποψήφιοι, ενώ πέρσι η αναλογία αυτή ήταν δύο θέσεις ανά εννέα υποψηφίους, καθώς είχαμε δεκατέσσερις χιλιάδες επτακόσιους δέκα υποψηφίους για τρεις χιλιάδες πεντακόσιες θέσεις. Διπλασιάσαμε ακριβώς τον αριθμό των εισακτέων, όπως παντού έχουμε λάβει μέτρα για την κατοχύρωση της ισοδυναμίας των πτυχίων των παιδιών των ΤΕΕ, όπως ακριβώς εξαρχής είχαμε πει. Και το μόνο πρόβλημα που έχουμε και δεν το έχουμε κρύψει, είναι ότι βρισκόμαστε σε μια, πιστεύω, γόνιμη συζήτηση με το Υπουργείο Εθνικής Αμύνης, ώστε να μπορούν να μετέχουν και στους διαγωνισμούς των σχολών των υπαξιωματικών.
Αν θυμάμαι καλά, κυρία Κόλλια, εσείς είχατε πάλι τη γνωστή επίκληση της ιδιωτικής δαπάνης για την εκπαίδευση. Δεν μπορώ να καταλάβω αν ο ρόλος όλων μας είναι, όπως ακούω και τις διακηρύξεις σας, η ενίσχυση της δημόσιας δωρεάν εκπαίδευσης. Γιατί υπάρχει αυτή η διαρκής επίκληση στη σπατάλη των φροντιστηρίων, όταν παντού έχουμε την ευχέρεια της προσφυγής στην πρόσθετη διδακτική στήριξη ως εναλλακτικό τρόπο ενίσχυσης μέσα στο σχολείο με τη δημόσια δωρεάν εκπαίδευση και το παιδί να έχει κάλυψη όλων των αναγκών του; 
Θα σας δώσω τα φετινά στοιχεία για την Τεχνολογική Επαγγελματική Εκπαίδευση (ΤΕΕ). Αυτήν τη στιγμή έχουμε στην Τεχνολογική Επαγγελματική Εκπαίδευση (ΤΕΕ) οκτώ χιλιάδες διακόσια επτά τμήματα πρόσθετης διδακτικής στήριξης στα οποία απασχολούνται τέσσερις χιλιάδες πεντακόσιοι εξήντα οκτώ καθηγητές και αφορούν τριάντα τρεις χιλιάδες πέντε μαθητές. Άρα δεν βλέπω το λόγο, κυρία Κόλλια, να επιμένουμε στο θέμα της παραπαιδείας των φροντιστηρίων όταν ο ελληνικός λαός γνωρίζει και οι αντιπρόσωποί του πρέπει να τον παρωθούν στην αξιοποίηση της δημόσιας προσφοράς που είναι η πρόσθετη διδακτική στήριξη που καθιστά πλήρως περιττή κάθε φροντιστηριακή αρωγή. 
Κυρίες και κύριοι Βουλευτές, νομίζω ότι από τον έλεγχο της Νέας Δημοκρατίας υπάρχουν ορισμένα που αναφέρονται σε συγκεκριμένα και υπαρκτά προβλήματα, τα οποία εμείς δεν συγκαλύψαμε και στα οποία με ευθύτητα έχουμε αναλάβει τις ευθύνες μας και τα οποία ήταν φαινόμενα μιας πρωτοφανούς συγκυρίας σε ζητήματα που προκάλεσε η ανάγκη να επιλύσουμε με μια τομή το θέμα των προσλήψεων. Κάναμε για πρώτη φορά…
(Θόρυβος στην Αίθουσα)
Δεν ακούτε, κύριε Καλέ και μετά θα επανέλθετε σαν να μην έχω πει αυτά που έχω πει και ταυτόχρονα. 
ΓΕΩΡΓΙΟΣ ΚΑΛΟΣ: Σας ακούω. Έχω την ικανότητα ως εκπαιδευτικός να ακούω πολλά και ταυτόχρονα.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κάναμε, λοιπόν, κύριε Καλέ για πρώτη φορά, όπως γνωρίζετε, το διαγωνισμό του ΑΣΕΠ για χίλιους τετρακόσιους καθηγητές τεχνικών ειδικοτήτων. Και κάναμε όλο τον προγραμματισμό στη βάση αυτής της βεβαιότητας των ανθρώπων που πήραμε μέσα από το ΑΣΕΠ. Ο ΑΣΕΠ, όμως, τον οποίο επαναλαμβάνω τιμώ και σέβομαι απόλυτα ως λειτουργία και ως θεσμό, έχει κάποιους κανόνες αυστηρούς οι οποίοι επέβαλαν μία διαδικασία κυρίως περί τον έλεγχο των ενστάσεων ώστε να μην παραδίδονται στο Υπουργείο Παιδείας ως και το Νοέμβριο οι τελικοί πίνακες των επιτυχόντων και να μπορούν να υπάρξουν οι νόμιμοι διορισμοί. Και εσείς γνωρίζετε ως εκπαιδευτικός, κύριε Καλέ, τι σημαίνει αυτό. Ότι όταν δεν καλύπτεις τις οργανικές θέσεις δεν μπορείς να προσφύγεις και στους αναπληρωτές. 
Βεβαίως σε σχέση με αυτά που είπε ο κ. Χαλκίδης, δεν είναι ακριβές ότι χάθηκαν αυτές οι ώρες, γιατί νομίζω ξέρετε πολύ καλά…
ΓΕΩΡΓΙΟΣ ΚΑΛΟΣ: Μα, από τον πίνακά σας βγαίνουν οι ώρες. Τον κατέθεσα στα Πρακτικά.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Καλέ, αφήστε με να ολοκληρώσω. Αφήστε με για να μην εκτίθεστε τόσο πολύ.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, σας παρακαλώ να μην απευθύνεστε στον κύριο Καλό, γιατί θα αντιδράσει με αυτόν τον τρόπο. 
Και εσείς, κύριε Καλέ, μη διακόπτετε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θέλω πολύ συγκεκριμένα να αναφέρομαι σε επιμέρους παρατηρήσεις καθενός των Βουλευτών της Νέας Δημοκρατίας καθώς υπήρχε μια μεγάλη γκάμα παραλλαγών. 
Δεν χάθηκε καμία ώρα, διότι προβλέποντας την εξέλιξη αυτή στο διάλογο με το ΑΣΕΠ, πήγαν σε όλες αυτές τις θέσεις ωρομίσθιοι. Δεν είμαστε ικανοποιημένοι διότι είναι προφανές ότι άλλη σχέση έχει ο μόνιμος εκπαιδευτικός και άλλη ο ωρομίσθιος. Δεν χάθηκε, όμως, καμία ώρα και δεν έχουμε αυτά τα κενά που περιγράφετε. Έχουμε εντείνει παντού τις προσπάθειες, ώστε να καλυφθεί με πληρότητα όλη η ύλη της φετινής χρονιάς. Και πιστεύω ότι τέτοιο φαινόμενο δεν θα ξαναδημιουργηθεί, διότι και ο ΑΣΕΠ έλαβε τις δικές του πια τεχνικές παρατηρήσεις, έτσι ώστε να μην έχουμε τα αποτελέσματα από τον Ιούνιο, αλλά οι τελικοί πίνακες να παραδίδονται το Νοέμβριο. 
Θα ήθελα να έρθω κλείνοντας στο εξής: Νομίζω ότι ήταν περίπου αυτονόητο ότι η εικόνα για τα ΤΕΕ είναι μια εικόνα ενός θεσμού καινούριου, ενός θεσμού ο οποίος ξεκίνησε με πάρα-πάρα πολύ σωστή σύλληψη και προοπτική. 
Αυτό που συμβαίνει σήμερα στα ΤΕΙ είναι ότι εμπεδώνεται, διευρύνεται και καλλιεργείται ακόμη περισσότερο η εικόνα ενός σχολείου πρωτότυπου που συνδυάζει τη γενική μόρφωση και την επαγγελματική κατεύθυνση, ενός σχολείου το οποίο έχει μια δική του δυναμική και μια δική του γοητεία. Ενός σχολείου που δεν είναι, όπως λέγεται, σχολείο της αποτυχίας, αλλά είναι σχολείο επιλογής. Γι' αυτό και στα ΤΕΕ υπάρχει αυτή η τόσο γόνιμη (που αναδεικνύεται σιγά σιγά από τις εφημερίδες διαρκώς και όλου του φάσματος), η τόσο γόνιμη δημιουργικότητα των παιδιών παντού, στις κατασκευές, σε πρότυπες ιστοσελίδες που παίρνουν ευρωπαϊκά βραβεία, στους πανελλήνιους καλλιτεχνικούς μαθητικούς αγώνες. Και τουλάχιστον εγώ που έχω προσωπική εικόνα από τα ΤΕΕ σε όλη την Ελλάδα βλέπω παιδιά και εκπαιδευτικούς, με μεγάλη αυτοπεποίθηση και με μεγάλη συνείδηση της επιλογής τους, έτσι ώστε εμείς να είμαστε βέβαιοι ότι αυτή η θεμελιώδης επιλογή του 96/2000 αποτελεί πια ένα κτήμα της εκπαίδευσης, που διαρκώς εμπεδώνει και διευρύνει τα χαρακτηριστικά του.
Θα είμαι πολύ πιο σύντομος, γιατί σύντομα στη Βουλή θα μιλήσουμε αναλυτικά για το θέμα της ΑΣΕΤΕΜ-ΣΕΛΕΤΕ. Είναι θέμα ημερών να έλθει το νομοσχέδιο προς συζήτηση στη Βουλή. Αλλά θα ξεκινήσω από μια κρίσιμη παρεξήγηση, κύριε Παπαδόπουλε, γιατί ξέρω τι σημαίνει ελλιπή στοιχεία να οδηγούν κάποιον σε λανθασμένα συμπεράσματα. 
Θέλω να τονίσω ότι στο κτίριο που αναφερθήκατε, στο χώρο της ΣΕΛΕΤΕ, τα στοιχεία που έχετε είναι ελλιπή και σας οδήγησαν σε εντελώς λάθος κατεύθυνση. Θα σας πω αμέσως τι γίνεται για να κρίνετε και σεις μόνος σας τι ενημέρωση είχατε από όποιους είχατε. Αυτό που γίνεται το θεωρώ μια από τις ευτυχέστερες και ευφυέστερες επιλογές που θα έκανε ο όποιος Υπουργός Παιδείας. Βρισκόταν εν εξελίξει ένας διαγωνισμός για το νέο κτίριο του Υπουργείου Παιδείας, για το οποίο είχαν δεσμευθεί πάρα πολλά χρήματα ως πρόβλεψη. Και την ίδια στιγμή στις συζητήσεις της Διυπουργικής Επιτροπής για τους Ολυμπιακούς Αγώνες, διαπιστώθηκε ότι ακριβώς σ' αυτόν το χώρο, τον κοντά στο Ολυμπιακό στάδιο που είναι η καρδιά της τέλεσης των Ολυμπιακών αγώνων, υπήρχε ανάγκη για την κατασκευή ενός ξενώνα υψηλού επιπέδου για τους δημοσιογράφους, για τις ανάγκες του δημοσιογραφικού χωριού. Έγινε, λοιπόν, μια ουσιώδης χρησιμότατη και πολυτιμότατη ανταλλαγή. Εμείς προσφέρουμε αυτό το χώρο για την κατασκευή του νέου κτιρίου του Υπουργείου Παιδείας που θα στεγάσει όλη τη διοίκηση. Θα φύγουμε από την Μητροπόλεως και θα πάει το Υπουργείο Παιδείας εκεί. Εκεί θα είναι το σύνολο των υπηρεσιών του Υπουργείου Παιδείας. Αυτό όμως το κτίριο θα κτιστεί με την πρόβλεψη ότι θα φιλοξενήσει το 2004 το δημοσιογραφικό χωριό για χίλιους διακόσιους δημοσιογράφους. Αμέσως μετά, δέσμευση είναι η μετασκευή του στο νέο κτίριο του Υπουργείου Παιδείας. Τι πιο λογικό, τι πιο αυτονόητο, τι πιο πολύτιμο όταν το ελληνικό δημόσιο εξοικονομεί τουλάχιστον 20 δισεκατομμύρια και έχει μια λύση διπλή για δυο ζωτικές ανάγκες, για ένα νέο κτίριο του Υπουργείου Παιδείας και για ένα χώρο φιλοξενίας υψηλού επιπέδου, των δημοσιογράφων του 2004. Δεν μπορεί να δει κανείς, καμία σκοτεινή πλευρά, καμία παράδοξη και θα μου επιτρέψετε να πω επειδή ο ΟΣΚ έχει αναλάβει την επίβλεψη και την κατασκευή, δεν υπάρχει ίχνος καταστροφής -μήπως αναφέρεστε σε κάτι άλλο- του περιβάλλοντος χώρου …
(Θόρυβος από την πτέρυγα της Νέας Δημοκρατίας)
Μήπως αναφέρεστε σε κάποιο άλλο σημείο του Μαρουσιού, αλλά όχι στο χώρο της ΣΕΛΕΤΕ. 
Σας λέω τι ακριβώς γίνεται εκεί, με ποιο σκεπτικό, το οποίο θεωρούμε αυτονόητο, εύλογο και ορθότατη επιλογή και για τους δυο στόχους. 
ΜΙΧΑΛΗΣ ΠΑΠΑΔΟΠΟΥΛΟΣ: Οι φωτογραφίες είναι χθεσινές.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα μου επιτρέψετε, κύριε Παπαδόπουλε, ότι είναι απολύτως σαφές ότι όσοι σας έδωσαν κάποια στοιχεία, σας τα έδωσαν με τρόπο μονομερή, ελλιπή. Και σας λέω, αντί να αντιμάχομαι με κάποια στοιχεία, τα οποία έχω τη βεβαιότητα ότι είναι παραδόξως δομημένα, σας λέω πολύ ξεκάθαρα ποια είναι η κυβερνητική επιλογή, ποιους σκοπούς υπηρετεί και με ποια διαύγεια πραγματοποιείται. Αν σ' αυτό υπάρχει ένσταση να δεχθούμε κριτική επ' αυτού. Αλλά όχι για κάτι άλλο το οποίο δεν υπάρχει και δεν μπορώ να το αντικρούσω γιατί δεν μπορώ να καταλάβω τι είναι τα λυόμενα…
(Θόρυβος από την πτέρυγα της Νέας Δημοκρατίας)
Δεν μπορώ να μπω σ' αυτό γιατί δεν μας αφορά. Μήπως είναι κάτι άλλο. 
ΜΙΧΑΛΗΣ ΠΑΠΑΔΟΠΟΥΛΟΣ: Για την ουσία δεν μας είπατε. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μα η ουσία είναι αυτή που σας λέω ότι στο χώρο της ΣΕΛΕΤΕ κατασκευάζεται το νέο κτίριο του Υπουργείου Παιδείας.
ΓΕΩΡΓΙΟΣ ΚΑΛΟΣ: Όχι το κτίριο….
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη διακόπτετε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα επανέλθω και εγώ στη δευτερολογία μου, αλλά μην ξεχνάτε, κύριε Καλέ, ότι έχουμε μπροστά το νομοσχέδιο, πιθανώς εντός της εβδομάδος ή δέκα ημερών.
ΓΕΩΡΓΙΟΣ ΚΑΛΟΣ: …
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μα, υπάρχει μέσα στο νομοσχέδιο τι προβλέπουμε και τι προτείνουμε για τη ΣΕΛΕΤΕ.
ΓΕΩΡΓΙΟΣ ΚΑΛΟΣ: Είναι αυτό το σχέδιο που έχουμε δει;
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε να κάνετε συζήτηση; Εάν είναι έτσι, να αλλάξουμε τη διαδικασία.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Το σχέδιο αυτό περιλαμβάνει πλήρως τις διαδικασίες. Θα μπορούσατε να τις πάρετε ήδη. Θα επανέλθω…
ΠΡΟΕΔΡΕΥΩΝ (Κωνσταντίνος Βρεττός): Στη δευτερολογία σας, να επανέλθετε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αυτό είχα σκοπό.
Νομίζω ότι για το θέμα των ΤΕΕ είναι σαφές ότι και η Αξιωματική Αντιπολίτευση με τον τρόπο της επιβραβεύει μία θεμελιώδη επιλογή του ΠΑ.ΣΟ.Κ., ασκώντας την αναγκαία κριτική της.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Νεράντζης, έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Κυρίες και κύριοι συνάδελφοι, ο κύριος Υπουργός αρχίζοντας την αγόρευσή του είπε ότι χαίρει που η Νέα Δημοκρατία επικυρώνει τα της τεχνικής εκπαίδευσης και ιδιαίτερα των ΤΕΕ. Δεν ξέρω αλήθεια που να σταθώ: Στο ότι ο κύριος Υπουργός έχει κακή ενημέρωση ή μήπως κακή μνήμη; Τον πληροφορώ, λοιπόν, οποιοδήποτε και αν είναι το κίνητρο ή η αιτία αυτού του συλλογισμού του, ότι, από το 1974 και μετά, τα θεμέλια της τεχνικής εκπαίδευσης στην Ελλάδα τα έβαλε η Νέα Δημοκρατία με εκείνο το περιβόητο νομοσχέδιο για τα ΚΑΤΕΕ, και τα τεχνικά λύκεια τα οποία αποτελούν πρόδρομο θεσμό των ΤΕΙ. Συνέπεσε να ήμουν τότε…
Εάν ο κ. Ανθόπουλος επέτρεπε στον κύριο Υπουργό να παρακολουθήσει, θα ήταν καλύτερα.
ΙΩΑΝΝΗΣ ΑΝΘΟΠΟΥΛΟΣ: Να τον συγχαρώ.
ΑΝΑΣΤΑΣΙΟΣ ΝΕΡΑΝΤΖΗΣ: Να τον συγχαρείτε στο τέλος.
Συνέπεσε, λοιπόν, το 1976, όταν συζητιόταν το νομοσχέδιο αυτό το οποίο θεμελίωσε, μετά τη δικτατορία, την τεχνική εκπαίδευση στην Ελλάδα, να είμαι εισηγητής, νεαρός Βουλευτής τότε, της Πλειοψηφίας, όταν εισηγητής της Μειοψηφίας -δεν βλέπω κανένα Βουλευτή που να ήταν τότε, είσαστε νεότεροι οι περισσότεροι- ήταν ο ακαταπόνητος εργάτης της εκπαίδευσης και της παιδείας, ο Ευάγγελος Παπανούτσος. 
Άρα, λοιπόν, η Νέα Δημοκρατία δεν έρχεται να επικυρώσει. Είναι ο θεμελιωτής της τεχνικής εκπαίδευσης στην Ελλάδα, αφού, το 1975 προς 1976, θεμελίωσε τον θεσμό που αποτελεί το πρώτο ουσιαστικό και θετικό βήμα γι' αυτή την ιστορία. 
ΙΩΑΝΝΗΣ ΑΝΘΟΠΟΥΛΟΣ: Τι έλεγε τότε η ΕΡΕ για τον Παπανούτσο, μπορείτε να μας πείτε;
ΑΝΑΣΤΑΣΙΟΣ ΝΕΡΑΝΤΖΗΣ: Μιλάω για μετά το 1974. Εάν θέλετε να μιλήσουμε για την ΕΡΕ… 
Είχατε γεννηθεί εσείς τότε, κύριε Ανθόπουλε;
ΙΩΑΝΝΗΣ ΑΝΘΟΠΟΥΛΟΣ: Βεβαίως.
ΑΝΑΣΤΑΣΙΟΣ ΝΕΡΑΝΤΖΗΣ: Α, ήσασταν γεννημένος. Πολύ χαίρομαι! 
ΠΡΟΕΔΡΕΥΩΝ (Κωνσταντίνος Βρεττός): Νεαρός ο κ. Ανθόπουλος.
ΑΝΑΣΤΑΣΙΟΣ ΝΕΡΑΝΤΖΗΣ: Ναι, ναι.
Δεκαοκτώ χρόνια κυβερνά το ΠΑ.ΣΟ.Κ. με διάφορες κυβερνήσεις του, μάλιστα σε δύο περιόδους, κάθε μία από τις οποίες υπερβαίνει την οκταετία. Στο διάστημα αυτό, στους περισσότερους τομείς, δεν σημειώθηκε πρόοδος και όπου συντελέσθηκε βηματισμός, δυστυχώς αυτό για τον τόπο, αυτός ήταν σημειωτόν.
Εκείνο που πρέπει να συνειδητοποιήσουμε όλοι, είναι ότι χάνεται το τραίνο της προόδου, γιατί και η εκπαίδευση και η παιδεία αποτελούν μοχλό ανάπτυξης. Η διαπίστωση αυτή ισχύει κατ' εξοχήν στον τομέα της τεχνικής εκπαίδευσης και στις δύο βαθμίδες του, και στα ΤΕΙ και στα ΤΕΕ.
Δεν θέλω να μπω στο θέμα των ΤΕΙ. Πρόσφατα είδαμε τους Προέδρους των τριών μεγαλυτέρων ΤΕΙ, της Αθήνας, του Πειραιά και της Θεσσαλονίκης να διαμαρτύρονται και να κοινολογούν -ο Τύπος τα δημοσίευσε- ότι πρέπει να αρχίσει άμεσα η λειτουργία των μεταπτυχιακών προγραμμάτων, ότι πρέπει να υπάρξει άμεση οικονομική επιχορήγηση, άμεση προκήρυξη χιλίων θέσεων εκπαιδευτικού προσωπικού, άμεση και πλήρης αποκατάσταση του προσωπικού των ΤΕΙ.
Πάμε τώρα στα ΤΕΕ. Εκεί, τα κενά είναι τεράστια. Εκεί, τα εργαστήρια δεν λειτουργούν. Εκεί, τα βιβλία δεν υπάρχουν. Εκεί, τα προγράμματα αλλάζουν συνεχώς. Εκεί, οι ειδικότητες μεταλλάσσονται σε τρόπο, ώστε να μην ξέρει κάποιος που τελειώνει, εάν θα ισχύει η ίδια ειδικότητα και την επόμενη χρονιά.
Επιπλέον, υπάρχει και αυτό το θέμα της ΣΕΛΕΤΕ. Εδώ υπάρχει μία διαφοροποίηση όσον αφορά το που κτίζεται το κτίριο και τι είναι. Ο κύριος Υπουργός επιφυλάχθηκε να συζητήσει με τους συμβούλους του. Είμαστε περίεργοι να δούμε ποια θα είναι η νέα άποψη που θα εκφράσει εδώ, γιατί δεν απάντησε προηγουμένως.
Παρά το ότι υπάρχει, λοιπόν, νομοθετική επιταγή να αναχθεί η ΣΕΛΕΤΕ σε επίπεδο ανώτατης εκπαίδευσης, επιχειρείται, απ' όσα τουλάχιστον ακούγονται, η δημιουργία ενός μορφώματος, όμοιο του οποίου δεν υπάρχει, απ' ότι έχω πληροφορηθεί, καν στον ευρωπαϊκό χώρο.
Ο ένας πυλώνας λοιπόν, του περιεχομένου της τεχνικής εκπαίδευσης, που παρέχουν τα ΤΕΕ, είναι ετοιμόρροπος.
Υπάρχει όμως και ένας δεύτερος τομέας και θα περίμενα από τον κλασικό φιλόλογο Υπουργό, να τον έχει προσέξει ιδιαιτέρως.
Κύριε Υπουργέ, δεν πιστεύω να σας διαφεύγει ότι και τα ΤΕΕ δεν είναι απλώς εκπαιδευτικοί οργανισμοί, αλλά είναι και "παιδευτικοί" οργανισμοί. "Παιδεία" δεν σημαίνει μόνο πρόσκτηση γνώσεων, δεν σημαίνει απόκτηση δεξιοτήτων και γνώσεων απλώς. Σημαίνει και κάτι επιπλέον. Σημαίνει και "παιδεία". Παιδεία δεν είναι τίποτε άλλο παρά ποιοτικός μετασχηματισμός των συνειδήσεων. Η εκπαίδευση, είναι αλήθεια, ότι καθιστά τον άνθρωπο ικανό να κερδίσει τον βιοπορισμό του, να κερδίσει τα προς το ζην του. Αλλά δεν μπορεί και δεν πρέπει να σταματάει η εκπαίδευση εκεί. Πρέπει να προχωρήσει και στα δώματα της παιδείας. Η παιδεία βοηθά και αποκαλύπτει στον άνθρωπο την ίδια την "αλήθεια" του. 
Έτσι, λοιπόν, μέσα στους παρόντες κοινωνικοπολιτικούς συσχετισμούς, η διάκριση ανάμεσα στην ανθρωπιστική και στην τεχνική παιδεία μοιάζει πια εντελώς ξεπερασμένη. Κι αν υπάρχει ένα τμήμα του πληθυσμού το οποίο χρειάζεται την ανθρωπιστική παιδεία, αυτό είναι κατ' εξοχήν οι τεχνικοί. Και τούτο, γιατί το περιεχόμενο της ανθρωπιστικής παιδείας είναι μια υψηλή συνείδηση της παρουσίας του ανθρώπου μέσα στον κόσμο.
Εν όψει, λοιπόν, όλων αυτών, έρχομαι να υπενθυμίσω και να επισημάνω το αυτονόητο: Άραγε, ο κλασικός φιλόλογος Υπουργός θεωρεί ότι τα ΤΕΕ παρέχουν σήμερα και οποιασδήποτε μορφής ανθρωπιστική παιδεία; Έχουμε, λοιπόν, ελλείμματα στο πρόγραμμα και στη λειτουργικότητα των ΤΕΕ. Από την άλλη πλευρά έχουμε παντελή ανυπαρξία ανθρωπιστικής κατεύθυνσης και χαρακτήρα. Δηλαδή, τα ιδρύματα αυτά έχουν καταστεί απρόσφορα, εξ ορισμού πια και του προορισμού τους, να παράσχουν, αυτό που λέει ο Πλάτωνας, παιδεία, δηλαδή να οδηγήσουν στο μετασχηματισμό, στην περιαγωγή της ψυχής. Άλλωστε, χωρίς τον ανθρωπιστικό χαρακτήρα, τον οποίο στερούνται τα ΤΕΕ -κι έχουν ευθύνη οι Κυβερνήσεις του ΠΑΣΟΚ που πέρασαν- δημιουργείται ένας βαθύτατος διχασμός μεταξύ του ανθρώπου και του έργου του, διότι κανείς πια δεν εργάζεται πάνω στην "ολότητα μιας ιδέας", κι έτσι χάνεται η χαρά της δημιουργίας. 
Κύριε Υπουργέ, δεν έχετε επιτυχή παρουσία στο Υπουργείο. Και δεν αποτελεί ελαφρυντικό το γεγονός ότι είσαστε μόνο για λίγο, σχετικά, χρονικό διάστημα σ' αυτή τη θέση. Λόγω του αδιαιρέτου και του αλληλεγγύου των κυβερνήσεων, υπέχετε ευθύνη για τα όσα συνέβησαν από σας και τους προκατόχους σας. 
Εμείς επερωτούμε το ΠΑΣΟΚ και την Κυβέρνηση, για τον τρόπο με τον οποίο νομοθετούν και χειρίζονται τα θέματα της παιδείας στα περισσότερα τμήματα, για να μην είμαστε ισοπεδωτικά αρνητικοί.
Εκείνο όμως που με φοβίζει, κύριε Υπουργέ, ακόμα περισσότερο, είναι ότι όχι απλά δεν συλλαμβάνετε την πραγματικότητα, αλλά, και όταν την "οσμίζεσθε", την προσεγγίζετε με έναν τρόπο ο οποίος προδίδει αδεξιότητα και αστοχία. 
Κλασικό παράδειγμα αποτελεί το άρθρο 34, το οποίο εισάγετε στο υπό επεξεργασία σχέδιο νόμου που τιτλοφορείται "Ειδικά θέματα διοίκησης και λειτουργίας Α.Ε.". Στο άρθρο 34 αυτού του σχεδίου νόμου, το οποίο επεξεργάζεται η αρμόδια Επιτροπή, απαγορεύετε τις προσομοιωτικές εξετάσεις που κάνουν τα φροντιστήρια. Ξεχάσατε, φαίνεται, ότι, με συνταγματική διάταξη, την οποία επαναλάβαμε εμφαντικότερα στο παρόν Σύνταγμα που ισχύει, απαγορεύεται να θέτετε σε ένα τέτοιο νομοσχέδιο για τις ανώνυμες εταιρείες ένα εντελώς άσχετο θέμα, όπως είναι εκείνο των φροντιστηρίων. 
Ανεξαρτήτως της ορθότητας της λύσεως αυτής -δεν είναι της παρούσης να το συζητήσουμε αυτό- εκείνο που με τρομάζει είναι η ratio, η αιτιολογία που επικαλείσθε γι' αυτήν τη διάταξη, ότι δήθεν η απαγόρευση αυτών των εξετάσεων "αποκλείει το ενδεχόμενο της de facto χειραγώγησης της Κεντρικής Επιτροπής, εξετάσεων ως προς την επιλογή των θεμάτων". 
Εδώ, καθημερινά οι εφημερίδες δημοσιεύουν θέματα, ερωτήσεις, ασκήσεις και τις λύσεις τους. Δεν διατρέχει τον ίδιο κίνδυνο η Κεντρική Επιτροπή, να χειραγωγηθεί απ' αυτά τα δημοσιεύματα, που είναι πυκνά και είναι συνεχή και είναι καταιγιστικά; 
Ένα δεύτερο άσφαιρο επιχείρημα που χρησιμοποιείται εκεί είναι ότι έτσι "επιδιώκετε να εξασφαλίσετε ίσους όρους πρόσβασης σε όσους φοιτούν στα φροντιστήρια και σε όσους δεν φοιτούν". Κύριε Υπουργέ, αν θελήσετε να εξαρθρώσετε τα φροντιστήρια, φροντίστε να βελτιώσετε το επίπεδο και να το αναβαθμίσετε των σπουδών οι οποίες παρέχονται στα λύκεια και γυμνάσια της μέσης εκπαίδευσης. Δεν μπορεί να πονά το δόντι και να βγάζουμε το μάτι. Αυτό ή είναι φαρισαϊσμός ή είναι κλασική αστοχία. 
Κύριε Υπουργέ, θα σας θυμίσω την κλασική ρήση "δυοίν θάτερον": ή στραβός είναι ο γιαλός ή στραβά αρμενίζετε. 
Και επειδή ο γιαλός δεν μπορεί να είναι στραβός, δεν μένει άλλη εκδοχή παρά να αρμενίζετε στραβά. Μια όμως που δεν αντιλαμβάνεστε τη ρότα σας την εσφαλμένη και μια που, ευτυχώς για τον τόπο, δεν προλαβαίνετε να τη διορθώσετε, δεν μένει παρά να αλλάξει ο τόπος κυβέρνηση. Διότι, ο λαός καθημερινά, εντελώς καθημερινά, με την απεργία, με την ανεργία, με τις δημοσκοπήσεις, με τις διαδηλώσεις, με τις διαμαρτυρίες, με τα δημοσιεύματα, δηλώνει πλέον δημόσια το σύνθημα "φτάνει πια, όχι πια άλλο ΠΑΣΟΚ".
Σας επερωτούμε και σας κατηγορούμε για τον τρόπο με τον οποίο η Κυβέρνηση χειρίζεται και τα θέματα της Τεχνικής και Επαγγελματικής Εκπαίδευσης. Τα υπόλοιπα εξ όσων είπατε, συνιστούν προφάσεις εν αμαρτίες. 
Κύριε Πρόεδρε, έκανα και οικονομία του χρόνου. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Είστε πολύ καλός. Όσα θέλατε να πείτε τα είπατε και τα καταλάβαμε.
Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χουρμουζιάδης. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
Το Κομμουνιστικό Κόμμα της Ελλάδας παρακολουθεί με ανησυχία τις συνθήκες μέσα στις οποίες υποχρεώνεται να λειτουργεί όχι μόνο η Τεχνολογική και Επαγγελματική Εκπαίδευση, αλλά το σύνολο της δευτεροβάθμιας εκπαίδευσης στη χώρα μας. Και αυτές τις αρνητικές συνθήκες δεν τις διαμορφώνουν μόνο τα τραγικά κενά του προσωπικού, ιδιαίτερα των ειδικών μαθημάτων, η έλλειψη υλικής και τεχνικής υποδομής και στέγης, η στασιμότητα στο βιοτικό εκσυγχρονισμό των βιβλίων και η αστάθεια των διδακτικών προγραμμάτων, προβλήματα που κάθε τόσο οδηγούν το εκπαιδευτικό προσωπικό των σχολείων μας, τους μαθητές και τους γονείς τους σε ακραίες μορφές κινητοποιήσεων. 
Εμείς πιστεύουμε πως σημαντικός παράγοντας αυτών των κενών και της ανησυχίας που επικρατεί στο χώρο της εθνικής μας παιδείας είναι και η γενική οργανωτική της δομή σε όλες τις βαθμίδες της. Και γι' αυτό φυσικά αντιμετωπίζουμε τα μεμονωμένα εκπαιδευτικά μας προβλήματα, όπως είναι αυτά της ΤΕΕ, μέσα από το σύνολο της άστοχης εκπαιδευτικής πολιτικής της Κυβέρνησης. 
Πρώτα απ΄ όλα πιστεύουμε πως κάτω από τις νέες αντιλήψεις για την παιδεία, οι εκπαιδευτικοί ορίζοντες της ελληνικής νεολαίας συρρικνώνονται και η σύγχρονη γενική μόρφωση, που θα μπορούσε να ανταποκριθεί στις ανάγκες της σύγχρονης κοινωνίας και του εργαζόμενου λαού μας ιδιαίτερα, υποκαθίσταται από προγράμματα που τα προσδιορίζουν ποσοτικά και ποιοτικά οι νεοφιλελεύθερες αντιλήψεις της κατάρτισης, ώστε να ανταποκριθούν στις απαιτήσεις της ελεύθερης αγοράς. Γι' αυτό το λόγο, όπως συμβαίνει και για άλλα και για όλα τα επιμέρους προβλήματα των εργαζομένων της χώρας μας, το Κ.Κ.Ε. και τα προβλήματα της ΤΕΕ δεν τα αντιμετωπίζει , το επαναλαμβάνω όπως και πριν από λίγο, ανεξάρτητα από τις γενικές πολιτικές που ασκούνται στη χώρα μας, αλλά τις προβάλει στις γενικές δομικές ελλείψεις του όλου εκπαιδευτικού μας συστήματος, σκοπός του οποίου για μας είναι η ανάπτυξη στο έπακρο των ικανοτήτων όλων των ανθρώπων ώστε να μπορούν να συνεισφέρουν συνειδητά, αλλά και δημιουργικά στην πρόοδο και στην ευημερία του συνόλου του λαού μας και όχι μιας μόνο τάξης. 
Ακριβώς στο πλαίσιο αυτής της γενικής μας πολιτικής αντίληψης για την εκπαίδευση, το Κ.Κ.Ε. έχει επεξεργαστεί τη συνολική του πρόταση για τον τρόπο με τον οποίο πρέπει να λειτουργεί η ελληνική εκπαίδευση, βασικός σκοπός της οποίας είναι η ανάγκη καθιέρωσης, κατά την άποψή μας, του ενιαίου δωδεκάχρονου υποχρεωτικού σχολείου για όλους τους μαθητές. Όμως ένα τέτοιο σχολείο δεν θα λειτουργεί με βάση τη ξεπερασμένη ιστορικά και επιστημονικά διάρθρωση σε δημοτικό, γυμνάσιο, λύκειο, που αποτελεί κατά την άποψή μας, βασική αιτία της διαρροής των μαθητών πριν ακόμα ολοκληρώσουν την υποχρεωτική τους εκπαίδευση ούτε στο λύκειο ούτε στην ΤΕΕ, με αποτέλεσμα να αναπαράγεται μέσα από απροσδιόριστους και καθ' όλα ύποπτους παράγοντες η διάκριση της χειρονακτικής και της πνευματικής εργασίας και ακόμη, οι διαδικασίες επιλογών της θεωρητικής, θετικής και τεχνολογικής κατεύθυνσης.
Πρόκειται για αντιλήψεις και προοπτικές που εξυπηρετούν το χαρακτήρα του λυκείου ως προθαλάμου των ΑΕΙ. Φυσικά μια τέτοια θέση δεν αφορά ένα απώτερο και αόριστο μέλλον. Είναι μία θέση που αφορά το σήμερα με την έννοια ότι απαντά στις σύγχρονες λαϊκές ανάγκες και θεμελιώνεται στις δυνατότητες της εποχής μας. Επομένως είναι θέση αναγκαία και δυνατή. Είναι αναγκαία γιατί η επιστήμη και η τεχνολογία στις ημέρες μας διαμορφώνουν και επηρεάζουν όλα τα πεδία της ανθρώπινης δραστηριότητας για να μη μετατρέπεται ο άνθρωπος σε ένα άβουλο εξάρτημα των μηχανών, όπως τον μεταμορφώνει συστηματικά το σημερινό σύστημα και να μπορεί να κατανοήσει η επιστήμη και την αναγκαστική ενσωμάτωση της τεχνολογίας στα σύγχρονα μέσα παραγωγής. Γι' αυτό το λόγο χρειάζεται ένα μορφωτικό επίπεδο πολύ υψηλότερο από αυτό που είχαν οι προηγούμενες γενιές.
Είναι δυνατή, γιατί η γενικευμένη εφαρμογή της επιστήμης και της τεχνολογίας στην παραγωγή και η θεαματική αύξηση της παραγωγικότητας δημιουργούν τις υλικές δυνατότητες για τη διεύρυνση της μορφωτικής στάθμης. Απελευθερώνεται επίσης χρόνος που αντί να ξοδεύεται αλόγιστα στην απραξία και στην ανεργία θα μπορούσε να αξιοποιείται δημιουργικά με την παράταση του χρόνου παραμονής στην εκπαίδευση. 
Αυτές οι άκρως πολιτικές θέσεις δεν συνιστούν θεωρητικές και αόριστες προτάσεις που προσπαθούν να περιγράψουν ένα ουτοπικό μοντέλο εκπαίδευσης. Γι' αυτό και έχουν άμεση σχέση με τα προβλήματα της τεχνολογικής και επαγγελματικής εκπαίδευσης στα οποία αναφέρεται η επερώτηση της Νέας Δημοκρατίας, η οποία όμως αντιμετωπίζει τα πράγματα από μία διαφορετική πολιτική οπτική.
Όσον αφορά το θέμα της ΣΕΛΕΤΕ δεν είναι δυνατόν να αντιμετωπισθεί με την τρέχουσα τυπική αντίληψη της ανωτατοποίησης. Η ΣΕΛΕΤΕ έχει μία τεράστια εμπειρία και αρκετά αξιόπιστες και τεράστιες εκπαιδευτικές υποδομές. Θα μπορούσε να φέρει σημαντικά αποτελέσματα προς την κατεύθυνση ίδρυσης παιδαγωγικών τμημάτων στην περιοχή των ΑΕΙ, όπου η λεγόμενη παιδαγωγική επάρκεια αντιμετωπίζεται με μηχανιστικό τρόπο φροντιστηριακού χαρακτήρα με την προσθήκη στα ΑΕΙ δύο ή τριών μαθημάτων διδακτικής καθώς και με εξάμηνη κατάρτιση στην ΠΑΤΕΣ. Παρ' όλα αυτά από την ενημέρωση που έχουμε η ΣΕΛΕΤΕ μάλλον οδεύει σ' ένα δρόμο κατάργησης ή καταστροφής της, αφού καταστρέφεται ο χώρος στον οποίο θα μπορούσε να λειτουργήσει. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, στην πολιτική τα χρήσιμα και ακριβή συμπεράσματα συνάγονται κυρίως μέσα από τη σύγκριση του παρόντος με το παρελθόν, τη σύγκριση αυτών που σχεδιάζονται να γίνουν στο μέλλον με το παρόν και το παρελθόν ή από την εξέταση με τρόπο πολύ προσεκτικό των βημάτων προόδου ή και των καθυστερήσεων, αν υπάρχουν. Πάντως ακριβή και χρήσιμα συμπεράσματα για τη χώρα και το λαό μας δεν συνάγονται με απόλυτες κρίσεις.
Εκτός αυτού η αρνητική και ισοπεδωτική κριτική, φορείς της οποίας είναι κυρίως συνάδελφοι από την πλευρά της Αντιπολίτευσης, εκπέμπει και ένα αρνητικό μήνυμα προς την κοινωνία των πολιτών. Δηλαδή εκπέμπεται από αυτήν την Αίθουσα το μήνυμα ότι τίποτα το θετικό δεν αξιώνει ο Θεός αυτήν τη χώρα να δημιουργήσει.
Μ' αυτόν τον τρόπο αδικούμε την παραγωγική προσπάθεια των πολιτών, πολύ δε περισσότερο τον πλούτο των ιδεών που πολλές φορές εκφράζουν μέσα στην εκπαιδευτική διαδικασία τα παιδιά μας και ό,τι επιτυγχάνουν, καμιά φορά και μέσα σε δύσκολες συνθήκες. Θα προέτρεπα την ηγεσία του Υπουργείου Παιδείας αλλά και τους συναδέλφους της Νέας Δημοκρατίας να κατανοήσουν τι ακριβώς εννοώ με όσα πριν από λίγο είπα, επισκεπτόμενοι την έκθεση μαθητικών κατασκευών που φιλοξενείται στη Διεθνή Έκθεση Θεσσαλονίκης. Η έκθεση μαθητικών κατασκευών παρουσιάζει δημιουργίες παιδιών από σχολεία της Βόρειας Ελλάδας, από σχολεία και της Τεχνικής Επαγγελματικής Εκπαίδευσης. 
Κύριε Πρόεδρε, εκεί θα διαπιστώσει κανείς ποιος είναι ο πλούτος των ιδεών που έχουν τα παιδιά και ποια η ικανότητα και η δεξιοτεχνία τους να μετασχηματίζουν, να τον μετατρέπουν σε συγκεκριμένο αποτέλεσμα, σε συγκεκριμένο δημιούργημα. Προφανώς τα παιδιά αυτά δημιουργούν όχι μόνο γιατί έχουν την έφεση αλλά και γιατί υπάρχει το κατάλληλο εκπαιδευτικό περιβάλλον που βοηθά την έμπνευσή τους και τη δημιουργικότητά τους.
Μίλησα προηγουμένως για χρήσιμα και ακριβή συμπεράσματα που μπορεί να προκύπτουν με την μέθοδο της σύγκρισης, με την εξέταση βήμα, βήμα όσων γίνονται σε κάθε κοινωνικό σύστημα, όπως και στο εκπαιδευτικό μας σύστημα. Επικροτώ τη στάση του Υπουργού Παιδείας διότι δεν περιέγραψε μια μαγική εικόνα του εκπαιδευτικού συστήματος από την οποία όλα τα κακά εξαφανίστηκαν. Εξεπλήρωσε όμως με πολύ θετικό τρόπο το αυτονόητο χρέος του να σας παρουσιάσει την αλήθεια, τα βήματα προόδου που έχουν συντελεστεί τα τελευταία χρόνια και ασφαλώς τους σχεδιασμούς του για την επόμενη περίοδο προκειμένου να θεραπεύσει όσα πρέπει να θεραπευτούν στην Τεχνική και Επαγγελματική μας Εκπαίδευση. 
Μην αγνοείτε, κύριοι συνάδελφοι της Νέας δημοκρατίας, ότι δαπανήθηκαν τη σχολική περίοδο 2000-2001 και 2001-2002 ενάμιση τρισεκατομμύριο δραχμές για να εξοπλιστεί η Τεχνική Επαγγελματική μας Εκπαίδευση με το βασικό σχολικό, εργαστηριακό εξοπλισμό. Οφείλετε να μην αγνοείτε ότι ο αριθμός των παιδιών, όπως σας είπε και ο Υπουργός, που φοιτούν στα Τεχνικά Επαγγελματικά Εκπαιδευτήρια αυξήθηκε τα τελευταία χρόνια με χαρακτηριστικότερο παράδειγμα το ότι φέτος φοιτούν περίπου εκατόν τριάντα χιλιάδες - εκατόν τριάντα δύο χιλιάδες μαθητές. Δεν θα πρέπει ακόμα να αγνοήσετε ότι εξήντα εννέα εργαστήρια Πληροφορικής έχουν παραδοθεί εντός του 2002 και την επόμενη μικρή περίοδο άλλα εκατόν εξήντα εννέα εργαστήρια Πληροφορικής θα παραδοθούν. Οφείλετε να μην αγνοείτε ότι από το Γ' Κοινοτικό Πλαίσιο Στήριξης προβλέπεται να δοθούν στην ΤΕΕ 188,5 δισεκατομμύρια δραχμές. Αυτά, λοιπόν, είναι συγκεκριμένα μέτρα που αφορούν το παρόν. Είναι συγκεκριμένα μέτρα που βελτιώνουν την Τεχνική Επαγγελματική μας Εκπαίδευση. Είναι μια πραγματικότητα που δεν μπορείτε να ισοπεδώνετε γιατί είναι δημιουργία των πολιτών μας, της Κυβέρνησής του, είναι μόχθος που έχει συγκεκριμένο αποτέλεσμα.
Κύριε Πρόεδρε, ελέχθησαν και ορισμένα πράγματα που αφορούν γενικά την παιδεία. Ο Κοινοβουλευτικός Εκπρόσωπος της Νέας Δημοκρατίας είπε ότι δεν είναι αυτονόητη η διάκριση μεταξύ ανθρωπιστικής παιδείας και τεχνικής παιδείας. Προφανώς είναι αυτονόητη η διάκριση. Είναι άλλο πράγμα η ανθρωπιστική παιδεία και αλλού στοχεύει η Τεχνική και Επαγγελματική Εκπαίδευση. Είναι άλλης κατηγορίας θέμα, αν και στην Τεχνική Επαγγελματική Εκπαίδευση θα ήταν χρήσιμο να υπάρχουν επαρκείς δόσεις ανθρωπιστικών σπουδών για να είναι πληρέστερη η παρεχόμενη παιδεία.
Κύριε Πρόεδρε, θα κλείσω -γιατί θέλω να είμαι συνεπής στο χρόνο που μου αναλογεί- με τα θέματα της ΠΑΤΕΣ ΣΕΛΕΤΕ. Είναι το δεύτερο μεγάλο θέμα το οποίο αναπτύσσεται στην επερώτηση της Νέας Δημοκρατίας. Ο Υπουργός Παιδείας θα δώσει περαιτέρω διευκρινίσεις τις επόμενες μέρες, όταν θα συζητήσουμε το σχετικό νομοσχέδιο. Νομίζω όμως ότι σήμερα θα μπορούσαμε να συμφωνήσουμε σε τρεις, κατά την άποψή μου, θεμελιώδεις αρχές. 
Η πρώτη αρχή είναι ότι το διέπον τη λειτουργία της ΠΑΤΕΣ ΣΕΛΕΤΕ θεσμικό πλαίσιο προφανώς είναι πεπαλαιωμένο. Άρα νομίζω ότι μπορούμε να συμφωνήσουμε πως πρέπει να εκσυγχρονιστεί. 
Η δεύτερη γενική αρχή στην οποία πρέπει να συμφωνήσουμε είναι ότι η ΠΑΤΕΣ ΣΕΛΕΤΕ βεβαίως αφορά το εκπαιδευτικό προσωπικό της Τεχνικής Επαγγελματικής Εκπαίδευσης, θα πρέπει όμως να της δώσουμε με την αναβάθμισή της τη δυνατότητα να παρέχει ουσιαστική παιδαγωγική κατάρτιση στο εκπαιδευτικό προσωπικό που υπηρετεί και θα υπηρετεί την Τεχνική Επαγγελματική Εκπαίδευση. Με ποιο τρόπο θα οργανωθεί καλύτερα η παρεχόμενη ουσιαστική παιδαγωγική κατάρτιση, με την ένταξη των σχολών αυτών στην ανώτατη εκπαίδευση, είναι κάτι που θα το συζητήσουμε.
Και τρίτον, πιστεύω ότι η οργάνωση και διοίκηση της αναβαθμισμένης ΠΑΤΕΣ ΣΕΛΕΤΕ θα πρέπει να εξασφαλίζει τον ενιαίο χαρακτήρα της παρεχόμενης κατάρτισης και της παιδαγωγικής προετοιμασίας σε όλη τη χώρα.
Νομίζω ότι αυτές τις τρεις βασικές αρχές θα πρέπει να υπηρετεί η συζήτησή μας εφεξής. 
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Καλός έχει το λόγο.
ΓΕΩΡΓΙΟΣ ΚΑΛΟΣ: Κύριε Πρόεδρε, δυστυχώς έχει καταναλωθεί όλος ο χρόνος των συναδέλφων μου που εξαιρέτως βοήθησαν στην ανάπτυξη μέσα σε αυτήν την Αίθουσα των επιχειρημάτων της Αντιπολίτευσης. Και για να πάρει πρώτος την απάντησή του από μένα, που έχω λίγο χρόνο ακόμη, ο Κοινοβουλευτικός σας Εκπρόσωπος, συμπαθής κατά τα άλλα συνάδελφος εκ Θεσσαλονίκης κ. Καστανίδης θα ήθελα να του απαντήσω: Να το καταλάβει άπαξ διά παντός η κυβερνώσα παράταξη και ο Υπουργός Παιδείας, μια και για τα θέματά του μιλάμε απόψε, ότι αντί να επιλέγουμε το δρόμο του να στέλνουμε από εδώ μηνύματα προς την κοινωνία, ασκώντας το κοινοβουλευτικό μας καθήκον κατά τρόπο άψογο, πιστεύουμε, θεωρούμε πολύ πιο σημαντικό, να μεταφέρουμε εδώ την αγωνία της ίδιας της κοινωνίας, η οποία στο κάτω κάτω, μας παρακολουθεί απόψε. Επειδή είναι πρώτιστο καθήκον μας να φέρουμε εδώ τη φωνή της, που ούτως ή άλλως, για τα εκπαιδευτικά δρώμενα δεν εισακούστηκε τόσο καιρό και γι αυτό είχαμε όλα αυτά που καταγγείλαμε. Μην φοβάστε, λοιπόν, τις καταγγελίες. Δεν είναι οι καταγγελίες που ευτελίζουν τα προβλήματα, είναι τα προβλήματα που ευτελίζουν τις λύσεις και μας απαξιώνουν όλους, όταν δεν τα αντιμετωπίζουμε σωστά, όπως αυτή η Κυβέρνηση.
Να πω λοιπόν, κύριε Πρόεδρε -μια και είπατε να απευθυνόμαστε σε σας και μέσω υμών στον κύριο Υπουργό- πρώτα απ' όλα ότι η Νέα Δημοκρατία -είπε ο κύριος Υπουργός- πάντοτε αναγνώριζε την αξία της ΤΕΕ και όχι μόνο απόψε. Θα ήθελα, λοιπόν, να πω η Νέα Δημοκρατία, για να είμαστε σαφείς και να αφήσουμε τα τρικ τα επικοινωνιακά και να αφήσουμε όλα εκείνα με τα οποία προσπαθείτε να ερμηνεύσετε την Αντιπολίτευση, δεν ήρθε εδώ για να καταξιώσει τα όσα κάνετε, αλλά για να σας κατηγορήσει για την απαξίωση της πολιτικής με την οποία στοχεύετε να εφαρμόσετε ένα πρόγραμμα για την τεχνική και επαγγελματική εκπαίδευση, την οποία θεωρούμε σπουδαιότατη εθνικά. 
Και για να εξηγούμαστε, κύριε Υπουργέ, εμείς δεν θαυμάσαμε ποτέ όλο αυτό που έφτιαξε ως θεσμό ο κ. Αρσένης. Μπορεί να σας χειροκρότησε απόψε ή εσείς να χειροκροτήσατε τον κ. Καστανίδη -δικαίωμά σας μεταξύ σας να χειροκροτείστε- αλλά θα σας πω κάτι: Εμείς δεν είμαστε υπέρ αυτού του τύπου των σχολείων. Το πρόγραμμά μας το λέει καθαρά: Θέλουμε την Τεχνική και Επαγγελματική Εκπαίδευση λυκειακή, ισότιμη και όχι ισόκυρη (με αυτά τα λογοπαίγνια που παίζετε κάθε τόσο στις δηλώσεις σας) και την θέλουμε ουσιαστική, να δίνει διέξοδο στην ανώτατη εκπαίδευση, ώστε να μην έρχεστε εδώ και να κομπάζετε, ότι τάχα, όπως είπατε σε μια αποστροφή του λόγου σας, αυξήσατε φέτος τους δύο στους οκτώ τους εισακτέους στα ΤΕΙ. Γιατί όχι στα ΑΕΙ, αν είναι σχολεία που δεν είναι δευτέρας κατηγορίας και τα ΤΕΕ αν αυτά τα παιδιά δεν είναι παιδιά ενός κατώτερου θεού; 
Για να πάρετε όμως μαζί με τον κ. Καστανίδη μιαν άλλη απάντηση, θα ήθελα να σας πω το εξής: δεν κατηγορήσαμε τα Τ.Ε.Ε. ούτε τα παιδιά των Τ.Ε.Ε. ότι είναι παιδιά ενός κατώτερου θεού. Σας είπαμε ότι εσείς τους συμπεριφέρεστε σαν να είναι παιδιά ενός κατώτερου θεού.
Είπε, εξ άλλου για τη Θεσσαλονίκη ένα καλό παράδειγμα ο κύριος συνάδελφος. Εγώ θα σας πω για την Καλλιθέα, για τη Σιβιτανίδειο, που επισκεφτήκατε και την επισκέφτηκα κι εγώ. Είδα τα παιδιά αυτά των 5 ΤΕΕ αυτού του συγκροτήματος να καθαρίζουν ένα ολόκληρο τεράστιο ισόγειο εργαστηρίων που ήταν εγκαταλελειμμένα από το 1948. Μήπως επαίρεται η Κυβέρνηση ετούτη ή η προηγούμενη του ΠΑ.ΣΟ.Κ. ότι έφτιαξε αυτά τα εργαστήρια; Σ' αυτό το χώρο που πήγατε είδατε δημιουργήματα άριστα των μαθητών και αποτίω φόρο τιμής προς τους διδάσκοντες, προς το εκπαιδευτικό προσωπικό, προς τους ίδιους τους μαθητές. Ναι, πέντε σχολεία σε ένα κτίριο, που το έφτιαξε εθνικός ευεργέτης και που επιχορηγεί -σύμφωνοι- το κράτος. Τα πέντε αυτά σχολεία δημιουργούν πρότυπη εστία, άξια να την αναγνωρίζετε.
Μακάρι να ήσασταν ικανοί να φτιάξετε σε κάθε νομό ένα πρότυπο Τ.Ε.Ε.! Πιστεύουμε, ότι εκεί θα αναδεικνύονταν ακόμη περισσότερο και δεν θα είχαν ανάγκη την Έκθεση της Θεσσαλονίκης, που μας είπε ο κύριος συνάδελφος, για να φανούν τα έργα τους, οι μαθητές των προτύπων. Και θα αποτελούσαν και πόλο έλξης -σημειώστε το- και πρότυπο μίμησης για τους άλλους.
Πάμε στην ΠΑΤΕΣ/ΣΕΛΕΤΕ. Δεν απαντήσατε σε όσα σας είπε ο συνάδελφος κ. Παπαδόπουλος ευφυέστατα και τα σημείωσε κατά τρόπο ειλικρινέστατο. Και οι φωτογραφίες ήσαν χθεσινές -τις πήραμε μαζί- από το χώρο αυτό με τα κομμένα δέντρα! Δεν απαντήσατε. Και δεν είναι περιβαλλοντικό μόνο το θέμα.
Πάμε σ' εκείνα τα θεσμικά για τη ΣΕΛΕΤΕ, που θα φέρετε. Εγώ δεν θέλω να σας προκαταλάβω, αφού λέτε ότι θα τα συζητήσουμε σε λίγες μέρες και εκεί η μάχη θα δοθεί από πλευράς μας με ουσιαστικές προτάσεις. Μία είναι η πρότασή μας και ας αφήσουμε όσα λέγονται σε αυτήν την Αίθουσα, περί μη ανωτατοποίησης: πανεπιστημιοποίηση της παιδαγωγικής τεχνολογίας! Μόνον αυτή η λύση είναι η πρέπουσα.
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Γιατί τάχα το Οικονομικό Πανεπιστήμιο της Αθήνας και πριν απ' αυτό το Εθνικό Μετσόβιο Πολυτεχνείο και μετά από το Πολυτεχνείο το Πανεπιστήμιο Πειραιώς έκαναν ουσιαστικές προτάσεις, με δικούς σας συμβούλους και ανθρώπους, για να πάρουν αυτή τη σχολή, να την αναβαθμίσουν και να την εντάξoυν ως αυτόνομη σχολή στα σπλάχνα τους; Γιατί υπολογίζουν ότι πρέπει να συνεχίσουμε να έχουμε εκπαιδευτικούς της ηλεκτρολογίας, εκπαιδευτικούς του αυτοματισμού, όλων των ειδικοτήτων εκπαιδευτικούς. Και δεν μπορούμε να τους έχουμε από σχολές Τ.Ε.Ι. ή άλλων τέλος πάντων προσανατολισμών, αλλά να τους έχουμε στο ίδιο ύψος εκπαίδευσης και πτυχίου, από το οποίο δίνονται σήμερα τα πτυχία και οι ειδικότητες για όλες τις άλλες κατηγορίες των γενικών ειδικοτήτων της γενικής εκπαίδευσης.

Αν δεν κάνετε πανεπιστήμιο την ΣΕΛΕΤΕ, αν δεν την αναβαθμίσετε, να ορίσετε στο νομοσχέδιο που θα μας φέρετε επακριβώς, όχι απλώς την έδρα της σχολής, αξιοποιώντας, όπως είπατε -και δεν είμαστε αντίθετοι- τον όλο χώρο, αλλά αξιοποιώντας και την περιουσία, τότε δεν θα έχετε πράξει ορθά.
Γιατί δεν μπορεί να διορίζετε διοικητικό συμβούλιο και να έρχεται αυτό σήμερα να την ξεπουλάει. Χρησιμοποιώ ένα δύσκολο ρήμα. Προσέξετε με, θα τα δούμε -και προλέγω και μακάρι να διαψευστώ- στις επόμενες φάσεις του έργου. Γιατί εγώ δεν είδα γιατί αλλάξατε το διοικητικό συμβούλιο. Τέλος πάντων.
Πάμε στη συνέχεια: είπατε σε μια αποστροφή του λόγου σας ότι ενδιαφέρεστε για τα νησιά, κάνετε τμήματα πέντε ατόμων στα ΤΕΕ τους κλπ. Έχω εδώ -και θα το καταθέσω στα Πρακτικά- ένα έγγραφο από το Δήμο Πάρου. Μήπως είναι τόσο μακρινή η Πάρος, όσο τα ακριτικά νησιά που αναφέρατε; Όχι. Είναι στο κέντρο του νησιωτικού πλέγματος. Ξέρετε τι μας λέει το έγγραφο; Έχει ημερομηνία 19 Φεβρουαρίου 2002, δηλαδή, μόλις πριν από ένα μήνα. Διεκτραγωδεί τα χάλια του εκεί Τ.Ε.Ε. και μάλιστα λέει ότι νοίκιασαν ξενοδοχείο -σημειώστε το εσείς οι σύμβουλοι του κυρίου Υπουργού, για να το ελέγξετε- για να βάλουν εκεί τα παιδιά αξιοπρεπώς ώστε να κάνουν μάθημα, διότι δεν είχαν κτίριο! Σε αποθήκες έκαναν μάθημα!
Παρακαλώ το έγγραφο να κατατεθεί στα Πρακτικά.
(Στο σημείο αυτό ο Βουλευτής κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτά όσον αφορά όλα τα άλλα εκείνα που ήρθατε εδώ και μας είπατε. Και πάμε παρακάτω για τα βιβλία. Είπατε ότι έχουμε τόσα βιβλία κλπ. Σας ερωτώ και απαντήστε μου τώρα, αν έχετε στοιχεία για το τμήμα γραφικών τεχνών στα Τ.Ε.Ε. όλης της χώρας:
Μάθημα καλλιτεχνικών εφαρμογών. Ε, δεν είναι δα και κανένα δύσκολο μάθημα σαν την ωρολογοποιία που ήρθατε εδώ να μας πείτε. Σας ερωτώ: διανεμήθηκε πριν από δέκα μέρες ή όχι σε όλα τα Τ.Ε.Ε της χώρας γι' αυτό το μάθημα ένα φυλλάδιο τριών σελίδων, το οποίο περιέχει μόνο με επικεφαλίδες της ύλης χωρίς καν ύλη μαθημάτων; Είναι βιβλίο αυτό; ΄Η είναι το μάθημα εκείνο σαν την ωρολογοποιία; 
Πάω στο δεύτερο: Α΄ Τ.Ε.Ε Δραπετσώνας, το επισκέφθηκα πριν λίγες μέρες, των υποβαθμισμένων περιοχών της χώρας, και μου είπαν ότι σε σύνολο πενήντα επτά τίτλων, τριάντα δύο ακόμη βιβλία τους λείπουν. ΄Εχουν μόνο τα εικοσιπέντε από το σύνολο των πενήντα επτά που χρειάζονται, σε ένα μόνο Τ.Ε.Ε μέσα στην Αττική και Απρίλιο μήνα! Τι έχετε να μου πείτε γι' αυτά; Απαντήστε συγκεκριμένα και αφήστε τους αφορισμούς. Γιατί ξέρετε ότι, έτσι όπως είναι τα πράγματα, πρέπει να απαντήσετε συγκεκριμένα. Και έπειτα, για τη μαθητική διαρροή σας είπε και ο συνάδελφος ο κ. Ταλιαδούρος ότι τα μπλέξατε. ΄Οντως. Κάνετε κατάρτιση, την ώρα που πρέπει να κάνετε εκπαίδευση. Ξέρετε ποια είναι η ειδοποιός διαφορά; 'Ότι στην κατάρτιση μπορείτε να συμπτύσσετε ειδικότητες, να τις αλλάζετε. Και δεν είναι ογδόντα τέσσερις οι ειδικότητες. Προσθέτετε σαράντα ένα του ενός κύκλου σπουδών και σαράντα τρία του άλλου -που είναι συνέχειες-, (είναι ίδιες) και λέτε ότι είναι ογδόντα τέσσερις διαφορετικές. Μα, είναι σοβαρότητα αυτή αναγνώσεως που αρμόζει σ' έναν Υπουργό Παιδείας;
Σας παρακαλώ, για ερευνήστε τα καλύτερα και ελάτε να μας πείτε και πείτε και στους δημοσιογράφους που τα δώσατε, πριν από δέκα μέρες, την αλήθεια. Πόσες είναι οι ειδικότητες, και πόσες θα προκύψουν μετά από την αναχωροθέτηση -τι ωραίος όρος και αυτός!- που κάνετε τώρα και βάσει της οποίας υπόσχεστε να ομοιογενοποιήσετε -εγώ θα έλεγα καλύτερα να ομογενοποιήσετε- γιατί λάθος τα λέγατε…
ΠΡΟΕΔΡΕΥΩΝ (Παναγιώτης Σγουρίδης): Και αυτός είναι ωραίος όρος!
Το λόγο έχει ο κύριος Υπουργός. Έχετε δεκατρία λεπτά.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, δεν νομίζω ότι προέκυψαν νέα στοιχεία, εκτός από εξειδικεύσεις που ακούστηκαν για προβλήματα είτε κενών είτε οτιδήποτε και εγώ δεν θα είχα πρόβλημα και δεν έχουμε πρόβλημα ποτέ, γιατί με απόλυτη διαύγεια ο κ. Καστανίδης συμπύκνωσε και το πολιτικό σκεπτικό της Κυβέρνησης και της παράταξής μας.
Δεν έχουμε τίποτα να συγκαλύψουμε γιατί αγωνιζόμαστε με τέτοια συνέπεια στη διαρκή βελτίωση των Τ.Ε.Ε, ώστε να κρινόμαστε από τους εκπαιδευτικούς, και από τα παιδιά, που έχουν απόλυτη συνείδηση της προσπάθειας και της μεταβολής μήνα με το μήνα των συνθηκών στα Τ.Ε.Ε.
Δεν μπόρεσα πριν να απαντήσω στον κ. Χαλκίδη για ένα υπαρκτό θέμα που υπήρξε με το βιβλίο της θέρμανσης και ψύξης του τομέα των μηχανολόγων. Αυτό είναι πράγματι θέμα, γιατί αφορά μια ειδικότητα με χίλια εκατόν πενήντα δύο παιδιά σε όλη την Ελλάδα και είναι και πανελλαδικά εξεταζόμενο το μάθημα. Διανεμήθηκε έγκαιρα το πρώτο τεύχος και όταν διαπιστώσαμε ότι δεν θα προλαβαίναμε το δεύτερο τεύχος στη διανομή, το διανείμαμε επιλεγμένα σε κάθε σχολείο στην ειδικότητα και προσωπικά εδόθη σε κάθε μαθητή το ανάτυπο του δευτέρου τεύχους μέσω του internet.
Το ίδιο, κύριε Καλέ, έγινε σε όλα τα μαθήματα, σας διαβεβαιώ. Θα ελέγξω και αυτό που είπατε για τη Δραπετσώνα οπωσδήποτε, είμαι και υποχρεωμένος.
ΓΕΩΡΓΙΟΣ ΚΑΛΟΣ: Και για τις γραφικές τέχνες.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Έχουν γίνει αυτοί οι έλεγχοι επανειλημμένα από το Υπουργείο. Δεν υπήρξε μάθημα στο οποίο να μην είναι αναρτημένη η ύλη από την αρχή της χρονιάς μέσω του διαδικτύου, όπως επίσης θέλω να βεβαιώσω ότι είναι σκόπιμο να έχουμε συνείδηση των θεμάτων της σχολικής στέγης, τα οποία ορισμένες φορές παίρνουν μορφή που προσιδιάζει σε τοπικές συνθήκες, όπου δεν μπορεί πάντα να παρεμβαίνει αποτελεσματικά το Υπουργείο Παιδείας διότι υπάρχει η τοπική ιδιαιτερότητα έως ότου να φθάσουμε σε μια σύνθεση, είτε με προγραμματική συμφωνία με το δήμο είτε με αυτοτελή μας παρέμβαση στα θέματα της σχολικής στέγης.
Αυτό που σας διαβεβαιώ είναι ότι δεν υπάρχει αχαρτογράφητη περιοχή στην Ελλάδα, δεν υπάρχει περιοχή στην Ελλάδα που το πρόγραμμα της σχολικής στέγης να μην έχει πάρει υπαρκτή μορφή και τονίζω ότι με χαρακτηριστικότερο παράδειγμα αυτό που ανέφερα προχθές, την αρτίωση της σχολικής στέγης στην Αττική, παραδίδουμε εκατό μονάδες το χρόνο μόνο στην Αττική, πράγμα που μας επιτρέπει να ερχόμαστε απολύτως ώριμοι και ψύχραιμοι σε κάθε είδους αντιμετώπιση κριτικής.
Θα είμαι συντομότατος στο θέμα αυτό, διότι ειλικρινά πιστεύω ότι συμβάλει σε μια σύγχυση του δημόσιου λόγου η μη κατανόηση -και θα το επαναφέρω το θέμα- της ιδιαιτερότητας των Τ.Ε.Ε.
Γι' αυτό χαίρομαι που λέτε τόσο ανοικτά τη διαφωνία και χαίρομαι που λέτε ότι δεν συμφωνείτε με αυτό τον τύπο σχολείου, διότι πράγματι υπάρχει μια πλήρης διαφορά προσέγγισης και υπάρχει μια πλήρης διαφορά κοσμοθεωρίας πίσω από αυτό και θα έλεγα ειλικρινά ότι απηχείτε πολύ πρότερα μοντέλα της εκπαιδευτικής δομής και λειτουργίας. Είστε απολύτως εκτός των πραγματικών σύγχρονων τάσεων στην Ευρώπη και στον κόσμο και αν τυχόν ποτέ υλοποιούνταν οι απόψεις σας για την παιδεία, θα είχαμε μια άλλη οπισθοδρόμηση κατακτήσεων πολύ συγκεκριμένων και πολύ θετικών για τον ελληνικό λαό. 
Εμείς πιστεύουμε σε αυτό τον τύπο σχολείου και επαναλαμβάνω ότι δεν έχει γίνει κατανοητό -γιατί μπορεί να διαφωνείτε, αλλά δεν επιτρέπεται να μην αναγνωρίζετε τη λογική του άλλου- ότι τα ΤΕΕ παρέχουν αυτό το μείγμα της γενικής παιδείας και της επαγγελματικής ειδίκευσης, ότι ο πρώτος κύκλος των ΤΕΕ δίνει πιστοποιημένο επίπεδο 2, ο δεύτερος κύκλος δίνει πιστοποιημένο επίπεδο 3. Αυτό είναι το πλεονέκτημα των ΤΕΕ ως δομής σχολείου και όσα με γλαφυρότητα και οξυδέρκεια ανέφερε ο Χάρης Καστανίδης ως πλεονέκτημα αυτού του τύπου σχολείου που, επαναλαμβάνουμε, με τη βέβαιη πορεία του, με την ισχυρή προικοδότησή του και από τον τακτικό προϋπολογισμό και από το πρόγραμμα δημοσίων επενδύσεων και τα 188,5 δισεκατομμύρια εγγραφής στο Γ' Κοινοτικό Πλαίσιο Στήριξης θα αναδεικνύονται σταθερά ως ελκυστικός τύπος σχολείου και δεν θα αναλογεί σε κανέναν η οποιαδήποτε μείωση αυτού του εκπαιδευτικού έργου που γίνεται εκεί. 
Έχουμε καταθέσει ήδη και έχει περάσει από τη διαδικασία της νομοπαρασκευαστικής επιτροπής στη Βουλή το νομοσχέδιο για τον ΟΣΚ, το οποίο περιλαμβάνει και την πρότασή μας για την ΑΣΕΤΕΜ-ΣΕΛΕΤΕ. 
Θα γίνει μακρά συζήτηση και θα είναι σύντομο και αν δεν το έχετε πάρει ήδη, θα το διανείμω. Το λέω και για σας, κύριε Χουρμουζιάδη, γιατί σας άκουσα με προσοχή. Εκεί αποτυπώνουμε με απόλυτη καθαρότητα την πρόθεσή μας. 
ΓΕΩΡΓΙΟΣ ΚΑΛΟΣ: Δεν το έχουμε πάρει. Το είδα σε μια επαρχιακή εφημερίδα … 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μα, με συγχωρείτε. Είναι κατατεθειμένο εδώ στη Βουλή των Ελλήνων. Χρειάζεται να αναφερόμαστε σε επαρχιακές εφημερίδες; Δεσμεύομαι ότι θα σας διανεμηθεί αύριο, κύριε Χουρμουζιάδη και κύριε Καλέ... 
ΓΕΩΡΓΙΟΣ ΚΑΛΟΣ: Επισήμως, αν το έχετε καταθέσει στη Βουλή, έπρεπε η Βουλή να μας το έχει δώσει. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αυτήν τη στιγμή είναι στη νομοτεχνική. Θα σας το στείλω αύριο, για να έχουμε και το εμπράγματο αντικείμενο πλήρως στα χέρια μας για να κάνουμε αυτό το διάλογο. 
Αν και είναι με διαφορετικό σκεπτικό ο τίτλος είναι ο ίδιος, γι' αυτό και θα επιχειρηματολογήσω διαφορετικά. Δεν συμφωνούμε με αυτήν την προσέγγιση της πανεπιστημιοποίησης. Η πανεπιστημιοποίηση αγνοεί πλήρως το νέο περιβάλλον που έχει διαμορφωθεί στα ΤΕΙ. Και αγνοεί πλήρως και η δική σας ρητορική τη θέση σας για τα ΤΕΙ, όπως τουλάχιστον τη λέτε και επισήμως στη Βουλή και όπως την καταθέτετε αυτή τη στιγμή στις εκλογές. Δηλαδή, είναι απαξιωτικό να συνιστάται ένα ανώτατο ίδρυμα με βάση το νόμο των ΤΕΙ; 
ΓΕΩΡΓΙΟΣ ΚΑΛΟΣ: Όχι, μην το μπλέκετε. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):Γιατί δεν το λέτε ανοικτά σήμερα; Αύριο είναι οι εκλογές των παιδιών και γατί δε λέτε ότι είναι απαξίωση της ΑΣΕΤΕΜ-ΣΕΛΕΤΕ ότι υπάγεται στο νέο καθεστώς των ΤΕΙ …
ΓΕΩΡΓΙΟΣ ΚΑΛΟΣ: Αυτά τα λέτε εσείς. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): …και ότι έχει νόημα μόνο η πανεπιστημιοποίηση. Αύριο είναι οι εκλογές των παιδιών, ας ακούσουν τη θέση της Νέας Δημοκρατίας ότι ό,τι συνδέεται με την νομοθεσία των ΤΕΙ είναι απαξιωτικό και μόνο ο όρος πανεπιστημιοποίηση δημιουργεί …
ΓΕΩΡΓΙΟΣ ΚΑΛΟΣ: Εσείς βάζετε στο στόμα μας λόγια που δεν είπαμε. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Άκουσα πάρα πολύ προσεκτικά ότι η πανεπιστημιοποίηση είναι η λύση. 
Έχουμε δηλώσει στη Βουλή ότι η ΑΣΕΤΕΜ-ΣΕΛΕΤΕ μπαίνει στην τροχιά του εκσυγχρονισμού ακριβώς ως κομμάτι της ανώτατης εκπαίδευσης με τον τύπο του νόμου που περιβάλλει τα ΤΕΙ. Αυτό άλλωστε οδηγεί τον κοινό νου ότι δεν μπορεί να έχουμε πανεπιστημιοποίηση σε ένα ίδρυμα, το οποίο αποτελεί φυσική λογική του κύκλου της παραγωγής των εκπαιδευτικών που απευθύνονται στην τεχνολογική εκπαίδευση. 
Είναι η πιο κοινή οργανωτική αρχή, ότι εκεί που εκπαιδεύεις τους καθηγητές της δευτεροβάθμιας Tεχνικής Eπαγγελματικής Eκπαίδευσης έχεις και τον κύκλο της λογικής συνάφειας και συναρμογής. Όπως επίσης θα πρέπει να απαντηθούν πρακτικά ερωτήματα και προετοιμάζω τη συζήτηση στη Βουλή, αν δεχόμαστε την άποψη της πανεπιστημιοποίησης, θα σήμαινε αυτομάτως, ότι κάνεις μια τομή πλήρους απαξίωσης των έως σήμερα αποφοίτων της ΣΕΛΕΤΕ και βέβαια των της ΑΣΕΤΕΜ και των σημερινών σπουδαστών, όπως και των σημερινών καθηγητών. Εκτός εάν υποκρύπτεται ένα αίτημα που ήρθε και στο Υπουργείο Παιδείας και εμείς το είχαμε ξαναζήσει, ως προβληματισμό γύρω από τα ΤΕΙ. Υπάρχει μια ομάδα καθηγητών που κατά σύμπτωση συνδέονται με το χώρο σας, κύριε Καλέ, οι οποίοι θέλουν δια της μεθόδου της πανεπιστημιοποιήσεως να μεταβληθούν δια άνωθεν χρίσματος σε πανεπιστημιακούς καθηγητές οι ίδιοι.
ΓΕΩΡΓΙΟΣ ΚΑΛΟΣ: Δεν μας το είπε κανείς. Kανείς δεν το ζήτησε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Εμείς το ακούσαμε στο Υπουργείο Παιδείας και το απορρίψαμε. Και χαίρομαι πάρα πολύ που ακούω τη Νέα Δημοκρατία ότι το απορρίπτει, ότι δηλαδή και στην άποψή της για την πανεπιστημιοποίηση δεν περιλαμβάνει -και φαντάζομαι ότι θα το πει με ρητό και κατηγορηματικό τρόπο- την αναγόρευση του σημερινού προσωπικού σε πανεπιστημιακό προσωπικό, χωρίς τα προσόντα και είμαι βέβαιος ότι θα πάρετε σαφή θέση επ' αυτού. Γιατί εμείς προβλέπουμε προσόντα, σύμφωνα ακριβώς με τις διατάξεις για την ένταξη των ΤΕΙ στην ανώτατη εκπαίδευση. Ακριβώς αυτά περιβάλλουν και την πρότασή μας για την ΑΣΕΤΕΜ και την πρότασή μας αυτή θα τη διαφυλάξουμε πλήρως, ως ανώτατο ίδρυμα και όχι ως μεταμφίεση ανωτάτου ιδρύματος υπό τον τίτλο της πανεπιστημιοποίησης.
Επίσης θα ήθελα να πω, επειδή και εγώ έχω συζητήσει και με το Πολυτεχνείο και με το Οικονομικό Πανεπιστήμιο Αθηνών και με το Πανεπιστήμιο Πειραιά, ότι θα ήθελα να κάνετε και εσείς μια κουβέντα αντίστοιχη με τη δική μου. 
ΓΕΩΡΓΙΟΣ ΚΑΛΟΣ: Τις έχω κάνει πριν από σας. Δεν ήσασταν Υπουργός όταν τις έκανα.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αν, λοιπόν, κάνατε θα δείτε ότι και τα τρία ιδρύματα είχαν συνδέσει απολύτως την άποψή τους για την πανεπιστημιοποίηση της ΑΣΕΤΕΜ ΣΕΛΕΤΕ με την επέκτασή τους στους χώρους της ΑΣΕΤΕΜ ΣΕΛΕΤΕ. Ήταν οργανικό συστατικό της πρότασής τους, πράγμα που σημαίνει ότι η επιθυμία αυτή συνδεόταν με μια λογική ανάπτυξης των ιδρυμάτων τους, αλλά δεν περιλάμβανε την ΑΣΕΤΕΜ ΣΕΛΕΤΕ στην αυτοτελή ακαδημαϊκή της υπόσταση, παρά μόνο στο βαθμό που υπήρχε σύνδεση και με τον χώρο της σχολής. 
Εμείς, λοιπόν, επειδή την ΑΣΕΤΕΜ ΣΕΛΕΤΕ τη βλέπουμε ως ίδρυμα, ως υπόσταση εκπαιδευτική, τη διαφυλάσσουμε σε αυτά τα συστατικά, την εκσυγχρονίζουμε, την προάγουμε επιστημονικά και εκπαιδευτικά και σαφώς διαφυλάσσουμε και τις δύο λειτουργίες της και θέλω να κλείσω εδώ λέγοντας, ότι το σκέλος της ΠΑΤΕΣ διαφυλάσσεται πλήρως και όπως είχαμε ακριβώς πει και στη συζήτησή μας για τη δημιουργία του Oργανισμού Eπιμόρφωση Eκπαιδευτικών προσβλέπουμε στο ότι θα αποτελέσει η ΠΑΤΕΣ ένα βραχίονα της άσκησης των επιμορφωτικών πολιτικών, που θα κατευθύνει ο Oργανισμός Eπιμόρφωσης των Eκπαιδευτικών, χρησιμοποιώντας ακριβώς τις πολυποίκιλες δυνατότητες που η πείρα της ΠΑΤΕΣ, η οποία διαφυλάσσεται απολύτως, μας προσφέρει. Υπό αυτήν την έννοια δεν θα στενέψουμε τη συζήτηση σε μια τιτλοφορία, "πανεπιστημιοποίηση" ή μη. Η ΑΣΕΤΕΜ εντάσσεται στην ανώτατη εκπαίδευση, εκσυγχρονίζεται, διευρύνει και πιστοποιεί το ρόλο της και διαφυλάσσει και τη συνέχεια και τη συνοχή, του έως τώρα έργου της, της αξίας των πτυχίων των ήδη πτυχιούχων, της αξίας παρουσίας των ήδη φοιτητών, ενώ οι καθηγητές ενισχύονται με σαράντα νέους καθηγητές που θα προσέλθουν και φυσικά οι παρόντες καθηγητές θα διαφυλαχθούν, όπως διαφυλάχθηκαν οι καθηγητές των ΤΕΙ και θα πάρουν και αυτοί το δρόμο της διαρκούς αναβάθμισης της προοπτικής τους. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νεράντζης έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Θέλω να κάνω δύο παρατηρήσεις. Πρέπει να υπενθυμίσω στον κύριο Υπουργό ότι ερμηνεία δεν χωρεί όταν είναι παρών ο δηλών και είναι σαφής η δήλωσή του. Ο Υπουργός έκανε μια παρερμηνεία των όσων είπαμε. Πρώτα-πρώτα έχει μια τέτοια αντίφαση που καταλύει την ορθότητα του συλλογισμού του. Στην αρχή της αγορεύσεώς του είπε ότι χαίρει διότι η Νέα Δημοκρατία επικυρώνει τα ΤΕΕ.
Τώρα στη δευτερολογία του είπε ότι εμείς διαφωνούμε τελείως με τα ΤΕΕ. Ας αποφασίσει ποια νομίζει ότι είναι η δική μας άποψη. Η δική μας άποψη είναι σαφής. Θέλουμε τα ΤΕΕ όχι υποβαθμισμένα, όπως τα κατήντησε το ΠΑΣΟΚ. Θέλουμε τα ΤΕΕ με την αυτονομία τους και τον πλουραλισμό τους, που εμείς έτσι τα αντιλαμβανόμαστε. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Άλλο είπε ο κ. Καλός πριν από λίγο. 
ΑΝΑΣΤΑΣΙΟΣ ΝΕΡΑΝΤΖΗΣ: Αφήστε το τώρα. Εσείς υπεραμύνεσθε υπέρ των μη διακοπών. Γι΄ αυτό διαμαρτύρεσθε.
Το δεύτερο σημείο είναι ότι εγώ πρώτη μου φορά έχω δει υποβιβασμό δι΄ ανωτατοποιήσεως. Εμείς λέμε ότι όλες οι παραγωγικές σχολές καθηγητών πρέπει ν' ανήκουν στην ανώτατη μορφή της πανεπιστημιακής εκπαίδευσης. Αυτή ζητούμε να πάρει και η ΣΕΛΕΤΕ. Άλλωστε υπάρχει νομοθετική επιταγή δικού σας νόμου, είναι ο 2525/97. 
'Αρα, λοιπόν, κύριε Υπουργέ "το περισσόν του πονηρού εστί". Μην προσπαθείτε να μας αποδώσετε πράγματα, τα οποία εμείς δεν έχουμε πει και δεν διανοούμεθα. Αυτά μάλλον την πενία των επιχειρημάτων και την αμηχανία σας καταδεικνύουν, παρά τη δική μας θέση οριοθετούν.
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λόγο για πέντε λεπτά, για να κλείσετε τη συζήτηση.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, θα ήθελα να κάνω δύο σχόλια για να μη μακρηγορήσουμε. Ακούστηκε, κι εγώ θα συμφωνήσω, ότι είναι θετικό να συζητάμε εδώ στην Αίθουσα του Εθνικού Κοινοβουλίου τα θέματα παιδείας με την αγωνία που μας διακρίνει όλους. Θέλουμε και πρέπει να υπάρχει ο διάλογος. Σαφώς πρέπει να υπάρχει και η αντίθεση και η αντιπαράθεση.
Όμως θέλω να κάνω δύο επισημάνσεις. Η μία έχει να κάνει με το ότι στην προσπάθειά μας πολλές φορές να αναδείξουμε τα προβλήματα στο χώρο του ελληνικού σχολείου, υπερβάλλουμε και φτάνουμε σε ένα επίπεδο απαξίωσης και υπονόμευσης της εικόνας του δημόσιου σχολείου και της πραγματικότητας που είναι άλλη. 
Νομίζω ότι ιδιαίτερα στα θέματα των σχολείων και των παιδιών να είμαστε πιο προσεκτικοί, γιατί όλοι έχουμε συμφωνήσει εδώ στην Αίθουσα ότι η παιδεία είναι εθνικό μέγεθος και κατά συνέπεια απαιτείται από όλους μας ευαισθησία, ευθύνη και συνέπεια και ειλικρίνεια. Νομίζω ότι αυτό θα πρέπει να κυριαρχεί. 
Το να θέλουμε βέβαια να αναδείξουμε τα προβλήματα, δεν θα διαφωνήσει κανείς, αλλά το να συζητάμε ότι στην Πάρο, σε ένα ΤΕΕ, υπάρχουν ιδιαίτερα προβλήματα, ξέρουμε ότι το Τεχνικό Επαγγελματικό Εκπαιδευτήριο δεν είναι ένα εύκολο σχολείο, δεν είναι ένα δημοτικό σχολείο. Είναι ένα σχολείο το οποίο απαιτεί ιδιαίτερες συνθήκες για τη λειτουργία του. Είναι γεγονός ότι αναπτύχθηκαν πάρα πολλά τέτοια σχολεία, που φτιάξαμε και γίνεται ένας αγώνας με το χρόνο έτσι ώστε να καλύψουμε τις ανάγκες τους.
Πιστεύω ότι η αλήθεια βρίσκεται στο εξής: Τα Tεχνικά Eπαγγελματικά Eκπαιδευτήρια αντιμετωπίζουν τα προβλήματα της νεότητάς τους, όχι της έλλειψης φροντίδας, μέριμνας και αγώνα από την πλευρά του Υπουργείου Παιδείας, που θέλει και επιδιώκει και μάλιστα με αποτελεσματικό τρόπο να καλύψει τα προβλήματα της ανάπτυξής τους. Είναι προβλήματα ανάπτυξης της εκπαίδευσης και δεν είναι προβλήματα κρίσης και περιθωριοποίησης, όπως κάποιοι θέλουν να τα παρουσιάσουν. 
Κι εδώ νομίζω ότι αδικούνται, γιατί μιλάμε για ένα σύγχρονο σχολείο, που απαντά στις ανάγκες της κοινωνίας και στις απαιτήσεις της αγοράς. Δεν είναι στο περιθώριο της εκπαίδευσης σήμερα το Tεχνικό Eπαγγελματικό Eκπαιδευτήριο. Πρόκειται για σχολείο επιλογής, που πάνε οι αδύνατοι και δεν είναι στο περιθώριο της εκπαίδευσης. Δεν είναι οι παλιές τεχνικές επαγγελματικές σχολές. 
Είναι ένα σύγχρονο σχολείο, που είναι επιλογή. Μάλιστα γίνεται επιλογή από παιδιά, τα οποία επιλέγουν εκεί να κάνουν την εκπαίδευσή τους, από εκεί να αποκτήσουν επαγγελματικές δεξιότητες και να προχωρήσουν και στην τριτοβάθμια εκπαίδευση.
Όσον αφορά τη συμβατότητα με την τεχνολογική εκπαίδευση, γιατί ενοχλεί; Δεν το καταλαβαίνω. Πρόκειται για Τεχνικά Επαγγελματικά Εκπαιδευτήρια. Ε, λοιπόν, αν είναι αναβαθμισμένα τα Τεχνολογικά μας Ιδρύματα, γιατί να μην το δεχθούν; Είναι κάτι το οποίο δεν βλέπετε θετικά; Είναι κάτι πού αδικεί; Εγώ θα έλεγα ότι δίνει τη δυνατότητα στην κατεύθυνση που ταιριάζει, που υπάρχει και συμβατότητα. Άρα, λοιπόν, διπλασιάστηκε το ποσοστό των παιδιών, τα οποία εισέρχονται.
΄Ηθελα να κάνω αυτές τις επισημάνσεις και επίσης πρέπει ακόμη να μιλήσουμε για τη σχολική στέγη, για την οποία γίνεται πολλή κουβέντα. Και αυτά πρέπει να λέγονται εδώ στην Εθνική Αντιπροσωπεία. Το πρόγραμμα της εξαετίσς είναι 800 δισεκατομμύρια για τη σχολική στέγη. Θα πρέπει, λοιπόν, να δούμε ο καθένας στο νομό από τον οποίο προέρχεται, ποια είναι η απορρόφηση, ποιος είναι ο σχεδιασμός, πώς υλοποιείται το πρόγραμμα της σχολικής στέγης. Εκεί υπάρχει πρόβλημα. 
Είναι από τις λίγες φορές που δεν δίνουμε μάχη για το χρήμα, αλλά δίνουμε μάχη με το χρόνο και με τον τρόπο με τον οποίο πρέπει να αναπτύσσεται η σχολική στέγη. Πράγματι υπάρχουν κάποιες νομαρχίες, οι οποίες δεν ανταποκρίνονται στους αριθμούς και εκεί είναι ένα πρόβλημα. Γι΄ αυτό δεν μπορεί να πει κανείς κάτι, γιατί πιστεύουμε όλοι στην Τοπική Αυτοδιοίκηση και άρα, λοιπόν, πρέπει να προσεγγίσουμε με αυτόν τον τρόπο το πώς θα πείσουμε τη Νομαρχιακή Αυτοδιοίκηση στις μεγάλες ανάγκες που έχουμε για τη σχολική στέγη.
΄Ενα τελευταίο σχόλιο θέλω να κάνω. Ειλικρινά δεν μπορώ να καταλάβω πολλές φορές τη Νέα Δημοκρατία. ΄Ηταν το θέμα των ΤΕΕ; Το καταψήφισε. ΄Ηταν το ζήτημα της εκπαιδευτικής μεταρρύθμισης; Το καταψήφισε. ΄Ηταν το ζήτημα της ανωτατοποίησης των ΤΕΙ; Το καταψήφισε. 
Δεν θυμάμαι, λοιπόν, ένα νομοσχέδιο που να το ψήφισε. Θα μου πείτε ότι είναι Αντιπολίτευση. Υπάρχουν όμως και θέματα, στα οποία νομίζω ότι μπορεί να συμπίπτουμε. Και η στατιστική το λέει αυτό. Αυτή όμως η αρνητική στάση, αυτή η απόρριψη, αυτή η απαξίωση δεν νομίζω ότι συνθέτει την πρόταση εξουσίας που θέλετε να καταθέσετε. Νομίζω ότι θέτει στο περιθώριο εσάς και υπονομεύει την εκπαίδευση. Γι' αυτό νομίζω ότι πρέπει να είμαστε όλοι πιο προσεκτικοί. 
Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμ. 50/13.3.2002 επερώτησης Βουλευτών της Νέας Δημοκρατίας προς τον Υπουργό Εθνικής Παιδείας και Θρησκευμάτων, σχετικώς με την Τεχνική Επαγγελματική Εκπαίδευση (ΤΕΕ) και τη Σχολή Εκπαιδευτικών Λειτουργών Επαγγελματικής και Τεχνικής Εκπαίδευσης (Σ.Ε.Λ.Ε.Τ.Ε.). 
Κύριοι συνάδελφοι, έχουν διανεμηθεί τα Πρακτικά της Τετάρτης 27 Μαρτίου 2002, Τετάρτης 3 Απριλίου 2002, Πέμπτης 4 Απριλίου 2002 και Παρασκευής 5 Απριλίου 2002 και ερωτάται το Σώμα, αν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 27 Μαρτίου 2002, Τετάρτης 3 Απριλίου 2002, Πέμπτης 4 Απριλίου 2002 και Παρασκευής 5 Απριλίου 2002 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 21.55' λύεται η συνεδρίαση για αύριο ημέρα Τετάρτη 17 Απριλίου 2002 και ώρα 10.30', με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη.


 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 


