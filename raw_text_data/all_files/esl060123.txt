ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΞΗ΄

Δευτέρα 23 Ιανουαρίου 2006

ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 24-1-2006, σελ.
4. Συζήτηση επικαίρων ερωτήσεων:
α) Προς τον Υπουργό Δικαιοσύνης σχετικά με τις δικαστικές διώξεις των αγροτών, τον καταλογισμό των δικαστικών εξόδων κ.λπ., σελ.
β) Προς τον Υπουργό Υγείας και Κοινωνικής Αλληλεγγύης σχετικά με την καθαίρεση νομίμως εκλεγμένου εκπροσώπου των γιατρών  από το διοικητικό συμβούλιο του Γενικού Νοσοκομείου Ρεθύμνου, σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την επίλυση των προβλημάτων του οδικού δικτύου Ηρακλείου-Βιάννου στην Κρήτη, σελ.
5. Συζήτηση Επερώτησης βουλευτών του ΠΑΣΟΚ προς τον Υπουργό Ανάπτυξης σχετικά με τα θέματα έρευνας και τεχνολογίας, σελ.

Β. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας κατέθεσαν σχέδιο νόμου: «Μεταρρύθμιση του συστήματος Φαρμακευτικής Περίθαλψης», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΞΑΝΘΟΠΟΥΛΟΣ Θ., σελ.
ΚΕΓΚΕΡΟΓΛΟΥ Β., σελ.
ΛΕΒΕΝΤΗΣ Α., σελ.
ΠΑΠΑΛΗΓΟΥΡΑΣ Α., σελ.
ΣΚΥΛΛΑΚΟΣ Α., σελ.

Β. Επί της επίκαιρης επερώτησης:
ΖΗΣΗ Ρ., σελ.
ΛΕΒΕΝΤΗΣ Α., σελ.
ΛΩΤΙΔΗΣ Λ., σελ.
ΜΑΝΙΑΤΗΣ Ι., σελ.
ΠΟΛΥΔΩΡΑΣ Β., σελ.
ΡΟΒΛΙΑΣ Κ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ  Δ., σελ.
ΤΣΟΧΑΤΖΟΠΟΥΛΟΣ Α., σελ.
ΧΡΙΣΤΟΔΟΥΛΑΚΗΣ Ν., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΗ΄
      Δευτέρα 23 Ιανουαρίου 2006
      Αθήνα, σήμερα στις 23 Ιανουαρίου 2006, ημέρα Δευτέρα και ώρα 18.39΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία ο Δήμος Χορτιάτη Θεσσαλονίκης ζητεί την ανάκληση της αναδάσωσης γεωργικών και ιδιωτικών εκτάσεων της περιοχής του δάσους Σέιχ-Σου.
      2) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία ο Σύλλογος Εργαζομένων  Συνομοσπονδίας και Σωματείων Πολυτέκνων Ελλάδος ζητεί να θεωρούν οι πολύτεκνοι τα βιβλιάρια υγείας στους κατά τόπους συλλόγους τους.
      3) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά, με την οποία ο Σύλλογος Εργοδηγών Σχεδιαστών Δημοσίου – Ν.Π.Δ.Δ. και Ο.Τ.Α. Περιφέρειας Κεντρικής και Δυτικής Μακεδονίας ζητεί την επέκταση της Ε.Σ.Σ.Ε. σε όλους τους υπηρετούντες πτυχιούχους εργοδηγούς χωρίς διαχωρισμούς.
      4) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία το Σωματείο Εργαζομένων Καζίνο – Ξενοδοχείου και Τελεφερίκ Πάρνηθας ζητεί ενημέρωση για τις αλλαγές που πρόκειται να γίνουν  στο ιδιοκτησιακό καθεστώς του Καζίνο κ.λπ.
      5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία ο Δήμαρχος Στυρέων ζητεί τη χορήγηση τριών βυτιοφόρων για την εξυπηρέτηση του Δήμου του και των Δήμων, Μαρμαρίου και Αυλώνος Εύβοιας.
      6) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Λαρίσης κ. ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά, με την οποία το Εργατικό Κέντρο Ζακύνθου ζητεί την ίδρυση στη Ζάκυνθο Τμήματος Τεχνικής Επιθεώρησης κ.λπ..
      7) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία η Ένωση Συνταξιούχων Ι.Κ.Α. Νομού Καρδίτσας ζητεί να καλυφθούν οι ελλείψεις σε προσωπικό και κτιριακές υποδομές του Ι.Κ.Α. στο Νομό Καρδίτσας.
      8) Οι Βουλευτές Μαγνησίας και Β΄ Αθηνών κύριοι ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ αντίστοιχα, κατέθεσαν αναφορά, με την οποία ο Αντιπρόεδρος και Συντονιστής του Συμβουλίου Απόδημου Ελληνισμού Ασίας – Αφρικής ζητεί να μη διακοπεί η γραμμή Αθήνα – Johanessburg των Ολυμπιακών Αερογραμμών.
      9) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά, με την οποία το Συνδικάτο Εργατοϋπαλλήλων Μετάλλου Πειραιά – Αττικής και Νήσων καταγγέλλει τις ενέργειες που γίνονται σε βάρος συνδικαλιστών του κλάδου.
      10) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία το Σωματείο Εργαζομένων Καζίνο – Ξενοδοχείου – Τελεφερίκ Πάρνηθας ζητεί ενημέρωση για τις αλλαγές στο ιδιοκτησιακό καθεστώς της Hellenic Casinos Company.
      11) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά, με την οποία το Ναυτικό Μουσείο Κρήτης ζητεί την προώθηση των διαδικασιών παραχώρησης του Νεωρίου για τη δημιουργία Έκθεσης Παραδοσιακής – Αρχαίας Ναυπηγικής στο λιμένα Χανίων.
      12) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία το Κ.Τ.Ε.Λ. Κρήτης Α.Ε. ζητεί τον έλεγχο της λειτουργίας των αστικών και υπεραστικών συγκοινωνιών της Κρήτης.
      13) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Αντώνιος Γιαρτζής ζητεί την επίλυση φορολογικού του προβλήματος.
      14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Βύρων Θωμαϊδης, κάτοικος Ν. Μυλοποτάμου Πέλλας, ζητεί πληροφορίες σχετικές με οικονομικές ελαφρύνσεις, λόγω αναπηρίας.
      15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Ευαγγελία Ψωμά, κάτοικος Γιαννιτσών Πέλλας, ζητεί την τοποθέτησή της σε κενή οργανική θέση του Νομού Πέλλας, ως μητέρα παιδιών με ειδικές ανάγκες.
      16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία πρώην καπνοπαραγωγοί της επαρχίας Γιαννιτσών Πέλλας ζητούν να αυξηθεί σε ποσοστό 33% το ποσόν ενίσχυσής τους.
      17) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας, το οποίο αναφέρεται στα κτηριακά προβλήματα των σχολείων του Αγρινίου.
      18) Η Βουλευτής Νομού Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ κατέθεσε αναφορά, με την οποία η Κοινότητα Δροσιάς Αττικής ζητεί την ανάκληση της άδειας λειτουργίας του ξενοδοχείου «ΠΕΥΚΑΚΙΑ».
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5277/7-12-05 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. 4091 Β/30-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της παραπάνω σχετικής ερώτησης, σας γνωρίζουμε ότι:
      Το σύνολο του χώρου του πρ. Αεροδρομίου Ελληνικού αποτελεί Δημόσιο Ακίνητο, τμήματα του οποίου έχουν παραχωρηθεί σε φορείς όπως τα Ολυμπιακά Ακίνητα, η Ε.Τ.Α., η ΤΡΑΜ Α.Ε., το Υπουργείο Υγείας και Πρόνοιας, ενώ τμήματά του εξακολουθούν να καταλαμβάνουν η Υ.Π.Α. (γραφεία, Κέντρο Ελέγχου Εναέριας Κυκλοφορίας Αθηνών, κ.λπ.) το Γ.Ε.Α., η Ε.Θ.Ε.Λ. κ.λπ..
      Συνεπώς την ευθύνη της διαχείρισής του χώρου τόσο σήμερα, όσο και μέχρι την ίδρυση σχετικού φορέα και την εφαρμογή του σχεδιασμού έχουν οι πιο πάνω επί μέρους φορείς και κυρίως η Κ.Ε.Δ.
      Το όλο σκεπτικό του σχεδιασμού αξιοποίησης του χώρου του πρώην Αεροδρομίου Ελληνικού διέπεται από τις εξής βασικές αρχές:
      Η πρώτη αρχή είναι να δημιουργήσουμε το μεγαλύτερο Μητροπολιτικό Πάρκο σε αστικό χώρο στην Ευρώπη.
      Η δεύτερη αρχή είναι ότι, θα πρέπει να γίνει μια αξιοποίηση, πολεοδόμηση ενός ορισμένου τμήματος του Ελληνικού, έτσι ώστε να υπάρξουν οι πόροι για την κατασκευή του Πάρκου, αλλά και για τη συντήρησή του.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      2. Στην με αριθμό 5250/6-12-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 4085 Β/30-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω ερώτησης και σε ότι αφορά στην ατμοσφαιρική ρύπανση, θα θέλαμε να σας γνωρίσουμε τα ακόλουθα:
      -Η ατμοσφαιρική ρύπανση αναφορικά με τα αιωρούμενα σωματίδια ΑΣ10 οφείλεται, πέρα από τους ανθρωπογενείς παράγοντες, σε μεγάλο βαθμό στα ιδιαίτερα γεωμορφολογικά και κλιματολογικά χαρακτηριστικά της περιοχής της Θεσσαλονίκης και γενικότερα της Ελλάδας. Σημειώνεται ότι, όλες οι χώρες του Ευρωπαϊκού νότου αντιμετωπίζουν ανάλογα φαινόμενα υπερβάσεων των οριακών τιμών, κύρια λόγω του μεγάλου ποσοστού συνεισφοράς των φυσικών πηγών.
      Σημαντικότατη, χαρακτηρίζεται η διακρατική μεταφορά σωματιδίων (πολλές φορές από τη Σαχάρα υπό την επίδραση ευνοϊκών μετεωρολογικών συνθηκών). Το φαινόμενο της μεταφοράς επιβεβαιώνεται και από το γεγονός ότι αρκετές φορές παρατηρούνται αυξημένα επίπεδα στα σωματίδια την ίδια στιγμή που οι αέριοι ρύποι κυμαίνονται σε πολύ χαμηλά επίπεδα.
      Ας σημειωθεί ότι τα αιωρούμενα σωματίδια είναι ρύπος ο οποίος απασχολεί το σύνολο της Ευρωπαϊκής Ένωσης και βρίσκεται ακόμη υπό εξέταση.
      -Το ΥΠΕΧΩΔΕ έχει αναθέσει μελέτες, που χρηματοδοτούνται από το Γ ΚΠΣ, με σκοπό την Εκπόνηση Επιχειρησιακών Σχεδίων Δράσης για την καταπολέμηση της ατμοσφαιρικής ρύπανσης για τις μεγαλύτερες Ελληνικές πόλεις και σε ότι αφορά τις ανθρωπογενείς μη φυσικές πηγές.
      Η συγκεκριμένη μελέτη για τη Θεσσαλονίκη έχει ολοκληρωθεί και προτείνει μέτρα για τα παλαιά ΙΧ συμβατικής τεχνολογίας, για τα δίχρονα δίκυκλα, τα παλαιά ελαφρά φορτηγά συμβατικής τεχνολογίας, τα παλαιά βαρέα φορτηγά και για την περαιτέρω διείσδυση του φυσικού αερίου. Τα μέτρα αυτά θα εξεταστούν συνολικά μετά το πέρας όλων των συναφών μελετών.
      Προκειμένου να γίνει αποτελεσματική εφαρμογή του σχεδίου δράσης κρίθηκε απαραίτητη η ολοκλήρωση όλων των μελετών ώστε να διαχωριστούν τυχόν μέτρα Πανελλαδικής εμβέλειας από αυτά που έχουν τοπικό χαρακτήρα και να εξεταστούν συνολικά. Παράλληλα, εκτός από αυτά τα πρόσθετα μέτρα, υπό εξέλιξη βρίσκονται και άλλα όπως η εφαρμογή από τις βιομηχανικές μονάδες των βέλτιστων διαθέσιμων τεχνικών, η μείωση του θείου στα καύσιμα, η χρήση του φυσικού αερίου στον οικιακό και βιομηχανικό τομέα.
      -Όσον αφορά τον έλεγχο των εκπομπών των ρύπων στα αυτοκίνητα, αυτός πραγματοποιείται με τον περιοδικό έλεγχο στα ΚΤΕΟ και την έκδοση της κάρτας ελέγχου καυσαερίων (ΚΕΚ). Η Τροχαία δε, διενεργεί ελέγχους στα οχήματα για τυχόν παραβάσεις.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      3. Στην με αριθμό 5341/8-12-05 ερώτηση του Βουλευτή κ. Στυλιανού Μαζαπετάκη δόθηκε με το υπ’ αριθμ. 4100 Β/2-1-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της παραπάνω σχετικής ερώτησης και σε ότι αφορά τις αρμοδιότητες του ΥΠΕΧΩΔΕ, σας γνωρίζουμε ότι:
      Από την κείμενη Κοινοτική νομοθεσία, αναφορικά με τη διαχείριση των επικίνδυνων αποβλήτων, προκύπτει ως αναγκαιότητα η διαχείριση των αποβλήτων αυτών, να γίνεται με τρόπο ώστε να μην υπάρχουν επιπτώσεις στη δημόσια υγεία και το περιβάλλον. Προτείνονται δε διάφοροι τρόποι διαχείρισης και τελικής διάθεσης των επικίνδυνων αποβλήτων και όχι κατ΄ ανάγκη και αποκλειστικά η υγειονομική ταφή τους σε χώρους ειδικά κατασκευασμένους για το σκοπό αυτό.
      Η διαχείριση των επικίνδυνων αποβλήτων στην χώρα μας γίνεται με βάση την ΚΥΑ 19396/1546/1997 (ΦΕΚ 604 / Β/ 18.7.1997), η οποία εναρμονίζει στο εθνικό δίκαιο τις υφιστάμενες σχετικές Κοινοτικές Οδηγίες (Οδηγία 91/689/ΕΟΚ όπως τροποποιήθηκε με την Οδηγία 94/31/ΕΟΚ, την Απόφαση 94.904/ΕΚ και την Απόφαση 96/350/ΕΚ)
      Το ΥΠΕΧΩΔΕ στο πλαίσιο αντιμετώπισης των προβλημάτων που αφορούν συνολικά τη διαχείριση των επικίνδυνων αποβλήτων στη χώρα, ανάθεσε έργο με τίτλο «Αναμόρφωση υφιστάμενου νομοθετικού πλαισίου για τα επικίνδυνα απόβλητα», με στόχο την κατάργηση της πολυπλοκότητας, της πολυνομίας και την απλούστευση των διαδικασιών των εφαρμοζομένων διατάξεων.
      Το έργο αυτό έχει παραδοθεί και αποτέλεσε τη βάση μιας νέας ΚΥΑ για τη διαχείριση των επικίνδυνων αποβλήτων, το σχέδιο της οποίας έχει ήδη υπογραφεί και προωθηθεί από τον Υπουργό ΠΕΧΩΔΕ.
      Η διαχείριση των επικίνδυνων αποβλήτων σήμερα συνίσταται κατά κύριο λόγο στην ελεγχόμενη προσωρινή αποθήκευσή τους (μετά την χορήγηση από τις αρμόδιες κατά τόπους αρχές των σχετικών για τον σκοπό αυτό αδειών) και την αποστολή περιορισμένων ποσοτήτων επικίνδυνων αποβλήτων στο εξωτερικό για την ασφαλή τελική τους διάθεση, σύμφωνα με τον Κανονισμό 259/93 και τις τροποποιήσεις του.
      Προκειμένου να αντιμετωπισθεί το θέμα αυτό, το ΥΠΕΧΩΔΕ, μετά από συνεργασία με τις βιομηχανίες, προέβη στη σύνταξη και αποστολή, προς τους παραγωγούς τους, Οδηγού «για τη σύνταξη των Διαχειριστικών Σχεδίων Αποβλήτων από τις βιομηχανίες».
      Στο πλαίσιο αυτό, οι «μεγάλες» βιομηχανίες υπέβαλαν ήδη τα Διαχειριστικά Σχέδια Αποβλήτων, στα οποία παρέχονται στοιχεία αναφορικά με την κατάταξη των αποβλήτων των βιομηχανιών σε επικίνδυνα και μη επικίνδυνα, περιγράφονται οι ακολουθούμενοι τρόποι διαχείρισης και διατυπώνονται προτάσεις για την τελική διάθεση των επικίνδυνων αποβλήτων και χρονοδιάγραμμα υλοποίησης των σχετικών έργων, ενώ οι μεσαίου μεγέθους βιομηχανίες υποβάλλουν τώρα τα σχετικά στοιχεία.
      Σημειώνεται ότι, βάσει της κείμενης νομοθεσίας, ΚΥΑ 19396/1546/1997, ο παραγωγός και κάτοχος των επικίνδυνων αποβλήτων είναι υπεύθυνος για την ορθή διαχείριση και τελική διάθεσή τους, κατά τρόπο ώστε να μην δημιουργούνται προβλήματα στο περιβάλλον και τη δημόσια υγεία από τις ενέργειες αυτές.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      4. Στην με αριθμό 5301/7-12-05 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 4095 Β/16-1-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας πληροφορούμε ότι το θέμα έχει χειριστεί η Εθνική Επιτροπή για την Ερημοποίηση, η οποία συνέταξε το Εθνικό Σχέδιο Δράσης κατά της Ερημοποίησης (υπό την ευθύνη του Υπουργείου Αγροτ. Ανάπτυξης, όπου συμμετείχε και το ΥΠΕΧΩΔΕ) σε εφαρμογή του οποίου εξεδόθη Κοινή Υπουργική Απόφαση (ΦΕΚ 970Β/6-7-05), από τους Υπουργούς Εσωτερικών Δημ. Διοίκησης και Αποκέντρωσης, Εξωτερικών, Οικονομίας & Οικονομικών, Ανάπτυξης, ΥΠΕΧΩΔΕ και Αγροτικής Ανάπτυξης και Τροφίμων.
      Στα πλαίσια λειτουργίας της Επιτροπής καταρτίστηκαν χάρτες επικίνδυνων εδαφών της Χώρας για τον προσδιορισμό των περιοχών προτεραιότητας δράσεων. Καταρτίστηκαν επίσης χάρτες εδαφών όπου απεικονίζονται η ποιότητα των εδαφών, ο βαθμός ευαισθησίας τους στην υποβάθμιση και ερημοποίηση καθώς και οι ενδεδειγμένες αειφορικές χρήσεις τους. Η Επιτροπή επίσης σε συνεργασία με διεθνείς οργανισμούς δημιούργησε επιστημονική πληροφοριακή βάση το CLEMDES το οποίο έχει στόχο την αξιολόγηση των φαινομένων της ερημοποίησης.
      Σημαντικός παράγοντας για την αντιμετώπιση του φαινομένου της ερημοποίησης αποτελεί η προστασία και διαχείριση των υδάτων. Ο σχεδιασμός και η εφαρμογή μιας ενιαίας πολιτικής προστασίας και διαχείρισης των υδατικών πόρων της χώρας, στο πλαίσιο της εφαρμογής της Οδηγίας 2000/60/ΕΚ αποτελεί θέμα προτεραιότητας για το Υπουργείο ΠΕ.ΧΩ.Δ.Ε.
      Σύμφωνα με το Νόμο 3199/2003 "Προστασία και Διαχείριση των Υδάτων - Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000", προωθείται η αποκέντρωση των αρμοδιοτήτων και η ενίσχυση των περιφερειακών δομών με στόχο την ορθολογική διαχείριση των υδατικών πόρων της χώρας και την προστασία και διατήρηση του υδάτινου περιβάλλοντός της.
      Μέσω των Διευθύνσεων Υδάτων των Περιφερειών, οι οποίες προσφάτως συγκροτήθηκαν με την αρ. oικ.47630/16-11-2005 Κοινή Υπουργική Απόφαση (ΦΕΚ 1688 Β/11-12-2005) κατ΄ εξουσιοδότηση των διατάξεων του άρθρου 5, παρ. 4 του Νόμου 3199/2003, θα ασκούνται οι αρμοδιότητες για την προστασία και διαχείριση των υδάτων ανά Περιφέρεια. Σύμφωνα με το άρθρο 5 παρ. 5 του Νόμου 3199/2003 οι αρμοδιότητες αναφέρονται, μεταξύ άλλων, στην εξειδίκευση και στην εφαρμογή σε επίπεδο Περιφέρειας των μακροχρόνιων και μεσοχρόνιων Προγραμμάτων διαχείρισης υδατικού δυναμικού, στην κατάρτιση και εφαρμογή Σχεδίων Διαχείρισης για τις λεκάνες απορροής ποταμού και στη λήψη των αναγκαίων μέτρων για το μετριασμό των επιπτώσεων από πλημμύρες και ξηρασίες.
      Επίσης, η ανάπτυξη κοινών δράσεων των κρατών - μελών της Ευρωπαϊκής Ένωσης, σε σχέση με τις επιμέρους απαιτήσεις της Οδηγίας 2000/60/ΕΚ ως προς τη διαχείριση της έλλειψης νερού, βρίσκεται υπό συζήτηση τη χρονική αυτή περίοδο τόσο σε Ευρωπαϊκό όσο κυρίως και σε Μεσογειακό επίπεδο.
      Όσον αφορά στην επαναχρησιμοποίηση υγρών αποβλήτων, σας γνωρίζουμε ότι στο πλαίσιο της περιβαλλοντικής αδειοδότησης έργων και δραστηριοτήτων του τουριστικού τομέα εξετάζεται και δίνεται έγκριση διάθεσης των επεξεργασμένων λυμάτων για άρδευση (επιφανειακή ή υπεδάφια) χώρων πρασίνου, όπου αυτό είναι εφικτό.
      Επισημαίνεται επίσης ότι η κύρια αρμοδιότητα για το θέμα της αντιμετώπισης του φαινομένου της ερημοποίησης ανήκει στο Υπουργείο Αγροτικής Ανάπτυξης και Τροφίμων, στο οποίο διαβιβάζουμε την παρούσα.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      5. Στην με αριθμό 5741/19-12-05 ερώτηση και 2110/19-12-05 αναφορά των Βουλευτών κυρίων Ιωάννου Διαμαντίδη και Ιωάννου Τραγάκη δόθηκε με το υπ’ αριθμ. 138488/4-1-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 5741/19-12-2005 ερώτηση και 2110/19-12-2005 αναφορά που κατατέθηκαν στη Βουλή από τους Βουλευτές κ.κ. Γ. Διαμαντίδη και Ι. Τραγάκη σχετικά με την παροχή δύο ειδικών οχημάτων (βαν) στον «ΠΕΙΡΑΪΚΟ ΣΥΛΛΟΓΟ ΚΙΝΗΤΙΚΑ ΑΝΑΠΗΡΩΝ-ΠΕΣΚΑ» για τη μετακίνηση των βαριά κινητικά αναπήρων της ευρύτερης περιοχής του Πειραιά, όπως επίσης για εξοπλισμό και λειτουργία των γραφείων του Συλλόγου, σας γνωρίζουμε ότι έχει παρέλθει η προθεσμία υποβολής αιτήσεων για τη χορήγηση τέτοιου τύπου αυτοκινήτων από αυτά που διατέθηκαν στους Παραολυμπιακούς Αγώνες από την «Ολυμπιακά Ακίνητα ΑΕ» (Φεβρουάριος 2005).
      Επίσης το Υπουργείο Υγείας και Κοινωνικής Αλληλεγγύης διέθεσε ειδικά διασκευασμένα αυτοκίνητα κατά προτεραιότητα σε ΝΠΔΔ και σε ΝΠΙΔ (Ιδρύματα, Ειδικά Σχολεία, κ.λπ.), όπως και για την εφαρμογή του προγράμματος «Βοήθεια στο Σπίτι» και βέβαια λαμβάνοντας πάντοτε υπόψη τις ιδιαίτερες και αυξημένες ανάγκες των αναπήρων ατόμων και των οικογενειών τους.
      Το Υπουργείο Υγείας και Κοινωνικής Αλληλεγγύης αναγνωρίζοντας την αναγκαιότητα για προμήθεια ειδικού οχήματος στους κινητικά αναπήρους της περιοχής Πειραιά, θα εξετάσει στο μέλλον τη δυνατότητα σύναψης προγραμματικής σύμβασης.
      Ο Υφυπουργός
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ»
      6. Στην με αριθμό 5516/13-12-05 ερώτηση του Βουλευτή  κ. Ιωάννου Γιαννέλλη δόθηκε με το υπ’ αριθμ. 136490/5-1-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 5516/13-12-2005 ερώτηση που κατατέθηκε στη Βουλή από το Βουλευτή κ. Γ. Γιαννέλλη με θέμα «Διακομιδή ασθενών με αεροσκάφη», σας πληροφορούμε τα παρακάτω:
      Από το υπάρχον θεσμικό πλαίσιο υπενθυμίζεται ότι:
      - Το ΕΚΑΒ είναι ο αρμόδιος φορέας διεξαγωγής των απαιτούμενων ενεργειών για τη διακομιδή βαριά ασθενών από διάφορα διαμερίσματα της χώρας σε νοσηλευτικά ιδρύματα ή τη μεταφορά ιατρών για παροχή πρώτων βοηθειών, εφόσον τούτο κρίνεται αναγκαίο, στον τόπο όπου βρίσκονται οι βαριά ασθενείς με αεροπορικά ή πλωτά μέσα ή μεταφορά μοσχευμάτων ή αίματος κ.λπ., εφόσον τούτο κρίνεται αναγκαίο από την ιατρική υπηρεσία του ΕΚΑΒ, μετά από συνεννόηση με τον αναγγέλλοντα.
      - Στη συνολική εκτίμηση του καλούντα ιατρού πρέπει να λαμβάνονται υπόψη και οι άλλοι εναλλακτικοί τρόποι μεταφοράς, όπως η περίπτωση της χερσαίας μεταφοράς, των τακτικών αεροπορικών και πλωτών μέσων, ο συνδυασμός αερομεταφοράς και χερσαίας μεταφοράς ή μεταφορά με πλωτό μέσο, εφόσον ο συνολικός χρόνος σε συνάρτηση με τη βαρύτητα του ασθενούς είναι προσφορότερος.
      - Σε περίπτωση που νοσηλευόμενος ασθενής πρέπει να μεταφερθεί και νοσηλευτεί σε μεγάλο νοσηλευτικό αστικό νοσοκομείο με τα τακτικά αεροπορικά ή πλωτά μέσα, το νοσοκομείο στο οποίο νοσηλεύεται ο ασθενής είναι υποχρεωμένο να καταβάλει τη δαπάνη μεταφοράς και ακολούθως να εισπράξει αυτή από τον ασφαλιστικό φορέα του ασθενή μέσω της διαδικασίας των νοσηλειών.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      7. Στην με αριθμό 5591/14-12-05 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 784/3-1-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής: 
      Το Υπουργείο Αγροτικής Ανάπτυξης και Τροφίμων παρακολουθεί από πολύ κοντά τις εξελίξεις που σημειώνονται, πρόδρομα στη φάση αυτή, στον ευαίσθητο τομέα των οπωροκηπευτικών, στο πλαίσιο της Ευρωπαϊκής Ένωσης. Πολύ πριν η αρμόδια Επίτροπος κ. Mariann Fischer Boel ανακοινώσει στους Υπουργούς Γεωργίας των Κρατών-Μελών της Ευρωπαϊκής Ένωσης ότι προτίθεται το 2ο εξάμηνο του 2006 να φέρει προς συζήτηση στο Συμβούλιο την αναθεώρηση της Κ.Ο.Α. των οπωροκηπευτικών, το Υπουργείο είχε ξεκινήσει διαδοχικές συσκέψεις με τους ενδιαφερόμενους και δραστηριoπoιoύμεvoυς στον τομέα φορείς, με σκοπό τη διαμόρφωση κοινής, ευρύτερα αποδεκτής στρατηγικής, για την αντιμετώπιση των θεμελιωδών ζητημάτων που πιθανά να τεθούν κατά τη διάρκεια των συζητήσεων.
      Οι συσκέψεις και η ανταλλαγή απόψεων εντάθηκε τον τελευταίο καιρό και θα συνεχισθεί με το σύνολο των εμπλεκομένων φορέων με την έναρξη του νέου έτους, ώστε να υπάρξει κοινή στρατηγική και αντιμετώπιση.
      Εν τω μεταξύ, η χώρα μας πρωτοστάτησε μαζί με την Ισπανία, στη διαμόρφωση κοινού κειμένου των Μεσογειακών Κρατών-Μελών της Ευρωπαϊκής Ένωσης για τα οπωροκηπευτικά το οποίο πρόκειται να σταλεί στην Επίτροπο τις πρώτες μέρες του Ιανουαρίου 2006. Το κείμενο αυτό αποτελεί την κοινή πρόταση και εκφράζει τις κοινές θέσεις της Ελλάδας, Ισπανίας,  Γαλλίας, Ιταλίας, Πορτογαλίας, Ουγγαρίας και Κύπρου για τον υπό αναθεώρηση τομέα των οπωροκηπευτικών και έχει ως στόχο να προκαταλάβει, σε ένα βαθμό, τις προτάσεις της Επιτροπής που θα υποβληθούν. Το κείμενο υπογράφεται από τους Υπουργούς Γεωργίας των επτά παραπάνω χωρών.
      Στο κοινό αυτό κείμενο υπάρχει σαφής αναφορά των επτά Υπουργών στη σταφίδα και ζητείται από την Επιτροπή η διατήρηση και η διασφάλιση της σημερινής στρεμματικής ενίσχυσης, προκειμένου να εξασφαλισθεί πλήρως το εισόδημα των Ελλήνων σταφιδοπαραγωγών τα επόμενα χρόνια.
      Θα πρέπει να προστεθεί ακόμα ότι το Υπουργείο παρακολουθεί και θα παρακολουθεί στενά και από κοντά όλες τις εξελίξεις στον τομέα των οπωροκηπευτικών και είναι έτοιμο ανά πάσα στιγμή να υποστηρίζει με σθένος τα συμφέροντα των Ελλήνων παραγωγών τόσο στον τομέα των νωπών όσο και στον τομέα των μεταποιημένων οπωροκηπευτικών.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      8. Στην με αριθμό 5428/12-12-05 ερώτηση του Βουλευτή  κ. Ανδρέα Ανδριανόπουλου δόθηκε με το υπ’ αριθμ. Β2877/3-1-06 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5428/12-12-2005 που κατέθεσε στη Βουλή ο Βουλευτής κ. Ανδρέας Ανδριανόπουλος, σύμφωνα και με τα στοιχεία που μας παρέσχε εγγράφως η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), σας πληροφορούμε ότι:
      Η ΕΕΤΤ έχει ήδη εκκινήσει τις διαδικασίες για τη διενέργεια δημοπρασίας για τη χορήγηση της αδιάθετης Ειδικής Άδειας Σταθερής Ασύρματης Πρόσβασης στη ζώνη συχνοτήτων 3410-3600 ΜΗz, σύμφωνα με τα οριζόμενα στην υπ' αριθμ. 51860/3589/2000 Απόφαση του ΥΠ.Μ.Ε. και αναμένεται άμεσα να προβεί σε έκδοση του Τεύχους Προκήρυξης για τη διενέργεια της δημοπρασίας.
      Στο πλαίσιο αυτό, σημειώνεται, ότι η Ε.Ε.Τ.Τ. έχει ήδη προχωρήσει σε διαδικασίες χορήγησης προσωρινών αδειών πειραματικής χρήσης ανταποκρινόμενη σε εκδήλωση σχετικού ενδιαφέροντος από φορείς, αλλά και στην ανάγκη της βέλτιστης τεχνικής αξιοποίησης των υφιστάμενων τεχνολογιών WiMAX, προς όφελος των καταναλωτών.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      9. Στην με αριθμό 5377/9-12-05 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 376/23-12-2005 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 9/12/2005 ερώτησης του Βουλευτή κ. Μ. Στρατάκη, σας γνωρίζουμε ότι έχουμε λάβει γνώση των αιτημάτων του Συλλόγου των υπαλλήλων της Γ.Γ.Α. και τα αντιμετωπίζουμε με καλόπιστη διάθεση. Η ικανοποίησή τους όμως εξαρτάται και από άλλους, πέραν της βούλησης της πολιτικής και διοικητικής ηγεσίας της Γ.Γ.Α., παράγοντες (οικονομικούς, νομικούς κ.λπ.).
      Θα πρέπει δε, όλοι μας να κατανοήσουμε ότι η προς το παρόν μη ικανοποίηση κάποιου συνδικαλιστικού αιτήματος δεν σημαίνει ούτε άρνηση διαλόγου, ο οποίος ήδη έχει γίνει και συνεχίζεται, ούτε εχθρική αντιμετώπιση αυτού που προβάλλει το αίτημα.
      Προς ενημέρωσή σας, τα θέματα που αναφέρονται στην ανακοίνωση του Πανελλήνιου Συλλόγου Υπαλλήλων της Γ.Γ.Α. είτε έχουν επιλυθεί είτε έχει δρομολογηθεί η επίλυσή τους σε συνεργασία με τους εργαζόμενους.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      10. Στην με αριθμό 5521/13-12-05 ερώτηση της Βουλευτού  κ. Αγγελικής Γκερέκου δόθηκε με το υπ’ αριθμ. 19/4-1-06 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Το Υπουργείο μας συμμετέχει ως ένας από τους βασικούς εταίρους σε ένα πρόγραμμα της Ε.Ε. που αφορά την προώθηση της προσβασιμότητας της Ελλάδας και της Ευρώπης, με την επωνυμία OSSATE (ΟΝΕ STOP SHOP FOR ACCESSIBLE TOURISM ΙΝ EUROPE).
      Οι υπόλοιποι εταίροι αποτελούνται από την εταιρεία EWORX (συντονιστής του ευρωπαϊκού προγράμματος) με έδρα την Αθήνα, την Μη Κυβερνητική Οργάνωση «Αναπηρία Τώρα» (έδρα: Θεσ/κη), τον Εθνικό Οργανισμό Τουρισμού της Μεγάλης Βρετανίας «VίsίtΒritaίn», τις κρατικές αναπηρικές Οργανώσεις του Βελγίου ANLH και TGB. Στην ελληνική ομάδα εργασίας του προγράμματος συμμετέχει και εκπρόσωπος του Υπουργείου Υγείας και Πρόνοιας.
      Στα πλαίσια αυτού του προγράμματος, οργανώθηκε από το Υπουργείο μας τον περασμένο Σεπτέμβρη (8-9/9/05 στην Αθήνα η πρώτη Διεθνής Διημερίδα με θέμα την προσβασιμότητα στον τουρισμό την οποία παρακολούθησαν και συμμετείχαν περίπου 140 σύνεδροι από όλο τον κόσμο. Το Πρόγραμμα στοχεύει στη δημιουργία ενός συστήματος δεδομένων για την παροχή πληροφόρησης μέσω τού Διαδικτύου και των κινητών τηλεφώνων σχετικά με προσβάσιμες υποδομές και υπηρεσίες τουριστικού ενδιαφέροντος και επιδιώκει να καθιερώσει πρότυπα και οδηγίες για προσβάσιμο τουρισμό για όλους.
      Τα παραπάνω θα προσελκύσουν άτομα με αναπηρίες, τις οικογένειες και τα φιλικά τους πρόσωπα, καθώς και ένα μεγάλο αριθμό τουριστών που αντιμετωπίζουν δυσκολίες όταν ταξιδεύουν, όπως για παράδειγμα οι ηλικιωμένοι και οι οικογένειες με μικρά παιδιά.
      Σε συνέχεια του παραπάνω προγράμματος, έχει εγκριθεί από την Ευρωπαϊκή Επιτροπή το ευρωπαϊκό Πρόγραμμα ΕΝΑΤ (European Network for Accessible Tourism) στο οποίο επίσης είναι βασικός εταίρος το Υπουργείο μας μαζί με εταίρους από άλλες χώρες όπως Μεγάλη Βρετανία, Βέλγιο, Σουηδία, Ισπανία. Το συγκεκριμένο πρόγραμμα έχει κύριο στόχο την προβολή του προσβάσιμου τουρισμού στην Ευρώπη και σ’ αυτό θα κληθούν να συμμετάσχουν εθνικοί φορείς τουρισμού και λοιποί φορείς που ασχολούνται με τα άτομα με ειδικές ανάγκες από τις Ευρωπαϊκές χώρες.
      Οι επωφελούμενοι από αυτό το σύστημα δεν είναι μόνο οι ομάδες των τουριστών. Είναι επίσης οι επιχειρηματίες κάθε τουριστικής εγκατάστασης και προορισμού που θα επιλέξουν να αναβαθμίσουν την ποιότητα των υπηρεσιών τους και θα «ανοίξουν» την επιχείρηση τους σε νέες ομάδες τουριστών και επομένως σε ένα ευρύτερο φάσμα πελατών.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 24 Ιανουαρίου 2006.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5 του Κανονισμού της Βουλής).
      1. Η με αριθμό 4872/23-11-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με δημοσίευμα του Τύπου για περικοπή κονδυλίων από το Επιχειρησιακό Πρόγραμμα «Κοινωνία της Πληροφορίας».
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5 του Κανονισμού της Βουλής).
      1. Η με αριθμό 3909/25-10-2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη χρηματοδότηση της Νομαρχιακής Αυτοδιοίκησης Ηρακλείου, για την εκπόνηση μελέτης για την αναδιάρθρωση των αμπελώνων του Νομού.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη, η με αριθμό 354/16-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τους Υπουργούς Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, σχετικά με την καταβολή των οφειλόμενων στους μικρομεσαίους εργολήπτες δημοσίων έργων, διαγράφεται λόγω κωλύματος του κυρίου Υπουργού.
      Θα συζητηθεί η δεύτερη, η με αριθμό 365/17-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Δικαιοσύνης και Αγροτικής Ανάπτυξης και Τροφίμων, σχετικά με τις δικαστικές διώξεις των αγροτών, τον καταλογισμό των δικαστικών εξόδων κ.λπ..
      Το ειδικότερο περιεχόμενο της επίκαιρης ερώτησης του κ. Σκυλλάκου έχει ως ακολούθως:
      «Παρά τις αντίθετες προεκλογικές διακηρύξεις της Κυβέρνησης, συνεχίζονται με αμείωτη ένταση και ιδιαίτερο ζήλο οι δικαστικές διώξεις και μάλιστα με βαριά κατηγορητήρια σε βάρος των αγροτών, που αγωνιστικά αντιστάθηκαν στην αντιαγροτική πολιτική της Ευρωπαϊκής Ένωσης και των ελληνικών κυβερνήσεων.
      Στις δικαστικές διώξεις προστέθηκε και ο καταλογισμός των δικαστικών εξόδων, ακόμα και για τις δίκες της περιόδου πριν από το 1997, που τα φερόμενα ως αδικήματα των αγροτών που συμμετείχαν σ’ εκείνες τις αγροτικές κινητοποιήσεις, παραγράφηκαν με ειδική νομοθετική ρύθμιση που ψηφίστηκε στη Βουλή.
      Προφανής στόχος των δικαστικών διώξεων και των καταλογισμών είναι η οικονομική εξουθένωση των αγροτών και η τρομοκράτησή τους, για να μη συμμετέχουν σε νέες κινητοποιήσεις, που θα προκαλέσει η εφαρμογή της νέας Κ.Α.Π. που επιταχύνει το ξεκλήρισμά τους.
      Ερωτώνται οι κύριοι Υπουργοί:
      Τι ενέργειες θα κάνουν, για να σταματήσει η ποινικοποίηση των κοινωνικών αγώνων της αγροτιάς;
      Τι μέτρα θα πάρουν για να σταματήσουν οι καταλογισμοί των δικαστικών εξόδων σε βάρος των αγροτών;».
      Στην επίκαιρη ερώτηση θα απαντήσει ο Υπουργός Δικαιοσύνης κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ευχαριστώ, κύριε Πρόεδρε.
      Κυρίες και κύριοι συνάδελφοι, ας διευκρινίσουμε κατ’ αρχήν το εξής: Το άρθρο 25 του ν. 2721/1999 ψηφίστηκε, για να τερματίσει τον καταλογισμό ευθυνών στους αγρότες, που τέλεσαν αδικήματα την περίοδο του 1997 από πεπλανημένη αντίληψη σχετικά με την άσκηση των δικαιωμάτων τους και μετά από αίτημα συγγνώμης που διατυπώθηκε από αυτούς, συνοδευόμενο –εδώ είναι η έμφαση- από τη βεβαίωση της άγνοιας των επιπτώσεων του νόμου.
      Μιλώ για μια πραγματικά έκρυθμη, εξαιρετική κατάσταση, μια περίοδο έκτακτη, στο μέτρο που η τότε κυβέρνηση είχε επιχειρήσει με νομοθετική πρωτοβουλία να άρει τις συνέπειες των ποινικά κολάσιμων γενικευμένων ενεργειών, στις οποίες είχε εξωθηθεί ο αγροτικός μας κόσμος από τα ολέθρια λάθη της τότε διακυβέρνησης.
      Εάν εκ παραδρομής για τις πράξεις αυτές καταλογίστηκαν δικαστικά έξοδα, κύριε Σκυλλάκο, από τα δικαστήρια σε βάρος αγροτών κατηγορουμένων, οι κατηγορούμενοι δικαιούνται να ασκήσουν αντιρρήσεις, όπως λέμε, κατά των σχετικών αμετάκλητων αποφάσεων, οι οποίες τους επιβάλλουν δικαστικά έξοδα. Διευκρινίζω, ωστόσο, ότι αυτό δεν ισχύει στις περιπτώσεις στις οποίες είχαν εκδοθεί αμετάκλητες αποφάσεις πριν από την έναρξη ισχύος του νόμου περί ειδικής παραγραφής και είχαν καταλογιστεί δικαστικά έξοδα.
      Θέλω να σημειώσω, κυρίες και κύριοι συνάδελφοι, ότι δεν είναι δυνατόν να επέμβουμε νομοθετικά και να καταργήσουμε αμετάκλητες δικαστικές αποφάσεις. Άλλωστε ο κοινός νομοθέτης, όπως εκφράστηκε με το ν. 2721, δεν περιέλαβε διάταξη για την τύχη των δικαστικών εξόδων, καθώς πρόκρινε μόνο την παραγραφή των ποινών. 
      Δεν είναι λογικό, αγαπητοί συνάδελφοι, να επαναλάβουμε την έκτακτη ρύθμιση του ’97, μια αμφίβολης συνταγματικότητας νομοθετική ρύθμιση και να την επαναλαμβάνουμε σε κάθε περίπτωση κατοπινής δίωξης. Δεν είναι λογικό να παύσουμε μια κατηγορία ποινικών διώξεων με μόνο κριτήριο το ότι στρέφονται κατά των φίλων, συμπαθών αγροτών-συνδικαλιστών. Δεν είναι νοητό η Κυβέρνηση να καταργεί, κατά περίπτωση, τον ποινικό νόμο. Δεν είναι νοητό για κάποιους Έλληνες να ισχύει ο νόμος, αλλά για κάποιους άλλους να μην ισχύει.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Φαίνεται ότι η Νέα Δημοκρατία αλλιώς τα λέει όταν είναι Αξιωματική Αντιπολίτευση και αλλιώς τα λέει όταν είναι Κυβέρνηση. Τότε που ψηφίστηκε εκείνη η τροπολογία ομόφωνα, η διάταξη του ’99, για το μη καταλογισμό ή την παραγραφή, αν θέλετε, των ποινών, για να σβήσουν οι υποθέσεις που αφορούσαν αγροτικές κινητοποιήσεις δεν είπατε ως Νέα Δημοκρατία ούτε ότι οι αγρότες δεν ήξεραν ούτε επικαλεστήκατε ποτέ -ως κόμμα- άγνοια ούτε εδώ στη Βουλή επικαλέστηκε κανείς συγγνώμη εκ μέρους των αγροτών. Είπαμε ότι ήταν μια συνδικαλιστική δράση, υπήρχε κατακραυγή και τα κόμματα της Αντιπολίτευσης, μαζί και εμείς, πιέσαμε την τότε κυβέρνηση να κάνει εκείνη τη ρύθμιση. 
      Επειδή έχουμε μπροστά μας δεκάδες υποθέσεις –μιλάμε για εκατοντάδες αγρότες που σέρνονται στα δικαστήρια και τους προσεχείς μήνες θα έχουμε πάρα πολλές υποθέσεις για κινητοποιήσεις μετά το ’97- εμείς αυτό που ζητάμε, είναι το ότι πρέπει να αντιμετωπιστεί το ζήτημα σαν να πρόκειται για συνδικαλιστική δράση, αλλιώς οδηγούμαστε στη λογική της ποινικοποίησης της συνδικαλιστικής δράσης των αγροτών. Δεν είναι κάποιοι που έκλεισαν το δρόμο χάριν αστεϊσμού ή για άλλους στόχους. Πρόκειται για συνηθισμένη μορφή πάλης των αγροτών, όχι μόνο στην Ελλάδα, αλλά και σε ολόκληρη την Ευρώπη. Τα παρακολουθούμε και από τις τηλεοράσεις. 
      Πρέπει, λοιπόν, σαν Κυβέρνηση, σαν κόμμα, να επανεξετάσετε αυτήν την υπόθεση. Έχουμε μπροστά μας χειροτέρευση της κατάστασης για τους αγρότες. Έχουμε τη νέα Κ.Α.Π. -την αναθεώρηση της παλιάς Κ.Α.Π.- και αυτό θα προκαλέσει πολύ μεγαλύτερα προβλήματα στους αγρότες, οπότε θα «ξεδιπλωθούν» κινητοποιήσεις. Από τις αρχές Φλεβάρη, ξεκινάνε στη Θεσσαλονίκη -και μετά σ’ όλη την Ελλάδα- κινητοποιήσεις.
      Με τη δαμόκλειο σπάθη του νόμου και του εισαγγελέα ή του αστυνομικού θα γίνονται αυτοί οι αγώνες; 
      Εδώ πρέπει να προσθέσω ότι σε πολλές από τις υποθέσεις δεν σέρνονται στα δικαστήρια οι αγρότες μόνο για παρακώλυση συγκοινωνιών. Έχει ανοίξει η όρεξη και προστίθενται καινούργιες ποινές για φθορές, για τραυματισμούς, για αντίσταση κατά της αρχής. Πού θα πάμε; Προχθές δικαζόταν ο Γιάννης Πατάκης, πρώην συνάδελφος, για ηθική αυτουργία, δηλαδή όχι γιατί παρακώλυσε ο ίδιος τις συγκοινωνίες, αλλά διότι ως πρόεδρος των αγροτών της περιοχής τούς υπέδειξε να κλείσουν το δρόμο. Αθωώθηκε βεβαίως, αλλά πού θα πάει αυτή η υπόθεση;
      Νομίζω ότι είναι πολύ άσχημο να ζητούνται τα δικαστικά έξοδα για υποθέσεις που παραγράφηκαν. Δηλαδή, τι γίνεται, αν δεν καταλογίστηκαν; Αυτό πρέπει να λυθεί. Δε θέλετε να λύσετε όλα τα άλλα; Τουλάχιστον λύστε το αυτό, διότι δεν τα πληρώνουν οι αγρότες και δικαιολογημένα είναι αγανακτισμένοι. Υπάρχουν προσαυξήσεις. 
      Μπορούμε όλα τα ζητήματα να τα λύσουμε με βάση τη λογική ότι πρόκειται για συνδικαλιστικό αγώνα. Αλλιώς, μπορούμε να βρούμε χίλιες κατηγορίες για τους αγρότες και θα συνεχιστεί αυτή η υπόθεση λόγω της αγροτικής πολιτικής που εφαρμόζετε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Σκυλλάκο.
      Το λόγο έχει ο κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Σκυλλάκο, η διαφωνία μας έγκειται στο ότι ο συνδικαλιστικός αγώνας δεν επιτρέπει, κατά τη δική μας τουλάχιστον άποψη, παραβίαση του νόμου.
      ΑΝΤΏΝΗΣ ΣΚΥΛΛΑΚΟΣ: Το ’99, όμως, επέτρεπε. Μαζί ψηφίσαμε…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επιτρέψτε μου να σας διαβάσω τρεις φράσεις, γιατί αμφισβητήσατε αυτό που είπα ότι διατυπώθηκε από τους αγρότες το ’99, δηλαδή η άγνοια εκ μέρους τους του νόμου και των επιπτώσεών του, καθώς επίσης και η συγγνώμη τους. 
      ΑΝΤΩΝΗΣ ΣΚΥΛΛΑΚΟΣ: Από ποιον διατυπώθηκαν αυτά;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας διαβάζω την εισηγητική έκθεση του νόμου, που έφερε η προηγούμενη κυβέρνηση στη Βουλή: «…Αφορούν τις αγροτικές εκείνες κινητοποιήσεις και γίνεται ύστερα από την πολλαπλώς εκφρασθείσα πρόταση παροχής συγγνώμης των ευρισκομένων ήδη υπό την ποινική κατηγορία αγροτών εκ μέρους των εκπροσώπων του λαού στο Κοινοβούλιο των αγροτικών περιοχών, καθώς και μεγάλου τμήματος του λαού και του επαγγελματικού κόσμου, αλλά και προς ομαλοποίηση της ζωής του αγροτικού μας κόσμου, με τη βεβαιότητα ότι δεν θα συμβούν στο μέλλον τοιαύτα έκτροπα ασέβειας προς τους πολίτες και το κράτος».
      ΑΝΤΩΝΗΣ ΣΚΥΛΛΑΚΟΣ: Αυτά τα έλεγε το ΠΑ.ΣΟ.Κ.. Τα λέτε κι εσείς; Δεν τα λένε οι αγρότες…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, αφήστε τον  κύριο Υπουργό να ολοκληρώσει.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας λέω ποια είναι η σκέψη του νομοθέτη. Μ’ αυτήν τη σκέψη συνταχθήκαμε και εμείς και εσείς.
      Τώρα, θα σημειώσω ακόμα ότι είναι πρόδηλο πως ούτε ποινικοποίηση επιχειρείται ούτε τέτοιες προθέσεις έχουμε. Η προστασία όλων των συνταγματικά κατοχυρωμένων ατομικών και συλλογικών δικαιωμάτων είναι απόλυτα σεβαστή από την Κυβέρνηση αυτή.
      Παράλληλα, όμως, δε θα τηρούσαμε τους ισχύοντες νόμους, αν δεν σεβόμασταν στην πράξη τις αρχές του κράτους δικαίου. Η ελληνική δικαιοσύνη είναι αποκλειστικά αρμόδια –όχι η Κυβέρνηση- να αποφανθεί αιτιολογημένα αν μία συγκεκριμένη πράξη υπερβαίνει τα νόμιμα όρια της συνδικαλιστικής δράσης ή όχι. Εσείς, φαίνεται ότι ζητάτε να κρατικοποιήσουμε και τη δικαιοσύνη.
      ΑΝΤΩΝΗΣ ΣΚΥΛΛΑΚΟΣ: Όχι, να νομοθετήσουμε, να ξαναφέρουμε τροπολογία.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Υπάρχει, λοιπόν, διάκριση των εξουσιών, κύριε Σκυλλάκο. Δεν έχουμε πρόθεση να καταστήσουμε τη δικαιοσύνη υποχείριο της Κυβέρνησης.
      Εξίσου ανεπίτρεπτη παρέμβαση στο έργο της δικαιοσύνης θα συνιστούσε μία εκ των υστέρων –αν κατάλαβα καλά και αυτό το ζητάτε- νομοθετική ρύθμιση προς ακύρωση της όποιας απόφασης έχει εν τω μεταξύ ληφθεί σε επίπεδο δικαστικής εξουσίας. Επαναλαμβάνω: Μόνο μία εντελώς εξαιρετική περίπτωση, όπως εκείνη του ’97, δικαιολογεί -κατά την άποψή μας- τη συγκεκριμένη ρύθμιση, που τότε όλοι ψηφίσαμε. 
      Σήμερα πρόδηλα δεν βρισκόμαστε μπροστά σε αντίστοιχη περίπτωση και βέβαια δεν μπορεί οι νόμοι να εφαρμόζονται για όλους τους άλλους Έλληνες, αλλά να εξαιρείται μία συγκεκριμένη κατηγορία από την τήρηση και την εφαρμογή τους. Αν υπάρχει, κύριε Σκυλλάκο, παρακώλυση των συγκοινωνιών ή φθορά ξένης ιδιοκτησίας –αλήθεια, προτείνετε να μένει ατιμώρητη;- δεν μπορεί αυτή να τιμωρείται όταν διαπράττεται από όλους, πλην των αγροτοσυνδικαλιστών, που εισηγείσθε να μείνουν ατιμώρητοι. Αυτά δεν είναι νοητά σ’ ένα κράτος δικαίου. 
      ΠΡΟΕΔΡΕΥΩΝ (Σωτήρης Χατζηγάκης): Επόμενη είναι η τρίτη, η υπ’ αριθμόν 371/17-1-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την καθαίρεση νομίμως εκλεγμένου εκπροσώπου των γιατρών από το Δ.Σ. του Γενικού Νοσοκομείου Ρεθύμνου.
      Το ειδικότερο περιεχόμενο της επίκαιρης ερώτησης του κ. Λεβέντη έχει  ως εξής: 
      «Με βάση το άρθρο 7 του ν. 3329/05 εστάλη προς τους διοικητές των Δ.Υ.Πε. το υπ’ αριθμόν πρωτοκόλλου ΔΥ1δ/οικ.48540/12-5-2005 εξαιρετικά επείγον έγγραφο της Γενικής Διεύθυνσης Διοικητικής Υποστήριξης του Υπουργείου Υγείας, που αφορούσε τις εκλογικές διαδικασίες ανάδειξης των αιρετών εκπροσώπων των διοικητικών συμβουλίων των νοσηλευτικών ιδρυμάτων της χώρας και το ότι στις εκλογικές διαδικασίες συμμετέχει και το προσωπικό των κέντρων υγείας και των κέντρων ψυχικής υγείας (ιατρικό, νοσηλευτικό, διοικητικό και λοιπό προσωπικό), εκτός των επικουρικών και των ειδικευομένων γιατρών.
      Στο Γενικό Νοσοκομείο Ρεθύμνου οι εκλογικές διαδικασίες διεξήχθησαν στις 4-7-2005 με δύο ψηφοδέλτια για τη θέση του εκπροσώπου των γιατρών. Όμως, το Διοικητικό Συμβούλιο του Νοσοκομείου Ρεθύμνου, αξιοποιώντας τη μεταγενέστερη υπ’ αριθμόν 6185/12-8-2005 υπουργική απόφαση για την αποκεντρωμένη και αυτοδύναμη λειτουργία των κέντρων υγείας της Κρήτης, μεθόδευσε την καθαίρεση του εκλεγμένου εκπροσώπου των γιατρών, με το αιτιολογικό ότι είναι γιατρός κέντρου υγείας. Σ’ αυτήν τη μεθόδευση συναίνεσε και το Υπουργείο, ανακαλώντας το διορισμό του και διορίζοντας τον αναπληρωματικό του ως τακτικό μέλος του Δ.Σ. του νοσοκομείου και τον αποτυχόντα υποψήφιο του άλλου νοσοκομείου ως αναπληρωματικό, ακυρώνοντας τη βούληση των εκλογέων και προβαίνοντας σε σωρεία νομικών παραβάσεων. 
      Με βάση τα παραπάνω ερωτάται, ο κύριος Υπουργός τι μέτρα προτίθεται να πάρει ώστε να αποκατασταθεί η νομιμότητα και να επανέλθει ο νομίμως εκλεγμένος εκπρόσωπος των γιατρών στο Δ.Σ. του Νοσοκομείου Ρεθύμνου».
      Στην επίκαιρη ερώτηση του κ. Λεβέντη θα απαντήσει ο Υφυπουργός κ. Γιαννόπουλος. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι δεν πρόκειται περί καθαιρέσεως όπως αναφέρει ο συνάδελφος κ. Λεβέντης, του εκλεγέντος κατά τις εκλογές των αιρετών εκπροσώπων στο Νοσοκομείο Ρεθύμνου. Απλούστατα, αποκαταστάθηκε η έννομη τάξη. Και για να γίνει αντιληπτό αυτό θα πω πώς είχε ιστορικά το όλο θέμα.
      Είναι γεγονός, όπως γνωρίζετε, κύριε Λεβέντη, ότι οι εκλογικές διαδικασίες για την ανάδειξη αιρετών μελών τόσο του ιατρικού όσο και του λοιπού προσωπικού πρέπει να γίνονται σύμφωνα με το ν. 3329/2005. Με την εγκύκλιο η οποία είχε σταλεί στις 5-5-2005, ανεφέρετο όλη η εκλογική διαδικασία η οποία έπρεπε να τηρηθεί και πράγματι οι εκλογές έγιναν στο νοσοκομείο στις 4-7-2005.
      Υπήρξε μετά μία απόφαση του Υπουργείου μας, στις 9 Αυγούστου, κατά την οποία τα κέντρα υγείας όπως και τα κέντρα ψυχικής υγείας γινόντουσαν πλέον ανεξάρτητες υγειονομικές μονάδες, που αυτό όπως αντιλαμβάνεστε σημαίνει ότι το προσωπικό το οποίο ανήκει στις μονάδες αυτές, διοικητικά πλέον ανήκει στις Δ.Υ.Πε. και όχι στα νομικά πρόσωπα δημοσίου δικαίου, στα νοσοκομεία, οπότε εκ των πραγμάτων ο εκλεγείς αυτός συνάδελφος, εφόσον πλέον διοικητικά θα υπήγετο στις Δ.Υ.Πε., δεν μπορούσε να έχει δικαιώματα και υποχρεώσεις ως άτομο που υπηρετεί στο Νοσοκομείο Ρεθύμνου.
      Γι’ αυτό κιόλας, προς αποκατάσταση της όλης αυτής διαδικασίας, όπου η συμμετοχή του συναδέλφου αυτού θα αποτελούσε στοιχείο ακυρότητος των διοικητικών αποφάσεων του συμβουλίου διοίκησης, έγινε η αντικατάστασή του από άλλο συνάδελφο, ο οποίος μετείχε στην εκλογική διαδικασία σύμφωνα με τα αποτελέσματα –βάσει των ψήφων που είχαν πάρει οι υπόλοιποι- τα επικυρωμένα από την εφορευτική επιτροπή.
      Αυτή είναι ακριβώς η διαδικασία, η οποία ακολουθήθηκε στο Νοσοκομείο Ρεθύμνου και τίποτε άλλο δεν υπήρξε που να αποτελέσει στοιχείο ιδιαίτερης ανησυχίας, όσον αφορά αυτό που εσείς –θα έλεγα- υπερβολικά αναφέρετε ως καθαίρεση του μέλους του διοικητικού συμβουλίου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, σας άκουσα με προσοχή και εσείς παραδέχεστε ότι οι εκλογές έγιναν νομίμως και νομοτύπως, σύμφωνα με τις οδηγίες που είχαν δοθεί. Εκ των υστέρων, όταν είχαν γίνει εκλογές, ύστερα από έναν ή δύο μήνες, έρχεται το Υπουργείο και κάνει αυτήν τη ρύθμιση και χωρίζει τα κέντρα υγείας, ειδικά και μόνο για την Κρήτη, από τα νοσοκομεία.
      Εδώ υπάρχει ένα περίεργο. Στο διοικητικό συμβούλιο εκλέχτηκε και εκπρόσωπος των εργαζομένων, εκτός από εκπρόσωπος των γιατρών, ο οποίος και αυτός ανήκει σε κέντρο υγείας. Γι’ αυτόν δεν ετέθη θέμα. Ετέθη θέμα μόνο για το γιατρό, ο οποίος γιατρός εν τω μεταξύ, παρά το ότι είναι σε κέντρο υγείας εννιά χρόνια, δύο φορές την εβδομάδα εργάζεται στο Νοσοκομείο Ρεθύμνου. Και τώρα ακόμα εξακολουθεί να εργάζεται εκεί.
      Όπως καταλαβαίνετε, δημιουργείται εδώ μία μεγάλη ανακολουθία και μια μεγάλη απορία. Γιατί αυτή η επιλεκτική και εκλεκτική μεταχείριση, η οποία αποτελεί καθαίρεση για εμάς; Διότι είχε εκλεγεί νομίμως και δεν υπάρχει κάποια απόφαση αρμοδίου νομικού οργάνου, που να λέει ότι έπρεπε να γίνει έτσι. Επίσης, έχετε υπόψη σας ότι οι δύο τοποθετηθέντες στη θέση του καθαιρεθέντος αρνήθηκαν το διορισμό μ’ αυτόν τον τρόπο και παραιτήθηκαν. 
      Όπως καταλαβαίνετε, έχει δημιουργηθεί ένα σοβαρό θέμα ηθικής τάξεως. Προηγουμένως ήμασταν εδώ και ακούσαμε από τον αρμόδιο, από τον κύριο Υπουργό της Δικαιοσύνης ότι είναι ανεπίτρεπτη η εκ των υστέρων νομοθετική ρύθμιση προς ακύρωση αποφάσεως. Εδώ είναι εκ των υστέρων, το είπε πριν από λίγα λεπτά εδώ ο αρμόδιος Υπουργός Δικαιοσύνης. Εσείς πώς κινείσθε μ’ αυτήν την τακτική και μ’ αυτήν την πρακτική;
      Για εμάς, οπωσδήποτε όλη αυτή η ιστορία είναι ανεπίτρεπτη και απαράδεκτη και θα έπρεπε –νομίζουμε- να επανέλθει η διασαλευθείσα τάξη, αλλιώς εάν θα ετίθετο θέμα, θα ετίθετο θέμα ακύρωσης όλων των διαδικασιών από την αρχή. Όμως, δεν νομίζουμε ότι αυτή θα ήταν η ενδεδειγμένη λύση. Ενδεδειγμένη λύση θα ήταν ο γιατρός εκεί που υπηρετεί, στη Δ.Υ.Πε. που υπηρετεί και εφόσον ανήκει στο νοσοκομείο και εφόσον έχει ακόμα σχέση με το νοσοκομείο να είναι εκεί. Άλλωστε και μια σειρά άλλων υπαλλήλων των κέντρων υγείας και γιατροί, είναι αποσπασμένοι στο νοσοκομείο. Δεν έχει διακοπεί αυτή η σχέση και δεν μπορεί, αν θέλετε, να λειτουργήσει και το νοσοκομείο, αν όλοι αυτοί από τα κέντρα υγείας, που προσφέρουν τις υπηρεσίες τους, απομακρυνθούν.
      Γι’ αυτό νομίζουμε ότι εδώ έγιναν πολλά στραβά και ανεπίτρεπτα και θα έπρεπε να επανέλθει η έννομη τάξη, όπως νομίζω ότι είναι σωστό.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, πιστεύω ότι επειδή γνωριζόμαστε από πολλά χρόνια, κατανοείτε ότι δεν υπήρξε κάτι το μεμπτό στην όλη αυτή διαδικασία, τόσο από εμένα όσο και από τον κύριο Υπουργό. Διότι έτσι όπως αναπτύξατε το θέμα, είναι σαν να αφήνετε αιωρούμενα κάποια στοιχεία, ότι ειδικά γι’ αυτόν το συνάδελφο υπήρξε μια μεταχείριση αυτής της μορφής, ώστε κατά τον τρόπο με τον οποίο εσείς αναφέρεστε ότι καθηρέθη του αξιώματος αυτού, να δημιουργηθεί ένα εκλογικό πραξικόπημα.
      Σας είπα, λοιπόν –και όπως το καταλαβαίνετε κι εσείς- ότι σύμφωνα με την υπουργική απόφαση του Αυγούστου, που βγήκε και κάνει τα κέντρα υγείας και τα κέντρα ψυχικής υγείας σε όλη τη Δ.Υ.Πε. Κρήτης ανεξάρτητες υγειονομικές μονάδες διοικητικά ανήκουν στις Δ.Υ.Πε., δηλαδή, τα άτομα που έχουν διοριστεί έχουν την εξάρτησή τους στις Δ.Υ.Πε.. 
      Μπορεί να είναι αποσπασμένα και να λειτουργούν και να είναι δύο με τρεις ημέρες στο Νοσοκομείο Ρεθύμνου, αλλά η διοικητική τους σχέση είναι με τις Δ.Υ.Πε.. Γι’ αυτό, λοιπόν, δεν μπορούν να έχουν τα δικαιώματα και τις υποχρεώσεις που έχουν τα άτομα τα οποία είναι στα νομικά πρόσωπα δημοσίου δικαίου. 
      Όπως καταλαβαίνετε, δεν υπάρχει κάτι το οποίο εκλεκτικά για το συγκεκριμένο συνάδελφο συνέβη, διότι ο διορισμός του είναι μεταγενέστερος της υπουργικής απόφασης του Αυγούστου του 2005. Άρα, δεν τίθεται θέμα παραλληλισμού με την προηγουμένη αναφορά του Υπουργού Δικαιοσύνης σε θέματα της τότε αγροτικής συνδικαλιστικής διαμαρτυρίας. Το λέω αυτό για να μην συγχέουμε συνδικαλιστές γιατρούς και συνδικαλιστές αγρότες, που είναι εντελώς διαφορετικά θέματα. 
      Αλλά και πάλι σας λέω, κύριε Λεβέντη, ότι δεν πρόκειται περί καθαιρέσεως. Απλούστατα εφαρμόζεται, σύμφωνα με τις καινούργιες αποφάσεις, η τάξη διότι πάρθηκε για την Κρήτη η συγκεκριμένη απόφαση όχι για κανέναν άλλο λόγο, αλλά λόγω της ιδιαιτερότητας που έχει η Δ.Υ.Πε. και η Μεγαλόνησος, τα κέντρα υγείας της Κρήτης να έχουν την αυτοδυναμία λειτουργίας σε επίπεδο διοικητικό και οικονομικό ως ανεξάρτητες μονάδες και να μην είναι υπό τη συνεχή εξάρτηση του κέντρου που ήμασταν εμείς. Αυτός ήταν ακριβώς και ο λόγος. 
      ΑΘΑΝΑΣΙΟΣ ΛΕΒΕΝΤΗΣ: Γιατί τους παίρνετε από τα κέντρα υγείας και τους πάτε να εργάζονται στα νοσοκομεία; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Λεβέντη. 
      Τελειώσατε, κύριε Υπουργέ; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τελείωσα, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε τώρα στις επίκαιρες ερωτήσεις δεύτερου κύκλου.
      Πρώτη είναι η με αριθμό 360/16-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Περιβάλλοντος Χωροταξίας και Δημοσίων Έργων και Οικονομίας και Οικονομικών, σχετικά με την επίλυση των προβλημάτων του οδικού δικτύου Ηρακλείου-Βιάννου στην Κρήτη. 
      Το περιεχόμενο της επίκαιρης ερώτησης του κ. Κεγκέρογλου έχει ως εξής: 
      «Το οδικό έργο Ηράκλειο-Βιάννος φαίνεται να έχει εγκαταλειφθεί στην τύχη του, αφού το Υπουργείο Οικονομίας και Οικονομικών αρνείται στις περιφερειακές υπηρεσίες εδώ και ενάμιση χρόνο να δώσει τις απαραίτητες χρηματοδοτήσεις για την ολοκλήρωσή του, ενώ η Περιφέρεια Κρήτης μετά από μεγάλη καθυστέρηση είκοσι μηνών και κάτω από την πίεση της κοινής γνώμης έδωσε στην κυκλοφορία ένα τμήμα επτά χιλιομέτρων μέχρι τα Πεζά. 
      Η προχειρότητα με την οποία αντιμετωπίζεται το θέμα, αποδεικνύεται από τον επικίνδυνο, για την ασφάλεια οδηγών, επιβατών και οχημάτων, κόμβο που δημιουργήθηκε στα Πεζά και τον ουσιαστικό αποκλεισμό της σύνδεσης με τους Κουνάβους και τις Αρχάνες. 
      Για όλα τα παραπάνω ερωτάστε κύριοι Υπουργοί:
      - Αν παρέμβετε στην Περιφέρεια Κρήτης ώστε να γίνουν άμεσα ασφαλείς συνδέσεις στα Πεζά, στον Άγιο Σώζωντα και τους Κουνάβους; 
      - Αν χρηματοδοτήσετε, επιτέλους, από το Π.Δ.Ε. την Περιφέρεια Κρήτης με το ποσό των 3,2 εκατομμυρίων ευρώ προκειμένου να ολοκληρωθεί το έργο;». 
      Στην ερώτηση του κ. Κεγκέρογλου θα δώσει απάντηση ο Υφυπουργός Περιβάλλοντος, Χωροταξίας και Δημοσίων Έργων, κ. Ξανθόπουλος. 
      Κύριε Υφυπουργέ, έχετε το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κύριε Πρόεδρε, την Παρασκευή στις 11.30΄ υπάρχει μία επερώτηση γενικότερη για τους δύο κύριους κάθετους άξονες της Κρήτης, δηλαδή Ηράκλειο- Μεσσαρά και Ηράκλειο-Βιάννος και στα πλαίσια αυτά θα γίνει μία αναλυτική συζήτηση και βεβαίως ένας εκ των επερωτώντων είναι και ο κύριος Βουλευτής, ο κ. Κεγκέρογλου. Φαντάζομαι ότι τότε θα έχουμε το χρόνο να τα συζητήσουμε αναλυτικότερα. 
      Πράγματι, η ερώτησή του κληρώθηκε για σήμερα –δεν είναι δική του επιλογή- και γι’ αυτό θα ήθελα να πω δυο λόγια για το ειδικό θέμα το οποίο θέτει, που είναι υποσύνολο του γενικότερου συνόλου της επερώτησης της Παρασκευής. 
      Κατ’ αρχάς, πρέπει να επισημάνουμε –και να κάνουμε μία γενικότερη αυτοκριτική- ότι τα έργα ταλαιπωρούνται κυρίως διότι έχουν ελλιπείς μελέτες και εκ των υστέρων παρουσιάζονται προβλήματα, τα οποία αφ’ ενός μεν απεντάσσουν μερικά έργα και επομένως, χάνονται κοινοτικά χρήματα και αφ’ ετέρου δεν ολοκληρώνονται τα έργα έγκαιρα, διότι χρειάζεται νέα μελέτη για το τμήμα το οποίο δεν μελετήθηκε σωστά και αναζήτηση πόρων, όταν πλέον έχει εξαντληθεί η δυνατότητα της εφάπαξ κατασκευής του έργου. 
      Αυτή είναι και η περίπτωση του πρώτου κομματιού, για το οποίο αναφέρεται ο κύριος Βουλευτής, από το Σώζωντα στο Αλάγνι. Έχει ένα μήκος περίπου δώδεκα χιλιόμετρα και έπρεπε κανονικά να έχει ολοκληρωθεί ουσιαστικά εδώ και ένα με δύο μήνες. Εκκρεμεί πράγματι μία έγκριση 1,5 εκατομμυρίου ευρώ διότι έπεσε έξω, λόγω ελλιπούς μελέτης ασφαλώς, η όλη κατασκευή και έχουμε μείνει από χρήματα για να κάνουμε τα ασφαλτικά και τους κόμβους. Αυτή είναι η πραγματικότητα. 
      Παρά ταύτα έχετε δίκιο. Αυτό δεν σημαίνει ότι πρέπει να τιμωρηθούν οι κάτοικοι της περιοχής. Είναι προφανές και για το λόγο αυτό η περιφέρεια έχει ζητήσει ήδη τη συμπληρωματική αυτή πίστωση και εκ σημερινών πληροφοριών, η πρόθεση του Υπουργείου Οικονομίας και Οικονομικών είναι να εγκριθεί η πίστωση αυτή, έτσι ώστε πράγματι να μπορεί να ολοκληρωθεί το έργο αυτό το ταχύτερο δυνατό.
      Ανάλογα ισχύουν και για το άλλο κομμάτι στο οποίο αναφέρεστε, Αλάγνι-Αλκαλοχώρι, όπου επίσης λόγω ελλιπούς μελέτης έγινε μια κατολίσθηση σε πεντακόσια μέτρα. Έφυγε ο δρόμος. Μια προσεκτικότερη αναζήτηση των γεωλογικών συνθηκών θα απέφευγε αυτή την αστοχία, αλλά η αστοχία έγινε. 
      Για το ίδιο επίσης έργο έχει ζητηθεί πίστωση 2.000.000 ευρώ από την περιφέρεια και φαντάζομαι ότι στο ίδιο πνεύμα θα κινηθεί το Υπουργείο. Θα σας απαντήσω υπεύθυνα την Παρασκευή, αν θα δοθεί ή όχι και πότε, ώστε και αυτό να ολοκληρωθεί. Παραλάβαμε τις ταλαιπωρίες ενός έργου που δεν ολοκληρώνεται λόγω ελλιπούς μελέτης.
      Τέλος, θα παρουσιαστούν αναλυτικότατα την Παρασκευή μια σειρά από νέα έργα για την Κρήτη, που όπως είπα και άλλη φορά αναβαθμίζουν συνολικά την περιοχή και στο νότιο οδικό άξονα και στο βόρειο οδικό άξονα και στους κάθετους άξονες, έτσι ώστε πράγματι να έχει τη τύχη που της αξίζει, δηλαδή, μια καλή οδική σύνδεση σύγχρονων προδιαγραφών και να μπορεί να λειτουργήσει και με υψηλές κυκλοφοριακές προδιαγραφές, ώστε να καλύπτεται και η μεγάλη επένδυση που γίνεται γενικότερα στην Κρήτη σε τουριστικές υποδομές και άλλες. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, όπως ξέρετε, το οδικό έργο Ηράκλειο-Βιάννος είχε εξασφαλισμένη χρηματοδότηση 50.000.000 ευρώ περίπου και αρκετά καλούς ρυθμούς υλοποίησης, τουλάχιστον το πρώτο διάστημα εκτέλεσής του. Δυστυχώς στη δεύτερη φάση οι ρυθμοί αυτοί έπεσαν μέχρι μηδενισμού. Δυστυχώς για δεύτερη φορά για εσάς, αυτή η δεύτερη φάση ταυτίζεται με τη διακυβέρνηση της Νέας Δημοκρατίας. Εδώ και δύο χρόνια έχει διαπιστωθεί αυτή η πτώση των ρυθμών. Εδώ και ενάμιση χρόνο, οι περιφερειακές υπηρεσίες της Κρήτης, οι κρατικές, έχουν ζητήσει συγκεκριμένες χρηματοδοτήσεις για τα δύο τμήματα, προκειμένου να ξεπεραστούν τα προβλήματα τα οποία προέκυψαν από γεωλογικά φαινόμενα και από αστοχία πιθανόν των μελετών και το Υπουργείο Οικονομικών αρνείται ουσιαστικά να δώσει αυτή τη χρηματοδότηση. Το 2004 μας παρέπεμπε στο 2005, στο Πρόγραμμα Δημοσίων Επενδύσεων. Το 2005, πάλι λόγω στενότητας, μας παρέπεμψε στο 2006. Έφτασε το 2006. Το κυρίαρχο ερώτημα, στο οποίο πρέπει βέβαια να απαντήσει ο Υπουργός Οικονομικών, είναι αν μπορεί να μένει αναξιοποίητο ένα έργο το οποίο με συγχρηματοδότηση της Ευρωπαϊκής Ένωσης έχει κοστίσει πάνω από 50.000.000 ευρώ, επειδή δεν δίνει 2.500.000 με 3.000.000 ευρώ το Υπουργείο Οικονομικών, λόγω του ότι θέλει να παρουσιάσει ότι περιστείλει ή λόγω του ότι θέλει ουσιαστικά να περιστείλει το δημοσιονομικό έλλειμμα. Δεν  είναι λογική αυτή. Πρέπει να ολοκληρωθεί το έργο, να αξιοποιηθεί για να αποδώσει. Αλλιώς δεν θα αποδώσει ποτέ. Θα είναι ένα έργο με κάποια τμήματα στο πουθενά που δεν θα οδηγούν πραγματικά προς το δρόμο της ανάπτυξης. 
      Επιπλέον, η σύνδεση που έκανε ο περιφερειάρχης πιεζόμενος από τους πολίτες στα Πεζά δεν παρέχει ασφάλεια, κύριε Υπουργέ. Πρέπει να δούμε το θέμα. Έχουν αποκλειστεί από το δρόμο, από το τμήμα που παραδόθηκε, ο μεγάλος οικισμός των Αρχανών και ο μεγάλος οικισμός των Κουνάβων και υπάρχει πρόβλημα με τους οδηγούς και φυσικά με τους μετακινούμενους επιβάτες. Προκειμένου να αναζητήσουν την πιο κοντινή οδική λύση για να πάνε στους οικισμούς τους, αναγκάζονται πολλές φορές να κάνουν ακόμα και παραβάσεις.
      Έτσι, λοιπόν, θα πρέπει να δούμε το θέμα της ασφάλειας και η περιφέρεια, για  όσο διάστημα ακόμα συνεχίσει το Υπουργείο Οικονομικών να μη δίνει τις χρηματοδοτήσεις, να δει ασφαλέστερες συνδέσεις στους συγκεκριμένους κόμβους που σας είπα. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
      Ορίστε, κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πρέπει να επισημάνουμε ότι αυτό που είπατε είναι αυτονόητο και ασφαλώς πρέπει να γίνει, δηλαδή, μια επένδυση τόσο μεγάλη σε έναν κύριο κάθετο άξονα στην Κρήτη πρέπει να ολοκληρωθεί επί της ουσίας. Πρέπει πράγματι να γίνει το έργο και να λειτουργήσει ολόκληρο. Αλλά επαναλαμβάνω ότι δεν έπεσαν οι ρυθμοί υλοποίησης. Απλώς στο τέλος κάθε έργου, όπως γίνεται σε όλα τα έργα με ελλιπείς μελέτες, αναδεικνύονται τα προβλήματα της ελλιπούς μελέτης.
      Επαναλαμβάνω ότι τα χρήματα φαγώθηκαν στο κομμάτι που σας είπα προηγουμένως, Άγιος Σώζωντας - Αρχάνες χωρίς να μπορέσουν να γίνουν οι ασφαλτοστρώσεις.
      Θα μου πείτε, δεν υπάρχουν ευθύνες; Ασφαλώς υπάρχουν. Αλλά δεν είμαστε εδώ για να ποινικοποιούμε τα πράγματα και να λέμε ποιος έφταιξε πού ή δεν έγινε τότε κάτι συγκεκριμένο, είμαστε εδώ για να δίνουμε λύσεις. Πράγματι ζητήθηκαν οι πιστώσεις και γι’ αυτό και για το επόμενο κομμάτι και πιστεύω ότι έφτασε η στιγμή να δοθούν, αλλά στην κατάλληλη στιγμή, όταν θα είμαστε σίγουροι ότι δεν θα πάνε και αυτές χαμένες. Διότι πρέπει να γίνει νέα μελέτη, κυρίως  στο κομμάτι της κατολίσθησης, η οποία θα είναι σίγουρο ότι δεν θα  οδηγήσει σε νέα αποτυχία και σε νέο χάσιμο άλλων 2.000.000 ευρώ.
      Σήμερα, λοιπόν, είμαστε σίγουροι γι’ αυτό και αισιοδοξώ ότι την Παρασκευή θα σας απαντήσω υπεύθυνα, ότι επιτέλους μπορεί να προχωρήσει το έργο από πλευράς καλής μελέτης και ότι μπορεί να ολοκληρωθεί σχετικώς σύντομα και έγκαιρα όλος ο άξονας Ηράκλειο- Βάννος.
      Τέλος, θα ήθελα να επισημάνω για να κλείσω ότι η ουσία του πράγματος βρίσκεται, όπως πάντοτε, σε κάτι πάρα πολύ απλό. Η πολλή βιασύνη που έχει προφανείς λόγους στην υλοποίηση ενός έργου είναι πολλές φορές επί ζημία και της ποιότητας του έργου και  του χρόνου υλοποίησής του. Προτιμούμε οι μελέτες να είναι πληρέστερες, να καθυστερούν λιγάκι, αλλά να είμαστε σίγουροι ότι τελικά το έργο θα ολοκληρωθεί σωστά και χωρίς απρόοπτα.
      Την πληρώσαμε ακριβά τα τελευταία σαράντα χρόνια, κύριε Βουλευτά, τη βιασύνη, ας μην την πληρώσουμε και άλλο. Άλλωστε και η προηγούμενη ηγεσία του Υ.ΠΕ.ΧΩ.Δ.Ε. και η σημερινή δίνουν μεγάλη σημασία στην ποιότητα των μελετών και σ’ αυτό ακριβώς το πλαίσιο θα σας αναπτύξω την Παρασκευή ποιες μελέτες είναι σε εξέλιξη, ώστε πράγματι στο επόμενο κοινοτικό πλαίσιο στήριξης ή όπως το λέμε καλύτερα στην επόμενη προγραμματική περίοδο 2007-2013 να γνωρίζουμε ότι τα έργα που θα ενταχθούν θα γίνουν και έγκαιρα και στο κόστος με το οποίο έχουν προϋπολογιστεί. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Η με αριθμό 366/17-1-2006 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με τις προθέσεις της Κυβέρνησης για ιδιωτικοποίηση της δακοκτονίας κ.λπ., διαγράφεται λόγω κωλύματος του ερωτώντος Βουλευτή. 
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 34/14-12-2005 επερώτηση των Βουλευτών του ΠΑ.ΣΟ.Κ., κ.κ. Άννας Διαμαντοπούλου, Ροδούλας Ζήση, Χρήστου Πρωτόπαπα, Ιωάννη Μανιάτη, Δημητρίου Πιπεριά, Βασιλείου Κεγκέρογλου, Ιωάννη Διαμαντίδη, Παναγιώτη Σγουρίδη, Ευάγγελου Αργύρη, Παναγιώτη Ρήγα, Αθανασίου Παπαγεωργίου, Φώτη Χατζημιχάλη, Ιωάννη Δριβελέγκα, Αθανασίου Μωραΐτη, Ελπίδας Τσουρή, Απόστολου Κατσιφάρα, Ιωάννη Κουτσούκου, Αναστασίου Σιδηρόπουλου, Λάζαρου Λωτίδη, Νικολάου Χριστοδουλάκη, Απόστολου – Αθανάσιου Τσοχατζόπουλου, Νικολάου Σαλαγιάννη, Ιωάννη Βλατή, Κωνσταντίνου Ρόβλια, Σάββα Εμινίδη, Βασιλείου ‘Εξαρχου, Γεωργίο Ντόλιου και Ανδρέα Ανδριανόπουλου, προς τον Υπουργό Ανάπτυξης, σχετικά με τα θέματα ‘Ερευνας και Τεχνολογίας.
      Πριν δώσω το λόγο στον πρώτο επερωτώντα, έχω την τιμή να σας ανακοινώσω ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Ρέππα, Κοινοβουλευτικός Εκπρόσωπος του ΠΑ.ΣΟ.Κ. για τη συζήτηση αυτής της επερώτησης ορίζεται η Βουλευτής κ. Ροδούλα Ζήση.
      Επίσης κατά τη συζήτηση της ίδιας επερώτησης, εκ μέρους του Προέδρου του Συνασπισμού του κ. Αλαβάνου, ορίζεται Κοινοβουλευτικός Εκπρόσωπος ο Βουλευτής κ. Λεβέντης.
      Τώρα το λόγο έχει ο κ. Ιωάννης Μανιάτης.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, έχουμε απόλυτη επίγνωση του τι θα σημαίνει για την κοινή γνώμη η κατάθεση και η συζήτηση σήμερα αυτής της συγκεκριμένης επερώτησης. Έχουμε απόλυτη επίγνωση ότι δεν θα τραβήξει τα φώτα της δημοσιότητας, όπως τα διάφορα κοινωνικά κουτσομπολιά ή οι διάφοροι γάμοι και τα βαπτίσια διαφόρων  ασήμων διασημοτήτων και βεβαίως δεν θα τραβήξει τα φώτα της δημοσιότητας από τον εντοπισμό της κ. Μπουρμπούλια ή του κ.Βαβύλη. 
      Επειδή, λοιπόν, έχουμε αυτήν ακριβώς τη βεβαιότητα καταθέτουμε τη συγκεκριμένη επερώτηση με απόλυτο αίσθημα ευθύνης απέναντι στη χώρα και απέναντι στο μέλλον της νέας γενιάς. Πρόκειται για μια επερώτηση, η οποία θέλουμε να συζητηθεί σε κλίμα τεκμηρίωσης, αλλά και ειλικρίνειας από την πλευρά του Υπουργού.
      Ζούμε σε μια εποχή, όπου όλες οι κοινωνίες και όλα τα κράτη  δραστηριοποιούνται σε έναν έντονο πολύ σκληρό ανταγωνισμό μέσα σε μια παγκοσμιοποιημένη κοινωνία και οικονομία. 
      Ταυτόχρονα, ζούμε σε μία εποχή όπου η σημερινή Κυβέρνηση προσπαθεί να δώσει συγκριτικά πλεονεκτήματα στη χώρα κοιτώντας και αντιμετωπίζοντας μονάχα τον ένα συντελεστή απ’ αυτούς που προσδιορίζουν τα συγκριτικά πλεονεκτήματα της χώρας, το συντελεστή του εργατικού κόστους και προσπαθεί με κάθε τρόπο να μειώσει τα εργασιακά δικαιώματα, να μειώσει την αγοραστική δύναμη των νοικοκυριών και σε ορισμένες περιπτώσεις να οδηγήσει και συγκεκριμένα κοινωνικά στρώματα, όπως για παράδειγμα οι αγρότες, ακόμα και σε εξαθλίωση.
      Ζούμε σε μία εποχή όπου η χώρα μας έχει ανάγκη από ένα τολμηρό, από ένα πολύ γενναίο όραμα που θα την καταστήσει ικανή να καταταχθεί ανάμεσα στις δέκα δεκαπέντε πρώτες χώρες του κόσμου, σε παγκόσμιο επίπεδο για τα επόμενα χρόνια σε θέματα της κοινωνίας της γνώσης.
      Έχουμε απόλυτη επίγνωση ότι το συγκεκριμένο θέμα αφορά και ενδιαφέρει άμεσα μερικές χιλιάδες ερευνητές στη χώρα μας που δουλεύουν στα ερευνητικά κέντρα και τα πανεπιστήμια της χώρας, ταυτόχρονα όμως αφορά και ενδιαφέρει πολύ περισσότερες χιλιάδες νέους ανθρώπους που έχουν κάνει μεταπτυχιακές σπουδές ή έχουν εκπονήσει διδακτορικά διπλώματα και το μόνο το οποίο κάνουν είναι να χρησιμοποιούν τα διπλώματα αυτά και τα πτυχία ως μόρια στους διαγωνισμούς του Α.Σ.Ε.Π..
      Υπάρχει ακόμα μία παρατήρηση η οποία υποχρεώνει να προχωρήσουμε με ταχύτερα βήματα σ’ αυτήν την κατεύθυνση. Κύριε Υπουργέ, γνωρίζετε ότι αυτόν τον καιρό συζητείται σε επίπεδο Ευρωπαϊκής Επιτροπής το έβδομο πλαίσιο για την έρευνα και τεχνολογία. Είναι ένα πλαίσιο μέσα από το οποίο ελπίζουμε ότι θα διατεθούν περίπου εβδομήντα δύο δισεκατομμύρια ευρώ για θέματα έρευνας, τεχνολογίας και καινοτομίας, ένα ποσό περίπου διπλάσιο απ’ αυτό που διατέθηκε για το έκτο πλαίσιο. Και ελπίζουμε, εάν η χώρα μας έχει τις κατάλληλες διαπραγματευτικές ικανότητες και δεξιότητες, να έχουμε για λογαριασμό μας ένα ποσό περίπου 2,5 έως 3,5 δισεκατομμύρια ευρώ, ένα ποσό περίπου διπλάσιο απ’ αυτό που είχαμε στο προηγούμενο πλαίσιο.
      Εδώ θυμίζω –και θα επανέλθω σ’ αυτήν την παρατήρηση- ότι η πρώτη προτεραιότητα για ολόκληρη την Ευρωπαϊκή Ένωση είναι η ανάδειξη, η ενίσχυση και η τόνωση της αριστείας σε επίπεδο έρευνας και σε επίπεδο επιχειρήσεων.
      Κύριε Υπουργέ, πριν μερικούς μήνες κατέθεσε η Κυβέρνησή σας το περίφημο Εθνικό Πρόγραμμα Μεταρρυθμίσεων. Το χρησιμοποιείτε ως αιχμή του δόρατος για να πείσετε την ελληνική κοινωνία ότι η Κυβέρνηση της Νέας Δημοκρατίας είναι η κυβέρνηση των μεταρρυθμίσεων. Όταν όμως κανείς διαβάσει προσεκτικά το κείμενο που αναφέρεται στην καινοτομία και την έρευνα βλέπει απλώς απολογισμούς προηγούμενων δράσεων που είχαν υλοποιηθεί από την κυβέρνηση του ΠΑ.ΣΟ.Κ., επαναλήψεις των ίδιων προτεραιοτήτων και καθόλου δράσεις και πρωτοβουλίες προγραμματικού χαρακτήρα.
      Ο Πρωθυπουργός, κυρίες και κύριοι συνάδελφοι –και σας διαβάζω από τις προγραμματικές του δηλώσεις- δεσμεύθηκε: «χαράσσουμε ολοκληρωμένη πολιτική στη λεωφόρο της γνώσης». Ήταν μία βαριά, μεγάλη, ελπιδοφόρα για πολλούς κυβερνητική δέσμευση. Βλέπουμε όμως, στο διάστημα που μεσολάβησε, είτε μία απόλυτη ανυπαρξία πρωτοβουλιών για να γίνει πράξη αυτή η προγραμματική δέσμευση της Κυβέρνησης είτε όπου παίρνονται πρωτοβουλίες, να παίρνονται πρωτοβουλίες με κακό τρόπο και να προκαλούν δυσμενή αποτελέσματα.
      Δημιουργήθηκε μία επιτροπή πανεπιστημιακών για να αξιοποιήσει τα πορίσματα και τα συμπεράσματα του Εθνικού Συμβουλίου Έρευνας και Τεχνολογίας ώστε να δημιουργήσουμε και ένα νέο θεσμικό πλαίσιο για την έρευνα και τεχνολογία. Είναι απορίας άξιο πώς δεν σκέφθηκε η Κυβέρνηση, οι συναρμόδιοι Υπουργοί, μέσα σε ένα τέτοιο υψηλού επιπέδου και υψηλής πολιτικής σπουδαιότητας όργανο να μην συμμετέχει ούτε ένας επιχειρηματίας ούτε ένας εκπρόσωπος των μικρομεσαίων ούτε ένας εκπρόσωπος μιας μεγάλης εκπροσώπου των αγροτών, αναφέρομαι για παράδειγμα στην ΠΑ.Σ.Ε.ΓΕ.Σ., όταν όλοι γνωρίζουμε ότι η έρευνα, η καινοτομία και η τεχνολογία έχει ως τελικούς αποδέκτες, αναφορικά τουλάχιστον με τα τεχνολογικά πορίσματά της, τις βιομηχανίες, τις μικρομεσαίες επιχειρήσεις ή αν μιλάμε για άλλους τομείς δράσης, έχει τους αγρότες.
      Αρκείται η Κυβέρνηση σε δράσεις όπως αυτή που έγινε το καλοκαίρι του 2005: να κάνει εγκαίνια ο Πρωθυπουργός στο Ζάππειο και να παρουσιάζει τα αποτελέσματα των ερευνητικών πρωτοβουλιών διαφόρων κέντρων της χώρας τα οποία όμως είχαν χρηματοδοτηθεί και υλοποιηθεί κατά την περίοδο 1996-2004. Ταυτόχρονα δεν υλοποιείται η τότε δέσμευση του Πρωθυπουργού ότι έχει έτοιμο νομοσχέδιο για την έρευνα και τεχνολογία. Ανασυγκροτήθηκε το Εθνικό Συμβούλιο Έρευνας και Τεχνολογίας και ταυτόχρονα αρχίζουν να έρχονται -γιατί είναι, φαίνεται, στη λογική της Κυβέρνησης- νέοι όροι, νέα όργανα στη δημοσιότητα. Συζητούνται το Συμβούλιο Εθνικής Ερευνητικής και Τεχνολογικής Ανάπτυξης, ο Εθνικός Οργανισμός Έρευνας και Ανάπτυξης, το διυπουργικό όργανο οικονομικής διαχείρισης της έρευνας και τεχνολογίας. 
      Όλοι γνωρίζουμε -και το ζήσαμε και στο πρόσφατο νομοσχέδιο για τη συγκρότηση του Συμβουλίου Εθνικής Στρατηγικής- ότι όταν δεν έχεις πολιτική δημιουργείς μια ακόμη επιτροπή που θα σου παράξει πολιτική στο απρόβλεπτο μέλλον. Αυτή φοβούμαστε ότι είναι η πολιτική που ακολουθείται από την Κυβέρνηση και στον τομέα της έρευνας και τεχνολογίας. 
      Θυμίζω, κυρίες και κύριοι συνάδελφοι, ότι σύμφωνα με τις δεσμεύσεις της χώρας στο πλαίσιο της στρατηγικής της Λισαβόνας μέχρι  το 2010 θα πρέπει να διατίθεται για έρευνα και τεχνολογία το 1,5% του Ακαθάριστου Εγχώριου Προϊόντος. Και υποτίθεται ότι θα έπρεπε για τα επόμενα τέσσερα - πέντε χρόνια να υπάρχει μια προοδευτική αύξηση από το 0,62%-0,63% που βρισκόμασταν το 2003 μέχρι το 1,5% τα επόμενα χρόνια. Έχει όμως ενδιαφέρον να δούμε πώς αυτή η δέσμευση της Κυβέρνησης υλοποιείται στον καινούργιο προϋπολογισμό που ψηφίσαμε πριν από ένα μήνα. Και αναφέρω δυο χαρακτηριστικά παραδείγματα. 
      Για τα νομικά πρόσωπα δημοσίου δικαίου ερευνητικά κέντρα, όπως για παράδειγμα ο «Δημόκριτος», το 2005 διατέθηκαν 32,8 εκατομμύρια ευρώ. Το 2006 θα διατεθούν 31.000.000 ευρώ. Αντίστοιχα για τα νομικά πρόσωπα ιδιωτικού δικαίου, όπως για παράδειγμα το Ι.Τ.Ε. της Κρήτης, έγινε μια τρομακτική αύξηση ύψους 0,1 εκατομμυρίου ευρώ. Δηλαδή από τα 23,5 εκατομμύρια ευρώ το 2005, θα διατεθούν 23,6 εκατομμύρια ευρώ το 2006. 
      Ακόμη όμως και όταν η Κυβέρνηση παίρνει μια θετικού χαρακτήρα πρωτοβουλία που τη χαιρετίζουμε -και το κάναμε αυτό- να μπορούν να χρηματοδοτηθούν, δηλαδή, τα ερευνητικά κέντρα από τον ειδικό λογαριασμό πετρελαιοειδών, ακόμη και αυτό το κάνει με ένα όχι σωστό τρόπο. Ενώ προβλέπεται, λοιπόν, να χρηματοδοτηθούν δεν προβλέπεται ταυτόχρονα να υπάρχει μια τεκμηριωμένη, αξιοκρατική, διαφανής, διαχρονική διαδικασία χρηματοδότησης των κέντρων και αντίθετα μπορεί οποιοσδήποτε να σκεφτεί ότι δημιουργούνται συνθήκες ευνοιοκρατίας κάποιων κέντρων με βάση τις επιλογές του εκάστοτε Υπουργού Ανάπτυξης. 
      Κύριε Υπουργέ, παραλάβατε ένα Επιχειρησιακό Πρόγραμμα Ανταγωνιστικότητας για το Γ΄ Κοινοτικό Πλαίσιο Στήριξης το οποίο απ’ ό,τι βλέπουμε αποδέχεστε πλήρως. Κάνετε κάποιες μικροτροποποιήσεις αλλά δεν κοιτάτε ούτε καν την επόμενη χρονιά. Βρήκατε έτοιμες τις δράσεις για τη δημιουργία ιδιωτικών επιστημονικών και τεχνολογικών πάρκων και θερμοκοιτίδων για την ανάπτυξη των επιχειρήσεων, έτοιμη τη δράση για την ενίσχυση με επιχειρηματικά κεφάλαια όσων θέλουν να επενδύσουν στις νέες τεχνολογίες μέσα από το Ταμείο Νέας Οικονομίας. Δεν καταλαβαίνουμε, είναι ανεξήγητοι οι λόγοι, για τους οποίους καθυστερούν οι εντάξεις των συγκεκριμένων έργων. Τρίτον, βρήκατε έτοιμη τη δράση για τη δημιουργία νέων επιχειρηματικών δραστηριοτήτων που θα προκύψουν από ερευνητές του δημόσιου τομέα, να δώσουμε μια διέξοδο σε ανήσυχους δημιουργικούς ερευνητές του δημόσιου τομέα να δραστηριοποιηθούν με έναν έμμεσο τρόπο στον ιδιωτικό τομέα. 
      Παρ’ όλα αυτά η δεύτερη και πιο ουσιαστική φάση της συγκεκριμένης δράσης ακόμη δεν έχει τεθεί σε λειτουργία. Βρήκατε έτοιμη επίσης τη δράση για την ενίσχυση των δημοσίων εργαστηρίων στο τμήμα εκείνο που ενδιαφέρει τον ιδιωτικό τομέα. Βρήκατε τα πάντα έτοιμα μέχρι το 2006. Το ερώτημα είναι τι σχεδιάζετε από το 2007 μέχρι το 2013. 
      Κυρίες και κύριοι συνάδελφοι, θα σας δώσω ένα παράδειγμα. Αναφέρομαι στα πρακτικά της τελευταίας Επιτροπής Παρακολούθησης Επιχειρησιακού Προγράμματος Ανταγωνιστικότητας, έγινε τον Δεκέμβριο του 2005, για να δούμε πως συγκεκριμενοποιούνται στην πράξη ορισμένες δράσεις. Διαβάζω: «Η δράση για την αριστεία των επιχειρήσεων στον τομέα της έρευνας και τεχνολογίας δεν υλοποιείται». 
      Ανεξάρτητα από το ύψος του κεφαλαίου, κύριε Υπουργέ, αυτό δίνει ένα μήνυμα είτε ότι το δημόσιο δεν είναι ικανό να υποστηρίξει πρωτοβουλίες ιδιωτών επιχειρηματιών, να τους αναδείξει, να τους κάνει θετικά πρότυπα σε μια κοινωνία που χρειάζεται θετικά πρότυπα είτε δεν είναι επιλογή μας να το στηρίξουμε. Και υπάρχει και ένα δεύτερο παράδειγμα. Τον Σεπτέμβριο ο Πρωθυπουργός εξήγγειλε στην ‘Εκθεση Θεσσαλονίκης προς τους Θεσσαλονικείς τη δημιουργία της ζώνης καινοτομίας στο ανατολικό κομμάτι της Θεσσαλονίκης. Κανένας δεν είπε όμως στους Θεσσαλονικείς ότι το συγκεκριμένο έργο θα υλοποιηθεί μετά το 2008. Διότι όπως προβλέπεται πάλι στα πρακτικά και την απόφαση της τελευταίας επιτροπής παρακολούθησης, η μείωση θα είναι 22.000.000 ευρώ της δημόσιας δαπάνης για τη συγκεκριμένη δράση, επειδή το έργο θα γίνει έργο γέφυρα για την επόμενη προγραμματική περίοδο του 2007-2013. 
      Και έρχομαι στο βασικό φορέα που χαράσσει την ερευνητική και τεχνολογική πολιτική της χώρας μας, τη Γενική Γραμματεία  Έρευνας και Τεχνολογίας. 
      Κύριε Υπουργέ, όταν αναλάβατε βρήκατε μια υπηρεσία από τις πιο υψηλού επιπέδου δημόσιες υπηρεσίες η οποία είχε καταφέρει να ενεργοποιήσει το 85% των δράσεων, να εντάξει έργα σε ένα ποσοστό 76% και να έχει συμβόλαια με αναδόχους σε ένα ποσοστό 51%. Το ερώτημα είναι μετά από δυο χρόνια που θα πρέπει να έχουν αυξηθεί πολύ περισσότερο οι αντίστοιχοι ρυθμοί ποια είναι τα αντίστοιχα ποσοστά; 
      Οι πληροφορίες μας λένε ότι το μόνο που κάνετε είναι να περνάτε σε αναδιοργανώσεις και αναδιατάξεις προσωπικού με αποψίλωση όχι μόνο στη γενική γραμματεία αλλά και σε άλλα ερευνητικά ιδρύματα, από ανθρώπους που είναι άξιοι επειδή ίσως υπάρχει φιλοδοξία να εφαρμόσετε τη γαλάζια επανίδρυση του κράτους σε όλους τους τομείς. 
      Σας έχουμε ενημερώσει ότι μας ανησύχησε βαθύτατα το έγγραφο του Συλλόγου  Ερευνητών του «ΔΗΜΟΚΡΙΤΟΥ» που με έντονο τρόπο αντέδρασε στη δυσμενέστερη από τη δική σας πλευρά, από την πλευρά του Υπουργείου, βαθμολόγηση των ελληνικών ερευνητικών ιδρυμάτων απ’ ότι η διεθνής και ευρωπαϊκή αξιολόγηση η οποία έδωσε σε ένα ποσοστό 75% των ινστιτούτων μας βαθμολογία από άριστα 5 έως πολύ καλή 4. Και εμείς λέμε στην ιστοσελίδα μας ότι έχουμε «ινστιτούτα ικανοποιητικώς λειτουργούντα χρήζοντα στηρίξεως κ.λπ.». 
      Όταν εμείς οι ίδιοι υποβαθμίζουμε το έργο που έχει παραχθεί αντί να τονώσουμε και με οικονομικούς πόρους, αλλά και με ένα ηθικό τρόπο τις πρωτοβουλίες αυτές, τότε πηγαίνουμε βήματα πίσω, αντί για βήματα μπροστά. 
      Κυρίες και κύριοι συνάδελφοι, οι θεατρικές κινήσεις για τη δημιουργία νέων οργάνων πρέπει πια να σταματήσουν. Δεν έχουμε ανάγκη από νέα συμβουλευτικά όργανα. Έχουμε ανάγκη στον τομέα της έρευνας και της τεχνολογίας, από τη χάραξη μιας νέας πολιτικής. Το ζήτημα της μείωσης των ιδιωτικών επενδύσεων που αποτελεί ένα κεφαλαιώδες θέμα για να μπει η χώρα μας στη σύγχρονη εποχή, οφείλει η Κυβέρνηση επίσης να το αντιμετωπίσει με σοβαρότητα. 
      Απλώς θα θυμίσω –γιατί είμαι απολύτως βέβαιος γι’ αυτό- ότι η χώρα μας διαθέτει ένα από τα καλύτερα ερευνητικά δυναμικά σε πανευρωπαϊκό επίπεδο. Από τη στιγμή που υπάρχουν αυτές οι προϋποθέσεις, οφείλουμε να ξεπεράσουμε τις γενικολογίες και να περάσουμε στην πράξη.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, τα θέματα αρμοδιότητας της Γενικής Γραμματείας Έρευνας και Τεχνολογίας περιέχονται ως στοιχεία της έννοιας «οικονομία της γνώσης». Η καινοτομία, η ανταγωνιστικότητα και η ανάπτυξη εξαρτώνται εν πολλοίς από την απόκτηση της νέας γνώσης. Η καλύτερη αξιοποίηση αυτής της νέας γνώσης και η αποδοτικότερη εφαρμογή της οικονομίας της γνώσης, συναρτώνται με τη συμμετοχή στην παραγωγή της γνώσης αυτής. Η συμμετοχή στην παραγωγή της γνώσης είναι αυτή που προωθεί την ανάπτυξη δεξιοτήτων και την καινοτομία. Δυστυχώς η Γενική Γραμματεία Έρευνας και Τεχνολογίας δεν φαίνεται να αντιλαμβάνεται τις αρχές αυτές, ούτε βέβαια πολύ περισσότερο να έχει τη δυνατότητα να τις εφαρμόσει. 
      Δύο σχεδόν χρόνια μετά τις εκλογές, το μόνο που έχει καταγραφεί ως κυβερνητική πρωτοβουλία στον τομέα, είναι η δυσφήμιση και η απαξίωση των υπηρεσιών και των στελεχών της Γενικής Γραμματείας Έρευνας και Τεχνολογίας. Καμιά πολιτική για τις επενδύσεις προηγμένης τεχνολογίας, καμιά πολιτική για συνεργασία των εργαστηρίων με τις επιχειρήσεις, καμία πολιτική για την ανάδειξη της βιομηχανικής έρευνας, καμιά πολιτική στο σχεδιασμό και εκτέλεση έργων έρευνας από κοινού από επιχειρήσεις και δημόσιους ερευνητικούς φορείς. 
      Από την πρώτη εβδομάδα μετά τις εκλογές, υποσχεθήκατε τροποποίηση του θεσμικού πλαισίου, απαξιώνοντας, ουσιαστικά, αυτό που παραλάβατε. Μόλις το Δεκέμβριο του 2004 συγκροτήσατε επιτροπή των Υπουργείων Παιδείας και Ανάπτυξης για να προτείνει νέο θεσμικό πλαίσιο. Το καλοκαίρι του 2005 ο κ. Πρωθυπουργός, στο Ζάππειο, δήλωσε ότι έχετε έτοιμο νομοσχέδιο με θεσμικές αλλαγές. Σήμερα, είκοσι δύο μήνες μετά την πρώτη εξαγγελία και έξι μήνες μετά τις πρωθυπουργικές εξαγγελίες, δεν υπάρχει νομικό κείμενο ούτε για διαβούλευση. Τόσο έτοιμη ήταν η Νέα Δημοκρατία να κυβερνήσει, τόσο προετοιμασμένη ήταν η πολιτική σας για τα θέματα της έρευνας, της καινοτομίας και της οικονομίας της γνώσης.
      Αναμορφώσατε με τυμπανοκρουσίες το Εθνικό Συμβούλιο Έρευνας και Τεχνολογίας. Εδώ και δεκαπέντε περίπου μήνες, έχουν συνεδριάσει μόνο τέσσερις φορές. Αποτέλεσμα; Μάλλον μηδέν. 
      Αλλά ας θυμηθούμε κάτι. Ποιος είναι ο κορμός αυτού του Εθνικού Συμβουλίου Έρευνας και Τεχνολογίας, όπως το αναμορφώσατε. Ο κορμός αποτελείται από εκατόν έντεκα στελέχη της επιστημονικής κοινότητας που υπέγραψαν προεκλογικά τη διακήρυξη στήριξης του προγράμματος της Νέας Δημοκρατίας για την έρευνα και την παιδεία. Καταθέτω στα Πρακτικά τη σελίδα 18 της «ΑΠΟΓΕΥΜΑΤΙΝΗΣ της Κυριακής» 29.2.2004. 
      (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Διαβάστε τα εκατόν έντεκα ονόματα αυτών που υπογράφουν το πρόγραμμα της Νέας Δημοκρατίας και συγκρίνετέ τα με τα μέλη του Εθνικού Συμβουλίου Έρευνας και Τεχνολογίας για να βγάλετε συμπεράσματα. 
      Μετατρέψατε το Συμβούλιο σε κομματικό όργανο, πλην ελαχίστων εξαιρέσεων. Κλαδική της Νέας Δημοκρατίας το Ε.Σ.Ε.Τ..
      Αλλά, ας δούμε τι έγινε και στις αξιολογήσεις των ερευνητικών κέντρων τις οποίες καθυστερήσατε κατά οκτώ περίπου μήνες. Αντί για το τέλος του 2004, έγιναν από τον Ιούλιο ως τον Οκτώβριο του 2005.
      Σας διαβάζω από non paper, που, όπως με πληροφόρησαν, κυκλοφορεί στο Υπουργείο σας. Αν το αναζητήσετε, μπορεί και να το βρείτε. 
      «Τα Ινστιτούτα είχαν μηδενική πληροφόρηση για τα κριτήρια και την διαδικασία βαθμολόγησης και λιγότερο από μία εβδομάδα για να υποβάλουν τις φόρμες αξιολόγησης.
      «Τα ινστιτούτα είχαν μηδενική πληροφόρηση για τα κριτήρια και τη διαδικασία βαθμολόγησης και λιγότερο από μία εβδομάδα για να υποβάλλουν τις φόρμες αξιολόγησης. Οι δε επιτροπές είχαν λιγότερο από μία μέρα για να αξιολογήσουν κάθε ινστιτούτο. Και αυτό αν δεν σπαταλούσαν τη μισή σε ανούσιες τουριστικές περιηγήσεις ή γεύματα με τους διευθυντές. Τα αποτελέσματα μόνο αξιόπιστα δεν μπορούν να χαρακτηριστούν. Οι διαμαρτυρίες χαρακτηρίστηκαν από το γενικό γραμματέα ως παράπονα αυτών που δεν τα πήγαν καλά, μέχρις ότου τα παράπονα άρχισαν να γίνονται γραπτές διαμαρτυρίες με λεπτομερείς αναλύσεις των ανακολουθιών, των μεθοδολογικών προβλημάτων και των αστοχιών των κρίσεων, οπότε αναγκαστήκατε να παραδεχθείτε ότι πιθανόν να  υπήρξαν κάποια προβλήματα. Όντως υπήρξαν προβλήματα, όπως επιτροπές με καμία σχέση με το γνωστικό αντικείμενο του ινστιτούτου, κριτές που αν και δεν εμφανίστηκαν, συνυπέγραψαν τα συμπεράσματα, κριτές που δήλωναν ότι δεν είχαν χρόνο να ακούσουν τις παρουσιάσεις, γιατί έπρεπε να φύγουν για να προλάβουν το επόμενο ινστιτούτο. Εν αντιθέσει με την τελευταία αξιολόγηση, τα αποτελέσματα δεν παρουσιάστηκαν στους κρινόμενους από την επιτροπή για να ασκήσουν τυχόν αντίλογο, γιατί δεν υπήρχε χρόνος! Και, βέβαια, μήνες μετά την αξιολόγηση και, τουλάχιστον, δύο μήνες μετά την ανακοίνωση των αποτελεσμάτων, ακόμα δεν έχει ακουστεί αν θα υπάρξει ημερίδα συζήτησης των αποτελεσμάτων με τους άμεσα ενδιαφερόμενους, δηλαδή το ερευνητικό δυναμικό. Για να πιάσει τόπο η αξιολόγηση που πληρώθηκε αρκετά ακριβά (μέση αποζημίωση γύρω στα 3.000 ευρώ ανά κριτή συν τα έξοδα ταξιδίου και ξενοδοχείου, αλλά και φιλοξενίας). Μοιράστηκαν όμως περί τα 18.000.000 ευρώ βάσει μιας μεθοδολογικά, τελείως, έωλης δευτεροβάθμιας οριζόντιας αξιολόγησης, με την οποία αρκετοί από τους ίδιους τους κριτές όταν την πληροφορήθηκαν, έμειναν άφωνοι».
      Το καταθέτω και αυτό στα Πρακτικά, αναζητείστε το ίσως το βρείτε στο Υπουργείο σας. Από το ύφος του αντιλαμβάνεστε ότι είναι γραμμένο από δικό σας άνθρωπο. 
      (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μιλάμε για αντιεπιστημονικούς αυτοσχεδιασμούς που προσβάλλουν τη σοβαρότητα των αξιολογήσεων των ερευνητικών κέντρων. Στο site του Υπουργείου σας βρήκα ένα κείμενο, στο οποίο αναφέρεται ότι από τις υποδομές που είναι θεμελιώδεις για την ομαλή λειτουργία της ερευνητικής διαδικασίας, προέχουν τα ηλεκτρονικά δίκτυα.
      Τι κάνατε για τα ηλεκτρονικά δίκτυα, κύριε Υπουργέ; Βέβαια, δεν είναι θέμα μόνο δικής σας αρμοδιότητας. Τι κάνατε για της ευρυζωνικές υποδομές της χώρας; Τι κάνατε σχετικά με το πρόγραμμα που σας παραδόθηκε έτοιμο για την ανάπτυξη των ευρυζωνικών υποδομών στην περιφέρεια, το πρόγραμμα που αφορούσε χίλιους εννιακόσιους δέκα δήμους και κοινότητες; Απολύτως τίποτα. Το εγκαταλείψατε στην τύχη του. Αλλά και τι κάνατε, σχετικά, με το δωρεάν internet για σπουδαστές και φοιτητές που μετονομάστηκε σε φτηνό internet μόνο για φοιτητές στη συνέχεια; 
      Να θυμηθούμε τι έλεγε ο Πρωθυπουργός κ. Καραμανλής προεκλογικά; Μιλούσε για κάρτα δωρεάν πρόσβασης στο internet. Πέρασε πολύς καιρός μέχρι να συναντηθείτε εσείς προσωπικά με τον κ. Λιάπη για το θέμα. Τον Ιανούαριο του 2005, ένα χρόνο πριν συναντηθήκατε και υποτίθεται ότι κάπου καταλήξατε. Να σας πω τι έγινε από τότε μέχρι σήμερα; Ο αρχικός σας σχεδιασμός εγκαταλείφθηκε από τον ίδιο τον Πρωθυπουργό, ο οποίος ανακοίνωσε στην Πολυτεχνική Σχολή της Θεσσαλονίκης, το Μάιο του 2005, φτηνό internet, όπου θα ήταν η συνολική χρέωση 15 ευρώ. Επειδή όμως ετέθησαν θέματα ανταγωνισμού και έγιναν καταγγελίες στην Ευρωπαϊκή Επιτροπή για νόθευση του υγιούς ανταγωνισμού, τότε πάλι αλλάξατε και είπατε ότι δεν θα κάνει ο Ο.Τ.Ε. ειδικές μεταχειρίσεις, αλλά θα χρεώνει τους φοιτητές κανονικά, το οποίο οδηγούσε πάλι στο ακριβό internet. 
      Στη συνέχεια υπό τις πιέσεις των ερωτήσεων και επερωτήσεων της Αντιπολίτευσης, καταλήξατε, θεωρητικά πάντα, τέλη Νοεμβρίου στο πρόγραμμα «ΔΙΟΔΟΣ» μέσω του δικτύου του Ε.Δ.Ε.Τ.. 
      ΠΡΟΕΔΡΕΥΩΝ (Σωτήρης Χατζηγάκης): Σιγά-σιγά, κύριε συνάδελφε, καλύψατε και τη δευτερολογία σας. 
      ΚΩΝΣΤΑΝΤΙΝΟΣ ΡΟΒΛΙΑΣ: Δώστε μου, κύριε Πρόεδρε, ένα λεπτό. 
      Δυστυχώς όμως, σήμερα, σχεδόν δύο χρόνια μετά τις εκλογές, δεν υπάρχει το φτηνό ή το δωρεάν internet που υποσχεθήκατε ως αντιπολίτευση.
      Επίσης, κύριε Υπουργέ, στο Υπουργείο και στους οργανισμούς, απαξιώνονται, υποβιβάζονται ή απομακρύνονται, έμπειρα στελέχη.
      Φτάσατε στο σημείο να νομοθετήσετε με φωτογραφική τροπολογία για την απομάκρυνση συγκεκριμένου προσώπου από θέση ερευνητή, αφού πρώτα τον είχατε απομακρύνει από τη θέση της διοίκησης. Είναι το άρθρο 32 του νόμου σας για το Γενικό Εμπορικό Μητρώο και αφορά επιστήμονα υψηλοτάτου επιπέδου, καθηγητή πανεπιστημίου στην Αμερική και στην Ελλάδα. Η διάταξή σας, βέβαια, και έχει πρόβλημα συνταγματικότητας και είναι πολιτικά απαράδεκτη. 
      Δύο χρόνια είστε στο απόλυτο μηδέν. Δύο χρόνια δεν πήρατε καμία θεσμική πρωτοβουλία, πιστεύω, όχι γιατί δεν σας ενδιαφέρουν όλα αυτά. Σας ενδιαφέρουν και πρέπει να σας ενδιαφέρουν. Είναι όμως θέμα κυβερνητικής ανεπάρκειας και έλλειψης πολιτικής. 
      (Χειροκροτήματα από την πτέρυγα του ΠΑ.ΣΟ.Κ.).
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Ρόβλια.
      Το λόγο έχει ο κ. Χριστοδουλάκης.
      Κύριε Χριστοδουλάκη, θα πάρετε και την δευτερολογία σας μαζί;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ναι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, λοιπόν, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, το θέμα της έρευνας και τεχνολογίας κανονικά θα έπρεπε να είναι ένα θέμα στο οποίο όλα τα κόμματα ανεξαρτήτως ιδεολογικής κατεύθυνσης θα έπρεπε να σκύβουν με αγωνία, με συνεργασία και με αποφασιστικότητα, για να δούμε πώς η χώρα μας θα μπορέσει να ενταχθεί ταχύτερα στις λεγόμενες νέες οικονομίες της γνώσης και της επιστήμης. Διότι σήμερα στην εποχή που ζούμε –και αυτό θα είναι ολοένα και πιο αισθητό τα επόμενα χρόνια- η προστιθέμενη αξία σε κάθε χώρα,  οι ευκαιρίες απασχόλησης, οι νέες επιχειρήσεις που θα ανοίγουν, ιδιαίτερα στην Ευρώπη, θα είναι βασισμένες στη νέα γνώση, στην ικανότητα μιας κοινωνίας να μεθοδεύει αυτό το οποίο μαθαίνει ο φοιτητής και ο επιστήμονας και να το κατευθύνει σε νέο προϊόν και νέες υπηρεσίες. Δυστυχώς όμως ορισμένες πράξεις και ορισμένες συμπεριφορές έχουν καταφέρει ένα πλήγμα σ’ αυτήν τη συναινετική προσπάθεια, με αποτέλεσμα σήμερα πολλοί να αναρωτιούνται αν όλη αυτή η εξέλιξη, η οποία υπήρξε τα τελευταία δέκα χρόνια στη χώρα μας στην έρευνα και τεχνολογία, θα συνεχίσει ή αν θα ξαναγίνει πάλι έρμαιο κομματικών αντιπαραθέσεων και πολιτικών καταγγελιών και συμπεριφορών. 
      Είναι γεγονός, βέβαια, ότι η έρευνα και η τεχνολογία στη χώρα μας, παρά τα όσα έγιναν τα τελευταία δέκα χρόνια, δεν μπόρεσε να γνωρίσει τη μεγάλη απογείωση, όπως αυτή έγινε σε άλλες χώρες, όπως η Φινλανδία και η Ιρλανδία, οι οποίες εντάχθηκαν πολύ πιο γρήγορα από τη δική μας στην κατηγορία των ταχέως τεχνολογικά αναπτυσσόμενων οικονομιών. Σ’ εμάς παραμένουν σήμερα οξύτατα προβλήματα και μεγάλες προκλήσεις οι οποίες θα πρέπει να απαντηθούν. 
      Το βασικότερο πρόβλημα που έχει σήμερα η έρευνα και  η τεχνολογία στη χώρα μας είναι ότι, παρά τη σημαντική αύξηση των δημοσίων δαπανών την τελευταία δεκαετία, η επιχειρηματική πρωτοβουλία δεν στάθηκε ικανή να ακολουθήσει την πορεία την οποία ακολούθησαν ευρωπαϊκές επιχειρήσεις σε άλλες χώρες. Έτσι, παραμένει εξαιρετικά χαμηλό το επίπεδο εθνικής δαπάνης σε ερευνητικά και τεχνολογικά προγράμματα με κύρια αιτία όμως όχι τόσο πολύ την ανεπαρκή κρατική χρηματοδότηση, η οποία έχει βελτιωθεί. Κυρίως υπεύθυνη είναι η εξαιρετικά ανεπαρκής ιδιωτική συμμετοχή στην έρευνα και τεχνολογία. Σήμερα η χώρα μας βρίσκεται περίπου στο 1/3 του στόχου από αυτόν τον οποίο έχει θέσει η στρατηγική της Λισαβόνας για εθνική χρηματοδότηση έρευνας και τεχνολογίας. Η μεγαλύτερη απόσταση οφείλεται στην απουσία των ιδιωτικών επιχειρηματικών κεφαλαίων σε ανάλογες δραστηριότητες. 
      Είναι, λοιπόν, προφανές σε όλους ότι αυτό το οποίο θα έπρεπε να βαρύνει ως κατεξοχήν κύρια πολιτική στο χώρο της έρευνας και τεχνολογίας είναι οι προσπάθειες να φέρουμε όσο γίνεται πιο κοντά τον ιδιωτικό τομέα, τις ιδιωτικές επιχειρήσεις, τις σοβαρές ελληνικές επιχειρήσεις, μικρές ή μεγάλες, στο να εμπλακούν σε προγράμματα τεχνολογικής ανάπτυξης, να παράγουν προϊόντα και υπηρεσίες οι ίδιες και ταυτόχρονα να εκσυγχρονιστούν στην παραγωγική τους διαδικασία και να γίνουν και πιο ανταγωνιστικές.
       Θέλω να σας διαβάσω, κυρίες και κύριοι, ορισμένα στοιχεία πολύ επιλεκτικά, για να δείτε τη μεγάλη διαφορά προσπάθειας που υπήρξε τα τελευταία δέκα χρόνια στη χώρα μας ανάμεσα στο δημόσιο τομέα και στον ιδιωτικό τομέα. ‘Ίσως ο τομέας της έρευνας και τεχνολογίας είναι ο μοναδικός τομέας στη χώρα μας, όπου το δημόσιο έπαιξε πολύ καλύτερα το ρόλο του από τον ιδιωτικό τομέα.
      Το 1995 η δαπάνη για έρευνα και τεχνολογία στη χώρα μας ήταν λιγότερο από 800.000.000 δολάρια. Σήμερα έχει περίπου διπλασιαστεί. Το 2003, όταν παραδώσαμε, είχε φτάσει τα 1,4 δισεκατομμύρια. Σε αντίθεση, ο ιδιωτικός τομέας αγκομαχούσε και δεν μπορούσε να διαθέσει ούτε καν 400.000.000, δηλαδή λιγότερα από το 1/3, σε έρευνα και τεχνολογικές δραστηριότητες.
      Είναι, λοιπόν, φανερό ότι μία στρατηγική η οποία θέλει να βάλει τη χώρα μας σε μία ευρωπαϊκή τροχιά και κατεύθυνση τεχνολογικής ανάπτυξης, θα πρέπει να συνεχίσει και να εντείνει και να επιταχύνει όλες εκείνες τις πρωτοβουλίες οι οποίες οδηγούσαν την έρευνα και την τεχνολογία σε πιο φιλικές συμπεριφορές απέναντι στον επιχειρηματικό κόσμο της χώρας μας και στις επιχειρήσεις. Γίνεται αυτό από τη σημερινή Κυβέρνηση; Φοβάμαι πως όχι ή τουλάχιστον δεν γίνεται αποτελεσματικά.
      Ο πιο συγκεκριμένος δείκτης αυτής της συμπεριφοράς είναι ότι έχει μειωθεί δραματικά η απορροφητικότητα του Κοινοτικού Πλαισίου Στήριξης, που είναι αφιερωμένος στην έρευνα και μάλιστα σε εκείνους τους τομείς οι οποίοι είχαν σχεδιαστεί να φέρουν κοντά τον ιδιωτικό με το δημόσιο τομέα. 
      Αναφέρω: Η απορρόφηση η οποία γίνεται σε ενίσχυση θερμοκοιτίδων και τεχνολογικών πάρκων είναι μόλις το 10%. Η τοποθέτηση ερευνητικού προσωπικού σε επιχειρήσεις είναι μόλις το 13%. Η αξιοποίηση ερευνητικών αποτελεσμάτων μέσω δημιουργίας νέων επιχειρήσεων, οι λεγόμενες επιχειρήσεις βλαστοί ή spin offs στα αγγλικά, είναι μόλις 33%, ενώ τα δίκτυα αριστείας ερευνητικών κέντρων είναι σε εξαιρετικά χαμηλά επίπεδα, κοντά στο μηδέν.
      Αναφέρω επίσης ότι έχουν καθυστερήσει πάρα πολύ τα ατομικά ερευνητικά προγράμματα, τα οποία κάνουν πανεπιστημιακοί, όπως επίσης έχει καθυστερήσει υπερβολικά και η χρηματοδότηση της ερευνητικής εκπαίδευσης προσωπικού.
      Όλα αυτά, κυρίες και κύριοι, προοιωνίζουν μία ανακοπή της προόδου που γινόταν -που δεν ήταν δραστική, αλλά εν πάση περιπτώσει ήταν σταθερή και χρόνο με το χρόνο βελτιωνόταν- της προσέγγισης ερευνητικών κέντρων και ερευνητικών ινστιτούτων με επιχειρηματικές δραστηριότητες, που είναι και το κλειδί για την ανάπτυξη της χώρας μας. Και να πω, τουλάχιστον, ότι αυτό το κάνατε με μία συνεπή κρατικίστικη λογική. Ούτε σ’ αυτό σας βρίσκω σωστούς. Διότι ο τακτικός προϋπολογισμός –τρόπος του λέγειν βέβαια προϋπολογισμός, γιατί έχει ήδη πέσει έξω από το πρώτο δεκαήμερο της εφαρμογής του- τον οποίο καταθέσατε και βάλατε τη Βουλή να τον ψηφίσει, προβλέπει για πρώτη φορά στα χρονικά μείωση των τακτικών επιχορηγήσεων της έρευνας σε σύγκριση με το προηγούμενο έτος, από 33.000.000 ευρώ που ήταν το 2005 στα 31.000.000 ευρώ το 2006. 
      Άρα, εδώ ο τομέας έρευνας και τεχνολογίας στη χώρα μας κινδυνεύει από μία τανάλια, η οποία τον σφίγγει. Και πτώση των δημοσίων επιχορηγήσεων, αλλά και μία αφαίμαξη, συρρίκνωση και ασφυξία των πρωτοβουλιών, οι οποίες προσπαθούν να φέρουν κοντά τον επιχειρηματικό κόσμο με τα ερευνητικά και τεχνολογικά ιδρύματα, διότι –το ξαναλέω- εκεί βρίσκεται το κλειδί ανάπτυξης της σύγχρονης οικονομίας, της οικονομίας της γνώσης. Δεν μπορούμε να πάμε αποξενωμένοι από τον ιδιωτικό τομέα. Πρέπει να βρούμε τρόπους και διαδικασίες να τους φέρουμε να βαδίσουν σε αγαστή συνεργασία, όπως κάνουν όλες οι σοβαρές και προηγμένες οικονομίες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω ένα, δύο λεπτά παραπάνω, κύριε Πρόεδρε.
      Στο ίδιο πλαίσιο είχαμε δημιουργήσει το Εθνικό Συμβούλιο Έρευνας και Τεχνολογίας τοποθετώντας εκεί πολλά σημαντικά, πετυχημένα στελέχη επιχειρήσεων. Τι κάνατε εσείς; Τα ξηλώσατε όλα –δεν ξέρω για ποιο λόγο- τοποθετήσατε αμιγώς καθηγητές πανεπιστημίου και μάλιστα πάρα πολλούς γηραιούς επιστήμονες, οι οποίοι μπορεί στο πάλαι ποτέ απώτερο παρελθόν κάτι να προσέφεραν, πλην όμως έχουν εδώ και δεκαετίες αποκοπεί από κάθε σοβαρή και σύγχρονη ερευνητική προσπάθεια.
      Σας προκαλώ, για να κάνουμε ένα τεστ, κύριε Υπουργέ, να μας δώσετε το μέσο όρο ηλικίας των μελών του Εθνικού Συμβουλίου Έρευνας και Τεχνολογίας, όπως εσείς το διορίσατε, σε σχέση με το μέσο όρο ηλικίας που είχε κάνει η κυβέρνηση του ΠΑ.ΣΟ.Κ., η οποία είχε προσπαθήσει να βάλει νέους, πετυχημένους επιστήμονες, αναγνωρισμένους στο εξωτερικό, πετυχημένους επιχειρηματίες, οι οποίοι θα έκαναν αυτήν τη σύζευξη έρευνας, τεχνολογίας και παραγωγής.
      Δώσαμε φορολογικά κίνητρα έτσι, ώστε να δικαιολογούνται δαπάνες για έρευνα και τεχνολογία στις επιχειρήσεις. Τα καταργήσατε. Δημιουργήσαμε με νομοθετική πρωτοβουλία τις εταιρείες βλαστών, τα spin offs κι εσείς προκαλέσατε ασφυξία στη χρηματοδότησή τους. Είχαμε ξεκινήσει μία πρωτοποριακή αξιολόγηση ερευνητικών ιδρυμάτων –η πρώτη έγινε το 1995 και η δεύτερη το 2000- κι εσείς την κάνατε με μεγάλη καθυστέρηση το 2005, προκαλώντας πάρα πολλές εσωτερικές έριδες και τριβές, χωρίς καν να δίνετε τη δυνατότητα αυτός που, τουλάχιστον, βρέθηκε καλύτερος, να παίρνει και περισσότερη επιχορήγηση από τον κρατικό προϋπολογισμό.
      Είχαμε προωθήσει με ένα συστηματικό τρόπο και με μεγάλη δυσκολία, είναι αλήθεια, συνενώσεις οικονομιών κλίμακας, διότι η Ελλάδα χαρακτηρίζεται από πάρα πολλά διασπαρμένα ερευνητικά κέντρα. Είδαμε στις τηλεοράσεις την προηγούμενη εβδομάδα τι έγινε με τους σεισμολόγους, όπου κάθε καθηγητής είχε μία ιδιαίτερη ερμηνευτική άποψη για το πώς γίνονται οι σεισμοί και τι κινδύνους περικλείουν. Επείγει στη χώρα μας να συνενωθούν τα ομοειδή ερευνητικά κέντρα, διότι δεν μπορούμε να είμαστε, δήθεν, μία μικρομέγαλη ερευνητική δύναμη. Είμαστε μικροί και πρέπει να γίνουμε σοβαροί, για να γίνουμε μεγαλύτεροι. 
      Γι’ αυτό, λοιπόν, είχαμε ξεκινήσει ένα πρόγραμμα συνένωσης ομοειδών ερευνητικών κέντρων με το πιο πετυχημένο παράδειγμα το Κέντρο Θαλασσίων Ερευνών…
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: …το οποίο δημιούργησε μία σειρά από υποδομές, όπως το ενυδρείο στην Κρήτη, τα πλοία τα ωκεανογραφικά, το βαθυσκάφος, η μεγάλη επένδυση στη Σούδα η οποία ετοιμάζεται κ.ο.κ. και τις οποίες βλέπω ότι και σεις σε κάποιο βαθμό, τουλάχιστον, τις συνεχίζετε…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: …διότι αντιληφθήκατε τη σημασία που είχαν, αλλά όμως χρειάζονται περισσότερη ενίσχυση.
      ΠΡΟΕΔΡΕΥΩΝ (Σωτήρης Χατζηγάκης): Με ακούτε, κύριε Χριστοδουλάκη; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ναι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, παρακαλώ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τελειώνω μ’ αυτήν τη φράση.
      Θέλω, λοιπόν, να πω, κύριε Υπουργέ, ότι η πολιτική της έρευνας και της τεχνολογίας είναι μία πολύ σοβαρή, μακροχρόνια και εθνική υπόθεση, η οποία πιθανώς να μην κρίνει άμεσα το ρυθμό ανάπτυξης, σίγουρα όμως θα κρίνει μακροχρόνια το επίπεδο ευημερίας και ανάπτυξής μας, όπως επίσης και την ποιότητά του. 
      Γι’ αυτό θα πρέπει να εγκαταλειφθούν οι φατριαστικές συμπεριφορές και πολιτικές, οι οποίες παρατηρούνται σε πάρα πολλά εργαλεία πολιτικής της έρευνας και της τεχνολογίας, να επανέλθει η αξιοκρατία, να υπάρξει η αξιολόγηση με ανταμοιβή και επιβράβευση, για να μπορέσουμε κι εμείς να έχουμε ένα εθνικό σύστημα έρευνας και τεχνολογίας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω πως οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας κατέθεσαν σχέδιο νόμου: «Μεταρρύθμιση του συστήματος Φαρμακευτικής Περίθαλψης».
      Παραπέμπεται στην αρμόδια Διαρκή Επιτροπή.
      Το λόγο έχει ο κ. Λάζαρος Λωτίδης.
      ΛΑΖΑΡΟΣ ΛΩΤΙΔΗΣ: Κύριε Πρόεδρε, κύριε Υπουργέ, κύριοι συνάδελφοι, με την επερώτηση που σήμερα συζητάμε, αυτό που προσπαθούμε να κάνουμε, είναι να αναδείξουμε την πραγματική πλευρά της κυβερνητικής πολιτικής σε έναν τομέα που έχει ιδιαίτερη σημασία για την ανταγωνιστικότητα της ελληνικής οικονομίας της χώρας, το μέλλον και την προοπτική της σε έναν κόσμο που εξελίσσεται ολοένα και περισσότερο ανταγωνιστικά. 
      Παρ’ όλο που η σημερινή ηγεσία του Υπουργείου Ανάπτυξης αρέσκεται φραστικά να ομιλεί υπέρ των μεταρρυθμίσεων, υπέρ των τομών και υπέρ των αλλαγών και λέει ότι είναι στην πρώτη γραμμή της προσπάθειας της Κυβέρνησης για «μεγάλες τομές» δήθεν και «μεταρρυθμίσεις», στην πράξη δεν συμβαίνει αυτό και βρίσκεται ίσως στην κορυφή της πολιτικής και διαχειριστικής απραξίας. 
      Είναι γνωστό, κύριε Υπουργέ, ότι η Ευρωπαϊκή Ένωση, προκειμένου να υπάρξει ως οικονομία και να σταθεί ανταγωνιστικά στον παγκόσμιο καταμερισμό εργασίας, δεν έχει άλλη επιλογή, όπως λέει και η απόφαση στη Λισαβόνα το 2000, από το να καταστεί μία δυναμική οικονομία της γνώσης. 
      Σ’ αυτό, λοιπόν, το τοπίο το Ευρωπαϊκό Συμβούλιο της Βαρκελώνης το 2002 μεταξύ των άλλων πήρε ως απόφαση να αυξηθούν οι συνολικές δαπάνες έρευνας και τεχνολογίας στην Ευρωπαϊκή Ένωση από 1,9% του Α.Ε.Π. σε περίπου 3% έως το 2010 και ταυτόχρονα το ποσοστό της ιδιωτικής χρηματοδότησης. Τα κράτη – μέλη, δηλαδή, της Ευρωπαϊκής Ένωσης πρέπει να μεταρρυθμίσουν και να ενισχύσουν τα δημόσια συστήματα έρευνας και τεχνολογίας, να διευκολύνουν τις εταιρικές σχέσεις μεταξύ δημοσίου και ιδιωτικού τομέα και να εξασφαλίσουν ένα ασφαλές, ένα λειτουργικό κανονιστικό περιβάλλον. 
      Μέσα, λοιπόν, σ’ αυτό το πλαίσιο το ευρωπαϊκό, τι έκανε και πώς κινήθηκε η Κυβέρνηση η δική σας και σεις προσωπικά, κύριε Υπουργέ και κύριε Υφυπουργέ;
       Διαβάζω αποσπάσματα από τοποθετήσεις των προγραμματικών σας δηλώσεων και μετά και του κυρίου Πρωθυπουργού, αλλά και το Υπουργού: «Η προσαρμογή στη νέα εποχή δεν μπορεί να αναβάλλεται». Εκφράσεις βαρύγδουπες. «Ανάπτυξη παντού, ευημερία για όλους». Στρατηγικός στόχος της νέας πολιτικής της νέας διακυβέρνησης που εφαρμόζουμε, είναι η ενίσχυση των δημόσιων και ιδιωτικών δαπανών για την έρευνα και την τεχνολογία». Άλλη δήλωση: «Άμεσος στόχος είναι η ταχύτερη δυνατή σύγκλιση με τις άλλες χώρες της Ευρωπαϊκής Ένωσης στο πλαίσιο της διακήρυξης της Λισαβόνας». 
      Θα μπορούσα να σας διαβάσω πολλές τέτοιες δηλώσεις σας και τοποθετήσεις σας δημόσιες, κύριε Υπουργέ της Ανάπτυξης, όπως και του Πρωθυπουργού.
      «Προετοιμάζουμε –λέει- ουσιαστική αύξηση των δαπανών για την έρευνα και την τεχνολογία ώστε να μπορέσει ο ερευνητικός ιστός της χώρας μας να ανταποκριθεί στους ρυθμούς της διεθνούς κοινότητας». Ων ουκ έστι αριθμός τέτοιων δηλώσεων. 
      Ερχόμαστε τώρα να δούμε τι κάνατε απ’ όσα δηλώσατε προεκλογικά, μετεκλογικά, στις προγραμματικές δηλώσεις και πρόσφατα το 2005 ο Πρωθυπουργός στο Ζάππειο, όπως είπαν συνάδελφοι που μίλησαν πριν από εμένα. 
      Όσο και αν ψάξει κάποιος στον προϋπολογισμό του 2006 να δει πως αποδεικνύεται, πως ενισχύεται αυτή η έρευνα και η τεχνολογία που λέτε με βαρύγδουπες φράσεις ότι πρέπει να ενισχύσουμε, δεν θα βρει τίποτα. 
      Στον προϋπολογισμό, λοιπόν, του 2006 θα δει απολογιστικά ότι το 2005 οι δαπάνες για την έρευνα μειώθηκαν κατά 45% σε σχέση με το 2004, που επίσης ήταν χαμηλές. Δηλαδή το 2006 σε σχέση με το 2005 έχουμε αύξηση των δαπανών κατά 15%, αλλά υπολείπονται κατά 35% σε σχέση με το 2004, όπως τις παρέδωσε η κυβέρνηση του ΠΑ.ΣΟ.Κ. Σε απόλυτους αριθμούς θα μπορούσα να σας πω πολλά για το 2004, από 118.000.000 ευρώ που ήταν πήγαμε στα 65.000.000 ευρώ και θα πάμε το 2007 στα 75.000.000 ευρώ. 
      Το εκπληκτικό, κύριοι Υπουργοί της Κυβέρνησης που αρέσκεστε στις μεγάλες κουβέντες, στις γενικόλογες αναφορές, είναι ότι τα περισσότερα χρήματα για να μπορέσει η ελληνική οικονομία και η χώρα να σταθεί ανταγωνιστικά στο μέλλον, είναι από το Γ΄ Κοινοτικό Πλαίσιο Στήριξης και δεν είναι από το Πρόγραμμα Δημοσίων Επενδύσεων. 
      Έτσι, με αυτήν τη στάση του ελληνικού δημοσίου, του ελληνικού κράτους και της Κυβέρνησης, ακόμα κινούμαστε στο 0,8% ενώ όλες οι ευρωπαϊκές χώρες, η συντριπτική τους πλειοψηφία –θα μπορούσα να αναφέρω πολλές- συγκλίνουν στο στόχο της Λισαβόνας. Εμείς αποκλίνουμε όλο και περισσότερο. Αναφέρω τη Γαλλία, την Αυστρία, το Βέλγιο και πάει λέγοντας. 
      Έτσι η ελληνική οικονομία κατρακύλησε κατά  εννέα θέσεις στην κλίμακα με Έτος Ανταγωνιστικότητας το 2005. Εσείς και με υποχρηματοδότηση του προγράμματος έρευνας και τεχνολογίας, αναζητείτε την ανταγωνιστικότητα στη μείωση του κόστους εργασίας με μια σειρά από παρεμβάσεις τις οποίες κάνετε. 
      Πέρα από τις γενικόλογες αναφορές στο γενικό πρόγραμμα μεταρρυθμίσεων που κάνατε, κύριοι Υπουργοί της Κυβέρνησης, δεν λέτε τίποτα συγκεκριμένο, δεν προχωράτε και δεν λέτε πως όλα αυτά τα γενικόλογα θα επιτευχθούν. 
      Έχω μια έκθεση της Κομισιόν η οποία λέει–και σας τη διαβάζω επί λέξει- ότι η χώρα, η Ελλάδα με τους ρυθμούς που κινείται εάν δεν τους αλλάξει, θα φθάσει στο μέσο κοινοτικό όρο σε σαράντα πέντε χρόνια. Στην ίδια ανακοίνωση λοιπόν της Κομισιόν επισημαίνεται ότι η οικονομική κατάσταση της Ελλάδας δεν φαίνεται να συνδέεται παρά ελάχιστα με την έρευνα και την τεχνολογία. Γι’ αυτό το λόγο η Ελλάδα κατατάσσεται στην 23η θέση μεταξύ είκοσι πέντε χωρών της Ευρωπαϊκής Ένωσης.
      Όπως γνωρίζετε, κύριε Υπουργέ, η μεγάλη πλειοψηφία των ελληνικών επιχειρήσεων είναι οι μικρομεσαίες επιχειρήσεις. Εδώ θα έπρεπε να σχεδιαστούν και να υλοποιηθούν ίσως -εάν πραγματικά θέλετε να στηρίξετε αυτές τις επιχειρήσεις-  μια σειρά από μέτρα που θα τους βοηθούσαν και στον τομέα αυτό. Τι κάνατε αντί γι’ αυτό; Απολύτως τίποτα δεν κάνατε. 
      Μπορώ να καταθέσω ένα απόσπασμα της Ευρωπαϊκής Επιτροπής, κύριε Υπουργέ, όπου καταγράφει μεταξύ των άλλων την πρόοδο εφαρμογής του Ευρωπαϊκού Χάρτη των Μικρών και Μεσαίων Επιχειρήσεων. Στο κεφάλαιο, λοιπόν, για τις πρωτοβουλίες η αναφορά στην Ελλάδα, στη σελίδα 80, είναι μόνο με αρνητικά σχόλια και μάλιστα σε δύο σημεία. Δεν θα αναφέρω για την έκθεση, για την υποχώρηση της θέσης της χώρας. 
      Όταν, κύριοι συνάδελφοι, για το κομμάτι της έρευνας και της τεχνολογίας απαιτούνται συνέργιες, συνεργασίες και στήριξη όλων των ερευνητικών φορέων που λειτουργούν στη χώρα, όταν ακόμα και σε αυτό το κομμάτι που δεν προσφέρεται για κομματισμό, εσείς εισάγετε με το χειρότερο τρόπο τον κομματισμό, όπως ανέφεραν και κατήγγειλαν με στοιχεία προηγουμένως οι συνάδελφοι, όταν αλλάζετε, στα πλαίσια των αλλαγών της επανίδρυσης του κράτους θέσεις, και ανθρώπους με λιγότερα προσόντα τους τοποθετείτε σε συγκεκριμένες επιτελικές και διευθυντικές θέσεις, απαξιώνοντας στελέχη ικανότατα, πώς μπορεί η Γενική Γραμματεία Έρευνας και Τεχνολογίας να βοηθήσει και να προσφέρει;
      Το θέμα, κύριοι της Κυβέρνησης, κύριε Υπουργέ, είναι ιδιαίτερα σοβαρό και δεν αντέχει πραγματικά στα μικροκομματικά σας παιχνίδια. Το στοίχημα που έχουμε ως χώρα είναι εθνικό και δεν δικαιούστε, με τη στάση σας και με τον τρόπο με τον οποίο συμπεριφέρεστε δυστυχώς και στον τομέα αυτό, να οδηγείτε τη χώρα ή να κινείστε και να κινείται και η χώρα και στον τομέα αυτό με τα δικά σας μέτρα.
      Είστε, λοιπόν, πολύ πίσω από τις εξελίξεις και πολύ πίσω από τις πραγματικές ανάγκες της χώρας για να μπορέσει να σταθεί αξιοπρεπώς στα πλαίσια της Ευρωπαϊκής Ένωσης, στον παγκόσμιο ανταγωνισμό και στον καταμερισμό εργασίας.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λωτίδη.
      Το λόγο έχει ο κ. Παναγιώτης Σγουρίδης.
      Θα πάρετε και εσείς όλο το χρόνο;
      ΠΑΝΑΓΙΩΤΗΣ ΣΓΟΥΡΙΔΗΣ: Βάλτε εσείς πέντε λεπτά και θα δούμε, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Εντάξει. Ορίστε, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, κύριε Υπουργέ, ένα από τα σκέλη της ερωτήσεως είναι η στρατηγική της Λισαβόνας και η μη προώθησή της. 
      Κατά την άποψη μου, η υιοθέτηση της στρατηγικής της Λισαβόνας το 2000 είναι ένα από τα επιτεύγματα της Ευρωπαϊκής Ένωσης. Αυτή στηρίχθηκε σε δύο παραδοχές. Η πρώτη παραδοχή είναι η εξής, ότι οι οικονομικές μεταρρυθμίσεις, το ευρωπαϊκό κοινωνικό μοντέλο και η περιβαλλοντική μέριμνα δεν είναι ασύμβατες μεταξύ τους, είναι συμβατές και λειτουργούν αλληλοσυμπληρούμενες. Η δεύτερη παραδοχή είναι ότι κάθε χώρα επιλέγει το δικό της μοντέλο ανάπτυξης με τα ιδιαίτερα χαρακτηριστικά τα οποία έχει, τα ιδιαίτερα πλεονεκτήματα και ιδιαίτερα μειονεκτήματα. Καθαρά χάρη στη γεωπολιτική θέση που βρίσκεται, βρίσκει τη δική της χρυσή τομή. 
      Αυτό δεν σημαίνει, λοιπόν, ότι διαλέγουμε ένα από τα μοντέλα τα οποία μέχρι τώρα έχουν εφαρμοστεί, ας πούμε το σουηδικό, το γαλλικό, το αμερικάνικο, αλλά δημιουργούμε το δικό μας ελληνικό μοντέλο. Αυτό επεξηγηματικά τι σημαίνει; Σημαίνει ότι δεν αναπαράγουμε ή δεν αναμασούμε ούτε συνταγές έρευνας ούτε συνταγές τεχνολογίας ούτε συνταγές καινοτομίας, αλλά προϋποθέτει ότι προχωρούμε σε μια αυτοτελή, αν είναι δυνατόν, πρωτόλεια προσπάθεια για να μπορέσουμε να δημιουργήσουμε σύμφωνα με τα δικά μας γεωπολιτικά δεδομένα το ελληνικό μοντέλο ανάπτυξης.
      Επί δύο χρόνια η Κυβέρνηση βρίσκεται σε πλήρη απραξία. Το ΠΑ.ΣΟ.Κ. από το 2001, μετά την απόφαση για τη στρατηγική της Λισαβόνας μέχρι το τέλος του 2003, παρά το ότι είχε άλλες προτεραιότητες, όπως ήταν η προσαρμογή και η αφομοίωση του ευρώ στην ελληνική οικονομία, οι Ολυμπιακοί Αγώνες που έπρεπε να προετοιμαστούν, η απορρόφηση των κονδυλίων του Γ΄ Κοινοτικού Πλαισίου Στήριξης, το «Κυπριακό» και άλλες προτεραιότητες, προσπάθησε και προς την κατεύθυνση αυτή, στο να δημιουργήσει το ελληνικό μοντέλο.
      Μέσω της Γενικής Γραμματείας Έρευνας και Τεχνολογίας είχε αρκετές επιτυχίες και στη διαχείριση των κονδυλίων των Κοινοτικών Πλαισίων Στήριξης, αλλά και στην ίδρυση ερευνητικών ιδρυμάτων όπως είναι το Ι.Τ.Ε., το Ε.Κ.Ε.Τ.Α., το ΕΛ.ΚΕ.ΘΕ.. Δυστυχώς, όμως, εσείς αυτή τη Γενική Γραμματεία Έρευνας και Τεχνολογίας σε αυτά τα δύο χρόνια την απαξιώσατε, την αποψιλώσατε, την απογυμνώσατε, την αποδυναμώσατε και στο τέλος τη συρρικνώσατε, βάζοντας ικανότατα στελέχη στο περιθώριο, «στο ψυγείο».
      Το εθνικό πρόγραμμα μεταρρυθμίσεων, το οποίο υποβάλατε στην Ευρωπαϊκή Επιτροπή μέχρι το 2010, αν το εξετάσει κανείς, κάθε άλλο παρά οραματικό είναι. Θα έλεγα ότι είναι απολογιστικό και άνευρο. Πιστεύετε δε εσείς ότι την έρευνα και την καινοτομία στη χώρα θα τη φέρουν οι μεγάλες συμφωνίες, στις οποίες προχωρήσατε με τις γύρω χώρες ή τη βασίζετε πάνω στην έρευνα και την τεχνολογία που θα κάνουν οι μεγάλες επιχειρήσεις.
      Όμως, εδώ δεν είναι Αμερική. Δεν υπάρχουν εδώ τα μεγάλα deals, ούτε ο όγκος και το μέγεθος αυτών των επιχειρήσεων που θα κάνουν έρευνα και τεχνολογία. Πρέπει να δημιουργήσουμε τις προϋποθέσεις, ώστε μικρές επιχειρήσεις και μεσαίου μεγέθους να μπορέσουν να προχωρήσουν στην έρευνα και στη καινοτομία. 
      Υπάρχει, όμως και κάτι άλλο που εμποδίζει προς αυτή την κατεύθυνση. Είναι η νοοτροπία που ως αντιπολίτευση δημιουργήσατε, αν κάποια μεγάλη επιχείρηση προχωρά μέσα από κρατικές αναθέσεις σε έρευνα και τεχνολογία όπως η INTRACOM, τότε υπάρχει διαπλοκή και διαφθορά και πρέπει να δυσφημιστεί. Το αποτέλεσμα ήταν επιχειρήσεις που προχωρούν προς αυτήν την κατεύθυνση να καταποντίζονται και να διολισθαίνουν. Πρέπει να καταλάβουμε ότι στη χώρα μας πρέπει να υπάρχει συνέργια του δημόσιου και του ιδιωτικού τομέα. Αν δεν υπάρχει, τότε δεν θα υπάρξει δυνατότητα να προχωρήσουμε στην κατεύθυνση της τεχνολογίας, της έρευνας και της καινοτομίας. Πρέπει να υπάρχει δημόσια οικονομική συμβολή, η οποία θα αποδώσει πολλαπλασιαστικά όφελος. Αν δεν υπάρχει, τότε δεν μπορούμε να έχουμε έρευνα και καινοτομία. 
      Θα αναφερθώ σε ένα παράδειγμα. Ο τουρισμός μας είναι η πιο συναλλαγματοφόρα βιομηχανία της χώρας μας, η πιο παραγωγική. Ποια έρευνα έχει γίνει στη διαχείριση του ελεύθερου χρόνου ως καινοτόμου προϊόντος; Καμία. Πιστεύετε ότι θα έρθουν επιχειρηματίες του τουρισμού που θα επενδύσουν πάνω στο θέμα της έρευνας γύρω από τη διαχείριση του ελεύθερου χρόνου; Εγώ προσωπικά δεν το πιστεύω. Το αποτέλεσμα είναι ότι αν συγκρίνουμε σήμερα δύο πόλεις, την Αθήνα και τη Βαρκελώνη που είναι στο ίδιο μέγεθος και έχουν διοργανώσει με επιτυχία Ολυμπιακούς Αγώνες θα έχουμε τα εξής μεγέθη: Στη μεν Βαρκελώνη το 2005 είχαμε δέκα εκατομμύρια διανυκτερεύσεις. Στην Αθήνα είχαμε τέσσερα εκατομμύρια διανυκτερεύσεις. Είχαμε εκατό διεθνή συνέδρια που έγιναν στη Βαρκελώνη το 2005 και τριάντα εννέα συνέδρια στην Αθήνα. Και μια αμφιβόλου ενδιαφέροντος εκκλησία, τη Σαγκράδα Φαμίλια την επισκέφθηκαν δύο εκατομμύρια επισκέπτες, ενώ τη φημισμένη Ακρόπολη ένα εκατομμύριο επισκέπτες. 
      Γιατί αυτό; Γιατί το προϊόν δεν το περιτυλίγουμε όπως πρέπει. Δυστυχώς για την Ελλάδα την ώρα που περίμενε να απογειωθεί μεταολυμπιακά της έλαχε κυβέρνηση που αντί να ασχολείται με το πώς θα μετατραπεί η χώρα σε χώρα υψηλής τεχνολογίας, έρευνας και καινοτομίας, ασχολείται με απογραφές, με «βασικούς μετόχους» και με δηλώσεις περί «νταβατζήδων» σε εστιατόρια τύπου Μπαϊρακτάρη. Έτσι αντί να απογειωθεί η χώρα, προσγειώνεται ανώμαλα. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, πράγματι συζητάμε σήμερα στην Εθνική Αντιπροσωπεία ένα κορυφαίο θέμα στα πλαίσια του κοινοβουλευτικού ελέγχου που ασκεί το κόμμα της Αξιωματικής Αντιπολίτευσης. Όμως θα περίμενα και ο ίδιος και η Εθνική Αντιπροσωπεία και ο ελληνικός λαός δύο πράγματα να μετρούν στην έκφραση του πολιτικού λόγου που και τα δύο γεννήθηκαν στην Ελλάδα, αλλά φαίνεται ότι τώρα που είστε στην Αντιπολίτευση τα αγνοείτε και τα δύο. Δηλαδή το «γνώθι σ’ αυτόν» και το «παν μέτρον άριστον». 
      Περιοριστήκατε, τουλάχιστον στην έκφραση του πολιτικού λόγου, να χρησιμοποιήσετε αφορισμούς και ταμπέλες, να βάλετε παντού κομματικές ετικέτες, σαν να έχετε οι ίδιοι προέλθει από παρθενογένεση  και όλα αυτά συμβαίνουν αυτούς τους είκοσι μήνες ενώ στον παράδεισο της δικής σας διακυβέρνησης, είτε των είκοσι χρόνων είτε των τελευταίων δεκατεσσάρων χρόνων όλα γίνονταν ανυπόκριτα χωρίς πολιτική διάκριση και βεβαίως με κριτήριο την αξιοκρατία, την αριστεία, που πραγματικά ήταν ένας παράδεισος που η νέα διακυβέρνηση ήρθε και τον άλλαξε και τον μετέτρεψε σε μια κόλαση. Κρατώ ορισμένες από τις λέξεις που χρησιμοποιήθηκαν γιατί θα μας είναι χρήσιμες στην πορεία.
      Πρώτα-πρώτα οι λέξεις «πλήρης κυβερνητική ανεπάρκεια» που είπε ο συμπολίτης μου επερωτών Βουλευτής , «μηδενικό έργο» κ.ο.κ.. Επειδή όμως πρέπει να είμαι συγκεκριμένος και κυρίως να κρατήσω αυτό το οποίο είπε ο πρώτος εκ των εισηγουμένων την επερώτηση συναδέλφων Βουλευτών, έχουμε επίγνωση της σοβαρότητας του θέματος με μόνη διαφορά ότι αυτό δεν το  τεκμηρίωσε ότι πράγματι έτσι συμβαίνει σήμερα στους μήνες που το κόμμα του ΠΑ.ΣΟ.Κ. είναι στα έδρανα της Αντιπολίτευσης. Εγώ χαίρομαι που ανακαλύπτετε τώρα την αξία της αριστείας, γιατί ως σοσιαλιστική λογική ήταν η ισοπέδωση προς τα κάτω, η αναξιοκρατία, το κομματικό χαρτί και χωρίς να λαμβάνετε υπ’ όψιν σας ότι αυτό οδήγησε, ιδιαίτερα στο χώρο της δημόσιας διοίκησης, υπαλλήλους που δεν ήταν με το μέρος σας και με την πλευρά σας να καταστραφούν οι καριέρες τους, να δημιουργηθούν τεράστια ζητήματα μη προώθησης ικανών ανθρώπων και μια σειρά από άλλα ζητήματα τα οποία βεβαίως δεν είναι του παρόντος. Κρατώ όμως ιδιαίτερη σημείωση για ορισμένα από αυτά και απαντώ.
      Αναφέρατε για τον τρόπο με τον οποίο έγινε η αξιολόγηση των ερευνητικών κέντρων και των ινστιτούτων και αντί να απαντήσω εγώ, θα σας διαβάσω, κυρίες και κύριοι συνάδελφοι,  αυτό που είπαν οι δώδεκα διευθυντές και πρόεδροι των ερευνητικών κέντρων γι’ αυτήν την αξιολόγηση και την επιτυχία της.
      Σύμφωνα με το ν. 2919/01, οι αξιολογήσεις των ερευνητικών ινστιτούτων δημιουργούνται κάθε τέσσερα χρόνια. Η Γ.Γ.Ε.Τ. εφαρμόζοντας το νόμο αυτό, υλοποίησε την αξιολόγηση των εποπτευομένων από αυτήν ερευνητικών ινστιτούτων με διεθνείς επιτροπές εγκρίτων επιστημόνων. Η διεθνής εμπειρία έχει καταγράψει ότι ενώ η αξιολόγηση είναι ένα σημαντικό σύστημα ανάδειξης της αριστείας και της ερευνητικής καταξίωσης, ωστόσο παρατηρούνται κάποιες ατέλειες ως προς την ποσοτικοποίηση και την ομογενοποίηση των κριτηρίων αξιολόγησης από τις διαφορετικές επιτροπές που χρησιμοποιούνται. 
      Στην Ελλάδα έγινε πρόσφατα από την Γ.Γ.Ε.Τ. η δεύτερη κατά σειρά αξιολόγηση των ερευνητικών ινστιτούτων με διεθνή κριτήρια και αξιολογικά συστήματα. Είναι εύλογο να παρατηρούνται δυσαρέσκειες ως προς την κατάταξη του πολυσύνθετου έργου των ερευνητικών ινστιτούτων και οι οποιεσδήποτε προτάσεις για την μελλοντική βελτίωση των κριτηρίων και τις διαδικασίες αξιολόγησης είναι ευπρόσδεκτες και απαραίτητες για τη συνεχή βελτίωση του συστήματος. Ωστόσο η διατύπωση καταγγελιών του τύπου «γαλάζιες αξιολογήσεις» λίγο-πολύ το είπατε κι εσείς ότι είναι ανυπόστατες και προσβάλουν περισσότερο τη διαδικασία αξιολόγησης και λιγότερο τη Γενική Γραμματεία ‘Έρευνας και Τεχνολογίας και την ηγεσία της καθώς και την ερευνητική κοινότητα την οποία έχουμε την τιμή να εκπροσωπούμε. 
      Διαβάζω τα ονόματα: Γεώργιος Χρόνης, πρόεδρος του ΕΛ.ΚΕ.Θ.Ε., Υφαντόπουλος, πρόεδρος του Ε.Κ.Κ.Ε., Παγιατάκης, πρόεδρος του Ι.Τ.Ε., Νιάρχος, πρόεδρος και διευθυντής του Δημόκριτου, Κυπαρισσίδης, πρόεδρος του Ε.Κ.Ε.Τ.Α., Κυριακίδης, πρόεδρος του Ε.Ε., Κόλιας, πρόεδρος του «Φλέμινγκ», Καραγιάννης, διευθυντής του Κ.Ε.Τ.Ε.Π., Χρήστος Ζερεφός, διευθυντής του Αστεροσκοπείου Αθηνών, Αντωνιάδης του «ΠΑΣΤΕΡ», Αγαπητίδης του Κ.Α.Π.Ε..
      Μήπως τα ονόματα αυτά σας θυμίζουν τίποτα, ή τα περισσότερα από αυτά; Για να συνεννοούμεθα. Και  μένω μόνο σ’ αυτό επί του παρόντος. 
      Έρχομαι τώρα, κυρίες και κύριοι συνάδελφοι, και στα θέματα των διώξεων που γίνονται στη Γ.Γ.Ε.Τ.. Πρώτον, χρησιμοποιήσατε -ήταν δική σας επιλογή- ένα αριθμό στελεχών της δημόσιας διοίκησης σε κορυφαίες κυβερνητικές θέσεις, οι οποίοι μετά τη λήξη της δικής σας διακυβέρνησης επέστρεψαν στα καθήκοντά τους. Από τα ονόματα αυτά με αίτησή τους ένα αποσπάστηκε σε γραφείο πρώην Υπουργού. Ο δεύτερος αποσπάστηκε στο γραφείο του Πρωθυπουργού με αίτησή του. Ο τρίτος αποσπάστηκε πάλι σε γραφείο πρώην Υπουργού. Ο τέταρτος με αίτησή του πήγε σε ένα δήμο της Αθήνας.
      ΚΩΝΣΤΑΝΤΙΝΟΣ ΡΟΒΛΙΑΣ: Για να σωθούν.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Με προκαλείτε, αγαπητέ συνάδελφε, αλλά επειδή θα πάει αλλού η συζήτηση, βλέπετε ότι δε χρησιμοποιώ τα ονόματα, ούτε των Υπουργών ούτε των στελεχών, των οποίων έγιναν αυτές οι μετακινήσεις, διότι και δικαιολογημένα έγιναν με αυτόν τον τρόπο, αλλά το «για να σωθούν» μην το χρησιμοποιείτε. Θερμή παράκληση. Δύο από τα στελέχη αυτά, τα οποία μετακινήθηκαν με απόφαση του Υπουργού, απουσίαζαν επί πάρα πολλά χρόνια σε κυβερνητικές θέσεις και μετακινήθηκαν σε άλλες θέσεις μέσα στο Υπουργείο εκτός Γ.Γ.Ε.Τ.. Αν θέλετε περισσότερα γι’ αυτό το θέμα στη δευτερολογία μου και τριτολογία μου είμαι στη διάθεσή σας να σας δώσω περισσότερες πληροφορίες. Αλλά θα σας παρακαλούσα να μείνετε μόνο μέχρι εκεί.
      Έρχομαι τώρα για τη στελέχωση της Γ.Γ.Ε.Τ.. Υπάρχουν δύο πρώην Υπουργοί, ο ένας εκ των οποίων είχε ως αφετηρία τη Γ.Γ.Ε.Τ. με επιτυχή θητεία, αλλά και το έργο το οποίο παρήχθη ήταν σημαντικό και πάνω σε αυτό χτίζουμε. Εμείς δε μηδενίζουμε τίποτε, αλλά ούτε μπορείτε να περιμένετε με δράσεις δύο μηνών να αποκατασταθεί έργο ή να είναι συγκρίσιμο έργο πολλών ετών, για να μην πω τίποτε παραπάνω.  
      Δεν ήταν λογική δική σας με την οποία τριάντα έξι στελέχη που στελεχώνουν τη Γ.Γ.Ε.Τ. προσελήφθησαν στα ερευνητικά κέντρα και απεσπάσθησαν, ίσως, γιατί δεν μπορούσατε να κάνετε μόνιμες προσλήψεις και υπηρετούν στη Γ.Γ.Ε.Τ., ενώ είναι υπάλληλοι των ερευνητικών κέντρων. Ποια είναι η πραγματικότητα για την οποία καταγγέλλετε τη σημερινή πολιτική ηγεσία;
      Αλλά χρησιμοποιήσατε και ένα δημοσίευμα εγκρίτου εφημερίδας ότι πάρα πολλοί από αυτούς, οι οποίοι χρησιμοποιούνται σήμερα, είχαν υπογράψει μία διακήρυξη με την οποία έκαναν το απλούστερο των πραγμάτων, αγαπητοί συνάδελφοι του ΠΑ.ΣΟ.Κ., που χρησιμοποιήσατε αυτό το κείμενο. Να βγουν και να πουν επιτέλους ότι ένα κόμμα έρχεται και λέει ότι η χώρα μπορεί να πάει μπροστά με την παιδεία και τον πολιτισμό. Υπέγραψαν πανεπιστημιακοί και ερευνητές αυτό το κείμενο για να εξάρουν πριν τις εκλογές του 2004 μία τέτοια κυβερνητική δέσμευση. Πού είναι το κακό αυτό για να το χρησιμοποιείτε σήμερα δίκην στοιχείων  για το ποιοι χρησιμοποιούνται;
      Αλλά, κυρίες και κύριοι συνάδελφοι, από το κείμενο της επερώτησής σας, γιατί από τις τοποθετήσεις σας δεν προέκυψε τουλάχιστον σοβαρή τεκμηρίωση αυτών που λέγατε, παρά μόνο αφορισμοί, πρέπει να δει κανείς την ανταγωνιστικότητα της ελληνικής οικονομίας, τους δείκτες και τα στοιχεία των προηγούμενων ετών, για να δει από τι αφετηρία ξεκίνησε και πού βρίσκεται σήμερα.
      Η πτώση της ανταγωνιστικότητας της ελληνικής οικονομίας όπως αυτή αποτυπώνεται στους δείκτες που δημοσιεύουν οι διεθνείς οργανισμοί δεν αρχίζει το 2005 που είναι και το στοιχείο το οποίο χρησιμοποιείτε για να κάνετε κριτική στη νέα διακυβέρνηση, αλλά από το 2001.
      Τα τελευταία πέντε χρόνια σύμφωνα με το δείκτη του IMB η Ελλάδα έχασε δεκαεννέα θέσεις και από την 31η θέση  που κατείχε το 2001 κατήλθε στην 50η το 2005. Σημειώνουμε ότι το 2002 κατείχε την 36η θέση, το 2003 την 42η θέση, το 2004 την 44η και το 2005 την 50η. Είναι προφανής η καθοδική πορεία.
      Είναι επίσης προφανές ότι τα στοιχεία της έκθεσης το 2005 αναφέρονται στο 2004 και σε προηγούμενα χρόνια. Αντιθέτως, τα στοιχεία τα οποία υπάρχουν από τα μέσα του 2005 και μετά δείχνουν ορισμένες ενδείξεις, ότι το πράγμα αρχίζει να βελτιώνεται και θα σας δώσω ορισμένα από αυτά. 
      Αύξηση των εξαγωγών σε σχέση με  τις εξαγωγές το πρώτο δεκάμηνο, 12,8%. Άνοδο της αύξησης των τουριστών και των εσόδων το πρώτο δεκάμηνο του 2005 8% και 10%. Μικρή μείωση της ανεργίας από το 10,4% στο 9,8% και ιδιαίτερα της μακροχρόνιας ανεργίας από το 5,7% στο 5,2%. Και με στοιχεία της Ευρωπαϊκής Επιτροπής είχαμε βελτίωση το τρίτο τρίμηνο του 2005 του δείκτη ανταγωνιστικότητας στη χώρα μας κατά 1,4%, την υψηλότερη επίδοση από όλες τις ευρωπαϊκές χώρες και να προσπαθήσουμε όλοι μαζί αυτήν την πορεία να τη βελτιώσουμε, να τη σταθεροποιήσουμε για το καλό της χώρας, για το καλό όλων των Ελληνίδων και όλων των Ελλήνων. 
      Έρχομαι και στα στοιχεία των ξένων αμέσων επενδύσεων. Παρακολουθείστε, λοιπόν, σύμφωνα με την έκθεση του Wording Investment Report του 2005 του Οργανισμού Ηνωμένων Εθνών, τις εισροές ξένων κεφαλαίων. Το 2004 έχουμε 1,3 δολάρια, όταν οι εισροές το 2003 ήταν 661.000.000 δολάρια και το 2002 το αστρονομικό ποσό των 50.000.000 δολαρίων, όταν την ίδια περίοδο στη γειτονική Βουλγαρία είχαν γίνει επενδύσεις 3.000.000.000 δολαρίων. Αντιλαμβάνεσθε, ακριβώς την καθοδική πορεία που είχαν σημαντικοί δείκτες της συνολικότερης πορείας και της ανταγωνιστικότητας μεταξύ των οποίων η έρευνα και η τεχνολογία που παρουσιάζει ιδιαίτερα χαρακτηριστικά τα οποία όλοι πρέπει να τα προσέχουμε. 
      Λογάριαζα, αφού παρακολουθείτε τόσο συστηματικά τα πράγματα για να κάνετε αντιπολίτευση στην Κυβέρνηση, ότι θα αναφερόσασταν και στον τελευταίο δείκτη που δημοσιεύθηκε σε όλες τις εφημερίδες σε ό,τι αφορά το συνολικό δείκτη καινοτομίας της πατρίδος μας που δημοσιεύθηκε τις τελευταίες ημέρες στις εφημερίδες, όπου η χώρα μας κατατάσσεται 23η από τις 25 χώρες για τον προηγούμενο χρόνο.
      Εδώ χρειάζεται να γίνουν ορισμένες επισημάνσεις γι’ αυτό το θέμα. Η μελέτη αυτή με τίτλο European Innovation Score Word περιλαμβάνει είκοσι έξι δείκτες.  Και δεν είναι μόνο ένας από τους δείκτες στον οποίο επικεντρώθηκε η προσοχή. Και από τους δείκτες αυτούς μόνο οι εφτά χρησιμοποιούν τα στοιχεία του 2004. Οι έξι χρησιμοποιούν στοιχεία του 2003 ενώ οι υπόλοιποι δεκατρείς βασίζονται σε ακόμα παλαιότερα στοιχεία ή σε κανένα στοιχείο.
      Ο συνολικός δείκτης της κατάταξης δεν περιέχει απολύτως κανένα στοιχείο για το 2005. Δεν αρνούμαστε ούτε τη διείσδυση των ευρωπαϊκών δικτύων που είναι πραγματικότητα και που συμπαρασύρουν τη συνολική επίδοση της χώρας μας. Κανένας όμως δεν επεσήμανε ότι και σ’ αυτούς τους δείκτες που αναφέρονται στη περίοδο τη δική σας, η χώρα μας κατατάσσεται στη κατηγορία των χωρών που καλύπτουν το χαμένο έδαφος στον τομέα της καινοτομίας, παρά τη συνολική βαθμολογία, κάποιους τους οποίους η Ελλάδα είναι πάνω από τον ευρωπαϊκό μέσο όρο.
      Η επίδοση της Ελλάδος κινείται πάνω ή κοντά στον ευρωπαϊκό μέσο όρο στους κάτωθι δείκτες: την παραγωγή γνώσης ως ποσοστό δαπανών έρευνας και ανάπτυξης των πανεπιστημίων που χρηματοδοτούνται από τις επιχειρήσεις. Με βάση το 100, η Ελλάδα είναι στο 102. Και ως ποσοστό των επιχειρήσεων που λαμβάνει κρατική ενίσχυση και δαπάνες για την έρευνα και την ανάπτυξη επίδοση 108% με βάση το 100. Αυτό τι δείχνει; Δείχνει ότι δεν είναι τόσο απελπιστικά τα πράγματα. 
      Οι επιδόσεις τώρα στην Τριτοβάθμια Εκπαίδευση. Με βάση το 100 είμαστε στο 94%, στη δευτεροβάθμια εκπαίδευση στο 104% ως ποσοστό αποφοίτων στο σύνολο του πληθυσμού. Το ποσοστό των μικρομεσαίων επιχειρήσεων που εφαρμόζει νέες μη τεχνολογικές διαδικασίες έχει επίδοση 139%. Και το ποσοστό των μικρομεσαίων επιχειρήσεων που επενδύουν σε τεχνολογίες πληροφορικής και επικοινωνιών 114%.
      Υπάρχουν όμως και άλλα δυο στοιχεία που γεννούν αισιοδοξία. Η χώρα μας διαθέτει ένα υψηλής ποιότητας ερευνητικό δυναμικό, γεγονός που πιστοποιείται και από τις σημαντικές επιδόσεις στα ανταγωνιστικά προγράμματα του προγράμματος πλαισίου για την έρευνα και την τεχνολογική ανάπτυξη της Ευρωπαϊκής  Επιτροπής. Είναι μάλιστα χαρακτηριστικό στην ίδια έκθεση ότι η Ελλάδα καταλαμβάνει την έκτη θέση σε σύνολο είκοσι επτά χωρών, είκοσι πέντε της Ευρωπαϊκής Ένωσης και δυο των Ηνωμένων Πολιτειών και της Ρωσίας, στον αριθμό των εμπειρογνωμόνων που μετέχουν στις επιτροπές που αξιολογούν τις προτάσεις των κρατών-μελών της Ευρωπαϊκής Ένωσης για τις ευρωπαϊκές υποδομές. Και δεύτερον, σύμφωνα με τη Eurostad η Ελλάδα καταλαμβάνει την τέταρτη θέση στην Ευρωπαϊκή Ένωση των δεκαπέντε ως προς τον ρυθμό αύξησης της απασχόλησης στον τομέα των υπηρεσιών υψηλής τεχνολογίας.
      (Στο σημείο αυτό, την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
      Και κάτι ακόμα. Είναι τυχαίο ότι στο Ευρωπαϊκό Συμβούλιο Έρευνας και Τεχνολογίας που το απαρτίζουν είκοσι δύο προσωπικότητες από όλη την Ευρώπη όταν αυτοί συνήλθαν πριν λίγο καιρό επέλεξαν ως πρόεδρό τους, ως πρόεδρο της Ευρωπαϊκής Επιτροπής Έρευνας και Τεχνολογίας έναν Έλληνα πανεπιστημιακό τον καθηγητή Φώτη Καφάτο; Είναι τυχαίο ότι τα ονόματα τα οποία συζητούνται σχεδόν σε όλο τον κόσμο, είναι το όνομα του Δημήτρη Νανόπουλου που είναι και ο πρόεδρος του Εθνικού Συμβουλίου Έρευνας και Τεχνολογίας ή του Δημήτρη του Τριχόπουλου; Για να αναφέρω δυο απ’ αυτά αλλά και αρκετά άλλα από τους εξήντα δυο που αποτελούν τα μέλη του Συμβουλίου Έρευνας και Τεχνολογίας, είναι κορυφαίες προσωπικότητες που συμμετέχουν και στο Ελληνικό Συμβούλιο για την αξιοσύνη τους, για τις άριστες επιδόσεις που μας κάνουν περήφανους χωρίς κανένας ποτέ να σκέφτηκε την αξιοποίησή τους και τη συνεισφορά τους για να πάει η έρευνα και η τεχνολογία μπροστά.
      Θα μου επιτρέψετε να σας αναφέρω ορισμένους απ’ αυτούς: τον κ. Παλλήκαρη, τον κ. Φωκά τον ακαδημαϊκό ένα από τα διαπρεπέστερα μαθηματικά μυαλά σε ολόκληρο τον κόσμο, τον κ. Ζαμπούλη, τον κ. Θεοδωρίδη, τον κ. Φότση, τον κ. Καλουκτσίδη. Να μείνω μόνο σ’ αυτά τα ονόματα γιατί ειδικά στην πλευρά τη δική σας θα πρέπει να σας λέει πάρα πολλά. Είναι επιστήμονες για τους οποίους είμαστε περήφανοι ανεξάρτητα ποιο είναι το πολιτικό τους «πιστεύω» γιατί διακρίνονται και δεν είναι οι μόνοι από τους εξήντα δυο, είναι όλοι. Είναι καλοί από τους καλύτερους που ενδεχομένως δεν μπορούσαμε στον αριθμό των εξήντα δυο για να τους χρησιμοποιήσουμε. Και είναι το λιγότερο ύβρις να έρχεστε και να λέτε στην πολιτική ηγεσία του Υπουργείου Ανάπτυξης και στη νέα διακυβέρνηση ότι χρησιμοποιεί τα χρώματα για τις επιλογές των επιστημόνων.
      Και έρχομαι τώρα, στο λίγο χρόνο που μένει, να σας δώσω και ορισμένα στοιχεία για τα οικονομικά της έρευνας και της τεχνολογίας. Παρακολουθείστε, κυρίες και κύριοι συνάδελφοι, γιατί έχει πάρα πολύ ενδιαφέρον. Κατά τον αρχικό σχεδιασμό του Ε.Π.Α.Ν. δεν δόθηκε στην έρευνα και την τεχνολογία η προτεραιότητα που θα έπρεπε. Το συνολικό κονδύλι για τη χρηματοδότηση έργων έρευνας και τεχνολογίας ήταν της τάξης των 415.000.000 ευρώ, δηλαδή το 12,9% του Ε.Π.Α.Ν..
      Στην Αναθεώρηση το Δεκέμβριο του 2004 –και όχι του 2003, όπως γράφετε στην επερώτησή σας- λαμβάνοντας υπ’ όψιν και τα πρώτα αποτελέσματα των δράσεων, την ευρωπαϊκή πολιτική και ιδιαίτερα τις κατευθύνσεις της στρατηγικής της Λισαβόνας, αύξησε σημαντικά τα κονδύλια για την έρευνα. Ενισχύθηκε έτσι ο τομέας με περισσότερα από 90.000.000 ευρώ –αύξηση δηλαδή στο 21,7%- από το αποθεματικό επίδοσης που έλαβε το πρόγραμμα και από μετακινήσεις πόρων για την ενίσχυση των έργων έρευνας και τεχνολογίας.
      Έρχομαι τώρα σε δύο θέματα, τα οποία θεωρώ κρίσιμα, τουλάχιστον σε αυτή τη φάση της απάντησής μου. Δεν υπερηφανευόμαστε ότι κάναμε το άριστο. Μπορεί να έχουν γίνει και λάθη και παραλείψεις. Η ουσία είναι ότι έχουμε αναδείξει την έρευνα και την τεχνολογία πραγματικά σε μπροστάρη και πρωταγωνιστή για την πορεία του τόπου όλα τα επόμενα χρόνια. Έτσι κινούμαστε.
      Και νομίζω ότι θα πρέπει να συμφωνείτε και εσείς και δεν μπορεί να είναι αυτό πεδίο αντιδικιών. Ο απευθυνόμενος προς εσάς κρατάει εξαιρετικά ανοιχτά και τα αυτιά και τα μάτια του, για να ακούσει προτάσεις και ιδέες, που μπορούν αυτή την πορεία να τη βελτιώσουν και να την κάνουν μια πραγματική ατμομηχανή, για να φέρουμε το μέλλον πιο κοντά, να αξιοποιήσουμε καλύτερα τους κοινοτικούς πόρους και να δώσουμε τη δυνατότητα απελευθέρωσης μεγάλων δυνάμεων, που υπάρχουν στο χώρο της έρευνας και της τεχνολογίας.
      Ότι το πλαίσιο του 1985 δεν μπορεί να ανταποκριθεί στις σημερινές και τις αυριανές ανάγκες το αντιλαμβάνεστε και εσείς. Η προσέγγιση, την οποία έκανε το Εθνικό Συμβούλιο Έρευνας και Τεχνολογίας και η πρόταση, την οποία επεξεργάζονται επιτροπές υπό τον καθηγητή και Γενικό Γραμματέα Έρευνας και Τεχνολογίας κ. Γιάννη Τσουκαλά –που θέλω και από αυτού του Βήματος να συγχαρώ και να ευχαριστήσω- και υπό τον καθηγητή, τέως Πρύτανη και Γενικό Γραμματέα του Υπουργείου Εθνικής Παιδείας και Θρησκευμάτων κ. Ανδρέα Καραμάνο, θα κατατεθεί τις επόμενες μέρες ως το νέο σχέδιο νόμου για την έρευνα και την τεχνολογία για τα επόμενα είκοσι χρόνια.
      Θα το θέσουμε σε δημόσια διαβούλευση. Θα το φέρω στη Διαρκή Επιτροπή Παραγωγής και Εμπορίου και στην Επιτροπή Έρευνας και Τεχνολογίας, για να υπάρξει συνεισφορά, πριν έρθει ως σχέδιο νόμου για να το ψηφίσουμε εδώ στη Βουλή.
      Γιατί έτσι πρέπει να λειτουργήσει, με ευθύνη για το μέλλον η νέα διακυβέρνηση. Αυτές είναι οι οδηγίες του Πρωθυπουργού της χώρας, του Κώστα Καραμανλή, για να μπορέσουμε με ενωμένες τις δυνάμεις μας να προχωρήσουμε μπροστά. Και θα τα καταφέρουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η Κοινοβουλευτική Εκπρόσωπος του ΠΑΣΟΚ κ. Ροδούλα Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Κύριε Πρόεδρε, η σημερινή επερώτηση των Βουλευτών του ΠΑΣΟΚ ήθελε να κάνει ένα βήμα μπροστά, ένα βήμα θετικό στο δημόσιο διάλογο, που μέσα από το Εθνικό Κοινοβούλιο αναπτύσσεται για τα θέματα προόδου και ανάπτυξης της χώρας μας.
      Στην εποχή που –κι εσείς το λέτε συχνά, κύριε Πρόεδρε,- πολλές αξίες και πολλά αριστεία απαξιώνονται ή στρεβλώνονται, το ΠΑ.ΣΟ.Κ. με σοβαρότητα και υπευθυνότητα έρχεται να θέσει ένα θέμα, για να θέσει την Κυβέρνηση προ των ευθυνών της απάντησής της, του προγραμματισμού της για το μέλλον της χώρας. Δεν χρειαζόταν, λοιπόν, να διαθέσει ο κύριος Υπουργός τα δέκα λεπτά από τον χρόνο της ομιλίας του –τόσος πολύτιμος χρόνος, κύριε Υπουργέ!-  για να μας μιλήσει –δεν ξέρω γιατί τον πείραξε αυτό- για τα ονόματα των προσώπων με τα οποία στελέχωσε το Υπουργείο, το Εθνικό Συμβούλιο ή τη Γενική Γραμματεία, να μας μιλήσει για το ποιοι και πόσοι αποσπάστηκαν σε κάποια γραφεία. Είναι κρίμα, είναι απομείωση του κύρους που το περιεχόμενο της επερώτησης δίδει στη συζήτηση μέσα στη Βουλή.
      Είναι αλήθεια, κύριε Πρόεδρε, ότι η «οικονομία της γνώσης», ένας όρος που διαδέχθηκε την «οικονομία της πληροφορίας», καλύπτει ευρύτερα πεδία της ανάπτυξης και της προκοπής του τόπου μας, και όχι μόνο του τόπου μας αλλά και της ευρωπαϊκής ανάπτυξης και της παγκοσμιοποιημένης ανάπτυξης. Δεν αμφισβητεί κανείς ότι η Ελλάδα κάνει προσπάθειες -όπως έκανε και επί των ημερών του ΠΑ.ΣΟ.Κ., κύριε Υπουργέ- που βοηθούν ώστε να μικρύνει η απόσταση που έχει με τις άλλες χώρες. Γιατί η ανταγωνιστικότητα της Ελλάδας είναι με χώρες ανεπτυγμένες, με χώρες που έχουν ήδη από πολλά χρόνια ανεβασμένους τους δείκτες. Άρα, λοιπόν, ακολουθεί η Ελλάδα αυτή την τεχνολογική εξέλιξη και πρέπει να την ακολουθήσει, για να μπορέσει να επωφεληθεί από τις υψηλές προστιθέμενες αξίες που δημιουργεί η οικονομική εκμετάλλευση αυτής της νέας γνώσης, είτε παράγεται σε επιχειρήσεις, είτε σε δημόσιους ερευνητικούς και εκπαιδευτικούς οργανισμούς.
      Επομένως, λοιπόν, αυτό που εμείς ζητήσαμε σήμερα εδώ είναι να μας πει η Κυβέρνηση, στo πλαίσιo αυτής της τεχνολογικής εξέλιξης, στo πλαίσιo της συνεργίας και συνεργασίας του ιδιωτικού και του δημόσιου τομέα, των δημοσίων δαπανών για την έρευνα και την καινοτομία και των ιδιωτικών δαπανών, ποιοι είναι οι δείκτες, ποιο είναι το πηλίκο, ποιοι είναι εκείνοι οι αριθμοί που αποτυπώνουν τις στρατηγικές και πολιτικές, έτσι ώστε να γνωρίζουμε αυτή η χώρα, που βρίσκεται στο σταυροδρόμι τριών ηπείρων, είναι χώρα της Ευρωπαϊκής Ένωσης και βρίσκεται και στο σκληρό πυρήνα, αν θέλετε, της οικονομικής οικογένειας της Ευρώπης, πώς θα πορευθεί, με ποιες στρατηγικές και με ποια σχέδια. Μακριά από εμάς, κύριε Υπουργέ, οι όποιοι συνειρμοί για απομείωση των προσωπικοτήτων, των καθηγητών και των επιστημόνων της χώρας! Αλίμονο! Ίσα-ίσα, απεναντίας, εμείς δηλώνουμε ότι πρέπει να βρει η Κυβέρνηση στη ζητούμενη πρόκληση την απάντηση αυτής της συνεργασίας, της επιστημονικής κοινότητας με την επιχειρηματική κοινότητα, με τους ενεργούς συμμέτοχους πολίτες, έτσι ώστε να πετύχουμε το καλύτερο αποτέλεσμα. Γιατί η έρευνα και η καινοτομία αξίζει από το πώς αποτυπώνεται σε δείκτες, από την αποτελεσματικότητά της και τη χρησιμότητά της στους χρήστες. Και χρήστες δεν είναι μόνον κάποια ερευνητικά κέντρα και κάποιες επιστημονικές κοινότητες ή κάποιοι επιστήμονες. Είναι και ο ιδιωτικός τομέας, είναι και ο δημόσιος τομέας, είναι και η νέα γενιά των επιστημόνων, είναι οι παραγωγοί της χώρας μας. Άρα, λοιπόν, εμείς ρωτούμε την Κυβέρνηση: Με ποιο τρόπο, με ποια χρήματα, με ποιες διαπραγματεύσεις, στο 7ο Πλαίσιο που γίνεται για την έρευνα και την καινοτομία, θα προχωρήσει η χώρα κι εκεί κι εμείς, κύριε Πρόεδρε, να συμβάλουμε.
      Ήμασταν μαζί, κύριε Πρόεδρε, προχθές και ακούγαμε τα παράπονα του Πανεπιστημίου Θεσσαλίας -που είναι και η πατρίδα του Υπουργού- για το ότι έχουν μειωθεί οι δαπάνες για την έρευνα και την καινοτομία. Το ακούσαμε από επίσημα χείλη, χωρίς «χρώματα και αρώματα». Ακούσαμε επίσης ότι δεν συνδέεται –κι έχουμε κάνει και ερωτήσεις- η βιομηχανική και βιοτεχνική παραγωγή με αυτή την έρευνα και καινοτομία, που μας είπε πριν λίγο ο Υπουργός: το Β.Ι.Ο.Π.Α. του Βόλου, το Τεχνολογικό Πάρκο. Δεν έχουμε έναν προγραμματισμό. Και βεβαίως να πούμε και για τις δαπάνες, γιατί όχι;
      Απ’ ό,τι φαίνεται από τον προϋπολογισμό η Γενική Γραμματεία Έρευνας και Τεχνολογίας έχει μηδαμινή θα έλεγα αύξηση της τάξεως του 0,02%. Αυτό δείχνει ο προϋπολογισμός και εκεί αποτυπώνεται και το ενδιαφέρον τελικά για το πώς τη νέα περίοδο θα οριοθετήσει με δράσεις, μέτρα και κριτήρια, η Κυβέρνηση που αυτή τη στιγμή έχει το μαχαίρι και το πεπόνι, την αύξηση στην έρευνα, στην τεχνολογία είτε στην εκπαίδευση είτε σε άλλους χώρους. Και βεβαίως αυτό δεν αποτυπώνεται μόνο από αυτό το νούμερο αλλά και από τους αριθμούς που δείχνουν κατά πόσο διϋπουργικά, όλα τα Υπουργεία δηλαδή, καταναλώνουν, δαπανούν κονδύλια για να δώσουν τη δυνατότητα είτε στον αγροτικό τομέα, είτε στο εμπόριο, είτε στο περιβάλλον να υπάρξουν ερευνητικά αποτελέσματα, να υπάρξει έρευνα που θα βοηθήσει τελικά σε αυτό που λέμε παραγωγική διαδικασία-ανάπτυξη. Και για να είναι βιώσιμη η ανάπτυξη, αυτό το sustenability, ξέρετε ότι απαιτεί συνδυασμό δράσεων άρα και συνδυασμό πολλές φορές ερευνητικών διαδικασιών. Εκεί φαίνεται ότι υπάρχει ένα μείον και στα άλλα Υπουργεία σε ό,τι αφορά τις δαπάνες για την έρευνα.
      Οι επιχορηγήσεις των κέντρων, Νομικών Προσώπων Δημοσίου Δικαίου έχουν αύξηση 0,06%. Του ιδιωτικού δικαίου, κύριε Υπουργέ, είναι 0,001%. Άρα, βλέπουμε ότι στην καινοτομία και στην έρευνα δεν έχουμε και από τον Προϋπολογισμό, που καταθέτει τη βούληση της Κυβέρνησης και το σχέδιό της, αύξηση σε αυτές τις δαπάνες.
      Το νέο θεσμικό πλαίσιο βρίσκεται στο επίπεδο των εισηγήσεων. Εγκαινιάσατε, ξαναεγκαινιάσατε και αυτό δεν είναι κακό, κύριε Υπουργέ. Εμείς χαιρόμαστε που βάλαμε καλά θεμέλια για να μπορέσετε να κτίσετε πάνω εκεί και ούτε ποτέ είπαμε ότι εμείς κάναμε πια τις μεγάλες τομές στην έρευνα και στην καινοτομία ή ότι δώσαμε τα μεγάλα ποσά σ’ αυτά. Ετοιμάσαμε όμως ένα πλαίσιο, είχαμε έτοιμα προγράμματα. Υπήρχαν προσανατολισμοί και δρομολογημένες διαδικασίες πάνω σε αυτόν τον τομέα γιατί εγκαίρως είχαμε αντιληφθεί ότι χωρίς πολλές δαπάνες, πολλές χρηματοδοτήσεις σε αυτόν τον τομέα δεν θα έχουμε τη ζητούμενη ανταγωνιστικότητα που όσο και αν την ορίσαμε θεά του 2005 μειώθηκε κατά εννέα-δέκα θέσεις η χώρα μας σε αυτόν τον τομέα γιατί ακριβώς δεν υπερασπισθήκαμε με δράσεις, μέτρα, χρήματα και χρηματοδοτήσεις το κομμάτι της έρευνας και της καινοτομίας. Και αυτό έχει να κάνει και με τις ανακοινώσεις που και εσείς προσωπικά, κύριε Υπουργέ, αλλά και η κ. Γιαννάκου κάνατε πολλές φορές για επιτροπές, επιτροπές που τις έχετε συστήσει μέσα σε αυτό το πλέγμα των πολλών επιτροπών που έχετε δημιουργήσει –δεν θυμάμαι τον αριθμό- αλλά δεν καταλήξατε πουθενά.
      Εγώ θυμάμαι ότι ακόμη και επί της υπουργίας του κ. Τσοχατζόπουλου, του κ. Χριστοδουλάκη είχαν ξεκινήσει πρωτοβουλίες για πόλους καινοτομίας, εντάχθηκαν αυτά τα ποσά στο Ε.Π.Α.Ν. αλλά τι γίνεται; Δεν πρέπει να υπάρξει ένα follow up, μία επικαιροποίηση; Δε ζητάμε να απολογηθείτε για πρόσωπα και πράγματα ούτε για ονόματα, ούτε για καθηγητές. Αλίμονο. Και κάποιοι από αυτούς που αναφέρατε, κύριε Υπουργέ, έχω την τιμή και τη χαρά να σας πω ότι κατάγονται από την εκλογική μου περιφέρεια και είμαι πολύ υπερήφανη. Δεν είσθε μόνο εσείς υπερήφανος γιατί η Ελλάδα έχει επιστήμονες που μπορούμε όλοι μας να χρησιμοποιήσουμε, να αξιοποιήσουμε στο δρόμο της προόδου, της ανταγωνιστικότητας, της έρευνας, της επιστήμης, της καινοτομίας. Αλίμονο. Δεν ανακαλύψαμε τώρα την Αμερική. Γι’ αυτήν την Ελλάδα των επιστημόνων και γι’ αυτήν την Ελλάδα της παραγωγικής βάσης και γι’ αυτήν την Ελλάδα της αγροτικής οικονομίας και γι’ αυτήν την Ελλάδα της προοπτικής αλλά και των ελλειμμάτων και των καθυστερήσεων έρχεται το ΠΑ.ΣΟ.Κ. και κάνει μία σοβαρή επερώτηση την ώρα που εσείς πραγματικά χτυπιέστε –επιτρέψτε μου την έκφραση- μέσα στην ενδοκυβερνητική σας και ενδοκομματική σας αμηχανία να λύσετε προβλήματα κρίσεων και διαχείρισης προσωπικών στρατηγικών και προσωπικών συμπεριφορών!
      Έπρεπε να επαινέσετε κύριε Υπουργέ το ΠΑ.ΣΟ.Κ. γιατί είναι σοβαρή Αξιωματική Αντιπολίτευση γιατί αν ανατρέξετε στο πώς εσείς κάνατε αντιπολίτευση για τέτοια θέματα -αν βάλατε ποτέ για θέματα έρευνας, τεχνολογίας και καινοτομίας, όταν ήσασταν Αξιωματική Αντιπολίτευση, ζήτημα θα δείτε το ύφος, το λόγο και το περιεχόμενο της αντιπολιτευτικής σας πρακτικής.
      Εγώ, λοιπόν, περίμενα σήμερα να πείτε «ναι, μέσα σ’ αυτό που γίνεται όπου όλα απαξιώνονται, έρχεται το ΠΑΣΟΚ να μας μιλήσει για αξιοκρατία, για αριστεία στα πανεπιστήμια, στα ερευνητικά κέντρα, στη Γενική Γραμματεία Έρευνας και Τεχνολογίας» η οποία αποδυναμώθηκε από σας, κύριε Υπουργέ. Αποδυναμώθηκε η Γ.Γ.Ε.Τ. και στελέχη του ίδιου κύρους με αυτά που επικαλείστε ένιωσαν να αποδυναμώνονται εντελώς, να μπαίνουν «στο ψυγείο» και «στο αρχείο» ως ανθρώπινο δυναμικό…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να το τεκμηριώσετε αυτό που λέτε με στοιχεία. Αυτό που λέτε είναι αφορισμός.
      ΡΟΔΟΥΛΑ ΖΗΣΗ: Κύριε Υπουργέ, εσείς θέλετε να κάνετε δίκη το ελληνικό Κοινοβούλιο, να το κάνουμε δικαστήριο; Να αναφέρουμε ονόματα, κύριε Υπουργέ, όπως κάνατε εσείς; 
      Το ΠΑΣΟΚ δεν θα ακολουθήσει την Κυβέρνησή σας στη στείρα, μικροκομματική και μικροπολιτική συμπεριφορά μέσα στο Κοινοβούλιο. Θέλουμε να μιλάμε σοβαρά, γι’ αυτό σας ζητήσαμε τον προγραμματισμό σας. Πείτε μας τι κάνετε. 
      Εσείς δεν ξέρετε καν, κύριε Υπουργέ –δεν το αναφέρατε στην ομιλία σας, προσπάθησα να το σημειώσω- ποια είναι η στρατηγική και ποιες είναι οι δεσμεύσεις της Λισσαβόνας, αν αυτό το 1,5% της αύξησης των δαπανών θα το επιτύχετε μέχρι το 2010, αν το 40% του ιδιωτικού τομέα που πρέπει να υπάρχει θα συμμετέχει και πώς. Εμείς τα ζητάμε αυτά από μία υπεύθυνη Κυβέρνηση που συνεχώς κατηγορεί την Αντιπολίτευση. Σας το είπα. Επί δέκα λεπτά κάνατε αντιπολίτευση στην αντιπολίτευση. 
      Εμείς δεν ήλθαμε να σας μαλώσουμε, κύριε Υπουργέ, ήλθαμε να σας ρωτήσουμε. Έχετε τη χαρά και την τιμή να κυβερνάτε, να διοικείτε, να αποφασίζετε, να τοποθετείτε, να διώχνετε. Πείτε μας, λοιπόν, πώς το κάνετε. Με κριτήρια; Ποια είναι τα κριτήρια; Ονομάστε κι εσείς τα κριτήρια εδώ. Όταν μπαινοβγαίνει κόσμος χωρίς κριτήρια και διαφάνεια, ονοματίστε κι εσείς αυτές τις συμπεριφορές και με ποιους δείκτες τις εφαρμόσατε. 
      Επιτέλους, πείτε μας –με προκαλέσατε για να σας θέσω αυτό το ερώτημα, το ερώτημά μας δεν είναι αυτό- τι θα κάνετε με τη Γενική Γραμματεία Έρευνας και Τεχνολογίας, τι θα κάνετε με τις διαπραγματεύσεις στην Ευρωπαϊκή Ένωση, πόσα χρήματα θα πάρετε εσείς. Ο φάκελός σας, το ντοσιέ που έχετε στείλει εκεί, οι εμπειρογνώμονές σας που διαπραγματεύονται τι προτείνουν; Υπάρχουν φάκελοι για τις διαπραγματεύσεις στην Ευρωπαϊκή Ένωση ή δεν υπάρχουν ή είναι κενοί όπως και άλλοι φάκελοι που πήγαν εκεί; Πείτε μας, λοιπόν, για όλα αυτά και από κει και πέρα κάντε την κριτική σας και τους αφορισμούς σας προς την Αξιωματική Αντιπολίτευση. 
      Όμως, κύριε Υπουργέ, δεν έχετε κανένα δικαίωμα να κατηγορείτε την Αντιπολίτευση ότι αφορίζει όταν έρχεται επίσημα και σοβαρά να θέσει κάποια ερωτήματα. 
      Αναρωτηθήκατε γιατί αυτήν τη στιγμή η Ευρωπαϊκή Ένωση στην οποία ανήκουμε, κύριε Υπουργέ, έχει το πρόβλημα -κι έτσι ανέβασε τους δείκτες της και τις δεσμεύσεις της- που σήμερα επισημαίνουμε εμείς, οι Βουλευτές του ΠΑ.ΣΟ.Κ.; Η Ευρωπαϊκή Ένωση αντιλήφθηκε αυτήν την υστέρηση που υπάρχει, γι’ αυτό σας μίλησα πριν και για τη μικρομεσαία επιχείρηση και γενικότερα για την επιχειρηματικότητα και την παραγωγική βάση της χώρας και τις μικρομεσαίες μονάδες επιχειρηματικής δραστηριότητας. 
      Η Ευρωπαϊκή Ένωση, λοιπόν, κατάλαβε ότι δεν πρέπει να υστερεί απέναντι στις άλλες πολιτικές και οικονομικές ομάδες αυτού του πλανήτη και ξέρετε πού αναφέρομαι. Έχει καταγραφεί –το ξέρετε κι εσείς- ως παράδοξο ευρωπαϊκό το φαινόμενο μιας οικονομίας που υπερτερεί έναντι των Ηνωμένων Πολιτειών σε επιστημονική παραγωγή –για να αναφερθώ σ’ αυτά που είπατε κι εσείς- αλλά που υστερεί ουσιαστικά στην εκμετάλλευση των νέων γνώσεων. 
      Αφού η οικονομία είναι της νέας γνώσης και η νέα οικονομία είναι της γνώσης στην ψηφιακή εποχή, το Ευρωπαϊκό Συμβούλιο και η Ευρωπαϊκή Ένωση για να αντιμετωπίσει όλα αυτά –το ξέρετε πολύ καλά κι εσείς και ο Γενικός που είναι δίπλα σας, εξαίρετος καθ’ όλα- αποφάσισε να γίνει η πιο ανταγωνιστική περιοχή του κόσμου και το 2010 να δείξει αυτούς τους δείκτες. Το αποφασίζει, λοιπόν, η Ευρωπαϊκή Ένωση και μεταξύ άλλων βάζει στην έρευνα και την τεχνολογική εξέλιξη ως δείκτη το 3% του Α.Ε.Π., οι δε επιχειρήσεις θα χρηματοδοτούν τα 2/3 αυτής της προσπάθειας.
      Η Ελλάδα ξεκινώντας από τα χαμηλά επίπεδα δαπανών για έρευνα υιοθέτησε το στόχο που σας είπα πριν του 1,5% με συμμετοχή των επιχειρήσεων στο 40% της χρηματοδότησης. Αυτό πιο πολύ ρωτάμε, κύριε Υπουργέ. Τι θα κάνετε το 2006; Αφήστε τις μηδαμινές αυξήσεις που σας ανέφερα για τον προϋπολογισμό. Αφήστε όλα τα άλλα που σας είπαμε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μπορώ να σας κάνω μια διακοπή;
      ΡΟΔΟΥΛΑ ΖΗΣΗ: Βεβαίως, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό δεν θα είναι ενδο-Θεσσαλικός πόλεμος…
      ΠΡΟΕΔΡΕΥΩΝ (Γεώργιος Σούρλας): Δεν θα το επιθυμούσα καθόλου!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …γιατί Πρόεδρος είναι ο κ. Σούρλας εκ Μαγνησίας, η Κοινοβουλευτικός Εκπρόσωπος είναι εκ Μαγνησίας, ο Υπουργός Ανάπτυξης είναι από την Καρδίτσα, δεν θα μαλώσουμε, κύριε Πρόεδρε, σας βεβαιώνω.
      ΠΡΟΕΔΡΕΥΩΝ (Γεώργιος Σούρλας): Προς Θεού! Προστατεύστε τη Θεσσαλία. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό που λέτε ήταν αυτό που ετέθη το 2000 στη Λισαβόνα για το 3% του Α.Ε.Π., αλλά ήταν τόσο γενικοί και μεγάλοι οι στόχοι το 2000 που στα μέσα της στρατηγικής της Λισαβόνας και στην αξιολόγηση η οποία έγινε, η Ευρώπη είχε βάλει τόσο ψηλά τον πήχυ που πέρασε ολόκληρη η Ευρώπη κάτω από τον πήχυ!
      Συνέπεια αυτού του πράγματος ήταν να μην έχει σε κανέναν από τους δείκτες της καμία από τις επιδόσεις που είχαν προγραμματιστεί το 2000 και έγινε αναθεώρηση του όλου τρόπου με τον οποίο προσεγγίστηκαν η στρατηγική της Λισαβόνας και οι στόχοι, είναι η γνωστή έκθεση του Ολλανδού Κοκ. 
      Στη συνέχεια το Συμβούλιο Κορυφής του Μαρτίου του 2005 πήρε πιο ρεαλιστικές αποφάσεις με την ετήσια έκθεση που θα υποβάλλεται πλέον, για να παρακολουθείται πιο στενά αυτή η πορεία και όχι στο τέλος της πενταετίας να διαπιστώνεται αυτό τα οποίο σας είπα. Πράγματι, είναι αληθές, αλλά γι’ αυτήν την πραγματικότητα δεν θα κάνετε κριτική στη σημερινή Κυβέρνηση για την πρώτη πενταετία της στρατηγικής της Λισαβόνας. 
      Αυτό είναι ένα θέμα, εμάς μας στεναχωρεί. Δεν χαιρόμαστε γιατί ούτε η Ευρώπη, ούτε εμείς μπορέσαμε να την παρακολουθήσουμε. Τώρα να ενώσουμε τις δυνάμεις, να τα καταφέρουμε τη δεύτερη πενταετία της στρατηγικής της Λισαβόνας και η προτεραιότητά μας είναι πρώτη προτεραιότητα. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κυρία Ζήση.
      ΡΟΔΟΥΛΑ ΖΗΣΗ: Κύριε Πρόεδρε, κύριε Υπουργέ, έχω στα χέρια μου αυτό που κατέγραψε η Κυβέρνησή σας σύμφωνα με τη στρατηγική της Λισαβόνας ως εθνικό πρόγραμμα μεταρρυθμίσεων και αναφέρεται ο κ. Αλογοσκούφης, ο οποίος το έφερε, στους στόχους της Λισαβόνας. Αν τελικά το 1,5% που έχει τεθεί σαν στόχος το έχετε πάρει πίσω…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι καθόλου. 
      ΡΟΔΟΥΛΑ ΖΗΣΗ: Εντάξει, γιατί εγώ είπα το στόχο της Ευρωπαϊκής Ένωσης και το στόχο της Ελλάδας μέσα σε αυτήν τη στρατηγική της Λισαβόνας, την οποία ήρθατε και επιβεβαιώσατε με μια έκθεση που κατέθεσε ο κ. Αλογοσκούφης και στα θέματα κοινωνίας της γνώσης…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό είναι εθνικό σχέδιο, κυρία Ζήση. Αφορά τη χώρα, δεν αφορά τη Νέα Δημοκρατία ή τον κ. Αλογοσκούφη ή τον κ. Σιούφα. Εμείς ήρθαμε στην Εθνική Αντιπροσωπεία και παρουσιάσαμε το εθνικό σχέδιο που είμαστε υποχρεωμένοι για την πορεία που έχει η χώρα μας στα πλαίσια αυτών που λέτε.
      ΡΟΔΟΥΛΑ ΖΗΣΗ: Δεν θα το ακολουθήσετε; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Βεβαίως!
      ΡΟΔΟΥΛΑ ΖΗΣΗ: Μάλιστα. 
      Αναφέρομαι λοιπόν, σε αυτά που εσείς είπατε, αυτά που είπε η Κυβέρνησή σας –τώρα εσείς, ο κ. Αλογοσκούφης, δεν ξέρω ποιος έκανε τη συρραφή εδώ- αλλά ακριβώς αυτά ακουμπούν και προσεγγίζουν το στόχο της Λισαβόνας.
      Εγώ λοιπόν, κύριε Υπουργέ, ρωτώ εδώ –και όλο το ΠΑ.ΣΟ.Κ.- τα εξής, πέρα από το ότι κατά την άποψή μας και κατά τις εκτιμήσεις μας χωρίς ονοματολογίες και χωρίς όλα αυτά που υποβαθμίζουν το Κοινοβούλιο πιστεύουμε ότι έχουν απαξιωθεί και στελέχη και διαδικασίες και όργανα και φορείς, έχουν μειωθεί οι δαπάνες στα ερευνητικά κέντρα, στα πανεπιστήμια και στον ιδιωτικό τομέα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σας ρωτούμε λοιπόν: Ποια είναι τα μελλοντικά σας βήματα, τα αυριανά, τα μεθαυριανά; Θα συνεχίζουν τα προγράμματα, τα οποία βρήκατε; Εγώ εδώ έχω καταγεγραμμένα πολλά στοιχεία, αλλά δεν θέλω να το κάνω. 
      ΠΡΟΕΔΡΕΥΩΝ (Γεώργιος Σούρλας): Κυρία Ζήση, να μείνουν πέντε λεπτά για τη δευτερολογία σας;
      ΡΟΔΟΥΛΑ ΖΗΣΗ: Εντάξει, κύριε Πρόεδρε. 
      Θέλω απλώς, κύριε Πρόεδρε, να καταλάβουμε ότι μπορούμε πολύ εύκολα να πούμε στοιχεία. Έχω εδώ δεκαπέντε σελίδες από προγράμματα στην έρευνα και στην καινοτομία, τα οποία έκανε το ΠΑ.ΣΟ.Κ. Δεν ήρθα όμως εδώ να ζητωκραυγάσω για το έργο που έκανε το ΠΑ.ΣΟ.Κ. Αυτό είναι δεδομένο και αποτυπωμένο.
      Θέλω να πω πέρα από τα εγκαίνια σε αυτό το έργο που κάνει ο Υπουργός ποια είναι τα επόμενα πατήματά του; Την περπατησιά της Κυβέρνησης στην έρευνα και στην καινοτομία ζητούμε με τις συγκεκριμένες δράσεις και τα νούμερα μαζί.
      Να μας εξηγήσει επίσης, στην εποχή που πάμε για τη στρατηγική της Λισαβόνας, στην εποχή που ορίζουμε έτος ανταγωνιστικότητας το 2005, στην εποχή που παινεύουμε τις μεγάλες προσωπικότητες, γιατί χάνουμε θέσεις στην ανάπτυξη και στον τουρισμό τη μεταολυμπιακή εποχή. Δηλαδή, άλλες χώρες –καλά το είπε ο κ. Σγουρίδης- είχαν πολύ μεγάλο μερίδιο στην τουριστική αγορά, μετά από Ολυμπιακούς Αγώνες και εμείς χαιρόμαστε γι’ αυτό το μερίδιο που πήραμε στην αγορά, το οποίο ήταν το απλό –κατ΄ έτος, αν θέλετε- μερίδιο που παίρνουμε;
      Εγώ λοιπόν, κύριε Πρόεδρε, ρωτώ την Κυβέρνηση μαζί με τους συναδέλφους μου, τα εξής: Πώς θα αξιοποιήσει αυτά που βρήκε, γιατί καθυστέρησε πολύ την έρευνα και την καινοτομία, γιατί δεν προχωράει τα προγράμματα που βρήκε από το ΠΑ.ΣΟ.Κ. και ποια είναι τα δικά της όνειρα, σχέδια, προγραμματικές δηλώσεις, εν πάση περιπτώσει ό,τι μπορεί να μας πει συγκεκριμένα και χωρίς οτιδήποτε άλλο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ζήση. 
      Σας απομένουν για δευτερολογία και τριτολογία, κυρία Ζήση, συνολικά οκτώ λεπτά για να προσδιορίσετε το περιεχόμενο της αγόρευσής σας. 
      Ο κ. Πολύδωρας, Κοινοβουλευτικός Εκπρόσωπος της Νέας Δημοκρατίας, έχει το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, μου αρέσει το αντικείμενο της καινοτομίας, της έρευνας και της τεχνολογίας και διαβάζω πολύ. Θα εισφέρω στη συζήτηση μερικά από τα συμπεράσματά μου από τις περιπλανήσεις μου στα βιβλία και στον ξένο περιοδικό και ημερήσιο Τύπο.
      Προηγουμένως, θέλω να επαινέσω δημόσια τον Γενικό Γραμματέα Έρευνας και Τεχνολογίας, τον κ. Τσουκαλά, γιατί διοικεί εύτολμα, ακριβοδίκαια, αξιοκρατικά και αποτελεσματικά. 
      Θα ήταν πληρέστερη η επερώτησή σας εάν είχατε κρατήσει το μέτρο, όπως σας προέτρεψε ή σας ήλεγξε ο κ. Σιούφας, και ήσασταν πιο δίκαιοι έναντι της Γενικής Γραμματείας Έρευνας και Τεχνολογίας υπό τη διεύθυνση-διοίκηση του κ. Τσουκαλά. 
      Κυρία Κοινοβουλευτικέ Εκπρόσωπε του ΠΑ.ΣΟ.Κ., κυρία Ροδούλα Ζήση, ο κ. Σιούφας ανέφερε ονόματα και έδωσε και εξηγήσεις για τις μετακινήσεις πολύ κατατοπιστικά, αναλυτικά και πειστικά, διότι είχε προκληθεί. Σας είχε διαφύγει της προσοχής ότι είχε προκληθεί και μάλιστα άδικα και εντόνως από τον κ. Ρόβλια συγκεκριμένα, με μία αναφορά σε καθηγητές οι οποίοι τοποθετήθηκαν, αξιοποιήθηκαν και οι οποίοι είχαν –ανεφέρθη και από τον κ. Σιούφα αυτό- υπογράψει ή στηρίξει την πρόταση της Νέας Δημοκρατίας για την έρευνα και την τεχνολογία.
      Δεύτερη πρόκληση ήταν ένα non paper που δεν θέλω να επιμένει στην απαξία διότι, πρώτον, είναι αστήρικτο και δεύτερον, δεν αντιστοιχεί στα πράγματα. Τα πράγματα κινούν προς άλλη κατεύθυνση πιο ευδόκιμη, πιο θετική, πιο αποτελεσματική, πιο αξιοκρατική. 
      Ακόμη ενώ έχουμε αυτόν τον κατάλογο των ονομάτων που σας παρέθεσε αναλυτικά ο κ. Σιούφας, νομίζω ο κ. Χριστοδουλάκης ήλεγξε την Κυβέρνηση και για τον μέσο όρο ηλικίας. Μπορεί να έχει μία αξία αυτό, αλλά προκειμένου για έρευνα και τεχνολογία δεν είναι και τόσο χαρακτηριστικό μέτρο-μέσο σύγκρισης. 
      Εγώ, κυρίες και κύριοι συνάδελφοι, θέλω να σας πω μία παρατήρηση. Προεκτείνω αυτό που σας ήλεγξε ο κ. Σιούφας: ότι την έννοια της αριστείας, την έννοια της αξιοκρατίας όχι απλά την είχατε θέσει εκ ποδών, την είχατε …
      ΙΩΑΝΝΗΣ ΜΑΝΙΑΤΗΣ: …
      ΒΥΡΩΝ ΠΟΛΥΔΩΡΑΣ: Χαιρετίζω. Διαμαρτυρηθείτε ακόμη πιο έντονα, κύριε Μανιάτη ... 
      ΙΩΑΝΝΗΣ ΜΑΝΙΑΤΗΣ: Την καταργείτε. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εμείς την καθιερώσαμε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Διαμαρτυρηθείτε εν χορώ ...
      ΠΡΟΕΔΡΕΥΩΝ (Γεώργιος Σούρλας): Παρακαλώ.
      ΒΥΡΩΝ ΠΟΛΥΔΩΡΑΣ: Μου αρέσει πάρα πολύ. Ξέρετε γιατί;
      ΙΩΑΝΝΗΣ ΜΑΝΙΑΤΗΣ: Την καταργείτε, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μανιάτη.
      ΒΥΡΩΝ ΠΟΛΥΔΩΡΑΣ: Διαμαρτυρηθείτε. Το χαιρετίζω. Ξέρετε γιατί; Διότι φαίνεται ότι ανανήψατε, επιτέλους.
      ΠΡΟΕΔΡΕΥΩΝ (Γεώργιος Σούρλας): Νοηματική ήταν, κύριε Πολύδωρα, δεν ήταν φραστική η διαμαρτυρία του. 
      ΒΥΡΩΝ ΠΟΛΥΔΩΡΑΣ: Την ήθελα πιο έντονη. 
      ΠΡΟΕΔΡΕΥΩΝ (Γεώργιος Σούρλας): Άμα δεν θέλει, θα τον υποχρεώσουμε; 
      ΙΩΑΝΝΗΣ ΜΑΝΙΑΤΗΣ: Στη δευτερολογία μας. 
      ΒΥΡΩΝ ΠΟΛΥΔΩΡΑΣ: Διότι ο λόγος που με χαροποιεί, κύριε Πρόεδρε, η διαμαρτυρία των συναδέλφων, είναι ότι ανένηψαν επιτέλους. Και θυμήθηκαν ή κάπου είναι στον πολιτικό τους συλλογισμό η αξιοκρατία, η αξιολόγηση, η αριστεία. Σοβαρολογώ.
      ΡΟΔΟΥΛΑ ΖΗΣΗ: Προσβάλετε το παρελθόν εκάστου εξ ημών.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε τον κ. Πολύδωρα.
      ΒΥΡΩΝ ΠΟΛΥΔΩΡΑΣ: Μη θέλετε να με προκαλέσετε, διότι εγώ είμαι και διακριτικός. Αλλά όταν προκαλούμαι, τι να κάνω; Εσείς καταργήσατε τους επιθεωρητές. Κάνατε μακρύ κύκλο. Μάλιστα το ιδεολογικοποιήσατε κιόλας και λέγατε ότι είναι πολύ βάρβαρο, άνθρωπος να ελέγχει συνάνθρωπο και μιλούσατε για διοίκηση. Μιλάω βέβαια για την πρώτη περίοδο του ΠΑ.ΣΟ.Κ.. Στη δεύτερη δειλά-δειλά κάνατε κόπο, σπαταλήσαμε όλοι ενέργεια, μήπως φέρουμε τα πράγματα στα ίσα τους.
      Έτσι, λοιπόν, μαζί με την έλλειψη αυτοκριτικής, σας θυμίζω εγώ καλοπροαίρετα ότι τώρα είμαστε στη γραμμή της κ. Ζήση να θεωρήσουμε ότι η επερώτηση έχει ένα νόημα. Να ενώσουμε τις δυνάμεις μας, ελεγκτικά εσείς όπως έχετε το δικαίωμα κατά την κοινοβουλευτική τάξη, εμείς ως Κυβέρνηση που λαμβάνει πρωτοβουλίες και κινεί τα πράγματα προς τα εμπρός, για το μεγαλύτερο αποτέλεσμα στην έρευνα και στην τεχνολογία. Το αποδέχομαι. Είναι ώριμα τα πράγματα και εμείς πρέπει να κερδίσουμε μεγάλες αποστάσεις σε σύντομο χρόνο.
      Τι είναι οι Σ.Δ.Ι.Τ., οι συμπράξεις δημόσιου και ιδιωτικού τομέα; Δεν είναι προς την κατεύθυνση της έρευνας και της τεχνολογίας έμμεσα; Γιατί; Γιατί θέλω να υπάρχει βιομηχανία, να υπάρχει βιοτεχνία, να υπάρχει η σύμπραξη για να πληρωθεί εκείνο που απαιτούσε ένας από τους επερωτώντες, δηλαδή η προγραμματική σχεδίαση της Νέας Δημοκρατίας 1,5% του Α.Ε.Π. και 40% συμμετοχή του ιδιωτικού τομέα σε μια προσαρμογή προς τις προβλέψεις της Λισαβόνας. Έτσι είναι τα πράγματα. Ο λόγος, όμως, για την υστέρηση δεν είναι ότι κάποιοι από το ΠΑ.ΣΟ.Κ. δεν μπορούσαν ή δεν το ήθελαν, προπαντός την τελευταία εποχή, αλλά ότι είχε χαθεί το έδαφος, δηλαδή δεν υπήρχε βιοτεχνία και βιομηχανία. Είχαμε μεγάλα προβλήματα αποβιομηχάνισης της χώρας επί των ημερών σας. Τα 50.000.000, το ξένο επενδυτικό συνάλλαγμα του 2002 και τα 47.000.000 του ξένου επενδυτικού συναλλάγματος του 2003 είναι δραματικό αρνητικό ρεκόρ. 
      Τα άλλα για τα ποσοστά και τα ποσά που διατίθενται για την έρευνα και την τεχνολογία, τα συμμερίζομαι απολύτως υπό έναν όρο. Και στην παιδεία και στην έρευνα και τεχνολογία τώρα και σε άλλους συναφείς τομείς, τι προαπαιτείται; Προαπαιτείται να δούμε αν πιάνουν τόπο τα διατιθέμενα. Μην παίρνουμε μονοδιάστατα το κριτήριο της εκροής για την έρευνα και την τεχνολογία προς αυτούς τους τομείς, χωρίς να εξετάζουμε φιλότιμα, τι έγιναν τα όσα διετέθησαν. Υπάρχουν υποτομείς όπου μπορεί με καλύτερη φροντίδα να έχεις πολλαπλάσια αποτελέσματα με τα ίδια εκταμιευόμενα λεφτά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Παρακαλώ λίγο την ανοχή σας.
      Ακούστε να σας πω τώρα τρία πράγματα για το συγκριτικό δίκαιο. Η Ιρλανδία έβαλε προτεραιότητες και μαθαίνουμε τώρα ότι πηγαίνει στα συμβούλια σε επίπεδο κορυφής ο αντιπρόσωπός τους και λέει «είμαι ευγνώμων προς την Ευρωπαϊκή Ένωση, γιατί με τους πόρους της μας έδωσε το δικαίωμα να είμαστε στην πρώτη τάξη της ανάπτυξης, με ρυθμούς ανάπτυξης και με κατά κεφαλήν εισόδημα κ.λπ..»
      Η Ιρλανδία τι έκανε; Έβαλε στόχο έρευνας και τεχνολογίας με εφαρμοσιμότητα και μάλιστα -τον ξέρετε όλοι τον κλάδο της εφαρμοσιμότητας- ήταν το middle size industrial units, μικρομεσαίες βιομηχανικές μονάδες.
      Η έρευνα και η τεχνολογία κατέληγε σε συμπεράσματα τα οποία διοχέτευε αμέσως στην παραγωγή. Ποια παραγωγή; Όχι μια αόριστη αφηρημένη παραγωγή. Εκεί όπου έδινε προτεραιότητα στην αναπτυξιακή της διαδικασία. 
      Η Πορτογαλία ξέρετε τι έχει επιτύχει; Έχει επιτύχει πρωτάθλημα με έρευνα, τεχνολογία και κατεύθυνση στον τομέα που θα σας αποκαλύψω τώρα: Πρωτάθλημα στην τραπεζική τεχνογνωσία. Ολόκληρη η Ευρώπη δανείζεται ή αγοράζει τραπεζική τεχνογνωσία από τους Πορτογάλους. Και φυσικά δεν μιλάω για την Αμερική η οποία έχει το τεκμήριο -να το πούμε από την αναλογία του ποινικού δικαίου, κύριε Ρόβλια- της ελεύθερης δράσης. Δηλαδή, πάν ό,τι δεν απαγορεύεται, επιτρέπεται. Και έχει και δυο γραφεία τα οποία είναι πολύ δυνατά. Αυτά που δουλεύει ο κ. Σιούφας και το Υπουργείο Ανάπτυξης τώρα. Το γραφείο των ελέγχων: δεν υπάρχει ασυδοσία. Και το γραφείο των πατέντων: οι πατέντες υπάρχουν και κατά τον όγκο και κατά τη βούληση. Στο πανεπιστήμιο συμμαθητές μου, μου έλεγαν «θα πάω να το πατεντάρω». Κάτι παιδιά στην Νέα Υόρκη ελληνόπουλα: «βρήκα πατέντα» ή για το μηχανουργείο ή για την πίτσα «θα πάω να το πατεντάρω». 
      Ένα πνεύμα δημιουργίας: αυτό είναι η έρευνα και τεχνολογία στην πράξη. Αυτό το πνεύμα της δημιουργίας, να παρακολουθήσουν οι νομοθεσίες μας και οι κυβερνητικές πρωτοβουλίες. Αυτό είναι το νόημα της επερώτησης όπως  εγώ το είδα, με καλή προαίρεση. Όχι να  αντιδικήσω με κανέναν αλλά να επαινέσω μια δράση η οποία κατατείνει στο να κερδίσουμε το χαμένο έδαφος. Δράση που γίνεται και από την Γενική Γραμματεία Έρευνας και Τεχνολογίας και από το Υπουργείο Ανάπτυξης συνολικά. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε το κ. Πολύδωρα. 
      Το λόγο έχει ο Κοινοβουλευτικός Εκπρόσωπος του Συνασπισμού, κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η γνώση είναι το πιο πολύτιμο κεφάλαιο για την ανάπτυξη του πολιτισμού και της ανθρωπότητας στο σύνολό της. Η γνώση αυτή προάγεται καθοριστικά από την έρευνα σε όλα τα πεδία που στις μέρες μας έχει πάρει φρενήρεις ρυθμούς, βέβαια. Μια έρευνα και καλλιέργεια της γνώσης στις οποίες οι Έλληνες διέπρεψαν κάποτε αλλά που σήμερα δεν μπορεί να είναι υπερήφανοι για τις επιδόσεις τους. 
      Σεμνυνόμεθα ότι είμαστε έξυπνος λαός. Απόγονοι του Οδυσσέα με το δαιμόνιο της φυλής νομίζουμε ότι είναι στα γονίδιά μας. Αλλά σε έρευνα και επιστημονικές επιτυχίες είμαστε πολύ πίσω. Αν ο εφευρέτης του Δούρειου Ίππου, ο Οδυσσέας έριχνε μια ματιά και έβλεπε τα σημερινά μας επιτεύγματα θα κούναγε, θα έλεγα, με απογοήτευση το κεφάλι. Δεν είναι τόσες οι επιδόσεις των απογόνων του. Στο εσωτερικό τουλάχιστον γιατί έξω πάμε καλά. Χιλιάδες επιστήμονες διαπρέπουν στο εξωτερικό. Ανέφερε αρκετά ονόματα ο κ. Σιούφας. Είναι πολύ περισσότεροι βέβαια αυτοί που διαπρέπουν στο εξωτερικό αλλά στη χώρα μας δεν τους δίνονται αυτές οι δυνατότητες. 
      Την έρευνα την βλέπουμε συνήθως χρησιμοθηρικά. Επενδύουμε σήμερα στο να ψάξουμε περισσότερο κάποια πράγματα που τα ξέρουν λίγοι ειδικοί με την προοπτική ότι τα αποτελέσματα που θα βγάλουν θα είναι προς όφελος όλης της κοινωνίας αύριο. Και όταν λέμε έρευνα σκεφτόμαστε την επένδυση στην σκληρή εφαρμοσμένη επιστήμη. Η έρευνα σίγουρα δημιουργεί πολιτισμό. Ο πολιτισμός μας είναι σε μεγάλο βαθμό συνάρτηση του πόση έρευνα κάνουμε. Η έρευνα, όμως, δεν είναι μόνο τα εργαστήρια στα πανεπιστήμια ή ο,τιδήποτε προάγει την τεχνολογία. Δεν είναι μόνο αυτό. Η έρευνα δεν μπορεί να περιορίζεται μόνο στην νανομηχανική και στην κλωνοποίηση. Ακούσαμε προηγουμένως τον κ. Πολύδωρα να λέει τις επιτυχίες των Πορτογάλων. Έρευνα όμως είναι και ένα διδακτορικό για τον ελληνικό εμφύλιο πόλεμο, ένα βιβλίο για τις κωμωδίες του Σαίξπηρ ή ένα άρθρο σε επιστημονικό περιοδικό για τις άλγεβρες ΦΟΝ ΝΟΫΜΑΝ. 
      Όπως και να μετρήσουμε, όμως, την έρευνα η Ελλάδα ήταν και παραμένει τελευταία μεταξύ των ευρωπαϊκών χωρών στα κονδύλια που διαθέτει γι’ αυτήν. Θα τολμούσα να πω ότι απαξιώνουμε σαν χώρα την έρευνα και τους ερευνητές της. Αντιμετωπίζουμε, ειδικά από την πλευρά της πολιτείας, με κάποια περιφρόνηση. Όχι μόνο με τα ελάχιστα λεφτά που δαπανούμε αλλά και με το πώς μεταχειριζόμαστε και τα ιδρύματα που κάνουν την έρευνα. Πάρτε για παράδειγμα τον Δημόκριτο. Εν αντιθέσει με ό,τι συμβαίνει στις περισσότερες άλλες χώρες δεν μπορεί να δώσει διδακτορικό. Το ξέρουν πάρα πολύ καλά.
      Το διδακτορικό είναι ένας από τους βασικότερους τρόπους για να προωθηθεί η έρευνα. Τα ερευνητικά κέντρα παραμένουν έτσι κουτσουρεμένα και είναι ένα από τα άπειρα παραδείγματα που θα μπορούσε να πει κανείς. 
      Η έρευνα πιο πολύ από εργαστήρια και παρατηρητήρια χρειάζεται βιβλιοθήκες. Οι βιβλιοθήκες χρειάζονται και χρήματα για να δημιουργηθούν και ακόμα περισσότερο για να ενημερώνονται. Επειδή η ελληνική γλώσσα δεν είναι η πλέον διαδεδομένη, πρέπει να ενημερώνονται οι βιβλιοθήκες με ξενόγλωσσα, με αυτά δηλαδή που δεν ενημερώνεται ούτε η Εθνική Βιβλιοθήκη. Αν δει κανείς την Εθνική Βιβλιοθήκη και τη Βιβλιοθήκη της Βουλής θα διαπιστώσει ότι τα περισσότερα κλασσικά συγγράμματα που υπάρχουν στα ράφια τους είναι σε γλώσσες εκτός της ελληνικής. Υπάρχουν όμως ελάχιστα βιβλία των τελευταίων τριάντα ετών στις ξένες γλώσσες. 
      Στις μέρες μας χρειάζεται επίσης αξιόπιστη και γρήγορη σύνδεση με το διαδίκτυο για όλους, πράγμα συζητήσιμο ακόμα, όπως το συζητήσαμε και πρόσφατα στη Βουλή. Ελπίζουμε το Σεισμολογικό Ινστιτούτο και ο Δημόκριτος να έχουν καλύτερη ταχύτητα στο δίκτυό τους από αυτή που έχουμε εμείς στη Βουλή. Δεν ξέρω για το Σεισμολογικό Ινστιτούτο, γιατί μαθαίνουμε πρώτα από την Αμερική, από την Ουψάλα για το μέγεθος των σεισμών. Δεν λέω βέβαια ότι φταίνε οι επιστήμονές μας. Είναι όμως γεγονός ότι η Ελλάδα έχει καθυστερήσει σημαντικά σε αυτόν τον τομέα. 
      Ασφαλώς και έχουν ευθύνες όλες οι κυβερνήσεις γι’ αυτό και οι προηγούμενες και η τωρινή. Αλλά πρέπει να είμαστε και ειλικρινείς ότι ευθύνες υπάρχουν και από την ίδια την ιστορική εξέλιξη της χώρας και του ελληνικού κράτους, έτσι όπως έχει γίνει από το 1821 μέχρι σήμερα.
       Δεν έγινε ούτε μπορεί να γίνει από τη μια μέρα στην άλλη η Ελλάδα Σουηδία. Κάνω αναφορά στη Σουηδία, γιατί βλέπω ότι και οι άλλες σκανδιναβικές χώρες δίνουν τα μεγαλύτερα ποσοστά παγκοσμίως στην έρευνα. Ξέρουμε ότι είναι πολλαπλάσια από τα δικά μας και δεν ξεχωρίζουν την έρευνα για τα φάρμακα, από την έρευνα για τη γλώσσα. Δεν νομίζω πως οι σκανδιναβικές χώρες τα έχουν καταφέρει άσχημα μέχρι τώρα. Οι χώρες αυτές όμως δεν δίνουν και τα εξωφρενικά ποσά για την άμυνα που δαπανάει η Ελλάδα. Δυστυχώς έχουμε τον πίθο των Δαναΐδων. 
      Η  έρευνα δεν είναι απαραίτητο να φέρνει άμεσα αποτελέσματα πάντοτε. Και αυτό πρέπει να το  ξέρουμε. Ένας ερευνητής μπορεί να ξεκινήσει από πολύ χαμηλά και για να δημιουργηθεί μια σχολή και να δημιουργηθεί μια συνέχεια, θα του πάρει πολύ χρόνο. 
      Είχα την τύχη και την ατυχία να κάνω έρευνα στην ιατρική με πολύ κόπο. Θα έπρεπε για παράδειγμα τα πειραματόζωα να τα έχεις ο ίδιος να τα συντηρείς, να τα φροντίζεις, να τα καθαρίζεις, να τα παρακολουθείς, να τα μελετάς, να μην έχεις ούτε ένα δεύτερο χέρι για να σε βοηθήσει σε τίποτα, γιατί θεωρείται περιττό, θεωρείται ιδιοτροπία κατά κάποιον τρόπο, ότι «την ψώνισε αυτός ο κακομοίρης».
      Επίσης είχα την τύχη να έχω δάσκαλο έναν εξαίρετο καθηγητή, τον καθηγητή Οικονόμου, τον πατέρα της ελληνικής Νευροχειρουργικής, όπως αναγνωρίζεται από όλους, ο οποίος είχε ένα εξαιρετικό ενδιαφέρον και για τη σύγχρονη επιστήμη. Σπούδασε Πληροφορική πριν έλθει εδώ το 1953 για να ασχοληθεί με τη Νευροχειρουργική και είχε ανακαλύψει μια σειρά εργαλείων τα οποία ύστερα από δεκάδες χρόνια βλέπω να τα εφευρίσκουν και να τα προωθούν οι ξένοι. Εδώ όμως δεν υπήρχε η δυνατότητα να έχει μια βιομηχανική προώθηση. Διαφορετικά θα μπορούσε να είναι δεκάδες αυτά τα εργαλεία και θα μπορούσε να ήταν μια ανάδειξη της ελληνικής επιστήμης και ένας οικονομικός πλούτος γιατί αυτά είναι πανάκριβα. Δεν νομίζω ότι αυτό ήταν μια εξαίρεση. Υπάρχουν και άλλοι επιστήμονες-ερευνητές που θα μπορούσαν να προσφέρουν από αυτήν την άποψη. 
      Δεν είναι ανεξάρτητα από την έρευνα το θέμα που υφίσταται εδώ και χρόνια με τις πατέντες. Όσο περνάει ο καιρός, οι περισσότερες πολυεθνικές κυρίως εταιρείες του κόσμου, που τις έχουν, μας πιέζουν να μεγαλώνει το όριο ισχύος, των πνευματικών δικαιωμάτων. Μοναδικός στόχος είναι να μεγαλώνει το κέρδος τους και από αυτήν την πηγή, γιατί έχουν εξασφαλίζει τα πνευματικά δικαιώματα για μια σειρά εφευρέσεων και επινοήσεων. Οι πρώτοι που ξεσηκώνονται απέναντι σε αυτό είναι οι ίδιοι οι επιστήμονες και οι άνθρωποι του πνεύματος,  γιατί αυτοί κινδυνεύουν. Αυτοί δεν μπορούν να τις αξιοποιήσουν και να επωφεληθούν. Ξεσηκώνονται γιατί ξέρουν πως έτσι περιορίζονται οι δυνατότητές τους να ερευνούν. 
      Οι πατέντες, έτσι όπως έχουν εξελιχθεί, δυστυχώς φιμώνουν την έρευνα.
      Τι ποσοστό του Α.Ε.Π. δαπανούμε στη χώρα μας για την έρευνα; Δυστυχώς το χαμηλότερο στην Ευρωπαϊκή Ένωση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, λίγο την ανοχή σας και για τους μικρούς. Όχι μόνο για τα μεγάλα κόμματα.
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
      Ο στόχος είναι 1,5% και το 40% να έρχεται από τις επιχειρήσεις.
      Κύριε Υπουργέ, θέλουμε και εφαρμοσμένη έρευνα. Πού την εφαρμόζουμε αυτήν την έρευνα; Η πολλή και μεγάλη βιομηχανία πού είναι; Είναι στο Θριάσιο Πεδίο. Υπάρχει ένα τεχνολογικό ινστιτούτο, ένα Τ.Ε.Ι. έστω, ένα πανεπιστήμιο στο Θριάσιο που να μπορεί να μεταφέρει αυτή την έρευνα;
      Πού έχουμε το Γεωπονικό Πανεπιστήμιο; Εδώ στην Αθήνα. Δεν θα έπρεπε να είναι τουλάχιστον στη Θεσσαλία, στη βόρεια Ελλάδα ή εκεί που υπάρχει αγροτική παραγωγή;
      ΑΠΟΣΤΟΛΟΣ – ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευκαιρία να το μεταφέρετε στη Θεσσαλία, κύριε Υπουργέ. 
      ΑΘΑΝΑΣΙΟΣ ΛΕΒΕΝΤΗΣ: Εγώ, κύριε Τζοχατζόπουλε, λέω να μεταφερθεί εκεί που υπάρχει η αγροτική παραγωγή. Νομίζω ότι κανένας δεν θα διαφωνήσει. Στην πράξη όμως αυτό δεν γίνεται.
      Επίσης υπάρχουν πράγματα που θα έπρεπε να τα μελετήσουμε. Ακούμε ότι πρέπει να ελαττώσουμε την ενέργεια που σπαταλούμε για τη θέρμανση ή τον κλιματισμό το καλοκαίρι των σπιτιών μας. Μάλιστα, η Ευρωπαϊκή Ένωση μας επιβάλλει να τη μειώσουμε κατά 40%. Μα,αν κτίζαμε τα σπίτια μας με σωστό τρόπο, με προσανατολισμό προς το νοτιά, θα μπορούσαμε να γλιτώναμε πάρα πολλά. Δεν έχουμε κάνει ποτέ χωροταξικούς σχεδιασμούς, δεν έχουμε κάνει ποτέ συστηματικές μελέτες. Από εκεί και πέρα θα μπορούσε να πει κανείς άπειρα πράγματα. Δεν υπάρχει όμως ο χρόνος. Θέλω να πω μόνο για την τηλεϊατρική, που δυστυχώς είναι ανύπαρκτη στη χώρα  μας. Ακόμη, για τους υδάτινους πόρους που αυτή τη στιγμή έτσι όπως τους χειριζόμαστε, υπάρχει μια εφαλάτωση του υδροφόρου ορίζοντα σε μεγάλες περιοχές και τα πράγματα πάνε στο χειρότερο, καθώς και για την αιολική ενέργεια που δεν την αξιοποιούμε σωστά, όπως και την ηλιακή ενέργεια. Αν πάτε στην Κύπρο ή στο Ισραήλ, θα δείτε ότι όλα τα σπίτια έχουν ηλιακούς θερμοσίφωνες. Στη χώρα μας, που επίσης έχουμε την ίδια ηλιοφάνεια, είναι ελάχιστοι. Γιατί αυτό;
      Άκουγα προχθές στο ραδιόφωνο για μια εφεύρεση που έχει κάνει ένας Έλληνας, για θέρμανση των σπιτιών, που ενδιαφέρονται οι Κινέζοι ιδιαίτερα. Και μάλιστα συζητιόταν ότι μπορεί να προβληθεί κατά την επίσκεψη στην Κίνα του Έλληνα Πρωθυπουργού. Δεν ξέρω αν είναι ακριβώς έτσι. Επομένως η Ελλάδα έχει πάρα πολλά περιθώρια. Μπορεί και η χώρα μας να διαπρέψει σ’ αυτόν τον τομέα. Έχουμε εξαιρετικούς επιστήμονες στο εξωτερικό και στο εσωτερικό που δεν αξιοποιούνται. Έχουμε παρά πολλούς νέους με εξαιρετικά ενδιαφέροντα και είναι ευκαιρία να τους αξιοποιήσουμε για το καλό της γνώσης, της έρευνας, του πολιτισμού, της οικονομίας και  της συνολικής ανάπτυξης της χώρας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, όπως βλέπετε το Προεδρείο δεν κάνει διάκριση σε μικρά και μεγάλα κόμματα. Δεν το έκανε ποτέ αυτό. Μάλιστα δίνει και πιο μεγάλη άνεση χρόνου, γιατί είστε λιγότεροι Βουλευτές, από τα δύο μεγάλα κόμματα.
      ΑΘΑΝΑΣΙΟΣ ΛΕΒΕΝΤΗΣ: Έχετε δίκιο, κύριε Πρόεδρε, και ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Τζοχατζόπουλος, ως πρώην Υπουργός, για πέντε λεπτά.
      ΑΠΟΣΤΟΛΟΣ - ΑΘΑΝΑΣΙΟΣ ΤΖΟΧΑΤΖΟΠΟΥΛΟΣ: Κύριε Υπουργέ, με την επερώτηση που καταθέσαμε οι Βουλευτές του ΠΑ.ΣΟ.Κ.  θέλαμε να επιστήσουμε την προσοχή της Κυβέρνησης στο έλλειμμα που δείχνει η λειτουργία της Κυβέρνησής σας σχετικά με την ανάγκη, καινοτομία και ποιότητα, να ενταχθούν σε καθημερινή βάση στην οικονομική προπαντός παραγωγική ζωή και αναθεώρηση της χώρας μας.
      Με όσα είπατε, φοβούμαι ότι επηρεάζεστε στην υλοποίηση της πολιτικής για την έρευνα και την τεχνολογία, ιδιαίτερα από το Υπουργείο Παιδείας, με συνέπεια να βλέπουμε πλέον ότι η προσπάθεια να στηριχθούν τα ερευνητικά κέντρα -μέσα από τα οποία θα παραχθούν οι εφαρμογές, που είπε προηγούμενα ο κύριος συνάδελφος, μέσα από τα οποία θα προωθηθεί η δημιουργία θερμοκοιτίδων και η σύνδεση της βιομηχανίας και της παραγωγής με τη συγκεκριμένη έρευνα και καινοτομία- υποβαθμίζεται από την στιγμή που τα Α.Ε.Ι. μέσω του Υπουργείου Παιδείας, έχουν το πάνω χέρι.
      Επομένως, παρακαλώ, κύριε Υπουργέ, λάβετε υπ’όψιν πολύ σοβαρά ότι προτεραιότητα στην πολιτική σας συνολικά στο Υπουργείο Ανάπτυξης πρέπει να θέσετε την ενδυνάμωση των ερευνητικών κέντρων. Συνδεθείτε και συνεργαστείτε με τους προέδρους των ερευνητικών κέντρων, να μπορέσουν να αποκτήσουν την οντότητα και τη σιγουριά ότι εσείς θα εξασφαλίσετε την υλοποίηση των προγραμμάτων και των πόρων που είναι απαραίτητοι, προωθώντας υπάρχουσες νομοθετικές ρυθμίσεις. Tο 1% από το πενταετές εξοπλιστικό πρόγραμμα της Xώρας  διά νόμου προβλέπεται να αξιοποιηθεί από κοινού από τη Γενική Γραμματεία Έρευνας και Τεχνολογίας και το Υπουργείο Εθνικής Άμυνας.
      Κύριε Υπουργέ, είναι σημαντικοί πόροι. Τα ερευνητικά κέντρα έχουν ανάγκη πόρων. Φροντίστε να το αξιοποιήσετε διότι είναι πράγματι η μοναδική δυνατότητα για να υπάρξει μία ενίσχυση. Και η ενίσχυση δεν έχει το χαρακτήρα παραχώρησης,  κύριε Υπουργέ, προς τα ερευνητικά κέντρα, σε καμία περίπτωση. 
      Το οικονομικό μοντέλο υπηρεσιών στο διεθνή καταμερισμό που προωθεί η Κυβέρνησή σας, το οικονομικό μοντέλο που έχει περισσότερο τον κρατικοδίαιτο χαρακτήρα θα έλεγα, με στόχο τη διαχείριση των κοινοτικών κονδυλίων, τη δημιουργία ευνοϊκών όρων για την επέκταση του τομέα των υπηρεσιών και του χρηματοπιστωτικού συστήματος, έχει ανάγκη τόσο όσο ο παραγωγικός τομέας από την έρευνα και την καινοτομία, την ποιότητα, τα καινοτομικά προϊόντα, που είναι η βασική προϋπόθεση για να μπορέσουμε να γίνουμε ανταγωνιστικοί και να σταθούμε πράγματι σε αυτόν τον εξόχως ανταγωνιστικό χώρο που ολοένα και περισσότερο, η Κυβέρνησή σας, με την πολιτική, δημιουργεί. Γι’ αυτόν ακριβώς το λόγο θα ήθελα να πω ότι δεν ενδείκνυται στην προκειμένη επίτευξη του στόχου να υπάρχουν φαινόμενα απασχόλησης, ιδιαίτερα του Υπουργού, με το θέμα της διάθεσης των προσώπων ή των υπευθύνων. Είναι δεύτερο θέμα, δεν είναι η δουλειά του Υπουργού, αν μου επιτρέπετε, κύριε Υπουργέ. 
      Όταν ο επικεφαλής της υπηρεσίας της Γενικής Γραμματείας Έρευνας και Τεχνολογίας ξεκίνησε επιτιθέμενος ενάντια στις υπηρεσίες, καταγγέλοντάς την δημόσια ως ανεπαρκή και ως ακατάλληλη για να προωθήσει το στόχο, βεβαίως δημιουργείται η εντύπωση ότι και ο Υπουργός δεν μπορεί να έχει καλή εντύπωση για αυτήν την υπηρεσία. 
      Επιτρέψτε μου να σας διαβεβαιώσω -επειδή προσωπικά είχα την ευθύνη, περίπου το ίδιο χρονικό διάστημα, δύο χρόνια περίπου, όσο και εσείς περίπου αυτήν τη στιγμή έχετε- με αυτήν την εμπειρία, ότι η Γενική Γραμματεία Έρευνας και Τεχνολογίας είναι μία πολύ παραγωγική και πετυχημένη υπηρεσία, όχι μόνο τώρα αλλά εδώ και μια δεκαετία. Και στο διάστημα της Ελληνικής Προεδρίας στην Ευρωπαϊκή Ένωση προωθήσαμε σημαντικότατους πολιτικούς, επιστημονικούς και κοινοτικούς στόχους, προωθώντας τόσο τα ευρωπαϊκά διπλώματα ευρεσιτεχνίας, μία συμφωνία η οποία χρειάστηκε πράγματι χρόνια για να πραγματοποιήσει η Ευρωπαϊκή Ένωση, δίνοντας τη δυνατότητα μέσα από τη συμμετοχή μας στο έκτο και το έβδομο  Ερευνητικό Επιστημονικό Πρόγραμμα της Ευρωπαϊκής Ένωσης, να αποκομίσουμε τα απαραίτητα κονδύλια, τα οποία με μεγάλη επιτυχία διαχειρίστηκε αυτή η υπηρεσία. Σας παραδώσαμε μία υπηρεσία με ποσοστό απορρόφησης 52% συμβασιοποίησης και ένταξης 75%. Στα έργα έχει μια ιδιαίτερη επίδοση να επιδείξει, γεγονός που δίνει το δικαίωμα σε αυτή να απαιτήσει από την πολιτική ηγεσία, υποστήριξη.
      Αλλά, κύριε Υπουργέ, έχετε και εσείς ως Κυβέρνηση στα χέρια σας ένα κατάλληλο εργαλείο, το οποίο πράγματι, σε συνεργασία με τους προέδρους των ερευνητικών κέντρων των δώδεκα ή δεκατρίων, δεν χρειάζεται και δεν αρκεί μόνο να προωθήσετε το πρόγραμμα μεταρρύθμισης που μας είπατε προηγουμένως, το οποίο είναι μία υποχρέωση προς την Ευρωπαϊκή Ένωση και πρέπει να κάνετε. Χρειάζεται να ασχοληθείτε πιο συστηματικά με τη Γενική Γραμματεία Έρευνας και Τεχνολογίας, με την προώθηση μιας πολιτικής προώθησης καινοτομίας, ποιότητας και της έρευνας, προς τις βιοτεχνίες, τις βιομηχανίες και γενικότερα στις υπηρεσίες και γενικότερα στις υπηρεσίες και την παραγωγική ανασυγκρότηση της χώρας, διότι από αυτό θα προκύψει και η βελτιωμένη οικονομική, κοινωνική και ανταγωνιστική επίδοση της οικονομίας και την κοινωνίας μας στο επόμενο χρονικό διάστημα, κύριε Υπουργέ.
      Επομένως αυτό είναι το νόημα της παρέμβασής μας και εμείς αυτό ζητούμε να γίνει κατανοητό. Σε τελική ανάλυση είναι κοινό συμφέρον, νομίζω, η ελληνική οικονομία και η ελληνική κοινωνία να πάει μπροστά και εδώ πέρα χρειάζεται υποστήριξη από την καινοτομία, την έρευνα και την τεχνολογία. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσοχατζόπουλο.
      Το λόγο έχει ο επερωτών συνάδελφος κ. Μανιάτης, για να δευτερολογήσει.
      ΙΩΑΝΝΗΣ ΜΑΝΙΑΤΗΣ: Κύριε Υπουργέ, με άλλη ευκαιρία έχω δηλώσει στην Επιτροπή Έρευνας και Τεχνολογίας της Βουλής ότι η έρευνα και η τεχνολογία είναι ίσως ο μοναδικός τομέας κυβερνητικής δράσης που θα μπορούσε να είναι εκτός οποιασδήποτε πολιτικής αντιπαράθεσης. Είναι τέτοια τα χαρακτηριστικά του συγκεκριμένου τομέα, που οφείλουμε όλοι να έχουμε αυτήν τη φιλοδοξία –σε εισαγωγικά- στο μυαλό μας. Λυπούμαστε, όμως -και αυτός είναι ο λόγος για τον οποίον καταθέσαμε την επερώτηση- που μας υποχρεώνει η μέχρι τώρα δράση της Κυβέρνησης να καταθέσουμε την αγωνία μας. Στο τέλος της τοποθέτησής μου, κύριε Πρόεδρε, θα απευθύνω, νομίζω, και ένα κορυφαίο ερώτημα από την τοποθέτηση του κυρίου Υπουργού. 
      Δεύτερη παρατήρηση. Ο κύριος Υπουργός μάς ανέγνωσε ένα  έγγραφο των επικεφαλής, των διευθυντών, των προέδρων των ερευνητικών ιδρυμάτων ως ανταπάντηση στις καταγγελίες των συλλόγων ερευνητών ότι δεν έγιναν με τον ορθό τρόπο οι αξιολογήσεις των ερευνητικών ιδρυμάτων. Κύριε Υπουργέ, δεν ισχυροποίησε την τεκμηρίωσή σας το συγκεκριμένο έγγραφο και φαντάζομαι ότι το αντιλαμβάνεσθε.
      Τρίτη παρατήρηση. Αναφέρθηκε το όνομα του κ. Φώτη Καφάτου, ο οποίος τοποθετήθηκε επικεφαλής της Επιτροπής Ευρωπαϊκής Έρευνας και Τεχνολογίας. Κύριε Υπουργέ, πιστεύετε ότι υπάρχει έστω και ένας Έλληνας, που να μην αισθάνεται περήφανος γι’ αυτήν την τοποθέτηση; Αυτό, όμως, που ξενίζει και που θα έπρεπε ίσως να έχει αποφευχθεί είναι το να μην -με κάποιον τρόπο- μεθερμηνεύεται η συγκεκριμένη τοποθέτηση ως κυβερνητικό επίτευγμα, διότι προφανώς ο κ. Καφάτος έχει διαγράψει επιστημονική και ερευνητική πορεία δεκαετιών. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Καθόλου. Μακριά από εμένα …
      ΙΩΑΝΝΗΣ ΜΑΝΙΑΤΗΣ: Και, επιπλέον, θα ήθελα να σημειώσω ότι η χώρα μας είναι περήφανη διότι κατά τα προηγούμενα χρόνια ορίσθηκε Έλληνας Ευρωπαίος Συνήγορος, Έλληνας Πρόεδρος του Ευρωπαϊκού Δικαστηρίου, Έλληνας Αντιπρόεδρος της Ευρωπαϊκής Κεντρικής Τράπεζας. Είναι μία πορεία που η χώρα έχει διαγράψει τα τελευταία χρόνια. 
      Αναφερθήκατε, κύριε Υπουργέ, στο γεγονός ότι δόθηκαν επιπλέον χρήματα για έρευνα και τεχνολογία μετά από τις ανακατανομές. Φαντάζομαι ότι, όπως όλοι οι τομείς δράσης σε όλα τα επιχειρησιακά τομεακά προγράμματα, πήραν επιπλέον χρήματα από το αποθεματικό επίδοσης. Αυτό που θα θέλαμε να ευχηθούμε είναι η απορροφητικότητα να μη γίνει, όπως γίνεται σε πολλά άλλα Yπουργεία, τουλάχιστον για το συγκεκριμένο τομέα, με το γνωστό κόλπο της ένταξης ήδη υλοποιημένων δράσεων από καθαρά εθνικούς πόρους, για να τα εντάξουμε και να δείξουμε αυξήσεις απορροφητικότητας. 
      Επόμενη παρατήρηση για τον κ. Πολύδωρα, που δεν μπόρεσε να μείνει παρ’ ότι του το ζήτησα. Ο κ. Πολύδωρας, κύριε Πρόεδρε, έκανε μία αναφορά στο ότι το ΠΑ.ΣΟ.Κ. επιτέλους ανένηψε, διότι αναγνώρισε την επιχειρηματική, πολιτική, οικονομική και κοινωνική σκοπιμότητα να υπάρχει αριστεία στις επιχειρήσεις. Θα ήθελα να υπενθυμίσω στον κ. Πολύδωρα ότι η δράση περί αριστείας μικρομεσαίων επιχειρήσεων εντάχθηκε επί κυβερνήσεων ΠΑ.ΣΟ.Κ. το 2002 και δυστυχώς απεντάχθη επί Κυβέρνησης Νέας Δημοκρατίας.
      Κύριε Υπουργέ, τελειώνω με ένα ερώτημα σχετικά με την τοποθέτησή σας. Είναι κορυφαίο ερώτημα. Σας καταθέσαμε μία επερώτηση με βασικό στόχο να ανιχνεύσουμε τις πολιτικές επιλογές της Κυβέρνησης για το επόμενο χρονικό διάστημα αναφορικά με τα ζητήματα της έρευνας και της τεχνολογίας, τόσο στη θεωρητική έρευνα όσο –πολύ περισσότερο- στην εφαρμοσμένη και κυρίως σε αυτήν την έρευνα η οποία έχει οικονομικό αντίκρισμα, μπορεί να έχει θετικές επιπτώσεις στην ανταγωνιστικότητα των μικρομεσαίων επιχειρήσεων ή των μεγαλύτερων επιχειρήσεων.
      Κύριε Υπουργέ, λυπάμαι να πω ότι δεν άκουσα απολύτως τίποτα για την ταμπακιέρα, όπως λέμε συνήθως. Από εδώ και πέρα, έστω για το επόμενο χρονικό διάστημα, συνεχίζετε να έχετε τις βασικές προτεραιότητες που είχε θέσει πριν τέσσερα χρόνια –όταν ξεκίνησε το Ε.Π.Α.Ν.- η κυβέρνηση του ΠΑ.ΣΟ.Κ.; Τις αποδέχεστε; Έχετε τροποποιήσει κάτι; Με την εμπειρία που αποκτήσατε, θεωρείτε ότι πρέπει να υπάρξει μία δραστική τροποποίηση, κάτι άλλο;
      Υπάρχει ένα πολύ μεγάλο ερώτημα που θεωρώ ότι αφήνει κενό το ουσιαστικό περιεχόμενο της επερώτησης. Τι θα κάνετε από εδώ και πέρα; 
      Παράδειγμα: Θα μπορούσατε να μου πείτε: Κύριε συνάδελφε, εμείς θα συνεχίσουμε να υλοποιούμε το πρόγραμμα ως έχει, χωρίς δραστικές μεταβολές. 
      Επίσης, θα μπορούσατε να μου πείτε: Σκοπεύουμε να το τροποποιήσουμε με βάση την κτηθείσα εμπειρία στην κατεύθυνση της ενίσχυσης, για παράδειγμα, των θαλάσσιων ερευνών, των ερευνών και εφαρμογών σε θέματα νέας τεχνολογίας, των ερευνών σε θέματα αγροτικών προϊόντων. Δεν ακούσαμε, όμως, κάτι τέτοιο.
      Θα ήθελα, λοιπόν, να σας παρακαλέσω τουλάχιστον στη δευτερολογία σας να μας πείτε ποιες είναι οι πολιτικές της Κυβέρνησης, έτσι ώστε να γνωρίζουμε κι εμείς και να κανονίσουμε τη στάση μας.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μανιάτη.
      Το λόγο έχει ο κ. Σγουρίδης για δύο λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, θέλω στη δευτερολογία μου να κάνω τρεις επισημάνσεις και μία προτροπή.
      Η πρώτη επισήμανσή μου έχει να κάνει με το εξής: Επιτέλους, απαλλαγείτε από το «σύνδρομο της αντιπολίτευσης». Είστε δύο χρόνια Κυβέρνηση και είναι αρκετός χρόνος για να δείξετε έργο. Πάψτε να γυρνάτε πίσω, τι έκανε το ΠΑ.ΣΟ.Κ. και τι θα μπορούσε να κάνει το ΠΑ.ΣΟ.Κ.. 
      Το λέω αυτό γιατί στις εκλογές ο λαός έστειλε εμάς στην Αντιπολίτευση κι εσάς στην Κυβέρνηση. Κι εκεί πάνω πρέπει να κριθείτε. Εγώ, όμως, βλέπω ότι το  Εθνικό Πρόγραμμα Μεταρρυθμίσεων μέχρι το 2010, που στείλατε στην Ευρωπαϊκή Επιτροπή, κάθε άλλο παρά πηγαίνει προς τα μπροστά. Είναι καθαρά ένα απολογιστικό και άνευρο πρόγραμμα. Δεν λέτε, θα κάνουμε αυτό, εκείνο, το άλλο.
      Η δεύτερη επισήμανσή μου είναι ότι η στατιστική είναι, αν θέλετε, η διαστροφή της πολιτικής. Όταν ασχολούμαστε συνεχώς με τους δείκτες της στατιστικής και συγκρίνουμε πολλές φορές πράγματα όπως μας συμφέρει, οδηγούμεθα, αν θέλετε, σε μία διαστροφή απέναντι στην πολιτική.
      Εγώ ένα πράγμα θα σας πω, αυτό που ξέρει ο λαός: Ξέρετε ότι αυτήν τη στιγμή πάνω από δέκα χιλιάδες Ελληνόπουλα κάνουν διδακτορικό σε πανεπιστήμια του εξωτερικού; Ξέρετε, όμως, ότι εκεί δεν πληρώνουν, αλλά πληρώνονται για το διδακτορικό που κάνουν, γιατί υπάρχει σύμπραξη ιδιωτικού και δημόσιου τομέα πάνω σε ζητήματα που έχουν να κάνουν με εφαρμοσμένη έρευνα πάνω στην καινοτομία; Πείτε μου σε ένα πανεπιστήμιο εδώ τι θα κάνουν. Αυτό που έλεγε ο κ. Λεβέντης. Αν υπήρχε μία εταιρεία η οποία θα συνέπραττε με το πανεπιστήμιο για τα εργαλεία του καθηγητή κ. Οικονόμου, σήμερα η Ελλάδα θα είχε πατέντα στα εργαλεία αυτά.
      Τρίτη επισήμανση: Είπα προηγουμένως ότι υπάρχει σύμπραξη δημόσιου και ιδιωτικού τομέα όταν θέλουμε να προχωρήσουμε σε έρευνα και καινοτομία. Μάλιστα. Πείτε μου: Στο Εθνικό Συμβούλιο Έρευνας και Τεχνολογίας υπάρχει πουθενά ο ιδιωτικός τομέας ή οι φορείς; Υπάρχουν μόνο καθηγητές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εγώ πραγματικά τους τιμώ και είναι αξιόλογοι επιστήμονες, μεγάλης ηλικίας κάποιοι απ’ αυτούς. Όμως, πού εμφανίζεται ο ιδιωτικός τομέας; Πού εμφανίζονται οι φορείς, όπως το Τεχνικό Επιμελητήριο Ελλάδας, μέσα στο Συμβούλιο αυτό; Γι’ αυτούς τους λόγους σάς επερωτάμε. 
      Και θα χαιρόμουν πάρα πολύ, κύριε Υπουργέ, εάν μας λέγατε ότι θα προχωρήσετε στο Θαλάσσιο Κέντρο Ερευνών στο Φάληρο, που θα μπορούσε να χρησιμοποιηθεί και με τουριστικό όφελος. 
      Κλείνω με την ακόλουθη προτροπή, ευχαριστώντας σας, κύριε Πρόεδρε, για το χρόνο που μου δίνετε: Θα πρέπει να συμφωνήσουμε ότι οι δαπάνες για έρευνα, δημόσιες και ιδιωτικές, πρέπει να αυξηθούν με ιδιωτική συμμετοχή, που να αντιστοιχεί στο 40% μέχρι το τέλος του 2010. Πρέπει να δεσμευτούμε γι’ αυτό το πράγμα και πρέπει να προτρέψουμε επιχειρήσεις προς αυτό. 
      Επίσης, η δημόσια δαπάνη, κατά την άποψή μου, πρέπει να αυξηθεί κατά 1% του Α.Ε.Π. σε έναν πολυετή προγραμματισμό.
      Τρίτον, να ενισχύσουμε με φορολογικά κίνητρα για επενδύσεις έρευνας και τεχνολογίας. Όποια επιχείρηση κάνει έρευνα και τεχνολογία, προχωρά στην καινοτομία, να την απαλλάξουμε φορολογικά. 
      Ευχαριστώ και πάλι, κύριε Πρόεδρε, για την ανοχή που δείξατε. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Σγουρίδη. 
      Κύριε Υπουργέ, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θέλω να εκφράσω τη μεγάλη μου ικανοποίηση, γιατί πραγματικά μπήκε σε υπεύθυνο δρόμο η συζήτηση στο δεύτερο μέρος της. Οφείλω, όμως, να δώσω ορισμένες απαντήσεις σε ό,τι αφορά τη συνέχιση του Ε.Π.ΑΝ. για την έρευνα και την τεχνολογία. 
      Νομίζω ότι θα ήταν κοινός τόπος να έλεγα ότι «στη μέση του ποταμού δεν αλλάζεις άλογο». Αυτό το οποίο βρήκαμε ως σχέδιο δράσης και επί μέρους προγράμματα για την έρευνα και την τεχνολογία, το συνεχίσαμε. Και το συνεχίσαμε, νομίζω, με εξαιρετικά αποτελεσματικό τρόπο, όπως θα δείτε, αλλά βεβαίως υπνώτουσες δράσεις ενεργοποιήθηκαν. 
      Θα μου επιτρέψετε να πω ότι ειδικά με την αναθεώρηση του Δεκεμβρίου του 2004 ορισμένες δράσεις προστέθηκαν. Αυτές είναι οι περιφερειακοί πόλοι καινοτομίας, όπου στις 15 Φεβρουαρίου ολοκληρώνεται η υποβολή των προτάσεων, η Ζώνη Καινοτομίας Ανατολικής Θεσσαλονίκης, που είναι ένα από τα κορυφαία έργα σ’ αυτόν τον τομέα στην επιθυμία μας να καταστήσουμε την ευρύτερη περιοχή της Θεσσαλονίκης, αλλά και της βορείου Ελλάδος μαζί με τον πόλο καινοτομίας για ολόκληρη τη Νοτιοανατολική Ευρώπη, κέντρο. Ένας τέτοιος μακροπρόθεσμος στόχος δεν μπορεί στα πλαίσια του Γ΄ Κοινοτικού Πλαισίου Στήριξης να ικανοποιηθεί. Γι’ αυτόν το λόγο γίνεται η γέφυρα, για να συνδεθεί αποτελεσματικά και σωστά και με το Δ΄ Κοινοτικό Πλαίσιο Στήριξης. 
      Μία δράση ακόμα, η οποία προστέθηκε, είναι η ανάπτυξη συνεργασιών μεταξύ Α.Ε.Ι.- Τ.Ε.Ι. -ερευνητικών φορέων και επιχειρήσεων. Εδώ πράγματι υστερούμε. Ο ιδιωτικός τομέας δεν έχει ανταποκριθεί  όλα τα προηγούμενα χρόνια, όπως και στην περίοδο αυτή των είκοσι δύο μηνών της νέας διακυβέρνησης. Αν κάνετε την αναλογία, θα δείτε ότι ο δημόσιος φορέας ανταποκρίνεται δυνατά, χρηματοδοτώντας σχεδόν τα 4/5 της έρευνας για την έρευνα και την τεχνολογία. Επιφανειακά φαίνεται ότι ο ιδιωτικός τομέας συμμετέχει με 25%, αλλά είναι πολύ λιγότερο. Εδώ είναι η πρόκληση για να μπορέσουμε να αντιστρέψουμε αυτήν την κατάσταση. Ταυτόχρονα, ετοιμαζόμαστε και για το Δ΄ Κοινοτικό Πλαίσιο Στήριξης. 
      Οφείλω, όμως, να σας δώσω ορισμένα στοιχεία για την απορρόφηση των κονδυλίων από το Ε.Π.ΑΝ.. Από την έναρξη της νέας διακυβέρνησης και μέχρι του σημείου εκείνου η απορρόφηση των δαπανών σε όρους δημόσιας δαπάνης ήταν 47,6 εκατομμύρια ευρώ, το 11,5% ως ποσοστό απορρόφησης. 
      Στο διάστημα των είκοσι ενός μηνών που -τα στοιχεία είναι μέχρι 31 Δεκεμβρίου- οι δαπάνες αυξήθηκαν τρεισήμισι φορές και σήμερα ανέρχονται σε 165,8 εκατομμύρια ευρώ, ποσοστό απορρόφησης 38,1%, δηλαδή αύξηση 230%. Σε τέσσερα χρόνια είχαμε 11,5% ποσοστό απορρόφησης, σε είκοσι ένα μήνες είχαμε 38,1% ποσοστό απορρόφησης. Αυτή είναι η επίδοση των είκοσι ενός μηνών. 
      Όσον αφορά τη συμβασιοποίηση των έργων, το ποσοστό που αναφέρετε στην επερώτηση είναι λάθος, γιατί στις 19/3/2004 ήταν 29,7% και σήμερα βρίσκεται στο 65%. Είχαμε αύξηση κατά τριάντα πέντε εκατοστιαίες μονάδες σε διάστημα είκοσι ενός μηνών.
      Βεβαίως, όπως και όλο το πρόγραμμα, το Γ’ Κοινοτικό Πλαίσιο Στήριξης μέχρι 31/12/2006 πρέπει να έχει συμβασιοποιηθεί, γιατί έτσι είναι ο πέλεκης του κανόνα «ν+2».
      Αναφέρω ορισμένα στοιχεία σχετικά με το Δ’ Κοινοτικό Πλαίσιο Στήριξης, για να δείτε την πορεία, την οποία έχουμε. Χαίρομαι που συμμερίζεστε τις σκέψεις που επικρατούσαν σε όλη την Ευρώπη και επικρατούν και τώρα,μετά τη στρατηγική αποτίμηση της Λισαβόνας. Εμείς ήμασταν στην τελευταία θέση,σε ό,τι αφορά αυτά τα ζητήματα και ειδικά για τις δαπάνες που αφορούν την έρευνα και την τεχνολογία. Αυτήν τη στιγμή δεν θα κάνω κριτική στο χθες. Αυτό έγινε. Εκείνο που έχει σημασία είναι ότι από το 2000 και μετά είχαν μία κατιούσα οι δαπάνες, από το 0,67% έφθασαν στο 0,62% ενώ η Ευρώπη παρέμεινε στο ίδιο επίπεδο, που είχε ξεκινήσει το 2000 και γι’ αυτό δεν μπόρεσε να ανταποκριθεί στην πρόκληση να γίνει η υπερδύναμη στο χώρο της έρευνας και της τεχνολογίας και συνεπώς να μπορέσει να ανταγωνισθεί τις Η.Π.Α., την Ιαπωνία και βεβαίως τις αναδυόμενες τίγρεις της Ανατολής, όπως είναι η Κίνα, η Κορέα, η Ινδία κ.ο.κ..
      Έρχομαι στο σχεδιασμό του Δ’ Κοινοτικού Πλαισίου Στήριξης. Εκεί έχουμε βάλει τέσσερις προτεραιότητες: Την αύξηση και τη βελτίωση των επενδύσεων στην έρευνα και την τεχνολογία. Την προώθηση της καινοτομίας και της επιχειρηματικότητας. Την υποστήριξη της Κοινωνίας της Πληροφορίας για όλους. Την ανάπτυξη του ανθρώπινου δυναμικού. Εκεί βρίσκεται η υπ’ αριθμόν ένα πλουτοπαραγωγική πηγή. Γι’ αυτό και αναφέρθηκα στις διεθνείς επιτυχίες, όχι ότι δεν υπήρξαν και τα ονόματα, τα οποία αναφέρατε. Και ούτε καν να διανοηθώ ότι ήταν κυβερνητική αυτή η αναφορά στο όνομα του καθηγητή Φώτη Καφάτου. Και βεβαίως με την αξία του οι Ευρωπαίοι τον επέλεξαν μεταξύ τους. Θα ήταν ύβρις εάν το έκανα, ούτε καν να το διανοηθώ. Συνεπώς δεν έπρεπε ούτε καν να το σκεφθείτε ότι μπορεί η αναφορά αυτή να είχε ένα τέτοιο περιεχόμενο.
      Η ομάδα εργασίας της Γ.Γ.Ε.Τ. έχει καταλήξει στις προτάσεις της για τη στρατηγική της έρευνας και της καινοτομίας στο Δ’ Κοινοτικό Πλαίσιο Στήριξης στους εξής άξονες: 
      Πρώτον, ο άξονας της γνώσης με την ενίσχυση της ανταγωνιστικότητας των επιχειρήσεων, της απασχόλησης και της ποιότητας μέσω ερευνητικών και τεχνολογικών έργων σε τομείς που ενδιαφέρουν τον παραγωγικό ιστό της χώρας και υποστηρίζουν τις ανάγκες της κοινωνίας και των πολιτικών σε διάφορους τομείς, υγεία, ενέργεια, αγροτικός τομέας κ.ο.κ.. 
      Δεύτερος άξονας-αξία: Μετατροπή της γνώσης σε καινοτομικά προϊόντα, διαδικασίες και υπηρεσίες και υποβοήθηση της μεταφοράς της τεχνολογίας, της τεχνογνωσίας προς τις επιχειρήσεις και ειδικότερα τις μικρομεσαίες επιχειρήσεις. 
      Σωστή είναι η επισήμανση την οποία έκανε ο Υπουργός κ. Τσοχατζόπουλος να αξιοποιηθεί το κεφάλαιο «εθνική άμυνα» σε συνεργασία με την έρευνα και την τεχνολογία. Επίσης στο σχέδιό μας, με τις προκηρύξεις του Μαρτίου, είναι να αξιοποιήσουμε και το άλλο μεγάλο κεφάλαιο μετά την ένταξη της χώρας στον Ευρωπαϊκό Οργανισμό Διαστήματος. Τα χρήματα που πληρώνουμε, περίπου  10.000.000 ευρώ, από το 2005 ως συμμετοχή, να επιστρέφεται αυτό που είναι συμφωνημένο, σχεδόν το 80%, για ερευνητικά προγράμματα στην πατρίδα μας. Βεβαίως εδώ εντάσσονται όλες οι πρωτοβουλίες που σχετίζονται με τα clasters, με τα spinof κ.ο.κ..
      Τρίτον, εξωστρέφεια. Ο άλλος άξονας για το νέο πρόγραμμα: Προώθηση της εξωστρέφειας μέσω της ευρωπαϊκής και της διεθνούς συνεργασίας σε θέματα έρευνας και τεχνολογίας. Έχουμε πολύ σημαντικές επιδόσεις σ’ αυτό το θέμα και πριν στην περίοδο τη δική σας και τώρα. Συνεχίζεται αυτή η συνεργασία και η λήψη προγραμμάτων κυρίως από την Ευρωπαϊκή Ένωση, αλλά και από ολόκληρο τον κόσμο.
      Τέταρτον, η αριστεία: Κεντρικός άξονας -ιδιαίτερα με την ενίσχυση των υποδομών- και βασικό κριτήριο διά της αριστείας να πετύχουμε υψηλή προστιθέμενη αξία.
      Πέμπτον, ο πέμπτος άξονας, οι άνθρωποι: Οριζόντια δράση για το ανθρώπινο δυναμικό στον τομέα της έρευνας, της τεχνολογίας και της καινοτομίας. Θα έχετε ειδικότερη ενημέρωση για όλα αυτά τα ζητήματα και πώς θα προχωρήσουμε. 
      Εκείνο στο οποίο θέλω να σταθώ είναι ότι η αξιολόγηση έγινε για πρώτη φορά από αξιολογητές, που ήρθαν όλοι από το εξωτερικό -διακεκριμένοι- και έκαναν την αξιολόγηση απροκατάληπτα. Εδώ φάνηκαν και τα πλεονεκτήματα και τα ισχυρά σημεία που έχουν τα ερευνητικά κέντρα και τα ινστιτούτα και οι αδυναμίες. Βεβαίως, κάποιοι μπορεί να στενοχωρήθηκαν από αυτό, αλλά για πρώτη φορά έγινε τέτοια αξιολόγηση, γιατί η αξιολόγηση είναι μια έννοια που πρέπει να περάσει, όπως και η ποιότητα, σε κάθε μορφή της ζωής μας. Εδώ σ’ αυτόν το χώρο η αξιολόγηση θα είναι το βασικό κριτήριο και θα σας κάνω μια σχετική ανακοίνωση στο τέλος της παρέμβασής μου γύρω απ’ αυτό το θέμα. 
      Τώρα και στα πλαίσια του χρόνου που έχω στη διάθεσή μου, ακόμα θα μου επιτρέψετε να καταθέσω τις εξής απόψεις: Έγινε αναφορά στο θέμα των διπλωμάτων ευρεσιτεχνίας. Οφείλω να σας πω ότι ο Οργανισμός Βιομηχανικής Ιδιοκτησίας ήταν ο ακριβότερος οργανισμός για τη μεταφορά και τη διατήρηση διπλωμάτων ευρεσιτεχνίας, σχεδόν σ’ ολόκληρη την Ευρώπη. Κάναμε δύο γενναίες παρεμβάσεις για να κατεβάσουμε το κόστος στα χαμηλότερα δυνατά όρια και θα το επιδιώξουμε ακόμα περισσότερο, γιατί από τα εξήντα χιλιάδες διπλώματα ευρεσιτεχνίας που κατατίθενται στον Ευρωπαϊκό Οργανισμό Βιομηχανικής Ιδιοκτησίας στην Ελλάδα μεταφέρονταν μόνο πέντε χιλιάδες για να χρησιμοποιηθούν, λόγω του υψηλού κόστους.
      ΑΠΟΣΤΟΛΟΣ – ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το κόστος μετάφρασης.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Ναι. Τώρα αυτά τα έχουμε σε πολλές περιπτώσεις μηδενίσει τελείως και στα άλλα έχουμε κάνει δραματική μείωση και θα κάνουμε ακόμα περισσότερη, γιατί πραγματικά ο Ο.Β.Ι. είναι ένας φορέας που αυτός που τον οραματίστηκε και τον έχτισε από το 1987, ο καθηγητής Γιώργος Κουμάντος, έκανε σημαντικό έργο εκεί. Μάλιστα, με την προτροπή μου η νέα διοίκηση αφιέρωσε το αμφιθέατρο που υπάρχει στο κτήριο που στεγάζονται οι υπηρεσίες του στο όνομά του, για να τιμηθεί το πρόσωπο που έχτισε πραγματικά ένα φορέα για τον οποίο ως χώρα είμαστε υπερήφανοι. Και ο καθηγητής κ. Καΐσης και ο γενικός διευθυντής κ. Στασινός θα συνεχίσουν και θα πάνε ακόμα πιο μπροστά αυτόν τον οργανισμό, γιατί πραγματικά από τον τρόπο με τον οποίο θα λειτουργήσει, από το φθηνότερο κόστος μεταφοράς των διπλωμάτων ευρεσιτεχνίας έχουμε να ωφεληθούμε πολλά.
      Θέλω δύο θέματα ακόμα να θίξω, κύριε Πρόεδρε. Το ένα είναι ότι μέχρι σήμερα δεν έχουμε ένα εργαλείο με το οποίο να μπορούμε να αποτιμάμε τη χρηματοδότηση σε σχέση με τα αποτελέσματα της έρευνας που έχει παραχθεί. Δηλαδή, ένα ερευνητικό κέντρο χρηματοδοτείται σύμφωνα με το πόσες πατέντες έχει βγάλει μέσα στο ερευνητικό χρονικό διάστημα, πόσες διεθνείς δημοσιεύσεις έχουν κάνει τα στελέχη του ερευνητικού κέντρου ή του ινστιτούτου και προσανατολιζόμαστε στο να ενσωματώσουμε ένα εργαλείο αποτύπωσης της αξιολόγησης, σύμφωνα με το εγχειρίδιο του Όσλο για την αξιολόγηση των χρηματοδοτουμένων καινοτομικών προγραμμάτων. Το χρειαζόμαστε αυτό επειγόντως για να ξέρει ο καθένας ότι οι χρηματοδοτήσεις των ερευνητικών κέντρων δεν είναι ένα βαρέλι χωρίς πάτο. Όλα θα μετρώνται, τα χρήματα και τι επιστρέφεται στην ελληνική κοινωνία και στην ελληνική οικονομία.
      Ουδέποτε ο Γενικός Γραμματέας ο καθηγητής κ. Τσουκαλάς εστράφη εναντίον του στελεχιακού δυναμικού της Γ.Γ.Ε.Τ.. Το στελεχιακό δυναμικό της Γ.Γ.Ε.Τ. είναι υψηλότατο, αλλά η διαφορά είναι μια, ότι εξαιτίας του τρόπου και του διαχειριστικού σχήματος του Ε.Π.ΑΝ. και της γραφειοκρατίας του έχουν μετατραπεί όλοι σε διαχειριστές διακίνησης χρημάτων από το Ε.Π.ΑΝ. στα ερευνητικά κέντρα και τα ινστιτούτα. Αντί να σχεδιάζουν, να προβληματίζονται, να παρακολουθούν, να εποπτεύουν, εξαιτίας αυτού του πράγματος είναι εγκλωβισμένα. 
      Καταδίκασε διαδικασίες και όχι το στελεχιακό δυναμικό για το οποίο και ο ίδιος ως έχων τη συνολική ευθύνη του Υπουργείου Ανάπτυξης, αισθάνομαι και υπερήφανος και γιατί έγινε και μια πολύ μεγάλη αντιστροφή. Δεν υπάρχουν σύμβουλοι στις πολιτικές ηγεσίες, σε όλα τα επίπεδα, Υπουργός, Υφυπουργοί, Γενικοί Γραμματείς. Είναι ελάχιστο το δυναμικό το οποίο λειτουργεί μόνο για να συμβουλεύει τον Υπουργό, τον Υφυπουργό και το Γενικό Γραμματέα. Η υπηρεσία δουλεύει εσωτερικά με τους μηχανισμούς της. Όλα ξεκινούν από τη βάση για να φθάσουν στην κορυφή. Εάν διαφωνεί ο Υπουργός με κάποιο θέμα θα την διατυπώσει πάνω στην απόφαση: «ότι με αυτό διαφωνώ και θα πάρω και την πολιτική ευθύνη».
      Ουδέποτε διανοήθηκα να πηγαίνει έτοιμο το σχήμα της απόφασης ή του μέτρου ή της όποιας πολιτικής, για να κρύβομαι πίσω από τις υπογραφές των υπηρεσιακών παραγόντων. Εάν θέλω να διαφωνήσω, θα διαφωνήσω επί της απόφασης. Και αυτό για ένα λόγο, γιατί έτσι ενεργοποιείται όλο το δυναμικό, αισθάνεται ότι παρέχει έργο. Κινητοποιούνται όλες οι δυνάμεις και αυτό είναι ένα δυναμικό εξαιρετικά υψηλό.
      Πρόθεσή μου ήταν να προσθέσω κάτι σε αυτό το οποίο βρήκα. Πρόθεσή μου και απόφασή μου ήταν να συνεχίσω ό,τι καλό βρέθηκε και βεβαίως να εφαρμόσω το κυβερνητικό πρόγραμμα, την κυβερνητική πολιτική με την οποία ο ελληνικός λαό εξέλεξε τη νέα διακυβέρνηση στις 7 Μαρτίου του 2004. Αυτή είναι η πολιτική που ακολουθείται σε όλους τους τομείς δράσης του Υπουργείου Ανάπτυξης, κυρίες και κύριοι συνάδελφοι, και αγαπητέ Πρόεδρε κύριε Σούρλα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Ροδούλα Ζήση για να δευτερολογήσει και ταυτόχρονα να τριτολογήσει.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Νομίζω ότι η ερώτησή μας και οι τοποθετήσεις μας προηγουμένως έκαναν τον Υπουργό στη δευτερολογία του να δώσει, πραγματικά, κάποιες απαντήσεις οι οποίες, αφού προκλήθηκαν από εμάς, θα σχολιαστούν κιόλας ως ένα βαθμό.
      Γενικά νομίζω ότι θετικά αντιμετωπίζεται αυτό το κομμάτι της έρευνας και της καινοτομίας με αντιρρήσεις σε επιμέρους θέματα, τα οποία δεν έχω το χρόνο να τα αναλύσω όλα.
      Εκείνο που βγαίνει σαν συμπέρασμα είναι ότι οι στόχοι, κύριε Υπουργέ, πρέπει να είναι και ποσοτικοί και ποιοτικοί στην έρευνα και στην καινοτομία.
      Το δεύτερο που βγαίνει και που θέλουμε είναι ότι πρέπει να είναι οριζόντια τελικά η έρευνα και η καινοτομία σε όλα τα Υπουργεία, σε όλες τις δράσεις, σε όλες τις παραγωγικές δραστηριότητες και τις επιστημονικές.
      Αναφερθήκατε στο κομμάτι που λέει ότι οι δαπάνες μειώθηκαν από το 1999 που ήταν στο 0,67. Η μείωση φαίνεται στο 0,62 ή στο 0,60, αλλά έχει να κάνει με το ότι υπήρχε η ανάπτυξη του Α.Ε.Π., δηλαδή έτρεχε η ανάπτυξη πολύ περισσότερο από ό,τι έτρεχε η έρευνα και η καινοτομία και το πηλίκο έβγαλε αυτήν τη διαφορά. Να επισημάνουμε δηλαδή ότι αυτήν την περίοδο είχαμε και ένα ρυθμό ανάπτυξης, που ήταν πάρα πολύ καλός. Αυτό που έχει σημασία είναι ότι πρέπει να σπεύσουμε. 
      Εμείς με αυτήν την πρωτοβουλία, κύριε Πρόεδρε, θέλουμε να απαντήσουμε και σ’ ένα άλλο θέμα, που τίθεται τον τελευταίο καιρό, όχι από τον Υπουργό Ανάπτυξης απαραίτητα, ότι το ΠΑ.ΣΟ.Κ. στο λόγο του τον αντιπολιτευτικό δεν έχει πρόταση. Είναι μια καραμέλα εάν μου επιτρέπεται, η οποία αυτόν τον καιρό ακούγεται κυρίως από την Κυβέρνηση. Δεν είναι έτσι. Εμείς πήραμε την πρωτοβουλία αυτής της επερώτησης, ακριβώς για να δείξουμε αυτόν τον άλλο δρόμο με όλα τα λάθη, τις παραλείψεις και το μεγάλο έργο που κάναμε.
      Εμείς είμαστε σήμερα εδώ για να ζητήσουμε  από την Κυβέρνηση να αναπτύξει, να ξεδιπλώσει το αναπτυξιακό μοντέλο της χώρας και να πούμε ότι εμείς πιστεύουμε σ’ αυτό το νέο οικονομικό και κοινωνικό αναπτυξιακό μοντέλο και ότι θα πρέπει να είναι τέτοιο που να έχει άξονα τη γνώση και την επένδυση στον άνθρωπο.
      Οι ψηφιακές τεχνολογίες θα παίξουν πολύ σημαντικό ρόλο, ρόλο κλειδί. Είναι ένα εργαλείο για τη συμμετοχή όλων μας, ένα εργαλείο γι’ αυτό που ζητάμε σήμερα, για τη διαφάνεια, για τη συμμετοχή του πολίτη, για την κοινωνική λογοδοσία. Όμως συνιστούν και ένα νέο αναπτυξιακό μοντέλο που για τη χώρα μας μπορεί να αποτελέσει μια μεγάλη ευκαιρία για να προχωρήσει και να βρεθεί στην παγκόσμια πρωτοπορία στη χρήση των νέων τεχνολογιών, στο κράτος, στην οικονομία και στην κοινωνία.
      Πιστεύουμε ότι η γνώση είναι ένα συνδετικό στοιχείο που δίνει ποιότητα και υπόσταση στη βιώσιμη ανάπτυξη, βοηθά την οικονομική ευημερία, την κοινωνική συνοχή και στην προστασία του περιβάλλοντος. Βοηθάει τον πολίτη και όσον αφορά στην αυτενέργεια. Μιλήσαμε εδώ για αριστεία, για πατέντες, για ευρεσιτεχνίες. Για εμάς το ΠΑ.ΣΟ.Κ. είναι μεγάλης σημασίας και κύρια προωθητική δύναμη το νέο μοντέλο που σχεδιάζουμε. Κάθε φορά θα είμαστε στη διάθεση της ελληνικής κοινωνίας για να αναπτύξουμε και να τεκμηριώσουμε αυτό το μοντέλο.
      Ίσως πολλές φορές μια κρατικίστικη αντίληψη, πολλές φορές μια άναρχα απελευθερωμένη αγορά –το λέω με λύπη μου αυτό και γι’ αυτό κάναμε την ερώτηση- έχουν δημιουργήσει μία σύγχυση και στην κοινωνία και σ’ εμάς που δεν ξέρουμε προς ποια κατεύθυνση θέλετε να οδηγήσετε τη χώρα. Πιστεύουμε στα συγκριτικά πλεονεκτήματα της χώρας, όπως και εσείς. Όμως, το τελευταίο διάστημα συνολικά από το έργο της Κυβέρνησης βλέπουμε ότι η Ελλάδα κατεβάζει συνέχεια τον πήχη. Κάναμε την ερώτηση γιατί έχουμε αυτήν την αγωνία απέναντι σε μια πολιτική που μας κάνει να νιώθουμε ότι η Ελλάδα μικραίνει και φτωχαίνει με μια διακυβέρνηση που συνεχώς προσπαθεί αποσπασματικά και προσωρινά να δώσει λύσεις χωρίς να μπορεί να διαχειρισθεί κρίσεις, απέναντι σ’ ένα καθεστώς που το είδαμε μέσα από την πολιτική -όχι απαραίτητα σε δικά σας νομοθετήματα- για φθηνή και ανοχύρωτη εργασία και ασύδοτη αγορά.
      Εμείς θέλουμε και με τον κοινοβουλευτικό μας έλεγχο να αντιπαραβάλλουμε την πρότασή μας για μια χώρα που πρέπει να μπει στη νέα αγορά, στους νέους κανόνες, που θα τους συνδιαμορφώνει και θα τους συναποφασίζει στα διεθνή fora. Μία χώρα που θα διαπραγματεύεται τα εθνικά της και τα αναπτυξιακά της συμφέροντα στα πλαίσια μιας περιβαλλοντικής αλληλεγγύης, μιας περιβαλλοντικής διπλωματίας, μιας βιώσιμης ανάπτυξης και ευημερίας. Πάνω σ’ αυτό στήνουμε και δομούμε τα ερωτήματά μας και τελικά το λόγο μας που πολλές φορές μπορεί να υπερβάλλει σε κάποια σημεία ακριβώς για να πάρει απαντήσεις που θα καθησυχάσουν αυτήν την αγωνία.
      Χαιρόμαστε που αυτή η επερώτησή μας άνοιξε το διάλογο για την έρευνα και για την καινοτομία. Πιστεύουμε ότι στο χώρο της οικονομίας η επένδυση στη γνώση και στην καινοτομία διαμορφώνει ένα περιβάλλον δημιουργικής ανταγωνιστικότητας. Σε αυτήν την ανταγωνιστικότητα πιστεύουμε εμείς γιατί έχει μέσα της την άμιλλα και διαφυλάττει την κοινωνική συνοχή. Δίνουμε μεγάλη σημασία στην αποκέντρωση των αναπτυξιακών επιλογών γιατί φοβόμαστε ότι αυτήν τη στιγμή υπάρχει μια διαχείριση που δεν βοηθά να απελευθερωθούν οι δημιουργικές δυνάμεις της κοινωνίας. Αντίθετα, φοβόμαστε ότι υπάρχει μια υπερσυγκέντρωση στον Υπουργό, στις επιτροπές και ότι αυτό ενδυναμώνει τη γραφειοκρατία και δεν βοηθά στο πραγματικό άνοιγμα προς την έρευνα και στα αποτελέσματά της για τους χρήστες, που είναι όλη η κοινωνία. Μάλιστα, πολλές φορές φέρνει και τις πρακτικές ενός αθέμιτου ανταγωνισμού.
      Εμείς αντιπαραβάλλουμε απέναντι στο φθηνό και απροστάτευτο προϊόν το ποιοτικό και ανταγωνιστικό προϊόν, που παράγεται από τον κόσμο της δημιουργίας της χώρας μας, από τον κόσμο της δουλειάς και της παραγωγής σε συνθήκες που πρέπει να ορίσει η πολιτεία, ώστε να είναι συνθήκες ασφάλειας και γνώσης. 
      Πιστεύουμε ότι στο χώρο του κράτους θα πρέπει να προβάλλετε τα ευρυζωνικά δίκτυα ως υποδομές και μέσα από αυτά τις ηλεκτρονικές υπηρεσίες για να αποκτήσουν κεντρικό ρόλο στην αναβάθμιση της ποιότητας εξυπηρέτησης και του επιπέδου ζωής των πολιτών.
      Η ηλεκτρονική διακυβέρνηση και η ηλεκτρονική δημοκρατία πρέπει να βοηθήσουν, ώστε να παταχθεί η γραφειοκρατία, να αποκεντρωθεί η διοίκηση, να εξυπηρετηθεί αυθεντικά και αυθόρμητα ο  πολίτης στο χώρο που ζει και εργάζεται, να αποτραπούν οι συναλλαγές και οι αδιαφανείς διαδικασίες που ταλαιπωρούν το πολιτικό σύστημα, την κοινωνία, τα κόμματά μας, τη Βουλή πολλές φορές με όλα αυτά που συμβαίνουν. Άρα, λοιπόν, η γνώση είναι δύναμη. Η γνώση είναι και ήθος είναι και ηθική. Σε αυτή λοιπόν την έρευνα και σε αυτήν την οικονομία της γνώσης, εμείς θέλουμε να προωθήσουμε και να βοηθήσουμε τη χώρα και με τον κοινοβουλευτικό μας έλεγχο, κύριε Υπουργέ, θέλουμε να σας θυμίσουμε τον άλλο δρόμο και τον άλλο τρόπο που προτείνουμε σαν ΠΑ.ΣΟ.Κ., ώστε η Ελλάδα να προχωρήσει μπροστά σαν κοινωνία ευημερίας στη νέα οικονομία του ανταγωνισμού, που θέλουμε να είναι υγιής και της ανταγωνιστικότητας που θέλουμε να την κερδίζουμε ως στοίχημα για τη χώρα μας. 
      Με αυτά θέλουμε να σας ευχαριστήσουμε που οι απαντήσεις σας στη δευτερολογία σας ήταν επαρκείς σε πολλά από τα ερωτήματα που βάλαμε. Στα άλλα σημεία, τα οποία αφορούν είτε απαξίωση δομών είτε τη μη επιτάχυνση των διαδικασιών που είχαν από το ΠΑ.ΣΟ.Κ. προβλεφθεί ή δημιουργηθεί, νομίζω ότι η συνείδησή σας μπορεί να τα κρίνει, να τα κατακρίνει, να τα διορθώσει, να τα εμπλουτίσει και η δική σας πολιτική νομίζω ότι μπορεί τελικά να δημιουργήσει καλύτερες συνθήκες και στο διάλογο, αλλά και στο χώρο της καινοτομίας, της έρευνας και της ανάπτυξης. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αισθάνομαι εξαιρετική χαρά όταν ελέγχομαι, γιατί αυτό είναι και οδηγός και για περισσότερη προσπάθεια και για περισσότερη επαγρύπνηση ως πολιτικός πεποιθήσεων, αλλά και με μακρά θητεία μέσα σε αυτήν την Αίθουσα, πιστεύω ότι η διαδικασία του κοινοβουλευτικού ελέγχου όχι μόνο από την Αξιωματική Αντιπολίτευση, αλλά και από τα κόμματα της ελάσσονος Αντιπολίτευσης είναι στοιχείο παραγωγικό. Δεν ενοχλούμαστε γιατί κάνετε κοινοβουλευτικό έλεγχο. Γιατί αυτό μας οδηγεί στο να είμαστε περισσότερο προσεκτικοί και να είμαστε πιο αποφασιστικοί και κυρίως να ελέγχουμε αν το «σκάφος» βρίσκεται σε σωστό δρόμο. Είναι καλοδεχούμενος ο έλεγχος σε κάθε μορφή του και έκφραση, αλλά θα μου επιτρέψετε να σας πω αυτόν τον άλλο δρόμο, ακούω και τον Αρχηγό σας που τον επικαλείται πολλές φορές, όταν το σχηματοποιήσετε και του δώσετε πραγματικό περιεχόμενο θα το κρίνει και αυτό ο ελληνικός λαός, αλλά μέχρι τότε δεν είναι απλά τίποτα άλλο παρά σαν μια προσπάθεια για την ύπαρξη εναλλακτικής λύσης από την πλευρά σας. 
      Έχετε μακρύ δρόμο να διανύσετε στην Αντιπολίτευση ακόμη και ενδεχομένως για δυο και για τρεις τετραετίες θα μπορέσετε να βρείτε και τις ισορροπίες και τον πολιτικό λόγο, και τον προγραμματικό λόγο. Είναι μακρύς ο δρόμος ακόμη στην αντιπολίτευση. 
      Οφείλω, όμως, να σας πω γιατί βάλατε το ερώτημα πού οδηγούμε τη χώρα και μην προσπαθείτε να μειώσετε το έργο, το οποίο γίνεται σε κάθε επίπεδο απ’ αυτήν την Κυβέρνηση, με τα λάθη, τις παραλείψεις. Η νοικοκυρά η οποία δεν πλένει πιάτα δεν σπάει και πιάτα. Αυτό είναι αληθές. Ούτε κατελήφθημεν από κανένα σύνδρομο αλαζονείας ότι όλα όσα κάνουμε εμείς είναι τα σωστά, ενώ όλα όσα κάνατε εσείς είναι λάθη. Μακριά από μας τέτοιες σκέψεις. Πορευόμαστε με αποφασιστικότητα να κερδίσουμε το χαμένο χρόνο με αλλαγές και μεταρρυθμίσεις και με ναυαρχίδα αυτής της προσπάθειας για πράγματα που έπρεπε να έχουν γίνει εδώ και δεκαετίες, τη συνταγματική μεταρρύθμιση, προχωρούμε μπροστά για να φέρουμε περισσότερη ανάπτυξη σε ολόκληρη τη χώρα, περισσότερη οικονομική και κοινωνική ευημερία. 
      Και ακόμη σημειώστε ότι βάλατε ένα στοιχείο, κάνετε προτροπή, ποιότητα. Μα, νομίζω, κυρία Ζήση, ότι ένα από τα πρώτα θέματα, που ανέδειξε το Υπουργείο Ανάπτυξης κηρύσσοντας το 2005 και όλα τα επόμενα χρόνια μέχρι τη λήξη της στρατηγικής της Λισαβόνας το 2010, είναι η ποιότητα παντού. Όπου και να το δείτε, πηγαίνοντας στο Υπουργείο και στα άλλα Υπουργεία, προσπαθούμε την έννοια της ποιότητας στις υπηρεσίες, στα προϊόντα να την περάσουμε ως τρόπο ζωής. Γιατί είναι το ισχυρό σημείο μαζί με την εξωστρέφεια που μπορούμε να κερδίσουμε χαμένες αγορές και να αυξήσουμε τα μερίδια και στην εσωτερική και την εξωτερική αγορά. Μην κάνετε, λοιπόν, ως μέρος του άλλου δρόμου την ποιότητα, όταν την έχετε μπροστά σας ως δεδομένη κυβερνητική πολιτική ή την αξιολόγηση, έννοιες που για μένα πρέπει να περάσουν και μέσα στο Σύνταγμα. Ο ανταγωνισμός, η ανταγωνιστικότητα, η έρευνα, η τεχνολογία, η περιφέρεια, στοιχεία που να προσδιορίζουν τον καταστατικό χάρτη της χώρας για τις επόμενες γενιές, η επιχειρηματικότητα, ζητήματα πάρα πολύ μεγάλα, τα οποία εμείς τα αναδεικνύουμε, εμείς τα βάζουμε σε προτεραιότητα. 
      Στηρίζουμε το επιχειρείν στη χώρα και τα κέρδη των επιχειρήσεων, για να κάνουμε αυτούς που ασχολούνται, που είναι έμποροι, βιομήχανοι να μην αισθάνονται ότι κάνουν κάποια μειονεκτική εργασία ή γιατί κερδίζουν. Γιατί προσπάθησαν σ’ αυτήν τη χώρα από ιδεολογικές αγκυλώσεις, εδώ και πολλά χρόνια, ορισμένες πλευρές δικές σας να ενοχοποιήσουν τον έμπορο, το βιομήχανο, το βιοτέχνη γι’ αυτό που κάνει και που κερδίζει, ενώ κάνουν την ίδια έντιμη δουλειά όπως κάνουν όλοι οι άλλοι πολίτες, οι καθηγητές, οι γιατροί, οι δικηγόροι κ.ο.κ.. Αυτή είναι η μεγάλη αλλαγή στις νοοτροπίες με τις οποίες βολευόμασταν. Να μην αλλάξει τίποτα, η αδράνεια. Αυτό βολεύει μόνο τους βολεμένους. Και εμείς ταράζουμε δυνατά τα νερά, γιατί θέλουμε την προσπάθεια αυτή να την κερδίσουμε στο συντομότερο χρονικό διάστημα. Και ξέρουμε ότι είναι ένας αγώνας μαραθώνιος και αντοχής, αλλά και ταχύτητας. Αυτόν το συνδυασμό επιχειρεί ο Πρωθυπουργός της χώρας, Κώστας Καραμανλής, και η Κυβέρνηση για να κερδίσει το χαμένο χρόνο και να φέρει το μέλλον πιο μπροστά. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κυρία και κύριοι συνάδελφοι, κηρύσσεται περαιωμένη η συζήτηση της υπ’ αριθμ.34/14.12.2005 επερώτησης Βουλευτών του ΠΑ.ΣΟ.Κ. προς το Υπουργείο Ανάπτυξης, σχετικά με θέματα έρευνας και τεχνολογίας.
      Θέλω να παρατηρήσω ότι διεξήχθη μια συζήτηση με ευπρέπεια, παραγωγική, μια συζήτηση που τιμά το ελληνικό Κοινοβούλιο, ικανοποιεί τους πολίτες που μας παρακολουθούν και οπωσδήποτε ικανοποιεί και τους Θεσσαλούς για τους εκπροσώπους που συμμετείχαν σ’ αυτήν τη συζήτηση. 
      ΙΩΑΝΝΗΣ ΜΑΝΙΑΤΗΣ: Εμείς οι Πελοποννήσιοι…
      ΠΡΟΕΔΡΕΥΩΝ (Γεώργιος Σούρλας): Είπαμε για σας γενικότερα, κύριε Μανιάτη. Είστε ο πρώτος που ελέχθη. 
      ΡΟΔΟΥΛΑ ΖΗΣΗ: Οι Θεσσαλοί πρέπει να διεκδικήσουν…
      ΠΡΟΕΔΡΕΥΩΝ (Γεώργιος Σούρλας): Κυρία και κύριοι συνάδελφοι, δέχεστε σε αυτό το σημείο να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.13΄ λύεται η συνεδρίαση για αύριο ημέρα Τρίτη 24 Ιανουαρίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 23-1-2006	ΣΕΛ. 2

