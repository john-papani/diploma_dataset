      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΓ΄
      Παρασκευή 30 Απριλίου 2004
      ΘΕΜΑΤΑ
      Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεων Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 30 Απριλίου 2004, σελ.
      4. Συζήτηση επικαίρων ερωτήσεων.
      α) Προς τον Υπουργό Αγροτικής Ανάπτυξης και Τροφίμων, σχετικά με τις επιπτώσεις στο εισόδημα των δικαιούχων κτηνοτρόφων από την καθυστέρηση κατανομής των επιπλέον ποσοτήτων αγελαδινού γάλακτος που κέρδισε η χώρα μας στις διαπραγματεύσεις για τη μεταρρύθμιση της Κοινής Αγροτικής Πολιτικής κ.λπ., σελ.
      β) Προς τον Υπουργό Εθνικής Παιδείας και Θρησκευμάτων σχετικά με την καταβολή των δεδουλευμένων στους ωρομισθίους εκπαιδευτικούς, σελ.
      γ) Προς τον Υπουργό Απασχόλησης και Κοινωνικής Προστασίας σχετικά με την προστασία των συνδικαλιστικών ελευθεριών, την εφαρμογή του Κοινοτικού Δικαίου, κ.λπ. σελ.
      δ) 1. Προς τον Υπουργό Υγείας και Κοινωνικής Αλληλεγγύης i) σχετικά με τις προθέσεις του Υπουργείου για κατάργηση της λίστας φαρμάκων κ.λ.π. σελ.
      ii) Σχετικά με την ιατροφαρμακευτική κάλυψη για τους αθλητές, συνοδούς και θεατές των Ολυμπιακών Αγώνων, σελ.
      iii) Σχετικά με την επαρκή νοσοκομειακή κάλυψη της Ανατολικής Αττικής, κ.λπ., σελ.
      ΟΜΙΛΗΤΕΣ
      Α. Επί των επικαίρων ερωτήσεων
      ΓΙΑΚΟΥΜΑΤΟΣ ΓΕΡΑΣΙΜΟΣ, σελ.
      ΚΑΝΕΛΛΗ ΛΙΑΝΑ σελ.
      ΚΑΚΛΑΜΑΝΗΣ ΝΙΚΗΤΑΣ, σελ.
      ΚΑΛΟΣ ΓΕΩΡΓΙΟΣ, σελ.
      ΚΟΥΒΕΛΗΣ ΦΩΤΙΟΣ, σελ.
      ΛΕΒΕΝΤΗΣ ΑΘΑΝΑΣΙΟΣ, σελ.
      ΜΠΑΣΙΑΚΟΣ ΕΥΑΓΓΕΛΟΣ, σελ.
      ΝΑΣΙΩΚΑΣ ΕΚΤΟΡΑΣ, σελ.
      ΣΚΥΛΛΑΚΟΣ ΑΝΤΩΝΙΟΣ, σελ.
      ΧΑΤΖΗΜΙΧΑΛΗΣ ΦΩΤΙΟΣ, σελ.
     ΠΡΑΚΤΙΚΑ  ΒΟΥΛΗΣ
     ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΣΥΝΕΔΡΙΑΣΗ  ΙΓ΄
     Παρασκευή 30 Απριλίου 2004
     Αθήνα, σήμερα στις 30 Απριλίου 2004, ημέρα Παρασκευή  και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     	ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση.
     	 Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Ευστάθιο Κουτμερίδη, Βουλευτή Σερρών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία  ο Δήμαρχος Καλλονής Λέσβου ζητεί τη διάθεση πιστώσεων για την αποκατάσταση και συντήρηση της αγροτικής οδοποιίας του Δήμου του.
     2) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο κ. Δημήτριος Κοκκινογένης ζητεί τη μονιμοποίηση των συμβασιούχων γεωπόνων παλαιών ετών.
     3) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Σύνδεσμος Ξενοδόχων Πιστούχων Τραπεζών Νήσων Ανατολικού Αιγαίου ζητεί την ψήφιση ειδικών ρυθμίσεων για τα  υπερογκωμένα δάνεια λόγω πανωτοκίων, για τις νησιωτικές περιοχές.
     4) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Σύνδεσμος Δυτικής Λέσβου «Η ΨΑΠΦΑ» ζητεί οικονομική ενίσχυση.
     5) Ο Βουλευτής Ρεθύμνης κ.  ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία το Σωματείο Ατόμων με Αναπηρία Νομού Ρεθύμνης διαμαρτύρεται για τις ελλείψεις προσωπικού από το Κέντρο Εκπαίδευσης Κοινωνικής Υποστήριξης και Κατάρτισης Ατόμων με Αναπηρία.
     6) Οι Βουλευτές κύριοι  ΑΛΕΞΑΝΔΡΟΣ ΑΛΑΒΑΝΟΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Προσωρινή Διοικούσα Επιτροπή Συμβασιούχων Εργαζομένων στην «Επαγγελματική Κατάρτιση Α.Ε.» ζητεί τη μετατροπή των συμβάσεών τους σε αορίστου χρόνου.
     7) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύλλογος Εκτάκτου Προσωπικού στην Πρότυπη Βιοτεχνική Μονάδα του ΟΑΕΔ στην Λακκιά Θεσσαλονίκης ζητεί τη μετατροπή των συμβάσεών τους σε αορίστου χρόνου.
     8) Οι Βουλευτές κύριοι ΑΛΕΞΑΝΔΡΟΣ ΑΛΑΒΑΝΟΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Σύλλογος Εκτάκτου Εκπαιδευτικού Προσωπικού και Ειδικού Τεχνικού Προσωπικού ΤΕΙ Αθήνας ζητεί την εφαρμογή της Κοινοτικής Οδηγίας 1999/70 για τους συμβασιούχους εκπαιδευτικούς των ΤΕΙ.
     9) Ο Βουλευτής Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία ο Σύλλογος Συμβασιούχων Διδασκόντων – Ερευνητών Πανεπιστημίου Ιωαννίνων ζητεί τη μετατροπή των συμβάσεών τους σε αορίστου χρόνου.
     10) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ΑμΕΑ που είναι εγγεγραμμένοι στον ΟΑΕΔ και έχουν προσληφθεί σε δημοτικές επιχειρήσεις κατά προτεραιότητα ζητούν τη μετατροπή των συμβάσεών τους σε αορίστου χρόνου.
     11) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Σοφία Σιναϊδου  ζητεί να της χορηγηθεί ιατροφαρμακευτική περίθαλψη από το ΙΚΑ.
     12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ευστάθιος Ζαβρακίδης καταγγέλλει παρατυπίες στα αποτελέσματα του διαγωνισμού ΑΣΕΠ της 25ης/1/95.
     13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο περιέχονται προτάσεις για την αναμόρφωση της αγροτικής πολιτικής στο λάδι.
     14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο περιέχονται προτάσεις του ΗΑΤΤΑ για τη διαμόρφωση νέας τουριστικής πραγματικότητας στη χώρα.
     15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δελτίο τύπου του Α.Ο. ΝΙΚΗ ΣΗΤΕΙΑΣ στο οποίο ζητείται η άμεση κατασκευή του αθλητικού γηπέδου Σητείας.
     16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος «ΗΣΙΟΔΟΣ» ζητεί να εφαρμοσθούν μέτρα που να αποσκοπούν στη μείωση του κόστους της αγροτικής παραγωγής.
     17) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Γεώργιος Ζακούλας ζητεί την επίλυση οικονομικού του προβλήματος από  την Εθνική Τράπεζα Ελλάδος.
     18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Φοροτεχνικών Ελευθέρων Επαγγελματιών Νομού Φθιώτιδας – Ευρυτανίας υποβάλλει προτάσεις του για φορολογικά θέματα που απασχολούν τον κλάδο του.
     19) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμος Κηφισιάς Αττικής καταγγέλλει καταπάτηση του κοινόχρηστου χώρου της πλατείας Νέας Κηφισιάς, από ιδιώτη.
     20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Τοπική Ένωση Δήμων Νομού Ηρακλείου ζητεί την έγκριση του Ειδικού Προγράμματος Τοπικής Αυτοδιοίκησης Κρήτης για την οικονομική ενίσχυση των Δήμων.
     21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Τοπική Ένωση Δήμων Νομού Ηρακλείου ζητεί την ένταξη των Δήμων Αλικαρνασσού και Γαζίου στο πρόγραμμα καθαριότητας Ολυμπιακής Προετοιμασίας.
     22) Ο Βουλευτής Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Ένωση Βιοτεχνών και Επαγγελματιών Νέας Σμύρνης ζητεί να αποτραπεί η διεξαγωγή του Τελικού Κυπέλλου Ελλάδος στη Νέα Σμύρνη.
     23) Ο Βουλευτής Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Δήμαρχος Νέας Σμύρνης ζητεί να αποτραπεί η διεξαγωγή του Τελικού Κυπέλλου Ελλάδος στη Νέα Σμύρνη.
     24) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Ένωση Ελλήνων Χημικών ζητεί την ίδρυση Ινστιτούτου Έρευνας Βορείου Αιγαίου.
     25) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Πολιτιστικός Σύλλογος Κνωσού ζητεί την εκτέλεση έργων για την ανάπλαση και διαμόρφωση της περιοχής της Κνωσού.   
     26) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Έπαρχος Λήμνου ζητεί τον βιολογικό καθαρισμό της Μύρινας, την ίδρυση Γραφείου Επιθεώρησης Εργασίας στη Λήμνο κ.α.
     27) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Πολιχνίτου ζητεί χρηματοδότηση για την επισκευή του διατηρητέου κτιρίου του Δημοτικού Σχολείου – Νηπιαγωγείου Πολιχνίτου.
     28) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Αγροτικός Συνεταιρισμός Κλειούς Δήμου Μανταμάδου Λέσβου διαμαρτύρεται για την παρακράτηση της επιδότησης του  ελαιολάδου των ελαιοπαραγωγών του Συνεταιρισμού.
     29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ικανοποίηση αιτημάτων του Συλλόγου Ενοικιαζομένων  Διαμερισμάτων.
     30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αναβάθμιση των σπουδών της ΑΣΤΕΑΝ.
     31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσιεύματα εφημερίδων στα οποία ζητείται η λήψη μέτρων για την τουριστική ανάπτυξη της περιοχής του Δήμου Αγίου Νικολάου και γενικότερα του Νομού Λασιθίου.
     32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσιεύματα εφημερίδων στα οποία ζητείται η διόρθωση των λαθών και η συμπλήρωση των στοιχείων του ελαιοκομικού μητρώου.
     33) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμαρχος Ηρακλείου Κρήτης ζητεί την ολοκλήρωση των έργων και δράσεων της ολυμπιακής προετοιμασίας για το Δήμο του Ηρακλείου.
     34) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμαρχος Ηρακλείου ζητεί την έγκριση του Ειδικού Προγράμματος Τοπικής Αυτοδιοίκησης Δήμου Ηρακλείου για αγορά μηχανολογικού εξοπλισμού ενόψει των Ολυμπιακών Αγώνων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 37/1-4-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 5/27-4-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κ. Βουλευτή το ΥΠΕΧΩΔΕ είναι αρμόδιο για την κατασκευή του Ολυμπιακού Κέντρου Κανό-Σλάλομ στο Ελληνικό και του έργου «Παραλιακή Λεωφ. Ποσειδώνος τμήμα από Λεωφ. Αμφιθέας μέχρι Λεωφ. Αλίμου».
     Για τα παραπάνω έργα υπάρχουν εγκεκριμένες περιβαλλοντικές μελέτες, οι οποίες και θα εφαρμοστούν. Μελέτες αποκατάστασης της ευρύτερης περιοχής δεν ανήκουν στην αρμοδιότητά μας με το δεδομένο ότι και το Υπουργείο Μεταφορών και Επικοινωνιών εκτελεί στα έργα του Τραμ στην παραπάνω περιοχή.
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 59/2-4-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 22/23-4-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, σας πληροφορούμε τα εξής:
     Για την ελαιοκομική περίοδο 2002 - 2003 το Υπουργείο μας εξέδωσε τις υπ' αριθ. 271063/09-10-03 και 282653/04-12-03 αποφάσεις περί καθορισμού κριτηρίων για τον προσδιορισμό των αποδεκτών προς ενίσχυση ποσοτήτων ελαιολάδου.
     Σύμφωνα με τις αποφάσεις αυτές λαμβάνονται υπόψη πέραν των αποτελεσμάτων των θεσμοθετημένων ελέγχων, από τις Εθνικές και Κοινοτικές διατάξεις και τα αποτελέσματα των διασταυρωτικών μηχανογραφικών ελέγχων, που διεξάγονται στα αρχεία των στοιχείων των ελαιοτριβείων, των αιτήσεων ενίσχυσης, των αποζημιώσεων από ΕΛΓΑ και ΠΣEA, καθώς και των στοιχείων, όπως καταγράφηκαν από το Σύστημα Γεωγραφικών Πληροφοριών στον Ελαιοκομικό Τομέα.
     Ο ΟΠΕΚΕΠΕ. μετά την διεξαγωγή των διασταυρωτικών ελέγχων, έχει εκδώσει μέχρι ης 15-4-04 εντολές πληρωμής ύψους 500.031.269.33€ για 568.598 ελαιοπαραγωγούς και 11.391.240,79 € για 25.290 παραγωγούς επιτραπέζιας ελιάς.
     Σύμφωνα με την υπ' αριθ. 216796/12-01-04 απόφαση του Υπουργού Γεωργίας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002 - 2003» σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δίνεται το δικαίωμα υποβολής ένστασης.
     Οι διαδικασίες πληρωμής των ελαιοπαραγωγών όσο και η διαδικασία εξέτασης των ενστάσεων υλοποιούνται παράλληλα. Αυτή τη στιγμή δίνεται μεγαλύτερη βαρύτητα και προτεραιότητα στην πληρωμή των δικαιούχων ελαιοπαραγωγών, λόγω των χρονικών περιθωρίων που προβλέπονται στους Κοινοτικούς Κανονισμούς.
     Το Σύστημα Γεωγραφικών Πληροφοριών στον Ελαιοκομικό Τομέα για το Νομό Ηρακλείου έχει παραληφθεί επίσημα από την Επιτροπή Παραλαβής του Υπουργείου μας. Η παραλαβή του εν λόγω έργου έγινε, μετά από ποιοτικούς ελέγχους, τόσο από την Επιτροπή Παραλαβής όσο και από τον Τεχνικό Σύμβουλο του έργου.
     Ήδη έχουν αποσταλεί οι πρωτότυπες δηλώσεις των παραγωγών του Νομού στη Δ/νση Αγροτικής Ανάπτυξης και ακολουθεί, εντός των ημερών, η αποστολή των οριστικών δηλώσεων με το απόσπασμα κάθε ελαιοτεμαχίου ξεχωριστά στους παραγωγούς, μέσω της Δ/νσης Αγροτικής Ανάπτυξης του Νομού.
     Ο Υπουργός
     Σ. ΤΣΙΤΟΥΡΙΔΗΣ»
     3. Στην με αριθμό 78/5-4-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Β-245/22-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 78/5-4-2004, που κατέθεσε στη Βουλή η Βουλευτής κα. Ασημίνα Ξηροτύρη - Αικατερινάρη, σχετικά με έργα υποδομής, κατά λόγο αρμοδιότητας του Υπ.Μ.Ε, σύμφωνα και με το έγγραφο αριθμ. 76184/19-4-2004 του Οργανισμού Σιδηροδρόμων Ελλάδος Α.Ε., σας πληροφορούμε τα παρακάτω:
     1. Η νέα διπλή σιδηροδρομική γραμμή υψηλών ταχυτήτων «Σιδηροδρομικό Κέντρο Αχαρνών - Θριάσιο Πεδίο - Κόρινθος» βρίσκεται ήδη σε στάδιο ολοκλήρωσης (στρώση γραμμών και κατασκευή σταθμών) και αναμένεται να δοθεί σε κυκλοφορία εντός του 2004. Δεν υπάρχουν εκκρεμότητες με περιβαλλοντικές εγκρίσεις και απαλλοτριώσεις, ούτε υπήρξαν αντιδράσεις τοπικών φορέων για το έργο. Το σύνολο των εργασιών του έργου χρηματοδοτήθηκαν από το Α΄ και Β΄ Ταμείο Συνοχής.
     2. Στον άξονα Θεσσαλονίκης - Αλεξανδρούπολης έχουν κατασκευαστεί παραλλαγές και ανακαινίσεις για τη βελτίωση της χάραξης της υφιστάμενης μονής γραμμής, οι οποίες βοήθησαν σημαντικά στη μείωση του χρόνου της διαδρομής, στις εξής περιοχές:
     - Γαλλικού (μήκους περίπου 6 χλμ., περιλαμβάνει νέα γέφυρα στον Γαλλικό Ποταμό),
     - Στρυμόνα (μήκους περίπου 5 χλμ., περιλαμβάνει νέα γέφυρα στον Στρυμόνα Ποταμό και παραδίδεται στην κυκλοφορία τον Σεπτέμβριο του 2004 ),
     - Γάζωρου και Νέας Ζίχνης Σερρών (συνολικού μήκους 19km),
     - Τοξοτών Ξάνθης (συνολικού μήκους 15,8km)
     - Κομοτηνής (συνολικού μήκους 9km)
     Τα ως άνω έργα χρηματοδοτήθηκαν από το Α΄ και Β΄ Ταμείο Συνοχής
     Επίσης μελετώνται:
     - Η παραλλαγή μεταξύ Μέστης και Αλεξανδρούπολης μήκους περίπου 30 χλμ. που περιλαμβάνει πολλά τεχνικά έργα με κυριότερο μια σήραγγα μήκους 4,2 χλμ. Η μελέτη συνχρηματοδοτείται από το Διευρωπαϊκό Δίκτυο Υποδομών Μεταφορών (Γραμμή 700), και προβλέπεται να ολοκληρωθεί μέχρι τις 30/06/2004. Έχει εκπονηθεί και υποβληθεί Μελέτη Περιβαλλοντικών Επιπτώσεων στο ΥΠΕΧΩΔΕ και επίκειται η έγκριση των Περιβαλλοντικών Όρων.
     - Η νέα είσοδος στην πόλη της Αλεξανδρούπολης με παράκαμψη του αστικού ιστού και νέα σύνδεση με τους υφιστάμενους σιδηρ. Σταθμούς και με το νέο λιμένα. Η μελέτη του έργόυ εκπονείται σε δυο φάσεις (Α΄ και Β΄), με συνχρηματοδότηση από το Διευρωπαϊκό Δίκτυο Υποδομών Μεταφορών (Γραμμή 700).
     Σήμερα εκπονούνται οι μελέτες της Α΄ φάσης, οι οποίες προβλέπεται να ολοκληρωθούν μέχρι τις 31/12/2004, ενώ μέσα στο δεύτερο εξάμηνο του 2004 αναμένεται να προκηρυχθεί και η Β΄ φάση των μελετών με εκτιμώμενη υπογραφή της σχετικής σύμβασης στο πρώτο τρίμηνο του 2005. Στα πλαίσια των μελετών της Α΄ φάσης έχει υποβληθεί Προμελέτη Περιβαλλοντικών Επιπτώσεων στο ΥΠΕΧΩΔΕ και επίκειται η έγκριση της, ώστε αμέσως μετά να υποβληθεί για έγκριση η ΜΠΕ.
     Η κατασκευή των έργων αυτών θα χρηματοδοτηθεί από το ΠΕΠ Ανατολικής Μακεδονίας & Θράκης, εφόσον ευοδωθούν οι προσπάθειες που καταβάλλονται για εξασφάλιση των αναγκαίων πόρων.
     Και για τα δύο έργα υπάρχει η σύμφωνη γνώμη των τοπικών φορέων.
     Τέλος, έχει μελετηθεί στα πλαίσια του Β΄ ΚΠΣ σε επίπεδο προμελέτης και εν μέρει σε επίπεδο οριστικής μελέτης χάραξης η σύνδεση του Νέου Λιμένα Καβάλας (περιοχή Νέας Καρβάλης) με την γραμμή Θεσσαλονίκης - Αλεξανδρούπολης στην περιοχή Τοξοτών Ξάνθης που περιλαμβάνει σημαντικά τεχνικά έργα (μικρές σήραγγες, ανισόπεδες διαβάσεις και μεγάλη γέφυρα μήκους 1χλμ. στο Νέστο Ποταμό). Έχει υποβληθεί Μελέτη Περιβαλλοντικών Επιπτώσεων στο ΥΠΕΧΩΔΕ. Το έργο αυτό δεν έχει εξασφαλισμένη χρηματοδότηση και θα ενταχθεί σε μελλοντικό επενδυτικό σχέδιο.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     4. Στην με αριθμό 75/5-4-04 ερώτηση των Βουλευτών κυρίων Τάκη Τσιόγκα, Αντώνη Σκυλλάκου και Νίκου Γκατζή δόθηκε με το υπ’ αριθμ. Β-244/22-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. /75/05-04-04 που κατέθεσαν στη Βουλή οι Βουλευτές κ.κ. Αντ. Τσιόγκας, Αντ. Σκυλλάκος και Ν. Γκατζής, σύμφωνα και με το αριθμ. πρωτ. 76183/16-04-04 έγγραφο του οργανισμού Σιδηροδρόμων Ελλάδος Α.Ε., σας πληροφορούμε τα παρακάτω:
     1. Η υφιστάμενη σιδηροδρομική γραμμή πράγματι διέρχεται ισόπεδα από την πόλη της Λάρισας. Το γεγονός αυτό έχει ως αποτέλεσμα η κυκλοφορία των συρμών να γίνεται με σχετικά χαμηλή ταχύτητα, αλλά και ο αστικός ιστός να διακόπτεται σε ορισμένα σημεία. Για τον λόγο αυτόν στο Γενικό Πολεοδομικό Σχέδιο της Λάρισας προβλέπεται η υπογειοποίηση της σιδηροδρομικής γραμμής.
     2. Στα πλαίσια υλοποίησης του έργου της υπογειοποίησης της σιδηροδρομικής γραμμής, απαιτείται να εκπονηθεί, πριν από τις σχετικές τεχνικές μελέτες, μια μελέτη για τον υπολογισμό του κόστους και τον προγραμματισμό των αναγκαίων εργασιών.
     3. Για τον σκοπό αυτόν ο ΟΣΕ προκήρυξε ήδη τη μελέτη «για τον υπολογισμό του κόστους και τον προγραμματισμό των εργασιών για την υπογειοποίηση της σιδηροδρομικής γραμμής στην πόλη της Λάρισας». (Αριθμός Διακήρυξης 1074) συνολικής δαπάνης 135.000€.
     4. Ήδη έχουν υποβληθεί οι εκδηλώσεις ενδιαφέροντος και βρίσκεται στη φάση αξιολόγησης η διαδικασία ανάθεσης της μελέτης, που προβλέπεται να γίνει στο αμέσως προσεχές διάστημα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     5. Στην με αριθμό 35/31-3-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./4/21-4-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ.αρ.35/31-3-2004 αναφορά του κ. Φώτη Κουβέλη, η οποία αφορά στο χαρακτηρισμό της Βίλλας Συγγρού ως διατηρητέου μνημείου, σας γνωρίζουμε τα εξής:
     Για το χαρακτηρισμό του ανωτέρω ιστορικού κτίσματος, η Εφορεία Νεωτέρων Μνημείων Αττικής έχει ήδη συγκροτήσει φάκελο (σύμφωνα και με τον Ν.3028/02), προκειμένου να τον προωθήσει στο αρμόδιο Συμβούλιο του Υπουργείου Πολιτισμού ώστε να εξεταστεί η κήρυξη της Βίλλας ως νεώτερο μνημείο. Η χρήση του κτηρίου θα εξεταστεί επίσης στο αρμόδιο Συμβούλιο και θα πρέπει να είναι συμβατή με τους σκοπούς του κληροδοτήματος λαμβάνοντας υπόψη τον αρχιτεκτονικό του χαρακτήρα. Μετά από αυτοψία που έγινε στο προαναφερθέν μνημείο, η Εφορεία Νεωτέρων Μνημείων Αττικής θα προβεί στην αποκατάσταση και ανάδειξη του χώρου σε συνεργασία με το Υπουργείο Αγροτικής Ανάπτυξης και Τροφίμων και το αρμόδιο Ινστιτούτο Γεωλογικών Ερευνών που στεγάζεται στο κτήμα αυτό.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     6. Στην με αριθμό 64/2-4-04 ερώτηση του Βουλευτή κ. Θανάση Λεβέντη δόθηκε με το υπ’ αριθμ. 212/26-4-04 έγγραφο από τον Υφυπουργό Τουρισμού η ακόλουθη απάντηση:
     «Όπως γνωρίζεται το Υπουργείο Τουρισμού συστάθηκε στις 17.3.2004 με το Π.Δ. 122 η δε διοίκηση της Ελληνικά Τουριστικά Ακίνητα Α.Ε. είναι μέχρι σήμερα αρμόδια να μας ενημερώσει για τις οποιαδήποτε συμβάσεις έχουν υπογραφεί μέχρι τώρα. Συνεπώς μέχρι να ενημερωθεί το Υπουργείο Τουρισμού για τις πάση φύσεως συμβάσεις που έχει υπογράψει η Ε.Τ.Α θα απαιτηθεί αρκετός χρόνος για την εξέταση, ανάκληση η την αποδοχή τους.
     Στη ανωτέρω περίπτωση συμβάσεων είναι και η σύμβαση της παραχώρησης της παραλίας Λαγονησίου από τα « Ελληνικά Τουριστικά Ακίνητα}) στην «Αττική Ήλιος Α.Ε. ».
     Από την εξέταση των στοιχείων που μέχρι τώρα έχει γίνει, η παραχώρηση της εν λόγω έκτασης (85.195 τ.μ.) δεν έχει ολοκληρωθεί και απαραίτητη προϋπόθεση της παράδοσης της στην εταιρία Απικός Ήλιος α.ε. αποτελεί η συναίνεση του Δήμου Καλυβίων.
     Πρόθεση μας είναι να καλέσουμε τα εμπλεκόμενα μέρη στο Υπουργείο Τουρισμού ώστε να βρεθεί λύση για την αξιοποίηση της παραλίας, την ανάπλαση της περιοχής και τον σεβασμό στο περιβάλλον προς όφελος όλων των κατοίκων και του κοινού συμφέροντος.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     7. Στην με αριθμό 47/1-4-04 ερώτηση των Βουλευτών κυρίων Νίκου Γκατζή, Τάκη Τσιόγκα και Αντώνη Σκυλλάκου δόθηκε με το υπ’ αριθμ. Β-243/26-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 47/1-4-2004, που κατέθεσαν στη Βουλή οι Βουλευτές κύριοι Νίκος Γκατζής, Τάκης Τσιόγκας και Αντώνης Σκυλλάκος, σχετικά με τη σιδηροδρομική συγκοινωνιακή εξυπηρέτηση του Βόλου, σύμφωνα και με το έγγραφο 2651820/15-4-2004 του Οργανισμού Σιδηροδρόμων Ελλάδος, σας πληροφορούμε με τη σειρά αναφοράς τους τα ακόλουθα: 
     Λόγω της θέσεως και της πολύπλευρης συμβολής της πόλης του Βόλου, με σειρά έργων επιχειρείται η αναβάθμιση του σιδηροδρομικού δικτύου στη Μαγνησία, καθώς, στη γραμμή Λάρισας - Βόλου έχει πραγματοποιηθεί ανακαίνιση των γραμμών όλων των σταθμών με σύγχρονο υλικό επιδομής της γραμμής, αντικατάσταση όλων των αλλαγών τροχιάς και εξυγίανση της υποδομής σε βάθος από 1.00 έως 1.50 μέτρα. Επίσης η γραμμή έχει γίνει με συνεχώς συγκολ/ημένες σιδηροτροχιές (απόσβεση κραδασμών) και μετά από αυτές τις επεμβάσεις εξετάζεται ή αύξηση της ταχύτητας από 100 σε 120 km/h στο άμεσο μέλλον.
     Μεταξύ Βόλου - Αθήνας - Βόλου υπάρχουν καθημερινά τέσσερα δρομολόγια και είκοσι οκτώ (28) τοπικά δρομολόγια μεταξύ Βόλου - Λάρισας - Βόλου που παρέχουν τη δυνατότητα πρόσβασης σε όλο το υπόλοιπο σιδηροδρομικό δίκτυο. Πιο συγκεκριμένα:
     - Το τροχαίο υλικό που χρησιμοποιείται στον άξονα Βόλου - Λάρισας, για μεταφορά επιβατών, από τον μήνα Μάρτιο είναι οι συρμοί (ΜΑΝ), που έχουν κατασκευαστεί προ 15ετίας στα Ελληνικά Ναυπηγεία και είναι Γερμανικής τεχνολογίας. Οι συγκεκριμένοι συρμοί είναι οι πλέον αξιόπιστοι στην τήρηση των δρομολογίων, καθώς δεν παρουσιάζουν αμηχανίες και καθυστερήσεις. Σε ό,τι αφορά την μεταφορά εμπορευμάτων, προβλέπεται σταδιακή αντικατάσταση των παλαιών οχημάτων, με βαγόνια σύγχρονων προδιαγραφών.
     - Καθημερινά από Βόλο - Αθήνα υπάρχουν δύο (2) απευθείας δρομολόγια. Το ένα πραγματοποιείται από συρμούς lnter City και το δεύτερο δρομολόγιο πραγματοποιείται από νέους - σύγχρονους συρμούς Desiro Classic, που πρόσφατα (εντός του 2004) αποκτήθηκαν από το δίκτυο.
     Επιβάτης προερχόμενος από Βόλο, έχει στην διάθεσή του σχεδόν άμεσες ανταποκρίσεις, τόσο προς Βόρειο όσο και προς Κεντρική (Νότια) Ελλάδα, με όλα τα διερχόμενα από τη Λάρισα αρτηριακά και τοπικά τρένα.
     Σημειώνουμε ότι από 21-2-2004, πέραν των άλλων τοπικών αμαξοστοιχιών, για την εξυπηρέτηση του Θεσσαλικού επιβατικού κοινού, τέθηκε σε κυκλοφορία και ένα επιπλέον ζεύγος επιβατικών αμαξοστοιχιών από Λάρισα- Θεσσαλονίκη - Λάρισα οι οποίες εκτελούνται από σύγχρονους συρμούς Rail Bus. .
     - Η σιδηροδρομική σύνδεση Βόλος - Παλαιοφάρσαλος γίνεται προσωρινά μέσω της γραμμής Βόλος - Λάρισα - Παλαιοφάρσαλος μετά την αναστολή της λειτουργίας της. Η κανονικοποίηση της γραμμής είναι στους στρατηγικούς στόχους του ΟΣΕ και θα πραγματοποιηθεί μόλις εξευρεθούν οι απαραίτητοι για αυτό πόροι, οπότε και με την ολοκλήρωση του Δυτικού Άξονα, του οποίου οι μελέτες ήδη έχουν προκηρυχθεί, θα συνδέουν τα δύο λιμάνια (Βόλου και Ηγουμενίτσας) και θα γίνει η σύνδεση Καλαμπάκας - Κοζάνης.
     - Ύστερα από την διάθεση και χρήση αξιόπιστου τροχαίου υλικού, εκλείπει η ανάγκη ύπαρξης μηχανοστασίου για συντήρηση του εν λόγω υλικού στον Βόλο, καθώς οι αυτοκινητάμαξες συντηρούνται στο μηχανοστάσιο Λάρισας και οι Inter City αμαξοστοιχίες στο μηχανοστάσιο της Αθήνας. Ανεξάρτητα από αυτό για την αντιμετώπιση εκτάκτων περιστατικών, υπάρχει προσωπικό βάρδιας στο μηχανοστάσιο Βόλου.
     -. Το εργοστάσιο Βόλου βρίσκεται σε πλήρη λειτουργία, καθώς περατώθηκε ήδη η γενική επισκευή της 1ης Φορτάμαξας. Σε ό,τι αφορά τον ηλεκτρομηχανολογικό εξοπλισμό του, έχουν ήδη γίνει οι αιτήσεις προμήθειας, τόσο μέσω του Υπουργείου Ανάπτυξης, όσο και απευθείας από τον ΟΣΕ και υπάρχει σε εξέλιξη, συνεχής διαδικασία αντικατάστασης μηχανημάτων παλαιότερης τεχνολογίας.
     Το ήδη υπάρχον προσωπικό καλύπτει τις τρέχουσες λειτουργικές ανάγκες. Στο τέλος του τρέχοντος έτους και αναλόγως αποχωρήσεων προσωπικού, θα γίνουν οι αναγκαίες εισηγήσεις για προσλήψεις.
     - Στο Νομό Μαγνησίας ήδη έχουν εγκατασταθεί έξη (6) νέα Αυτόματα Συστήματα Ισόπεδων Διαβάσεων (ΑΣΙΔ). Μετά από σχετικό αίτημα του Δήμου Βόλου πρόκειται να εγκατασταθεί ένα ακόμη στην οδό Ζάχου, μετά την ολοκλήρωση διαμόρφωσης του κόμβου από τον ομώνυμο Δήμο.
     Στις περιπτώσεις που παρουσιάζονται ατυχήματα στις ισόπεδες διαβάσεις και η βλάβη του αυτόματου συστήματος ισόπεδης διάβασης (ΑΣΙΔ) είναι σοβαρή και δεν επιτρέπει άμεση αποκατάστασή της, λαμβάνεται μέριμνα από τον Οργανισμό, για άμεση παραμονή φύλακα στην ισόπεδη διάβαση, για όσο χρόνο απαιτηθεί (τοποθέτηση λυόμενου φυλακίου, διάθεση μηχανοκίνητου βαγονέτου ή Υπηρεσιακού οχήματος κ.ο.κ.).
     - Η κατασκευή της γραμμής Βόλου - Λάρισας με ηλεκτροκίνηση δεν έχει προβλεφθεί στο Επιχειρησιακό Σχέδιο του ΟΣΕ 2003 - 2007. Παρόλα αυτά, η ηλεκτροκίνηση της γραμμής αυτής εντάσσεται στους στρατηγικούς στόχους του ΟΣΕ και θα γίνει μόλις εξευρεθούν οι απαραίτητοι γι αυτό πόροι.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     8. Στην με αριθμό 44/1-4-04 ερώτηση του Βουλευτή κ. Βασίλειου Χρύση δόθηκε με το υπ’ αριθμ. Α.Π/Δ5/ΗΛ/Α/Φ6/6539/26-4-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ΄ αριθμ. 44/01.4.2004 ερώτησης που κατατέθηκε στη Βουλή από το Βουλευτή κ. Β. Χρύση, σχετικά με την ηλεκτροδότηση της προβλήτας του λιμένα της νήσου Κάσου, και όπως μας πληροφόρησε η ΔΕΗ Α.Ε. με το υπ΄ αριθμ. ΓΔΝΣ/1028/21.4.2004 έγγραφό της, σας γνωρίζουμε τα ακόλουθα:
     1.Μετά το έγγραφο με αρ.πρωτ.ΔΤΥ/Ε436/1309/21.03.02 έγγραφο του Λιμενικού Ταμείου Δωδεκανήσου με το οποίο ζήτησε την χορήγηση ηλεκτρικής παροχής ισχύος 135 ΚVΑ για την ηλεκτροδότηση ιστών ηλεκτροφωτισμού στο νέο λιμένα της νήσου Κάσου, η τοπική Υπηρεσία της ΔΕΗ στη Ρόδο προέβη στις απαραίτητες ενέργειες προκειμένου να εκπονηθεί η σχετική μελέτη κατασκευής δικτύου και με το υπ' αριθμ.52438/5.11.2002 έγγραφό της, ενημέρωσε το Λιμενικό Ταμείο τόσο για το ύψος συμμετοχής στο κόστος του έργου, όσο και για τις προϋποθέσεις ηλεκτροδότησης.
     Επειδή το Λιμενικό Ταμείο Δωδεκανήσου, επανήλθε με το ΔΤΥ/Ε436/2693/27.08.2003 έγγραφό του προς την τοπική Υπηρεσία της ΔΕΗ στη Ρόδο, τροποποιώντας το αρχικό αίτημά του σε ισχύ 85 ΚVΑ, δηλαδή σε ισχύ μικρότερη από την αρχικά ζητηθείσα, συντάχθηκε νέα μελέτη και η ΔΕΗ/Περιοχή Ρόδου με το υπ΄ αριθμ.51606/3.10.2003 έγγραφό της, γνωστοποίησε στο Λιμενικό Ταμείο το νέο ύψος συμμετοχής στο κόστος του έργου καθώς και τις προϋποθέσεις της ηλεκτροδότησης.
     2. Η οικονομική συμμετοχή στο κόστος του έργου καταβλήθηκε από το Λιμενικό Ταμείο Δωδεκανήσου την 24.10.2003 και ήδη προωθήθηκε για κατασκευή στην Ανάδοχο Εταιρεία κατασκευής έργων Δικτύων Διανομής για τα νησιά της Δωδεκανήσου.
     Τα έργα στη νησιωτική χώρα είναι αδύνατον να εκτελεστούν στη διάρκεια της χειμερινής περιόδου και προγραμματίζονται να εκτελεστούν την περίοδο των ομαλών καιρικών συνθηκών.
     Ο Υφυπουργός
     Γ. ΣΑΛΑΓΚΟΥΔΗΣ»
     9. Στην με αριθμό 44/1-4-04 ερώτηση του Βουλευτή κ. Βασίλη Χρύση δόθηκε με το υπ’ αριθμ. ΓΥΑ/11/1-4-04 έγγραφο από τον Υπουργό Αιγαίου και Νησιώτικης Πολιτικής η ακόλουθη απάντηση:
     «Σε απάντηση της σχετικής ερωτήσεως του Συναδέλφου Βουλευτή κ. Βασίλη Κ. Χρύση, αναφορικά με προβλήματα ηλεκτροδοτήσεως του λιμένα Κάσου, σας ενημερώνουμε ότι το Δημοτικό Λιμενικό Ταμείο Νοτίου Δωδεκανήσου, υπέβαλε ήδη την σχετική αίτηση για ηλεκτροδότηση και έχει καταβληθεί το κόστος στη ΔΕΗ.
     Τα Υπουργείο μας παρενέβη ήδη για την επίσπευση ηλεκτροδοτήσεως της προβλήτας του Λιμένος Κάσου.
     Ο Υπουργός
     ΑΡΙΣΤΟΤΕΛΗΣ ΠΑΥΛΙΔΗΣ»
     10. Στην με αριθμό 53/2-4-04 ερώτηση των Βουλευτών κυρίων Τάκη Τσιόγκα και Νίκο Γκατζή, δόθηκε με το υπ’ αριθμ.Β-263 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 53/2-4-2004 που κατέθεσαν στη Βουλή οι Βουλευτές κύριοι Τάκης Τσιόγκας και Νίκος Γκατζής , σχετικά με προβλήματα τηλεφωνικής επικοινωνίας κατοίκων του Κοκκινοπηλού Ελασσόνας Ν. Λάρισας ,σύμφωνα και με το αριθμό 8564/Φ.450/20-04-2004 έγγραφο της Εθνικής Επιτροπής Τηλεπικοινωνιών και Ταχυδρομείων, σας πληροφορούμε τα παρακάτω:
     1. Με το άρθρο 3 παρ. 1 του Ν. 2867/2000 ο έλεγχος και η ρύθμιση του τομέα των τηλεπικοινωνιών και η εποπτεία της τηλεπικοινωνιακής αγοράς ασκούνται από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία αποτελεί την Εθνική Ρυθμιστική Αρχή σε θέματα τηλεπικοινωνιών και η οποία συστάθηκε με το Ν. 2246/1994. Σημειώνεται ότι η Ε.Ε.Τ.Τ. είναι ανεξάρτητη διοικητική αρχή, που απολαμβάνει διοικητικής και οικονομικής αυτοτέλειας.
     	2. Στα πλαίσια των Αποφάσεων της Ε.Ε.Τ.Τ.:
     ΑΠ. 255/83/14-6-2002 «Καθορισμός του Περιεχομένου της Καθολικής Υπηρεσίας» (ΦΕΚ 874/Β/12-7-2002), και ΑΠ: 292/57/11-9-2003 «Ορισμός Υπόχρεων Παροχής Καθολικής Υπηρεσίας» (ΦΕΚ 1535/Β/17-10-2003), ο Ο.Τ.Ε. έχει υποχρέωση να παρέχει, οπουδήποτε στην Ελλάδα, σύνδεση στο σταθερό δημόσιο τηλεφωνικό δίκτυο σε σταθερή θέση και πρόσβαση σε υπηρεσία φωνητικής τηλεφωνίας, η οποία θα πρέπει να είναι τέτοια ώστε να εξασφαλίζεται ότι οι χρήστες πραγματοποιούν και δέχονται τοπικές, υπεραστικές και διεθνείς κλήσεις και κάνουν χρήση υπηρεσιών τηλεομοιοτυπίας και δεδομένων.
     Επιπλέον, σύμφωνα με την Απόφαση ΑΠ: 255/83/14-6-2002 της Ε.Ε.Τ.Τ. (ιδίως το άρθρο 8 και το παράρτημα ΙΙ αυτής) ο Ο.Τ.Ε., ως Πάροχος Καθολικής Υπηρεσίας, υποχρεούται να παρέχει τις υπηρεσίες, ανταποκρινόμενος στους στόχους που θέτει η Ε.Ε.Τ.Τ., σύμφωνα με τους δείκτες, ορισμούς και μεθόδους μέτρησης που αναφέρονται στο Παράρτημα ΙΙ της ως άνω Απόφασης. Ειδικότερα, ο Πάροχος Καθολικής Υπηρεσίας (Ο.Τ.Ε. Α.Ε.) δεσμεύεται για την τήρηση συγκεκριμένων ποιοτικών δεικτών όσον αφορά χρόνο παροχής για αρχική σύνδεση, συχνότητα βλαβών, ποσοστά αποτυχίας κλήσεων και ποσοστά αποκατάστασης βλαβών.
     Η Ε.Ε.Τ.Τ. στα πλαίσια των εκ του νόμου αρμοδιοτήτων της για την εφαρμογή των διατάξεων περί Καθολικής Υπηρεσίας, με αφορμή την υπόψη ερώτηση έχει απευθύνει επιστολή προς τις αρμόδιες υπηρεσίες του Ο.Τ.Ε. με την οποία ζητούνται στοιχεία και πληροφορίες σχετικά με την πραγματική κατάσταση του τηλεφωνικού δικτύου στο Κοκκινοπηλό Ελασσόνας του Ν. Λάρισας.
     3. Ο Ο.Τ.Ε., προς τον οποίο διαβιβάσαμε την υπόψη ερώτηση, με το αρ. πρωτ. 938/466.409/21.04.2004 έγγραφό του πληροφορεί ότι:
     1 .Ο Οικισμός Κοκκινοπηλό Ελασσόνας εξυπηρετείται με εναέριο δίκτυο και εξαιτίας της θέσης του ( μεγάλο υψόμετρο -μεγάλο μήκος γραμμής ), δημιουργούνται προβλήματα στη λειτουργία των τηλεφωνικών συνδέσεων.
     2. Ο Οργανισμός, στα πλαίσια της σταδιακής αλλαγής μέρους του ακραίου δικτύου του, είχε προγραμματίσει προ πενταετίας την εγκατάσταση στον Κοκκινοπηλό Ασυρματικού Φορέα (Mini Link). Πλην όμως, η εγκατάσταση του υλικού δεν κατέστη δυνατή λόγω αντιδράσεων των κατοίκων, για τυχόν επιπτώσεις από την ακτινοβολία .Δόθηκε λύση στο πρόβλημα και η υποδομή της εγκατάστασης (οικίσκος κλπ.) μετατοπίσθηκε εκτός οικισμού και ήδη επαναλαμβάνεται η διαδικασία προκειμένου να εκδοθεί η απαιτούμενη άδεια εγκατάστασης από την ΕΕΠ.
     3. Μετά από τη χορήγηση της παραπάνω άδειας οι αρμόδιες Υπηρεσίες θα πραγματοποιήσουν το ταχύτερο δυνατό την εγκατάσταση του ασυρματκού φορέα, εφόσον βεβαίως, δεν υπάρξουν εκ νέου αντιδράσεις από τους ίδιους τους κατοίκους.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     11. Στην με αριθμό 78/5-4-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 124776/22Β/27-4-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση της Βουλευτού κ. Ασημίνας Ξηροτύρη - Αικατερινάρη του σχετικού, που κατατέθηκε στην Βουλή των Ελλήνων τις 5-4-2004, σας γνωρίζουμε τα ακόλουθα:
     1. Όσον αφορά την περιβαλλοντική αδειοδότηση των αναφερομένων στην ερώτηση έργων αρμοδιότητας κεντρικών υπηρεσιών ΥΠΕΧΩΔΕ.
     1.1. Δεν υφίστανται σοβαρές εκκρεμότητες ως προς την περιβαλλοντική αδειοδότηση έργων ύδρευσης, αποχέτευσης και επεξεργασίας υγρών αποβλήτων δήμων και κοινοτήτων της επικράτειας, στην Ειδική Υπηρεσία Περιβάλλοντος (ΕΥΠΕ) που είναι αρμόδια για την τήρηση της διαδικασίας περιβαλλοντικής αδειοδότησης. Όπως προκύπτει από το ηλεκτρονικό αρχείο της ΕΥΠΕ οι εκκρεμούσες στο στάδιο Έγκρισης Περιβαλλοντικών Όρων (ΕΠΟ) υποθέσεις έχουν ως ακολούθως:
     Έργα υπό περιβαλλοντική αξιολόνηση στο στάδιο ΕΠΟ στην ΕΥΠΕ/ΥΠΕΧΩΔΕ:
     ΕΡΓΟ                                                                                     ΝΟΜΟΣ
Δίκτυο Μεταφοράς ύδατος από Δημοτικό Διαμέρισμα                  Λακωνίας
     (Δ.Δ.) Γρυπής σε δεξαμενή Μαγούλας                                  
     Καλλιέργεια πηγής και μεταφορά νερού στα Δ.Δ.                  Ευβοίας
     Παραδεισίου - Αγ. Δημητρίου                                                  
     Ύδρευση Δημοτικών Διαμερισμάτων Δήμου Προυσού           Ευρυτανίας
     Μονάδα επεξεργασίας νερού (ΜΕΝ) ΕΥ ΔΑΠ Μενιδίου          Αττικής
     ΜΕΝ ΕΥΔΑΠ Κιούρκων                                                           Αττικής
     ΜΕΝ ΕΥΔΑΠ Μάνδρας                                                            Αττικής
     ΜΕΝ ΕΥΔΑΠ Γαλατσίου                                                          Αττικής
     Εγκατάσταση Επεξεργασίας Λυμάτων (ΕΕΛ) Δήμου              Αττικής
     Λαυρεωτικής
     ΕΕΛ Ύδρας  							Αττικής/Πειραιά
     ΕΕΛ Δ.Δ. Λουτρών Δήμου Μυτιλήνης                                       Λέσβου
     ΕΕΛ Δήμου Ευεργέτουλα                                                          Λέσβου
     ΕΕΛ Δήμου Λευκάδας (Ανανέωση Περιβ/κών Όρων)               Λευκάδας
     ΕΕΛ Δήμου Νέστορος                                                                Μεσσηνίας
     ΕΕΛ ΟΤΑ Πιερίας (Ανανέωση Περιβ/κών Όρων)                       Πιερίας
     ΕΕΛ Δ.Δ Καλλιθέας & Περίστασης Δήμου Παραλίας                  Πιερίας
     ΕΕΛ Δήμου Μώλου                                                                     Φθιώτιδας
     ΕΕΛ Δήμου Καμένων Βούρλων (Ανανέωση Περιβ/κών Όρων)  Φθιώτιδας
     Έργα νια τα οποία έχει ολοκληρωθεί η διαδικασία περιβαλλοντικής, αξιολόγησης, και τα σχετικά σχέδια Αποφάσεων ΕΠΟ βρίσκονται στα συναρμόδια υπουργεία για συνυπογραφή:
     ΕΡΓΟ                                                                                              ΝΟΜΟΣ
     Υδροδότηση Κορίνθου από περιοχή Στυμφαλίας                          Κορίνθου
     ΕΕΛ Δήμου Σοχού                                                                          Θεσ/νίκης
     ΕΕΛ στο Παλειό Καβάλας                                                              Καβάλας
     Αποχέτευση Δ.Δ. του Δήμου Πτολεμαΐδας στην ΕΕΛ                    Κοζάνης
     Πτολεμαΐδας (τροποποίηση της ΚΥΑ 107284/2001)
     ΕΕΛ Δήμου Κυπαρισσίας (Νέα Θέση)                                           Μεσσηνίας
     Σε περίπτωση που η ερωτώσα βουλευτής επιθυμεί αναλυτικότερη πληροφόρηση για συγκεκριμένα από τα παραπάνω έργα η ΕΥΠΕ είναι στην διάθεσή της για περαιτέρω διευκρινίσεις.
     1.2. Δεν έχει κατατεθεί στην ΕΥΠΕ Προμελέτη ή Μελέτη Περιβαλλοντικών Επιπτώσεων (ΠΠΕ ή ΜΠΕ αντίστοιχα) για έργα προστασίας δασικών οικοσυστημάτων και φυσικής κληρονομιάς στο Σέιχ Σου Θεσσαλονίκης, ούτε εκκρεμεί η περιβαλλοντική αξιολόγηση έργων του προαναφερθέντος είδους σε άλλες περιοχές της επικράτειας.
     1.3. Για τον οδικό άξονα Π.Α.Θ.Ε από τον Αγ. Κωνσταντίνο έως την Στυλίδα (πέταλο Μαλιακού), έχουν υποβληθεί στην ΕΥΠΕ οι ΜΠΕ και έχουν εγκριθεί περιβαλλοντικοί όροι με τις αντίστοιχες Κοινές Υπουργικές Αποφάσεις (ΚΥΑ) για τα εξής τμήματα:
     α) «Τμήμα Αγ. Κωνσταντίνος - Καμένα Βούρλα», ΚΥΑ με α.Π. 85676/30.7.2002.
     Το τμήμα αυτό που ήδη κατασκευάζεται, παρακάμπτει τα πολεοδομικά Συγκροτήματα του Αγ. Κων/νου και των Καμένων Βούρλων και αναμένεται να ολοκληρωθεί στο τέλος του 2007.
     β) «Τμήμα Α/Κ Ροδίτσας - αρχή Α/Κ Αγ. Μαρίνας Στυλίδας (Χ.Θ 3+500 εως Χ.Θ 12+000», ΚΥΑ με α.π 130665/2.5.2003.
     1.4. Για τη σιδηροδρομική γραμμή Θριάσιο - Ελευσίνα - Κόρινθος, έχουν εγκριθεί περιβαλλοντικοί όροι με τις αντίστοιχες ΚΥΑ για τα εξής έργα:
     α) «Σιδηροδρομική γραμμή στο τμήμα Α. Λιόσια - Θριάσιο Πεδίο και Σταθμός Θριάσιου», ΚΥΑ με α.π. 67565/93/25.2.1994.
     β) «Έγκριση περιβαλλοντικών όρων για την κατασκευή και λειτουργία οδικών και σιδηροδρομικών έργων στην περιοχή της Κακιάς Σκάλας», ΚΥΑ με α.Π. 18112/95/20.9.1996.
     γ) «Τροποποίηση απόφασης έγκρισης περιβαλλοντικών όρων για την κατασκευή και λειτουργία οδικών και σιδηροδρομικών έργων στην περιοχή της Κακιάς Σκάλας», ΚΥΑ με α.π. 83470/13.59.2002.
     δ) «Νέα σιδηροδρομική γραμμή Ελευσίνας - Κόρινθος (εκτός τμήματος μήκους 8,6 χλμ περιοχής Κακιάς Σκάλας», ΚΥΑ με α.Π. 80760/20.10.1994.
     ε) «Σιδηροδρομική γραμμή υψηλής ταχύτητας από Χ.Θ 85+007 έως περιοχή Α/Κ Αρχαίας Κορίνθου», ΚΥΑ με α.π. 92073/16.5.1994, για την οποία εκδόθηκε παράταση ισχύος με την υπ’ αριθ. οικ. 101248/21.2.2001 ΚΥΑ.
     1.5. Για τη σιδηροδρομική γραμμή Θεσσαλονίκη - Αλεξανδρούπολη, έχουν υποβληθεί στην ΕΥΠΕ/ΥΠΕΧΩΔΕ οι ΜΠΕ για τα τμήματα:
     α) «Μέστη - Αλεξανδρούπολη» και
     β) «Νέα Κάρβαλη - Τοξότες»
     και βρίσκεται σε εξέλιξη η διαδικασία Έγκρισης Περιβαλλοντικών Όρων.
     Επίσης για τη σιδηροδρομική γραμμή Θεσσαλονίκη - Αλεξανδρούπολη έχουν
     υποβληθεί στην ΕΥΠΕ/ΥΠΕΧΩΔΕ οι ΠΠΕ για τα τμήματα:
     α) «Νέα σιδηροδρομική γραμμή Θεσσαλονίκη - Ειδομένης, τμήμα Πολύκαστρο Ειδομένη» για το οποίο έχει εκδοθεί θετική Γνωμοδότηση του Γεν. Δ/ντή Περιβάλλοντος του ΥΠΕΧΩΔΕ με α.π. 123421/23.3.2004.
     β) «Παραλλαγές σιδηροδρομικής γραμμής στην περιοχή Αλεξανδρούπολης και σύνδεση με το νέο λιμένα Αλεξανδρούπολης» για το οποίο βρίσκεται σε εξέλιξη η διαδικασία της Προκαταρκτικής Περιβαλλοντικής Εκτίμησης και Αξιολόγησης (ΠΠΕΑ).
     2. Όσον αφορά θέματα χρηματοδότησης από το Ταμείο Συνοχής, σας γνωρίζουμε ότι η Ειδική Υπηρεσία Διαχείρισης (ΕΥΔ) του Επιχειρησιακού Προγράμματος «ΠΕΡΙΒΑΛΛΟΝ» (ΕΠΠΕΡ 2000-2006) είναι αρμόδια από πλευράς ΥΠΕΧΩΔΕ για την αξιολόγηση σε προκαταρκτικό στάδιο των αιτήσεων χρηματοδότησης από το Ταμείο Συνοχής, ενώ ακολούθως προωθεί στην Ειδική Υπηρεσία Διαχείρισης και Παρακολούθησης του Ταμείου Συνοχής (Υπουργείο Οικονομίας και Οικονομικών) αυτές που έχουν αξιολογηθεί θετικά. Εν συνεχεία η ΕΥΔ του Επιχειρησιακού Προγράμματος «ΠΕΡΙΒΑΛΛΟΝ» έχει την ευθύνη παρακολούθησης των έργων για τα οποία εκδίδεται απόφαση χρηματοδότησης από την Ε.Ε.
     Τα τελευταία παρουσιάζονται στον συνημμένο πίνακα, μαζί με το σύνολο των σχετικών δαπανών μέχρι τις 31/12/2003.
     Ο Υπουργός
     Γ. ΣΟΥΦΛΙΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 58/2.4.04 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 18329/26.4.04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης που κατέθεσε στη Βουλή ο Βουλευτής κ. Γ. Δραγασάκης σας γνωρίζουμε τα εξής:
     1 α. Ο Υπουργός Οικονομίας και Οικονομικών ζήτησε από τις αρμόδιες υπηρεσίες του Υπουργείου να προχωρήσουν στην παρούσα φάση σε πλήρη απογραφή της δημοσιονομικής διαχείρισης εστιάζοντας στον όσο το δυνατόν ακριβή προσδιορισμό του Δημόσιου Ελλείμματος και του ύψους του Δημόσιου Χρέους της κεντρικής και της γενικής Κυβέρνησης, δεδομένης της σημασίας των μεγεθών αυτών και την αξιολόγηση της χώρας από τους Διεθνείς Οργανισμούς.
     Β. Υπολογίζεται ότι, με βάση τις αρχικές δεσμεύσεις της Κυβέρνησης, η δημοσιονομική απογραφή για το 2003 θα έχει ολοκληρωθεί μέχρι το τέλη Απριλίου – αρχές Μαΐου.
     2. Τη βασική ευθύνη της απογραφής έχουν οι υπηρεσίες του Υπουργείου Οικονομίας και Οικονομικών σε συνεργασία με τις Υπηρεσίες της Ευρωπαϊκής Ένωσης.
     3. Η Κυβέρνηση, επειδή οι μέχρι σήμερα εκτιμήσεις της για την Ελληνική Οικονομία είναι πολύ κοντά σε αυτές που έχουν υιοθετηθεί από την αρμόδια Ευρωπαϊκή Επιτροπή, θα καταβάλλει κάθε δυνατή προσπάθεια (περιορισμό κρατικής σπατάλης κλπ.) προκειμένου το δημοσιονομικό έλλειμμα να συγκρατηθεί το 2004 κάτω από το 3%.
     4. Η Κυβέρνηση, πέραν της δημοσιονομικής απογραφής, θα προωθήσει σε βάθος χρόνου και άλλες διαρθρωτικές και μονιμότερης φύσης αλλαγές, όπως:
     - Θα επανεξετάσει από νέα βάση τη μεθοδολογία κατάρτισης του κρατικού προϋπολογισμού. 
     - Θα επικαιροποιήσει, όπου κρίνεται αναγκαίο, τις αρχές του δημόσιου λογιστικού, ώστε να εναρμονίζεται με τα δεδομένα των υπολοίπων κρατών-μελών της Ε.Ε. και να διασφαλίζει τη διαφάνεια της δημοσιονομικής διαχείρισης.
     - Θα δρομολογήσει την υιοθέτηση των Διεθνών Λογιστικών Προτύπων και στους λογαριασμούς του Δημόσιου.
     - Θα βελτιώσει την κατάρτιση και παρουσίαση των οικονομικών αποτελεσμάτων των φορέων του ευρύτερου δημόσιου τομέα, ώστε να απεικονίζουν με αξιοπιστία την πραγματικότητα.
     Ο Υπουργός
     Γ. ΑΛΟΓΟΣΚΟΥΦΗΣ»
     13. Στην με αριθμό 76/5.4.04 ερώτηση του των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ 211/26.4.04 έγγραφο από τον Υφυπουργό Τουρισμού η ακόλουθη απάντηση:
     «Σε απάντηση της υπ’ αριθμό 76/5.4.04 ερώτησης των Βουλευτών της Κοινοβουλευτικής Ομάδας του ΚΚΕ, κυρίων Νίκου Γκατζή και Τάκη Τσιόγκα σας ενημερώνουμε ότι η Ε.Τ.Α. Α.Ε. απέβαλε την πρώην μισθώτρια εταιρεία από το Ξενία Τσαγκαράδας την 21.1.04, διότι δεν ήταν συνεπής στις οφειλές της προς την Ε.Τ.Α. Α.Ε., αλλά επιπλέον δεν είχε προβεί στην εκτέλεση όλων των υποχρεωτικών εργασιών επισκευής και ανακαίνισης του ξενοδοχείου, όπως αυτές αναφερόντουσαν σαφώς και αναλυτικά στο άρθρο 5 της σύμβασης μίσθωσης που είχε υπογραφεί από τα δύο μέρη την 23/7/1997.
     Το Υπουργείο Τουρισμού δια μέσου της Ε.Τ.Α. Α.Ε. όπως θα αναδιαμορφωθεί, έχει σαν κύριο στόχο τη βέλτιστη αξιοποίηση των ακινήτων που βρίσκονται υπό τη διαχείρισή της ώστε να επιτευχθεί η τουριστική αναβάθμιση και ανάπτυξη της χώρας μας. Στους στόχους αυτούς εντάσσεται η εκσυγχρονισμός και η αναβάθμιση του Ξενία Τσαγκαράδας, προκειμενου αυτό να λειτουργήσει ως ξενοδοχείο β ΄ή ανώτερης κατηγορίας.
     Για τον λόγο αυτό σκοπεύει να προβεί άμεσα σε ανοικτό πλειοδοτικό διαγωνισμό όπου μπορεί να συμμετάσχει και η Δημοτική τουριστική επιχείριση του Δήμου Μουρεσίου για την εκμίσθωση του Ξενία Τσαγκαράδας, ώστε να καταβληθεί κάθε δυνατή προσπάθεια για τη λειτουργία αυτού κατά την τουριστική περίοδο.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     14. Στην με αριθμό 74/5.4.04 ερώτηση των Βουλευτών κυρίων Γιώργου Χουρμουζιάδη και Άγγελου Τζέκη δόθηκε με το υπ’ αριθμ. Φ. 900α/4029/ 7169/15.4.04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 74/5.4.04 ερώτησης, που κατέθεσαν οι Βουλευτές κύριοι Γιώργος Χουρμουζιάδης και Άγγελος Τζέκης, με θέμα το αίτημα κατάργησης και οριστικής απομάκρυνσης του πεδίου βολής του Στρατού Ξηράς από τα διοικητικά όρια του Δήμου Μελίτης του Νομού Φλωρίνης, σας γνωρίζουμε τα εξής:
     Το ΥΠΕΘΑ κατανοώντας απόλυτα την ανησυχία της τοπικής κοινωνίας του Δήμου Μελίτης, τόσο για το περιβάλλον της περιοχής, όσο και για την υγεία των κατοίκων, επέλεξε νέες, πλέον κατάλληλες θέσεις τάξεως των μέσων πυρός καμπύλης τροχιάς, έτσι ώστε οι άξονες βολής να πληρούν όλους τους κανόνες ασφαλείας και να μην υπάρχει ο παραμικρός κίνδυνος για τον τοπικό πληθυσμό.
     Επιπλέον ουδέποτε μέχρι τώρα χρησιμοποιήθηκαν δοκιμαστικά βλήματα απεμπλουτισμένου ουρανίου, καθόσον ο Ελληνικός Στρατός δεν διαθέτει τέτοιου είδους πυρομαχικά. Ως εκ τούτου οι σχετικές φήμες είναι ανυπόστατες.
     Επίσης τονίζεται, ότι κατόπιν σχετικών μετρήσεων που πραγματοποιήθηκαν από ερευνητική μονάδα του Εθνικού Κέντρου Έρευνας Επιστημών (ΕΚΕΦΕ) «ΔΗΜΟΚΡΙΤΟΣ» τα αποτελέσματα ήταν αρνητικά για την ρύπανση του περιβάλλοντος.
     Στις 19 Σεπτεμβρίου 2001 μετά το πέρας της ασκήσεως ΤΑΜΣ «ΦΙΛΙΠΠΟΣ-2001», έλαβε χώρα σύσκεψη στη Νομαρχία Φλώρινας μεταξύ των στελεχών του Α' Σώματος Στρατού και Φορέων της Τοπικής Αυτοδιοίκησης (με επικεφαλής τον Αντινομάρχη Φλώρινας) στην οποία ανταλλάχθηκαν απόψεις σε θέματα που αφορούν κυρίως την ασφάλεια των κατοίκων της περιοχής. Στην εν λόγω σύσκεψη οι τοπικοί φορείς δήλωσαν, ότι δεν επιθυμούν την απομάκρυνση του πεδίου βολής.
     Περαιτέρω, το έτος 2001 συγκροτήθηκε επιτροπή η οποία σε συνεργασία με τους τοπικούς φορείς εξέτασε την δυνατότητα μεταφοράς του πεδίου βολής σε άλλο χώρο και διαπιστώθηκε ότι δεν υφίσταται άλλος κατάλληλος χώρος για τη μεταφορά του πεδίου βολής στην ευρύτερη περιοχή.
     Ανεξάρτητα από τα προαναφερόμενα το ΥΠΕΘΑ, υλοποιώντας και τις 
     σχετικές Κυβερνητικές εξαγγελίες, προχωρά στη σύσταση Διεύθυνσης Περιβάλλοντος με σκοπό τη μελέτη και επίλυση των σχετικών προβλημάτων, ώστε να διασφαλίζεται κατά τον πλέον αποτελεσματικό τρόπο η προστασία του περιβάλλοντος στις περιοχές όπου υφίσταται δραστηριότητα των ΕΔ και να βελτιώνεται η ποιότητα ζωής του τοπικού πληθυσμού.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     15. Στην με αριθμό 54/2.4.04 ερώτηση των Βουλευτών κυρίων Σταύρου Σκοπελίτη και Τάκη Τσιόγκα δόθηκε με το υπ’ αριθμ. 2/26.4.04 έγγραφο από τον Υπουργό Αιγαίου και Νησιώτικης Πολιτικής η ακόλουθη απάντηση:
     «Σε απάντηση της σχετικής ερωτήσεως των Βουλευτών κυρών Σ. Σκοπελίτη και Τ. Τσιόγκα, αναφορικά με καταστροφές καλλιεργειών από άγρια κουνέλια στη Λήμνο, σας γνωρίζουμε ότι το θέμα καλύπτεται από το συνερωτώμενο Υπουργείο Αγροτικής Ανάπτυξης και Τροφίμων, τα οποίο ήδη απάντησε με την (β) σχετική του και το οποίο εγκαίρως ενημερώσαμε μετά την συνεργασία που είχαμε με τον Έπαρχο Λήμνου κ. Μπαβέα θ.
     Ο Υπουργός
     ΑΡΙΣΤΟΤΕΛΗΣ ΠΑΥΛΙΔΗΣ»
     16. Στην με αριθμό 78/5.4.04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 16597 Ε.Υ. Συντονισμού 2116/26.4.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε σχέση με την ερώτηση της Βουλευτού κυρίας Ασημίνας Ξηροτύρη - Αικατερινάρη, σε ό, τι αφορά το Ταμείο Συνοχής σας γνωρίζουμε τα εξής:
     Οι εγκριτικές αποφάσεις των έργων Ταμείου Συνοχής στους τομείς Περιβάλλον και Μεταφορές που αναφέρονται στην ερώτηση, έχουν εκδοθεί από την Ευρωπαϊκή Επιτροπή το έτoς 2003 και έχει ξεκινήσει η διαδικασία υλοποίησης τους.
     Για την έκδοση των αποφάσεων αυτών είχαν υποβληθεί στην Ευρωπαϊκή Επιτροπή αιτήσεις συνδρομής συνοδευόμενες και από τις απαραίτητες περιβαλλοντικές αδειοδοτήσεις (έγκριση περιβαλλοντικών όρων, έκδοση Natura 2000) για την κατασκευή και λειτουργία των έργων.
     Με την έκδοση εγκριτικών αποφάσεων προτείνεται η εγγραφή των έργων στο ΠΔ.Ε. για την απρόσκοπτη χρηματοδότηση τους προκειμένου να ολοκληρωθούν εντός των προβλεπομένων από τις εγκριτικές αποφάσεις προθεσμιών.
     Όσον αφoρά τις δράσεις που αναφέρονται στα δασικά οικοσυστήματα και τη φυσική κληρονομιά υπάρχουν σχετικές δράσεις στο Γ΄ ΚΠΣ. 
     Συγκεκριμένα, στα Περιφερειακά Επιχειρησιακά Προγράμμάτα προβλέπονται
     δράσεις προστασίας βελτίωσης και ανάπλασης του φυσικού περιβάλλοντος.
     Επίσης στο Επιχειρησιακό Πρόγραμμα «Περιβάλλον» συγκεκριμένα στο Mέτρo 8.1 «Προστασία και διαχείριση Βιοτόπων-Οικοτόπων, προστασία ειδών, περιοχές ιδιαιτέρου φυσικού κάλου προβλέπεται η κατά προτεραιότητα Οργάνωση της προστασίας ορισμένων περιοχών μεταξύ των οποίων ανήκουν κηρυγμένοι Εθνικοί Δρυμοί (πλην Σουνίου), υγρότοποι της Σύμβασης RAMSAR, κλπ. Στις προαναφερόμενες περιοχές περιλαμβάνονται δασικά οικοσυστήματα και περιοχές προστασίας της φυσικής κληρονομιάς.
     Στο Επιχειρησιακό Πρόγραμμα «Περιβάλλον» όπως και σε όλα τα Επιχειρησιακά Προγράμματα, γίνεται αναλυτική κατανομή των πόρων στα έτη με βάση την οποία πρέπει να υπάρξουν συγκεκριμένα όρια απoρρόφησης για να απoφευχθεί ενδεχόμενη απώλεια πόρων. Όσον αφορά τους πόρους της εθνικής συμμετοχής αυτοί είναι εξασφαλισμένοι εφόσoν κάθε έργο που αξιολογείται θετικά και εντάσσεται στο Επιχειρησιακό Πρόγραμμα, εγγράφεται στο Πρόγραμμα Δημoσiων Επενδύσεων με εξασφαλισμένη  την κοινοτική συνδρομή. 
     Σημειώνεται τέλος ότι με εγκυκλίους και οδηγίες που εκδίδονται από το ΥΠΟΙΟ και την Αρχή Πληρωμής καθώς και με συστάσεις ενημερώσεις και συναντήσεις με τις αρμόδιες Διαχειριστικές Αρχές επιταχύνονται και απλοποιούνται οι διαδικασίες υλοποίησης και παρακολούθησης των Επιχειρησιακών Προγραμμάτων.
     Ο Υφυπουργός
     Χ. ΦΩΛΙΑΣ»
     17. Στην με αριθμό 71/5.4.04 ερώτηση του Βουλευτή κ. Γιάννη Γιαννέλη δόθηκε με το υπ’ αριθμ. Β-270/29.4.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 71/5-4-2004 που κατέθεσε στη Βουλή ο Βουλευτής κ. Γιάννης Γιαννέλης, σχετικά με την απαλλαγή από το Τ.Ε.Α.Α. των αεροπορικών συνδέσεων της νήσου Λήμνου, σύμφωνα και με το YΠA/Δ13/A/16120/598/26-4-2004 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
     Το ζήτημα που τίθεται από τον Βουλευτή κ. Γιαννέλη, προϋποθέτει την ένταξη του δρομολογίου Θεσσαλονίκη-Λήμνος-Θεσσαλονίκη στο «Πρόγραμμα παροχής δημόσιας υπηρεσίας» ,που εφαρμόζει το Υπουργείο Μεταφορών και Επικοινωνιών, έπειτα από έγκριση της Ευρωπαϊκής Επιτροπής ,συντρεχουσών των εν προκειμένω προϋποθέσεων του Ευρωπαϊκού Κανονισμού 2408/92.
     Τα εν λόγω Προγράμματα εκπονούνται σε κάθε περίπτωση με κύριο στόχο την άρση της απομονώσεως των απομακρυσμένων -κυρίως νησιωτικών- περιοχών της Ελλάδος και την στήριξη της περαιτέρω αναπτύξεώς τους, με την διασφάλιση επαρκούς και οικονομικά προσιτή ς αεροπορικής εξυπηρετήσεως, καθ' όλη τη διάρκεια του έτους. Με Απόφαση της Ελληνικής Πολιτείας δε, οι γραμμές στις οποίες έχουν επιβληθεί υποχρεώσεις παροχής δημόσιας υπηρεσίας, απαλλάσσονται των τελών εκσυγχρονισμού και αναπτύξεως αεροδρομίων.
     Επισημαίνεται ότι η διάρκεια των υπ' όψιν προγραμμάτων είναι τριετής και μετά την λήξη της η ένταξη γραμμών στα Προγράμματα αυτά επαναξιολογείται, προκειμένου να επαναπροσδιορισθούν οι ανάγκες και οι προτεραιότητες.
     Στο πλαίσιο αυτό το ΥΠ.Μ.Ε. θα λάβει υπ' όψιν το ζήτημα, που θέτει ο Βουλευτής κατά την προσεχή αναμόρφωση του πρώτου εφαρμοσθέντος Προγράμματος, το οποίο λήγει στα τέλη του τρέχοντος έτους, με γνώμονα τις δυνατότητες και τους περιορισμούς, που τίθενται από την Ελληνική και Κοινοτική Νομοθεσία.
     Ο Υπουργός
     ΜΙΧΑΛΗΣ ΛΙΑΠΗΣ»
     18. Στην με αριθμό 73/5.4.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΑΠΦ 21/1/ΑΣ/ 1031 δις έγγραφο από τον Υπουργό Εξωτερικών η ακόλουθη απάντηση:
     «Σχετικά με τα ερωτήματα τα οποία τίθενται από το Βουλευτή κ. Φώτη Κουβέλη παρατηρούμε τα εξής:
     Η λήψη μέτρων για την προστασία της υγείας του πληθυσμού και την προστασία του περιβάλλοντος επί ελληνικού εδάφους, εμπίπτει στις αρμοδιότητες του Υπουργείου Περιβάλλοντος, Χωροταξίας και Δημοσίων Έργων.
     Σε ό,τι αφορά ειδικότερα την προστασία του περιβάλλοντος στις κοίτες του ποταμού Νέστου, του παραποτάμου του, Δεσπάτη, αλλά και ευρύτερα στις περιοχές κατά μήκος της ελληνοβουλγαρικής μεθορίου, όπως μας έχει ενημερώσει και η αρμόδια Διεύθυνση του ΥΠΕΧΩΔΕ, μέτρα αντιμετώπισης επεισοδίων ρύπανσης μπορούν να συζητηθούν άμεσα, μεσοπρόθεσμα και μακροπρόθεσμα με τη βουλγαρική πλευρά. Τούτο στα πλαίσια της λειτουργίας των μεικτών επιτροπών υδροοικονομίας που προβλέπονται από προγενέστερες διμερείς συμβάσεις και στις οποίες παραπέμπει το Μνημόνιο Συνεργασίας που υπεγράφη το Νοέμβριο του 2002 και ευρίσκεται στο στάδιο της κυρωτικής διαδικασίας.
     Σε κάθε περίπτωση, το Υπουργείο Εξωτερικών θα συνδράμει τους αρμοδίους φορείς, ώστε να τεθεί το ζήτημα στη βουλγαρική πλευρά, εφόσον εξαντληθούν τα περιθώρια αντιμετώπισής του σε τοπικό και τεχνικό επίπεδο.
     Υπουργός
     ΠΕΤΡΟΣ ΜΟΛΥΒΙΑΤΗΣ»
     19. Στην με αριθμό 79/6.4.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ αριθμ. ΓΠ/35418/28.4.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 79/6-4-2004 ερώτηση που κατατέθηκε στη Βουλή από τους Βουλευτές κυρίους Ν. Γκατζή και Τ. Τσιόγκα, σχετικά με την ολοκλήρωση έργων του Ν.Γ.Ν. Βόλου, σας γνωρίζουμε τα παρακάτω:
     Σύμφωνα με την από 21-11-01 Σύμβαση του έργου «Ολοκλήρωση του Ν.Γ.Ν. Βόλου» η συμβατική ημερομηνία περαίωσης του έργου είναι η 20-7-04.
     Μετά από αίτημα του αναδόχου δόθηκε παράταση της τμηματικής προθεσμίας αποπεράτωσης των οικοδομικών εργασιών και εγκατάστασης των εργασιακών μονάδων Η/Μ εγκαταστάσεων από 21-1-04 στις 21-3-04.
     Για την έγκριση της δαπάνης των συμπληρωματικών εργασιών υπάρχει η με αρ. Γ Α 69859/1-4-04 σχετική πρόταση της ΔΕΠΑΝΟΜ ΑΕ προς το Υπουργείο Υγείας και Κοινωνικής Αλληλεγγύης για εγγραφή πίστωσης ποσού 1.080.000 ευρώ.
     Ο ανάδοχος έχει υποβάλει εκ νέου αίτημα παράτασης της τμηματικής προθεσμίας αλλά και της συνολικής προθεσμίας περαίωσης του έργου, το οποίο εξετάζεται από τη ΔΕΠΑΝΟΜ ΑΕ, με στόχο την τμηματική παράδοση των τμημάτων που αφορούν στο ισόγειο και τον πρώτο όροφο του Νοσοκομείου, για την εξυπηρέτηση των Ολυμπιακών Αγώνων.
     Ανατέθηκε στη ΔΕΠΑΝΟΜ ΑΕ η εκτέλεση απαραίτητων εργασιών του Υποσταθμού της ΔΕΗ του παλαιού Νοσοκομείου, προϋπολογισμού 154.344 ευρώ, καθώς επίσης εξασφαλίστηκε η πίστωση και αποπληρώθηκε η ΔΕΗ για τις απαραίτητες ενέργειες σύνδεσης με το ποσό των 87.500 ευρώ.
     Ο Υπουργός
     Ν. ΚΑΚΛΑΜΑΝΗΣ»
     20. Στην με αριθμό 80/6.4.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 7/30.4.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές ότι η κατασκευή του Περιφερειακού του Πανθεσσαλικού Σταδίου Βόλου, από τον Ανισόπεδο Κόμβο Λάρισας (Τ1) ως και τον Ι.Κ. Αγ. Παρασκευής (Κραυσίδωνας) συμπεριλαμβανομένης και της Γεφύρωσης του ΟΣΕ (Τ7),λόγω προβλημάτων που ανέκυψαν από τις απαλλοτριώσεις έχει καθυστερήσει μέχρι τούδε.
     Η απαιτηθείσα συμπληρωματική σύμβαση για την ολοκλήρωση του έργου βρίσκεται ήδη προς έλεγχο στο Ελεγκτικό Συνέδριο.
     Μετά την έγκρισή της οι προθεσμίες προβλέπονται:
     το τμήμα από τον Ανισόπεδο Κόμβο Λάρισας μέχρι το Πανθεσσαλικό Στάδιο  
     (Ι.Κ. Αγ. Νεκταρίου) εντός του lουλίου του 2004, (αφορά την κύρια πρόσβαση προς το Στάδιο)
     το τμήμα από το Πανθεσσαλικό Στάδιο μέχρι τον Κραυσίδωνα θα ολοκληρωθεί μετά τους Ολυμπιακούς Αγώνες λόγω αναστολής των εργασιών από την Αρχαιολογική Υπηρεσία.
     Όσον αφορά το τμήμα του έργου από τον Κραυσίδωνα ως την Γορίτσα δεν είναι αρμοδιότητας του ΠΕΧΩΔΕ αλλά της Περιφέρειας Θεσσαλίας που μας πληροφόρησε ότι θα ολοκληρωθεί στο τέλος του 2004.
     Ο Υπουργός
     Γ. ΣΟΥΦΛΙΑΣ»
     21. Στην με αριθμό 81/6-4-04 ερώτηση των Βουλευτών κυρίών Γιώργου Χουρμουζιάδη και Άγγελου Τζέκη δόθηκε με το υπ’ αριθμ. 28/29-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Γ. Χουρμουζιάδης και Α. Τζέκης, σας πληροφορούμε τα εξής:
     Παράβολα καταβάλλονται μόνο από τους αμπελουργούς που προέβησαν στη φύτευση αμπελουργικών εκτάσεων μέχρι την 1-9-1998, χωρίς την τήρηση των Εθνικών και Κοινοτικών διατάξεων και η καταβολή τους αποτελεί μέρος της διαδικασίας τακτοποίησης των εκτάσεων αυτών.
     Το ύψος του ποσού κλιμακώνεται κατά περίπτωση από 10 έως 30 ευρώ/στρέμμα σύμφωνα με την υπ’ αριθμ. 245225/12-6-2003 Κ.Υ.Α και με την Κοινοτική νομοθεσία (άρθρο 2 του Καν.( ΕΚ.) 1493/99).
     Επισημαίνεται ότι οι εκμεταλλεύσεις των οποίων οι εκτάσεις τακτοποιούνται μέσω της διαδικασίας αυτής, έχουν πλέον την δυνατότητα να συμμετέχουν σ’ όλα τα ευνοϊκά μέτρα που διέπουν τον τομέα όπως π.χ. ένταξη στο πρόγραμμα αναδιάρθρωσης αμπελώνων, λήψη δικαιωμάτων φύτευσης από το Εθνικό Αποθεματικό κ.λ.π.
     Ο Υφυπουργός
     Ε. ΜΠΑΣΙΑΚΟΣ»
     22. Στην με αριθμό 82/6-4-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 2/28-4-04 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ερώτησης του Βουλευτή κ. Φώτη Κουβέλη σχετικά με την υπόθεση του Σινάν Μποσκούρτ, επισημαίνονται τα εξής: 
     Στις 31-3-2004 ο ως άνω Τούρκος υπήκοος συνελήφθη για παράνομη μεταφορά από το εξωτερικό στην Ελλάδα αλλοδαπών που δεν έχουν δικαίωμα εισόδου στο ελληνικό έδαφος (άρθρο 55 παρ. 1 εδ. α΄ Ν. 2910/2001) και καταδικάστηκε με την υπ' αριθμ. 403/2-4-2004 απόφαση του Τριμελούς Πλημμελειοδικείου Δράμας (αυτόφωρη διαδικασία) σε ποινή φυλάκισης 12 μηνών.
     Κατά τη σύλληψη του Σινάν Μποσκούρτ διαπιστώθηκε ότι σε βάρος του εκκρεμούσε ένταλμα σύλληψης και έκδοσής του στις γερμανικές αρχές. Συγκεκριμένα, με το από 6-1-2000 έγγραφο του Εθνικού Γραφείου S.I.RE.N.E. (Supplementary Information Request at the National Εntries) Γερμανίας είχε ζητηθεί η σύλληψη με σκοπό την έκδοσή του, προκειμένου να δικαστεί σύμφωνα με το υπό στοιχεία 2 BGS 351/99/20-12-1999 ένταλμα σύλληψης του Γενικού Ομοσπονδιακού Εισαγγελέα του Ομοσπονδιακού Δικαστηρίου Γερμανίας, ως ύποπτος συμμετοχής σε τρομοκρατική οργάνωση και τέλεσης προπαρασκευαστικών ενεργειών για ανθρωποκτονίες κατά συρροή. Για το λόγο αυτό, ο Εισαγγελέας Εφετών Θράκης εξέδωσε την υπ’ αριθμ. 2/31-3-2004 εντολή προσωρινής σύλληψης βάσει της οποίας ο Σινάν Μποσκούρτ κρατείται στη Δικαστική Φυλακή Κομοτηνής με σκοπό την έκδοσή του στις γερμανικές αρχές.
     Σύμφωνα με την Ευρωπαϊκή Σύμβαση Έκδοσης και τις οικείες διατάξεις της Ποινικής Δικονομίας, μόλις η αίτηση για την έκδοση διαβιβαστεί στο Υπουργείο Δικαιοσύνης μαζί με όλα τα εκ του νόμου απαραίτητα έγγραφα, θα ελεγχθεί η τυπική νομιμότητά της και στη συνέχεια θα αποσταλεί στον Εισαγγελέα Εφετών Θράκης, προκειμένου να εισαχθεί στο αρμόδιο Δικαστικό Συμβούλιο, το οποίο και θα αποφανθεί σχετικά.
     Επισημαίνεται ότι βάσει των διατάξεων του εσωτερικού δικαίου, σε περίπτωση που το Δικαστικό Συμβούλιο αποφασίσει αμετάκλητα ότι δεν πρέπει να γίνει η έκδοση, ο Υπουργός Δικαιοσύνης δεν έχει καμία δικαιοδοσία και ο εκζητούμενος απολύεται αμέσως. Σε αντίθετη περίπτωση -έκδοσης αμετάκλητης καταφατικής απόφασης στο αίτημα έκδοσης - ο Υπουργός Δικαιοσύνης επιλαμβάνεται του θέματος και μπορεί να διατάξει ή μη την έκδοση.
     Κατά συνέπεια, στην παρούσα φάση οι οποιεσδήποτε διαφορετικές από τις προαναφερθείσες ενέργειες του Υπουργού Δικαιοσύνης, θα έρχονταν σε αντίθεση με την εσωτερική νομοθεσία και τις διεθνείς συμβατικές υποχρεώσεις της χώρας.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      23. Στην με αριθμό 83/6-4-04 ερώτηση της Βουλευτού κ. Ασημίνα Ξηροτύρη Αικατερινάρη δόθηκε με το υπ’ αριθμ. Β-248/28-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 83/6-4-2004 που κατέθεσε στη Βουλή η Βουλευτής κ. Ασημίνα Ξηροτύρη-Αικατερινάρη, σχετικά με την υλοτόμηση στο δασύλλιο του Σιδηροδρομικού Σταθμού Αρμενίου Λάρισας, σύμφωνα και με το 235175/20-4-2004 -έγγραφο του Οργανισμού Σιδηροδρόμων Ελλάδος Α.Ε., σας πληροφορούμε τα παρακάτω:
     Από αυτοψία αρμοδίων υπηρεσιών του Ο.Σ.Ε. διαπιστώθηκε ότι κατά μήκος της γραμμής ΒΟΛΟΥ - ΚΑΛΑΜΠΑΚΑΣ και ΛΑΡΙΣΑΣ-ΒΟΛΟΥ δίπλα από τους σταθμούς υπήρχαν πάρα πολλά ξερά πεύκα και άλλα δέντρα (λόγω της κακοκαιρίας του 2002) με αποτέλεσμα να υπάρχει κίνδυνος πυρκαγιάς, κίνδυνος πτώσης των δέντρων πάνω στα κτίρια των σταθμών ως επίσης και κίνδυνος για την ασφάλεια της κυκλοφορίας των αμαξοστοιχιών και του επιβατικού κοινού. Η Διεύθυνση Δασών Λάρισας με το 8279/11-11-03 έγγραφό της ενέκρινε την υλοτόμηση των επικινδύνων δέντρων, παρέστη δε ο ίδιος ο Δασάρχης Λάρισας για να σημαδεύσει παρουσία εκπροσώπου του Ο.Σ.Ε. και παρουσία του εργολάβου ποια δέντρα (πεύκα) θα υλοτομηθούν.
     Το Δασαρχείο Λάρισας εξέδωσε άδεια απολήψεως Δασικών Προϊόντων η οποία εδόθη στον υλοτόμο εργολάβο κ. Νικ. Λαμπρογιώργο προκειμένου να προβεί στην υλοτόμηση ( δέντρων-πεύκων) σύμφωνα με τις σχετικές διατάξεις και οδηγίες της Δασικής Αρχής ευθυνόμενος προσωπικά για κάθε παράβαση.
     Κατόπιν τούτου, ο εργολάβος, παρουσία υπαλλήλων του Ο.Σ.Ε υλοτόμησε στον Σιδ. Σταθμό Αρμενίου, όπως και σε άλλους σταθμούς δέντρα που είχαν προσημειωθεί από το Δασαρχείο Λάρισας. Στο συγκεκριμένο αλσύλλιο του σταθμού Αρμενίου απομακρύνθηκαν τα ξερά πεύκα και όσες τεχνικές φωλιές υπήρχαν στα ξερά που κόπηκαν τοποθετήθηκαν σε άλλα δέντρα του αλσυλλίου.
     Υπηρεσία του Ο.Σ.Ε. βρίσκεται σε συννεόηση με το Δασαρχείο Λάρισας προκειμένου να αναδασωθεί πάλι το αλσύλλιο του Αρμενίου.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     24. Στην με αριθμό 85/6-4-04 ερώτηση των Βουλευτών κυρίων Τάκη Τσιόγκα, Άγγελου Τζέκη, Ελπίδας Παντελάκη και Αντώνη Σκυλλάκου δόθηκε με το υπ’ αριθμ. 3/26-4-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 6.04.2004 ερώτησης των Βουλευτών κυρίων Τάκη Τσιόγκα, Άγγελου Τζέκη, Ελπίδας Παντελάκη και Αντώνη Σκυλλάκου, σας γνωρίζουμε ότι στις άμεσες προτεραιότητες της Γενικής Γραμματείας Αθλητισμού είναι η εξόφληση όλων των ληξιπρόθεσμων υποχρεώσεών της, πολύ δε περισσότερο αυτών που αφορούν στην τακτοποίηση εκκρεμοτήτων από δεδουλευμένα των εργαζομένων στα Προγράμματα «Άθλησης για Όλους» γυμναστών, οι οποίες πράγματι χρονίζουν .
     Πρέπει όμως να επισημάνουμε, ότι η κακή οικονομική κατάσταση στον χώρο των προγραμμάτων «Άθλησης για Όλους», δημιουργήθηκε από τη σώρευση οικονομικών και διαχειριστικών προβλημάτων αρκετών χρόνων και είναι αυτονόητο ότι η άμεση ικανοποίηση όλων αυτών των εκκρεμοτήτων είναι εξαιρετικά δυσχερής.
     Για την εξεύρεση των απαιτούμενων κονδυλίων, η Γ.Γ.Α. αξιοποιεί τις εναπομείνασες πιστώσεις του προϋπολογισμού του 2004 και συγχρόνως προβαίνει και σε ενέργειες, που αποσκοπούν στην εξασφάλιση πρόσθετων πιστώσεων για την κάλυψη υποχρεώσεων παρελθόντων ετών .
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     25. Στην με αριθμό 86/6-4-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. Κ.Ε/8/27-4-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 86/06.04.2004 ερώτηση των Βουλευτών κυρίων Νίκου Γκατζή και Τάκη Τσιόγκα, η οποία αφορά στην κατασκευή Πανθεσσαλικού Σταδίου στη Νέα Ιωνία Βόλου, σας γνωρίζουμε τα εξής:
     Η καθυστέρηση που σημειώθηκε στο έργο οφείλεται αποκλειστικά στην αλλαγή του στεγάστρου των κερκίδων του Σταδίου, που αποφασίστηκε τον Ιούλιο του 2002. Για την αλλαγή συντάχθηκε νέα μελέτη η οποία, ύστερα από συνεχείς τροποποιήσεις οριστικοποιήθηκε, μετά και από μελέτη - εισήγηση του Τεχνικού Συμβούλου της Υπηρεσίας Καθηγητή κ. Π. Καρύδη και των συνεργατών του, το Δεκέμβριο του 2003.
     Η παραπάνω καθυστέρηση δημιούργησε στην συνέχεια και καθυστέρηση στις εργασίες τοποθέτησης των φωτιστικών και των ηχείων που στηρίζονται στο στέγαστρο ως και στην τοποθέτηση της μεμβράνης του στεγάστρου και στις εργασίες του εγγύτερου περιβάλλοντα χώρου λόγω της τοποθέτησης των γερανών ανέγερσης του στεγάστρου. Οι εργασίες αυτές μετέθεσαν την περαίωση του συνολικού έργου στο τέλος του Μαΐου 2004, χωρίς όμως να υπάρξει όπως σωστά επισημαίνεται επισήμως, αλλαγή του χρονοδιαγράμματος.
     Σημειωτέον με τα στοιχεία που έχουμε σήμερα (26.04.04), το σύνολο του μεταλλικού στεγάστρου έχει κατασκευαστεί στο εργοστάσιο INTRAMET και άρχισε από την Παρασκευή 23.04.04 η μεταφορά τμημάτων αυτού στο εργοτάξιο, η δε ανέγερση ξεκίνησε στις 26.04.04, τα δε φωτιστικά σώματα και ηχεία ευρίσκονται ήδη στο έργο.
     Μετά από τα παραπάνω θεωρούμε ότι το σύνολο του έργου θα έχει ολοκληρωθεί στο τέλος Μαΐου δοθέντος ότι η προθεσμία αυτή δεν επιδέχεται καμία απολύτως μετακύλιση, αφού πρέπει να παραδοθεί το έργο στην Οργανωτική Επιτροπή του «ΑΘΗΝΑ 2004 Α.Ε.» και ως εκ τούτου η παραπάνω προθεσμία θεωρείται ανελαστική και δεσμευτική.
     Κατά τα λοιπά για τα θέματα των προθεσμιών στην εκτέλεση του έργου ισχύουν τα προβλεπόμενα από την νομοθεσία εκτέλεσης Δημοσίων Έργων.
     Η Αναπληρωτής Υπουργός
     ΦΑΝΗ ΠΑΛΛΗ- ΠΕΤΡΑΛΙΑ»
     26. Στην με αριθμό 87/6-4-04 ερώτηση των Βουλευτών κυρίων Τάκη Τσιόγκα και Νίκου Γκατζή δόθηκε με το υπ’ αριθμ. Β-285/29-4-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 87/6-4-2004, που κατέθεσαν στη Βουλή οι Βουλευτές κύριοι Τάκης Τσιόγκας και Νίκος Γκατζής, σχετικά με θέματα λειτουργίας των Κ.Τ.Ε.Λ. Α.Ε., σας πληροφορούμε ότι :
     1. Ο τρόπος καταβολής των μισθών στους οδηγούς που προσλαμβάνονται από τους ιδιοκτήτες των λεωφορείων των ΚΤΕΛ και των αντίστοιχων εργοδοτικών εισφορών στα οικεία ασφαλιστικά ταμεία δεν καθορίζεται με το Π.Δ.229/94 «κανονισμός προσωπικού ΚΤΕΛ» το οποίο εξακολουθεί να ισχύει με το άρθρο 14 του ν. 2963/2001 μέχρι να εκδοθεί το νέο Π.Δ. που προβλέπει η διάταξη αυτή.
     Η υποχρέωση καταβολής των παραπάνω αποδοχών στους ιδιοκτήτες οδηγούς από το ΚΤΕΛ και η παράλληλη χρέωση των δαπανών αυτών στις μερίδες των μετόχων - ιδιοκτητών λεωφορείων και εργοδοτών των οδηγών αυτών ορίζεται με την υπ' αριθμ. Β.36933/2804/2002 απόφαση του Υπουργού Μεταφορών και Επικοινωνιών «περί εξίσωσης συνθηκών εκμετάλλευσης λεωφορείων ΚΤΕΛ και κατανομής στα ενταγμένα λεωφορεία των εισπράξεων και των υποχρεώσεων του» η οποία μετά τη μετατροπή των ΚΤΕΛ σε ανώνυμες εταιρείες ισχύει πλέον για όσα ΚΤΕΛ διατηρούν αυτή τη νομική μορφή σύμφωνα με την παράγραφο 4 του άρθρου 5 του ν. 2963/2001 (ΚΤΕΛ με δύναμη λεωφορείων μέχρι 12).
     Με την αρίθμ.1118/1984 απόφαση του Αρείου Πάγου έγινε ερμηνευτικά δεκτό ότι από τον κανονισμό προσωπικού των ΚΤΕΛ σαφώς προκύπτει ότι οι οδηγοί των λεωφορείων προσλαμβάνονται από τον ιδιοκτήτη κάθε λεωφορείου ο οποίος είναι εργοδότης αυτών και βαρύνεται με τη μισθοδοσία των, ενώ το ΚΤΕΛ κατά την καταβολή των αποδοχών προς τους οδηγούς ενεργεί ως διαχειριστής και εκπρόσωπος του ιδιοκτήτη.
     Σύμφωνα με τα δυο τελευταία εδάφια της παραγράφου 2 του άρθρου 3 (μετατροπή των ΚΤΕΛ σε ανώνυμες εταιρείες) του ν.2963/2001 ορίζεται ότι τον ιδιοκτήτη μέτοχο εκμισθωτή βαρύνουν οι δαπάνες μισθοδοσίας και ασφάλισης του οδηγού, που αυτός προσλαμβάνει, η συντήρηση και φύλαξη του οχήματος. Με απόφαση του Υπ.Μ.Ε. καθορίζονται οι βασικοί όροι των συμβάσεων μισθώσεις, ιδίως οι ελάχιστες υποχρεώσεις των συμβαλλομένων μερών οι παρεχόμενες υπηρεσίες και κάθε άλλο σχετικό θέμα.
     Κατ' εξουσιοδότηση της διάταξης αυτής εκδόθηκε η υπ' αρίθμ Β-1189/37/2003 «Βασικοί όροι συμβάσεων μίσθωσης λεωφορείων στις Κ.Τ.Ε.Λ. Α.Ε.» Υ.Α. στο άρθρο 4 της οποίας ορίζονται οι υποχρεώσεις των συμβαλλομένων μερών, δηλαδή της ΚΤΕΛ Α.Ε. και του ιδιοκτήτη - μέτοχου - εκμισθωτή.
     2. Με τα δεδομένα της εφαρμογής των παραπάνω διατάξεων, το Υπ .Μ.Ε. εξετάζει ήδη την τροποποίηση του άρθρου 4 της προαναφερόμενης Υπουργικής Απόφασης. Σύμφωνα με την σχεδιαζόμενη τροποποίηση, την υποχρέωση καταβολής των αποδοχών των εργαζομένων στα ΚΤΕΛ οδηγών καθώς και των αvτιστoίxων εργοδοτικών εισφορών, θα έχει η ΚΤΕΛ Α.Ε. και όχι ο ιδιοκτήτης ο οποίος βέβαια θα βαρύνεται με τις εν λόγω δαπάνες.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     27. Στην με αριθμό 91/7-4-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 22774/28-4-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σχετικά με το αντικείμενο του θέματος, σας πληροφορούμε ότι τα σχετικά στοιχεία ζητήθηκαν από την αρμόδια υπηρεσία με το αρ. 21035/19-4-04 έγγραφό μας. Μόλις αυτά ληφθούν θα σας ενημερώσουμε σχετικά.
     Ο Υφυπουργός
     ΑΘ. ΝΑΚΟΣ»
     28. Στην με αριθμό 91/7-4-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 9/30-4-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Δυτικής Ελλάδος και των Υπηρεσιών του ΥΠΕΧΩΔΕ, Ειδική Υπηρεσία Δημοσίων Έργων Οδικοί Άξονες Παραχώρησης (ΕΥΔΕ/ΟΑΠ), Δ/νση Μελετών Έργων Οδοποιίας (ΔΜΕΟ) και Δ/νση Συντήρησης Οδικών Έργων (Δ3) τα εξής:
     1. Η Περιφέρεια Δυτικής Ελλάδος, η οποία είναι αρμόδια για τη συντήρηση του εθνικού οδικού δικτύου προβαίνει στις απαραίτητες κατ' έτος εργασίες συντήρησης με προϋπολογισμό για το νομό Αιτωλ/νίας που αντιστοιχούν στο 50% του προϋπολογισμού που διατίθεται για όλο το εθνικό οδικό δίκτυο της Περιφέρειας.
     Επιπλέον δια της Υπηρεσίας ΔΕΚΕ α) προβαίνει στη βελτίωση του υφιστάμενου οδικού δικτύου με την εκτέλεση των έργων «Βελτίωση κατά τμήματα της Παραϊόνιας Οδού Μεσολόγγι-Αιτωλικό-Αστακός-Μύτικας-Βόνιτσα μετά των προσβάσεων», «Βελτίωση της οδού Περδικάκι-Βρουβιανά-Γέφυρα Αυλακίου με τις διακλαδώσεις προς Πηγάδια και προς Αυλάκι», «Βελτίωση τμήματος Περδικάκι-Βρουβιανά» και «Βελτίωση οδού Αγρίνιο-Δοκίμι-Πλάτανος- Αγ.Γεώργιος - Νέα Γέφυρα Αχελώου», συνολικού προϋπολογισμού 11.533.179,00 € και β) χορήγησε πίστωση ποσού 880.000,00 € για την εκτέλεση του έργου «Ολοκλήρωση και προσαρμογή του κόμβου Αλιμέντα Αγρινίου» του οποίου η μελέτη δημοπράτησης ολοκληρώνεται εντός των προσεχών ημερών.
     2. Για τη συντήρηση των οδικών αξόνων Αντιρρίου-Ιωαννίνων, Αγρινίου-Θέρμου και Αμφιλοχίας-Βόνιτσας-Λευκάδας διατέθηκαν από το ΥΠΕΧΩΔΕ αντίστοιχα τα ποσά 2.205.000,00 €, 825.000,00 € και 1.120.000,00 €.
     Επίσης συντάσσεται μελέτη «Εντοπισμού των επικίνδυνων θέσεων με προτάσεις για βραχυπρόθεσμες παρεμβάσεις» για τον Εθνικό Οδικό ΄Αξονα Αντιρρίου-Ιωαννίνων» από μελετητικό γραφείο σε συνεργασία με τα κατά τόπους αστυνομικά τμήματα τροχαίας και της ΔΕΣΕ των Περιφερειών, η οποία πρόκειται να περαιωθεί προσεχώς καθώς επίσης βρίσκονται στο στάδιο δημοπράτησης οι εργασίες τοποθέτησης μηχανισμού ελέγχου ταχύτητας σε επικίνδυνες θέσεις του ανωτέρω δικτύου.
     3. Το ΥΠΕΧΩΔΕ προωθεί, στα πλαίσια των Κοινοτικών προγραμμάτων και των συντασσομένων μελετών, τις διαδικασίες για τη υλοποίηση του οδικού άξονα Αντίρριο - Ιωάννινα με την ονομασία «Ιόνια Οδός» εκ του οποίου το τμήμα των 120 χλμ. ανήκει στον Ν. Αιτωλ/ίας, προκειμένου να συμβάλει αποφασιστικά όχι μόνο στην ασφαλέστερη και ταχύτερη μετακίνηση αλλά και στην μεγαλύτερη ανάπτυξη του Νομού και της ευρύτερης περιοχής.
     Ο Υπουργός
     Γ. ΣΟΥΦΛΙΑΣ»
     29. Στην με αριθμό 92/7-4-04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. 7749/29-4-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ. 92/2004 ερώτηση, που κατατέθηκε στη Βουλή από τους Βουλευτές κυρίους Τ. Τσιόγκα, Ν. Γκατζή και Α. Σκυλλάκο, για τα θιγόμενα σ΄ αυτή θέματα, σας πληροφορούμε τα εξής:
     Το Σώμα Επιθεώρησης Εργασίας (Σ.Ε.Π.Ε) ως κατ΄ εξοχήν ελεγκτικός μηχανισμός, έχει θέσει σε υψηλή προτεραιότητα τους ελέγχους στα φορτηγά οχήματα, για την τήρηση και εφαρμογή της εργατικής νομοθεσίας εν γένει.
     Από τα μέχρι σήμερα επεξεργασθέντα στατιστικά στοιχεία του έτους 2003 προκύπτει ότι, οι τοπικές υπηρεσίες του Σ.ΕΠ.Ε έχουν πραγματοποιήσει 1.615 ελέγχους και επανελέγχου ς σε επιχειρήσεις στον κλάδο των χερσαίων μεταφορών και έχουν θεωρήσει συνολικά 297.669 βιβλία δρομολογίων αναλυτικά ως εξής: 235.784 για φορτηγά αυτοκίνητα, 36.557 για ΚΤΕΛ και 25.328 για Τουριστικά Λεωφορεία.
     Στις περιπτώσεις εκείνες, που οι έγγραφες εξηγήσεις που δόθηκαν από τους υπευθύνους των επιχειρήσεων δεν κρίθηκαν ικανοποιητικές, οι υπηρεσίες του Σ.ΕΠ.Ε επέβαλαν πρόστιμα συνολικού ύψους 3.332.850 €. Επιπρόσθετα, μεσολάβησαν σε 362 περιπτώσεις με τη διαδικασία της εργατικής διαφοράς, ύστερα από προσφυγή εργαζομένων στο συγκεκριμένο κλάδο, εκ των οποίων οι 237 περιπτώσεις επιλύθηκαν.
     Επίσης, κατά το πρώτο δίμηνο του έτους 2004 οι υπηρεσίες του Σ.ΕΠ.Ε έχουν πραγματοποιήσει 308 ελέγχους σε φορτηγά αυτοκίνητα σε όλη τη χώρα. Κατά των παραβατών εργοδοτών επιβλήθηκαν οι νόμιμες κυρώσεις ήτοι: 61 πρόστιμα συνολικού ποσού 63.600 €, ενώ παράλληλα υποβλήθηκαν 13 μηνύσεις. Για το ίδιο διάστημα θεωρήθηκαν 23.134 βιβλία δρομολογίων, ενώ έχουν πραγματοποιηθεί 59 εργατικές διαφορές, 40 εκ των οποίων επιλύθηκαν.
     Οι έλεγχοι συνεχίζονται σε όλη τη χώρα προκειμένου να αποτραπεί κάθε ανεύθυνη πράξη που δημιουργεί εκτός της επιβάρυνσης των εργαζομένων και επιπρόσθετους κινδύνους για τη ζωή των πολιτών.
     Ο Υφυπουργός
     ΓΕΡΑΣΙΜΟΣ ΓΙΑΚΟΥΜΑΤΟΣ»
     30. Στην με αριθμό 93/7-4-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 32/30-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση που κατέθεσε ο Βουλευτής κ. Φ. Κουβέλης, σας πληροφορούμε τα εξής:
     Η υφιστάμενη επιστημονική γνώση είναι περιορισμένη και ανεπαρκής σχετικά με τις επιπτώσεις της καλλιέργειας γενετικά τροποποιημένων οργανισμών στη βιοποικιλότητα, αλλά κυρίως στη γενετική καθαρότητα αγρίων και καλλιεργουμένων ειδών, ενώ τα μέχρι σήμερα αποτελέσματα ερευνητικών πειραμάτων αλλά και υφιστάμενων καλλιεργειών γενετικά τροποποιημένων οργανισμών είναι αρνητικά και ανησυχητικά. Έως ότου η επιστήμη αποφανθεί επαρκώς και με ασφάλεια για τις επιπτώσεις των γενετικά τροποποιημένων οργανισμών στη δημόσια υγεία και στο περιβάλλον, η Ελλάδα ως χώρα θα παραμείνει σταθερά αντίθετη στην εισαγωγή και στην καλλιέργεια γενετικά τροποποιημένων οργανισμών.
     Υπενθυμίζουμε ότι κατά τις εργασίες του Συμβουλίου Υπουργών στις 26 Απριλίου 2004 στο Λουξεμβούργο, όπου εκρίθη το θέμα η Ελλάδα καταψήφισε ως μειοψηφία την πρόταση για διάθεση στην αγορά γλυκού αραβόσιτου από γενετικώς τροποποιημένο αραβόσιτο της σειράς Bt11.
     Μέχρι σήμερα στη χώρα μας δεν παράγονται ούτε καλλιεργούνται γενετικώς τροποποιημένα φυτά. Επομένως γενετικώς τροποποιημένα τρόφιμα είναι, προς το παρόν, μόνο αυτά που θα εισάγονται.
     Ελεγκτικοί μηχανισμοί για τα εισαγόμενα τρόφιμα υπάρχουν στο Υπουργείο μας. Ειδικότερα οι Διευθύνσεις Αγροτικής Ανάπτυξης των Νομαρχιακών Αυτοδιοικήσεων, οι οποίες συντονίζονται και εποπτεύονται από τα οκτώ (8) Περιφερειακά Κέντρα Προστασίας Φυτών και Ποιοτικού ελέγχου προϊόντων φυτικής προέλευσης, υπό την γενική εποπτεία της Διεύθυνσης Μεταποίησης - Τυποποίησης και Ποιοτικού Ελέγχου Φυτικών Προϊόντων διενεργούν δειγματοληπτικούς ελέγχους. Τα δείγματα στέλνονται σε ειδικά εργαστήρια ελέγχου γενετικών τροποποιήσεων, Ιδιωτικά (διαπιστευμένα) ή Πανεπιστημιακά ή Κρατικά (ΕΘΙΑΓΕ) και ανάλογα με τα αποτελέσματα επιτρέπεται ή απορρίπτεται η εισαγωγή τους στην εσωτερική αγορά.
     Τα γενετικώς τροποποιημένα τρόφιμα, που είναι εγκεκριμένα, ελέγχονται ώστε να έχουν την ειδική επισήμανση κατά την εισαγωγή.
     Ο Υφυπουργός
     Ε. ΜΠΑΣΙΑΚΟΣ»
     31. Στην με αριθμό 94/7-4-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 13/30-4-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
     «Σε απάντηση της ανωτέρω σχετικής ερωτήσεως της συναδέλφου Βουλευτού κ. Ασημίνας Ξηροτύρη - Αικατερινάρη, σας ενημερώνουμε ότι για το πρώτο ερώτημα αρμόδιο είναι το ΥΠΕΧΩΔΕ το οποίο και απάντησε επί του θέματος με το αναφερόμενο (β) σχετικό του.
     Όσον αφορά στα υπόλοιπα ερωτήματα, σας γνωρίζουμε ότι το Υπουργείο μας έχει θέσει ως έναν εκ των στόχων του, την εξάντληση όλων των δυνατοτήτων του, στο πλαίσιο των αρμοδιοτήτων του, για προστασία του φυσικού νησιωτικού περιβάλλοντος.
     Ο Υπουργός
     ΑΡΙΣΤΟΤΕΛΗΣ Α. ΠΑΥΛΙΔΗΣ»
     32. Στην με αριθμό με 95/7-4-04 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 50/28-4-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 95/7-4-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Χωματά που κατατέθηκε στη Βουλή των Ελλήνων, σας γνωρίζουμε ότι το ΥΕΝ, συνεκτιμώντας τις τρέχουσες υπηρεσιακές ανάγκες και τον υφιστάμενο σχεδιασμό μέτρων ασφαλείας ενόψει των Ολυμπιακών Αγώνων, εξετάζει την ενίσχυση του Λιμενικού Σταθμού Κέας.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     33. Στην με αριθμό 110/15-4-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Κ 1273/123/22-4-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην παραπάνω σχετική ερώτηση, που κατέθεσε στη Βουλή των Ελλήνων ο Βουλευτής κ. Ανδρέας Μακρυπίδης, αναφορικά με τη διάθεση πετρελαίου (DIESEL) θέρμανσης στους αγρότες - παραγωγούς και μετά τις 30 Απριλίου 2004, σας γνωρίζουμε τα ακόλουθα:
     Όπως προκύπτει από τη διάταξη της περίπτωσης α΄ της παραγράφου 2 του άρθρου 21 του v. 3193/03 για το πετρέλαιο θέρμανσης που διατίθεται για χρήση αποκλειστικά στη γεωργία, στις καλλιέργειες οπωροκηπευτικών, στις ιχθυοκαλλιέργειες και στη δασοκομία, δεν υπάρχει χρονικός περιορισμός αναφορικά με τη χορήγησή του. Επομένως, ο χρονικός περιορισμός που έχει τεθεί με την παράγραφο 1 του ιδίου ως άνω άρθρου και νόμου δεν αφορά το πετρέλαιο που χορηγείται στους αγρότες.
     Παρά ταύτα και με δεδομένο ότι η κυβέρνηση αντιμετωπίζει με ιδιαίτερη ευαισθησία τα θέματα που αφορούν τους αγρότες, ύστερα από σχετική εντολή μας, έχει εκδοθεί σχετική εγκύκλιος (αριθμ. Φ. 348/200/16-4-2004 ΔΥΟ), με την οποία παρέχονται οι αναγκαίες διευκρινίσεις για την απρόσκοπτη χορήγηση πετρελαίου στους αγρότες και μετά τις 30-4-2004.
     Ο Υφυπουργός
     Α. ΡΕΓΚΟΥΖΑΣ»
     34. Στην με αριθμό 121/19-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΓΠ/37393/28-4-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Aπαντώντας στην με αρ. 121/19-4-2004 ερώτηση που κατατέθηκε στη Βουλή από το Βουλευτή κ. Μ. Καρχιμάκη αναφορικά με τις δράσεις και τις νομοθετικές πρωτοβουλίες της νέας ηγεσίας του Υπουργείου Υγείας και Κοινωνικής Αλληλεγγύης, σας γνωρίζουμε τα παρακάτω:
     Οι προτεραιότητες του Υπουργείου Υγείας και Κοινωνικής Αλληλεγγύης έχουν παρουσιαστεί προ τριών εβδομάδων, την 5-4-2004, σε επίσημη συνέντευξη τύπου, οι οποίες αφορούν τόσο δράσεις όσο και νομοθετικές πρωτοβουλίες.
     Σχετικά με τη συγκεκριμένη πρόταση Νόμου της περιόδου 2000-2004 για τα «Μέτρα Προστασίας της Δημόσιας Υγείας», σας γνωρίζουμε τα εξής:
     Η Κυβέρνηση του ΠΑΣΟΚ με μεγάλη καθυστέρηση ψήφισε το Νόμο 3172/2003 «Οργάνωση και Εκσυγχρονισμός των Υπηρεσιών Δημόσιας Υγείας και άλλες διατάξεις» για τη Δημόσια Υγεία, ο οποίος χρειάζεται αρκετές διορθωτικές παρεμβάσεις, κάτι που όμως δε μπορεί να γίνει πριν τελειώσουν οι Ολυμπιακοί Αγώνες του 2004 και οι λόγοι είναι σίγουρα κατανοητοί.
     Το ίδιο ισχύει και για το Χάρτη Υγείας, που υποτίθεται ότι ήταν έτοιμος και βεβαίως κάτι τέτοιο δεν ισχύει. Σας ενημερώνουμε ότι συστήθηκε Ο.Δ.Ε. για το Χάρτη Υγείας, προκειμένου η χώρα μας να αποκτήσει Χάρτη Υγείας.
     Σε ότι αφορά το ερώτημα του κ. Βουλευτή για Σχέδιο Νόμου για τον «Κώδικα Νοσηλευτικής Δεοντολογίας», σας ενημερώνουμε ότι έχει εκδοθεί σχετικά το Π.Δ. 216 (ΦΕΚ 167/25-7-2001).
     Ο Υπουργός
     Ν. ΚΑΚΛΑΜΑΝΗΣ»)
     	ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 3 Μαΐου 2004. 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 58/27.4.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την επίσπευση έγκρισης του Ειδικού Προγράμματος Τοπικής Αυτοδιοίκησης Κρήτης για την προμήθεια μηχανολογικού εξοπλισμού στο Δήμο Ηρακλείου.
     2. Η με αριθμό 62/27.4.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Περιβάλλοντος, Χωροταξίας και Δημοσίων Έργων, Εμπορικής Ναυτιλίας, σχετικώς με τις προθέσεις της Κυβέρνησης για ακύρωση της σύμβασης παραχώρησης της Μαρίνας Ζέας σε ιδιώτες κλπ.
     3. Η με αριθμό 65/27.4.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη λειτουργία της χωματερής των Άνω Λιοσίων, την επίλυση του προβλήματος της διαχείρισης των απορριμμάτων στην Αττική κλπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 52/26.4.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Εμπορικής Ναυτιλίας, σχετικώς με την αξιοπιστία των ελέγχων αξιοπλοΐας στα πλοία.
     2. Η με αριθμό 63/27.4.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων,  σχετικώς με την επίλυση του προβλήματος της διαχείρισης των απορριμμάτων στην Αττική κλπ.
     3. Η με αριθμό 66/27.4.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης,  σχετικώς με τις περιοριστικές ημερομηνίες που τίθενται στο προεδρικό διάταγμα για τη μονιμοποίηση των συμβασιούχων κλπ.
     Οι επίκαιρες ερωτήσεις θα συζητηθούν την Τρίτη 4 Μαΐου 2004. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδέλφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 59/27.4.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικώς με τις επιπτώσεις στο εισόδημα των δικαιούχων κτηνοτρόφων από την καθυστέρηση κατανομής των επιπλέον ποσοτήτων αγελαδινού γάλακτος, που κέρδισε η χώρα μας στις διαπραγματεύσεις για τη μεταρρύθμιση της Κοινής Αγροτικής Πολιτικής κλπ. 
     Η επίκαιρη ερώτηση του κυρίου συναδέλφου έχει ως εξής:
     «Κατά τις διαπραγματεύσεις για τη μεταρρύθμιση της ΚΑΠ και ύστερα από μεγάλη προσπάθεια κερδίσαμε την αύξηση της εθνικής ποσότητας αναφοράς αγελαδινού γάλακτος κατά εκατόν είκοσι χιλιάδες τόνους, με στόχο την ενίσχυση του εισοδήματος των Ελλήνων παραγωγών και την ανάπτυξη του τομέα της ελληνικής γαλακτοπαραγωγής. Η ποσότητα αυτή των εκατόν είκοσι χιλιάδων τόνων καλύπτει και τη γαλακτοκομική περίοδο 2004-2005.
     Η κατανομή αυτής της ποσότητας έγινε με απόφαση η οποία δημοσιεύθηκε στην Εφημερίδα της Κυβέρνησης στις 6 Φεβρουαρίου 2004 και αφού προηγήθηκε διάλογος με τους εμπλεκόμενους φορείς, αλλά και με τους ενδιαφερόμενους κτηνοτρόφους. Ιδιαίτερη μέριμνα ελήφθη για την ενίσχυση των νέων παραγωγών, ιδιαίτερα όσων είχαν ενταχθεί ή επρόκειτο να ενταχθούν σε σχέδια βελτίωσης ή άλλα επενδυτικά προγράμματα, καθώς και των μικρών και μεσαίων εκμεταλλεύσεων. Η απόφαση γνωστοποιήθηκε στις Διευθύνσεις Αγροτικής Ανάπτυξης των Ν.Α. και στους ενδιαφερόμενους παραγωγούς.
     Έκπληξη όμως και έντονη ανησυχία προκάλεσε στους δικαιούχους κτηνοτρόφους η ενημέρωση ότι με απόφαση του Υπουργείου ανεστάλη η απόφαση κατανομής των εκατόν είκοσι χιλιάδων τόνων.
     Με δεδομένο ότι:
     α) Η απόφαση κατανομής έχει ευρύτατα δημοσιοποιηθεί,
     β) Η γαλακτοκομική περίοδος έχει αρχίσει ήδη από την 1η Απριλίου 2004,
     γ) Οι παραγωγοί έχουν ήδη κάνει τον προγραμματισμό τους, αλλά και επενδύσεις για τη νέα περίοδο με βάση την απόφαση κατανομής,
     δ) Ιδιαίτερα για τους νέους παραγωγούς η υλοποίηση της απόφασης αποτελεί προϋπόθεση βιωσιμότητας για την εκμετάλλευσή τους και
     ε) Η ύπαρξη ποσόστωσης είναι προϋπόθεση για την υποβολή αιτήσεων ένταξης στα Σχέδια Βελτίωσης της νέας περιόδου,
     Ερωτάται ο κύριος Υπουργός:
     Ποια σκοπιμότητα εξυπηρετεί η αναστολή της κατανομής των εκατόν είκοσι χιλιάδων τόνων;
     Πρόκειται να αλλάξει ο τρόπος κατανομής; Εάν ναι, με ποια κριτήρια;
     Πώς θα αντιμετωπίσει τις οδυνηρές επιπτώσεις στο εισόδημα των δικαιούχων κτηνοτρόφων από την καθυστέρηση της κατανομής της επιπλέον ποσότητας αγελαδινού γάλακτος που κέρδισε η χώρα μας;»
     Θα απαντήσει ο Υφυπουργός Αγροτικής Ανάπτυξης και Τροφίμων κ. Ευάγγελος Μπασιάκος.
     Ορίστε, κύριε Υπουργέ, έχετε το λόγο για τρία λεπτά.
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, υπήρξε πράγματι μία απόφαση του προηγούμενου Υφυπουργού Γεωργίας του κ. Χατζημιχάλη για την κατανομή των ποσοστώσεων αγελαδινού γάλακτος, αλλά αυτή η κατανομή αφορούσε τη χρήση 2002-2003 και προφανώς δεν είχε συνεκτιμήσει νεότερα στοιχεία της περιόδου 2003-2004. Αυτός είναι ο βασικός λόγος αναστολής της ισχύος της απόφασης του  τότε Υφυπουργού που εξαιρεί την κατηγορία των νέων που εντάσσονται σε σχέδια βελτίωσης. 
     Άρα, η ανησυχία σας ότι ορισμένοι απ’ αυτούς δεν θα έχουν τη δυνατότητα να καλυφθούν δεν υπάρχει και πολύ περισσότερο γιατί δεν έχει υλοποιηθεί αυτή η απόφαση και δεν έχουν γίνει οι κατανομές ατομικών ποσοστώσεων στους ενδιαφερόμενους.
     Έκρινε, λοιπόν, η Κυβέρνηση ότι θα έπρεπε η κατανομή να γίνει κατά τρόπο αντικειμενικότερο, συνεκτιμώντας και άλλα πρόσφατα στοιχεία, όπως είναι οι μεταβιβάσεις, και με γνώμονα την κάλυψη αναγκών πολλών προβληματικών περιοχών, παραμεθόριων και άλλων που θα έπρεπε να προτιμηθούν, καθώς και ορισμένων ειδικών κατηγοριών, όπως είναι οι πολύτεκνοι. Θέλουμε να εφαρμόσουμε κριτήρια με βάση τα νεότερα στοιχεία κατά τρόπο αντικειμενικό, ώστε να επιτύχουμε τη δικαιότερη δυνατή κατανομή.
     Η Κυβέρνηση έχει ολοκληρώσει ήδη τη νέα κατανομή και τις επόμενες ημέρες θα δημοσιοποιήσει τη νέα απόφαση η οποία θα ισχύσει για την περίοδο 2004-2005. Άλλωστε, τώρα αρχίζει ουσιαστικά η περίοδος από την 1η Απριλίου και δεν υπάρχει πρόβλημα καθυστέρησης στην έκδοση της απόφασης και στην κατανομή των ατομικών ποσοστώσεων.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ο κ. Χατζημιχάλης έχει το λόγο για δύο λεπτά.
     ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
     Κύριε Υφυπουργέ, εγώ νομίζω ότι κάνετε λάθος και ότι δεν έχετε σωστή πληροφόρηση. Λυπούμαι που το λέω αυτό και θα ήθελα σ΄ αυτό το σημείο να με ακούσετε με πολύ μεγάλη προσοχή.
     Πρώτα απ’ όλα η κατανομή, το όφελος από την επιπλέον ποσόστωση που κέρδισε η χώρα μας στις διαπραγματεύσεις της μεταρρύθμισης της Κοινής Αγροτικής Πολιτικής, είναι ένα όφελος που πρέπει να επιμεριστεί σωστά στους Έλληνες κτηνοτρόφους. Ήταν μία επιτυχία της προηγούμενης Κυβέρνησης και της Ελληνικής Προεδρίας, μία επιτυχία της χώρας μας που δεν πρέπει να μείνει αναξιοποίητη ούτε και να εμπλακεί σε οποιοδήποτε πολιτικό ή κομματικό συμφέρον.
     Γιατί το λέω αυτό; Πρώτα απ’ όλα τα στοιχεία σας είναι λάθος. Η περίοδος αναφοράς για την κατανομή δεν είναι το 2004-2005. Η γαλακτοκομική περίοδος στην οποία αναφέρεται αυτή η κατανομή είναι το έτος 2003-2004. Η γαλακτοκομική περίοδος 2003-2004 άρχισε την 1η Απριλίου. Έχει περάσει ήδη ένας μήνας. 
     Η κατανομή ανακοινώθηκε και είναι γνωστή στους παραγωγούς από τις 6 Φεβρουαρίου όταν δημοσιοποιήθηκε στην Εφημερίδα της Κυβέρνησης. Με βάση αυτήν την απόφαση και αυτήν την κατανομή, που δεν προσωποποιήθηκε όπως λέτε, αλλά ο καθένας ξέρει -γιατί είναι με αντικειμενικά κριτήρια η κατανομή- τι δικαιούται να πάρει επιπλέον ως ποσόστωση, οι παραγωγοί έκαναν επενδύσεις, προχώρησαν σε αγορές. Έχουν τώρα ένα μήνα καθυστέρηση της γαλακτοκομικής που τρέχει, χωρίς να καρπούνται τα οφέλη αυτής της κατανομής των εκατόν είκοσι χιλιάδων τόνων. Στην κατανομή υπάρχει μέριμνα για τους νέους παραγωγούς, υπάρχει μέριμνα για τους παραγωγούς που εντάσσονται στα σχέδια βελτίωσης, υπάρχει μέριμνα για τους παραγωγούς των παραμεθόριων περιοχών και ιδιαίτερα των ακριτικών νησιών. 
     Πιστεύω ότι η καθυστέρηση, στην οποία οδηγεί με την πολιτική της η Κυβέρνηση, έχει σημαντικές επιπτώσεις στο εισόδημα των παραγωγών, μπορεί να έχει οδυνηρές επιπτώσεις εάν αλλάξουν τα κριτήρια. Εάν η Κυβέρνηση είναι έτοιμη να αναπροσαρμόσει την κατανομή, τότε πρέπει να μας ενημερώσει για τα κριτήρια. Με ποια κριτήρια θα γίνει αυτή η κατανομή; Και το λέω αυτό συνειδητά επειδή υπάρχουν πιέσεις από μεγάλους παραγωγούς, σε σύνδεση με τις μεγάλες επιχειρήσεις, ώστε ένα σημαντικό τμήμα της ποσότητας των εκατόν είκοσι χιλιάδων τόνων, που κέρδισε η χώρα μας και που πρέπει να ωφεληθούν απ’ αυτούς οι μικρές και μεσαίες επιχειρήσεις και ιδιαίτερα οι νέοι παραγωγοί, οι μεγάλοι, λοιπόν, παραγωγοί διεκδικούν με τις εταιρείες ένα σημαντικό μερίδιο αυτών των ποσοστώσεων. Εάν πρόκειται να γίνει κάτι τέτοιο, θα έπρεπε η Κυβέρνηση –και το ζητάμε, κύριε Υφυπουργέ- να ενημερώσει την Εθνική Αντιπροσωπεία και τον ελληνικό λαό, ιδιαίτερα τους παραγωγούς που τους αφορά άμεσα το θέμα. 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός Αγροτικής Ανάπτυξης και Τροφίμων έχει το λόγο. 
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Ο κ. Χατζημιχάλης προσπαθεί να παραπληροφορήσει. Στην ίδια την απόφασή του αναφέρεται ως έτος αναφοράς το 2002-2003. Αυτό που σας είπα. Και θα ήταν χρήσιμο να συμπεριλάβουμε στα κριτήριά μας την περίοδο αναφοράς 2003-2004. Αυτό σας είπα και αυτό ισχύει. 
     ΦΩΤΗΣ ΧΑΤΖΗΜΙΧΑΛΗΣ: Μα, τρέχει η περίοδος. Πώς θα το πάρει; 
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Αυτό είναι το ένα. Ότι με βάση τα στοιχεία της περιόδου 2003-2004 θα καταρτιστεί η επόμενη απόφαση και όχι τα παλιά στοιχεία, διότι, όπως ξέρετε, έχουν μεσολαβήσει αλλαγές, μεταβιβάσεις κ.ο.κ., τις οποίες πρέπει να συνεκτιμήσουμε και το Σώμα κρίνει αν θα πρέπει να γίνει αυτό. 
     Το δεύτερο είναι ότι δεν είχε κατανεμηθεί καμία ατομική ποσόστωση. Άρα δεν υπάρχει θέμα επενδύσεων ή θέμα ζημιών ορισμένων που ήλπιζαν ότι θα πάρουν ποσόστωση. Δεν υπάρχει, λοιπόν, μέχρι τώρα θέμα κατανομής ατομικής ποσόστωσης. Ούτε αυτό, λοιπόν, ισχύει. 
     Για τους νέους αγρότες είπατε -και σας απαντώ- ότι δεν ανεστάλη ως προς αυτήν τη διάταξη η απόφασή σας διότι τα επενδυτικά σχέδια τρέχουν κανονικά. 
     Εμείς, λοιπόν, θέλουμε να εφαρμόσουμε αντικειμενικότερα, αξιόπιστα, πιο επίκαιρα κριτήρια και τα στοιχεία αυτά θα τα έχετε πολύ σύντομα όταν η Κυβέρνηση δημοσιοποιήσει τη νέα υπουργική απόφαση. 
     ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 60/27-4-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στους ωρομίσθιους εκπαιδευτικούς. 
     Η επίκαιρη ερώτηση του κυρίου συναδέλφου έχει ως εξής: 
     “Η ακαδημαϊκή και σχολική χρονιά πλησιάζουν στο τέλος τους και υπάρχουν ακόμη ωρομίσθιοι εκπαιδευτικοί, όλων των βαθμίδων, οι οποίοι παραμένουν απλήρωτοι. ΄Ετσι, εκτός από τη μόνιμη πολιτική ομηρία χιλιάδων εκπαιδευτικών και τη υποβάθμιση του μορφωτικού έργου στο οποίο συντελεί ο θεσμός των μη μονίμων εκπαιδευτικών, δημιουργείται και τεράστιο πρόβλημα στους ίδιους και τις οικογένειές τους από τη μη καταβολή χρημάτων που τους οφείλονται, για μεγάλο χρονικό διάστημα.
     Ερωτάται η κυρία Υπουργός:
     Σε τι ενέργειες θα προβεί προκειμένου να καταβληθούν άμεσα τα δεδουλευμένα στους παραπάνω εκπαιδευτικούς;
     Αν προτίθεται να προχωρήσει στην άρση της πολιτικής ομηρίας χιλιάδων εκπαιδευτικών, με την κατάργηση του θεσμού του ωρομίσθιου και αναπληρωτή και μαζικούς διορισμούς μονίμων εκπαιδευτικών, με βάση τις σύγχρονες λαϊκές ανάγκες και απαιτήσεις.»
     Ο κύριος Υφυπουργός έχει το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, η κάκιστη διαχείριση του εκπαιδευτικού δυναμικού της χώρας οδήγησε μαζί με τις προεκλογικές σκοπιμότητες που ήταν εμφανέστατες χθες και κανείς δεν μπορεί να τις αμφισβητήσει στη διόγκωση αυτής της μικρής μέχρι πρότινος δεξαμενής, των ωρομισθίων καθηγητών.
     Γνωρίζετε, κύριε συνάδελφε, ότι φθάσαμε σ’ αυτό το σημείο εξ αιτίας ενός γεγονότος. Ο κ. Χριστοδουλάκης στα μέσα του περασμένου σχολικού έτους είπε καθαρά προς τον τότε Υπουργό Παιδείας τον κ. Ευθυμίου, ότι δεν αντέχει ο προϋπολογισμός, ότι δεν υπάρχει διάθεση και δεν μπορεί να εξυπηρετηθεί η εκπαίδευση με άλλες θέσεις καθηγητών και δασκάλων, δηλαδή με άλλες θέσεις αναπληρωτών. Και τότε τι έγινε; Κάθε θέση αναπληρωτού κόπηκε σε δύο, τρεις, τέσσερις θέσεις ωρομισθίων και φθάσαμε στο πολύ-πολύ κακό –συμφωνώ με την ερώτησή σας- αποτέλεσμα να δυστυχεί και η εκπαίδευση και η κοινωνία. Διότι, όντως, επρόκειτο για πολιτική ομηρία αξιοπρεπών ανθρώπων που σπούδασαν και που ήρθαν στη γειτονιά της εκπαίδευσης να προσφέρουν ουσιαστικά, και οι οποίοι προσεκλήθησαν να προσφέρουν για μία με δύο ώρες την εβδομάδα, έναντι των οποίων η πολιτεία –πάλι ορθώς, όπως σημειώσατε- ασυνεπής χθες δεν φρόντισε καν να δεσμεύσει τις απαραίτητες πιστώσεις για τις αμοιβές των. 
     Έτσι, λοιπόν, ήρθαμε εμείς ως Κυβέρνηση και αναλάβαμε την υποχρέωση να πληρώσουμε αυτούς τους ανθρώπους, πολλοί από τους οποίους είναι απλήρωτοι από τον Ιανουάριο! Σκεφθείτε, από τον Ιανουάριο του τρέχοντος έτους. Φθάσαμε, λοιπόν, στο σημείο να καταγράψουμε –και σας λέω τον αριθμό- και να ζητήσουμε με επίσκεψή μας στο Υπουργείο Εθνικής Οικονομίας -ολόκληρη η πολιτική ηγεσία του Υπουργείου- στις 21 Μαρτίου, έκτακτη και άμεση επιχορήγηση 24.841 εκατομμυρίων χιλιάδων ευρώ, μόνο για τους απλήρωτους και δέσμιους εκπαιδευτικούς που είχαν την τύχη να είναι ωρομίσθιοι. Μάλιστα, αμέσως μετά από τρεις μέρες προβλέψαμε, ότι πιθανότατα θα πρέπει από τώρα να δεσμεύσουμε πιστώσεις και για εκείνους οι οποίοι θα είναι πιθανώς ωρομίσθιοι το επόμενο τετράμηνο, δηλαδή με την έναρξη του νέου σχολικού έτους. Και ζητήσαμε μετά από τρεις μέρες να δεσμευθούν πιστώσεις άλλων 13 εκατομμυρίων ευρώ. Αυτά είναι μέχρι σήμερα. Πιστεύουμε ότι εντός των ημερών θα έχουμε μία πρώτη οικονομική ενίσχυση για να μπορέσουμε να ικανοποιήσουμε τους ανθρώπους αυτούς, έναντι των οφειλομένων. Και θα σας απαντήσω στη δευτερολογία μου –δεν έχω χρόνο- για το πώς βλέπουμε την εξέλιξη του θεσμού που είναι και η δεύτερή σας ερώτηση. 
     ΠΡΟΕΔΡΕΥΩΝ (Ιωάννης Τραγάκης): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Η κατάσταση με τους ωρομίσθιους και γενικά με τους εκπαιδευτικούς είναι όπως την περιγράψατε. Το θέμα είναι πως αντιμετωπίζεται το πρόβλημα. Απ’ ό,τι κατάλαβα αποσπάσατε από το αρμόδιο Υπουργείο Εθνικής Οικονομίας ένα ποσό το οποίο δεν καλύπτει όλα τα δεδουλευμένα, αλλά θα δώσετε έναντι στον κόσμο αυτό. Μάλιστα, οι δικές μας πληροφορίες είναι ότι είναι ακόμα χειρότερη η κατάσταση. Ορισμένοι έχουν να πληρωθούν από το Νοέμβριο. Άρα, θα μείνει ένα κενό. Θα φθάσουμε, δηλαδή, μέχρι το τέλος της σχολικής χρονιάς και θα μείνουν με το έναντι και όχι με εξόφληση. Εκτός και αν δεν κατάλαβα καλά, οπότε στη δευτερολογία σας μπορείτε να μας το διευκρινίσετε. 
     Κατάλαβα επίσης, από την τοποθέτησή σας ότι θα συνεχιστεί αυτό το άσχημο φαινόμενο, να έχουμε ωρομίσθιους καθηγητές που να δουλεύουν δύο, δέκα, έντεκα ώρες -όσο δουλεύει ο καθένας- όταν προβλέπεται μάλιστα κονδύλι για την επόμενη χρονιά. 
     Η δική μας η άποψη είναι ότι πρέπει να καταργηθεί αυτό το φαινόμενο. Πρέπει να το σταματήσουμε. Η δική μας άποψη -και καλό είναι να την επαναλάβουμε και σ’ αυτήν την Αίθουσα- είναι ότι αποδείχθηκε στην πράξη πως οι όποιες αλλαγές έγιναν από την κυβέρνηση του ΠΑΣΟΚ στο ζήτημα με το πώς διορίζονται οι καθηγητές, δεν έφεραν κανένα αποτέλεσμα. Αντίθετα δημιούργησαν ακόμα μεγαλύτερο πρόβλημα.
     Δυστυχώς και εσείς έχετε ταχθεί ως κόμμα ενάντια στην επετηρίδα, διότι τα μεγαλύτερα κόμματα στη χώρα μας θέλουν να αποσυνδέουν το πτυχίο από δεσμεύσεις για το εργασιακό μέλλον αυτών που πήραν το πτυχίο. 
     Εμείς εμμένουμε στην άποψη ότι επετηρίδα θα έπρεπε να υπάρχει. Για να καταργήσουμε τους ωρομίσθιους και τους αναπληρωτές θα πρέπει να υπάρξουν άμεσα πάνω από τριάντα χιλιάδες διορισμοί. Γνωρίζετε αυτά τα νούμερα. Αυτό θα πρέπει να γίνει εάν θέλουμε να καλύψουμε τον τομέα της παιδείας σύμφωνα με τις σύγχρονες ανάγκες, δηλαδή με τμήματα ένα προς είκοσι μαθητές, να καλύπτονται όλες οι ανάγκες με μόνιμο προσωπικό, είτε είναι ανάγκες που προκύπτουν λόγω επιμόρφωσης είτε λόγω εκπαιδευτικών αδειών είτε λόγω συνταξιοδότησης. 
     Αν μετρήσετε αυτά τα πράγματα, σύμφωνα με τους δικούς μας υπολογισμούς, χρειάζονται τριάντα επτά χιλιάδες διορισμοί. Σ΄ αυτήν την περίπτωση εμείς έχουμε πρόταση -εάν γινόταν δεκτή η επετηρίδα- να τακτοποιηθούν παίρνοντας κάποια παραπάνω μόρια και οι έκτακτοι, οι αναπληρωτές. Έτσι θα λυνόταν συνολικά το ζήτημα και των αναπληρωτών και της αναβαθμισμένης εκπαίδευσης. Δυστυχώς όμως είμαστε σε άλλο μήκος σε σχέση με τη δική μας πολιτική και τη δική σας. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Σκυλλάκο.
     Ο κύριος Υφυπουργός έχει το λόγο για δύο λεπτά.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, όντως είμαστε σε διαφορετικό μήκος κύματος από την πολιτική που περιέγραψε ο συνάδελφος και που είναι η πολιτική στην εκπαίδευση, του χώρου του. Σεβόμαστε όμως, όλες τις απόψεις, κύριε Σκυλλάκο. 
     Συμφωνούμε, δηλαδή, κατ’ αρχάς ότι θα πρέπει να μη συνεχιστεί αυτή η ολέθρια πολιτική που διογκώνει τα προβλήματα, που δημιουργεί δεξαμενές προσωπικού ώστε να έρχεται η κάθε δεξαμενή να καλύψει τις αδυναμίες της προηγούμενης. Το ίδιο πάθαμε με το θεσμό –πολύ σωστά το περιγράψατε- των αναπληρωτών, το ίδιο πάθαμε τώρα με τους αναπληρωτές των αναπληρωτών, που είναι οι ωρομίσθιοι. Είμαστε αντίθετοι σ’ αυτό και λάθος καταλάβατε: Σας είπα, ότι δεσμεύσαμε πιστώσεις για τη φυσιολογική, μικρή ελπίζουμε σε αριθμό, δεξαμενή των ωρομισθίων που εδώ και χρόνια χρησιμοποιείται, όχι διογκωμένη στο επίπεδο του κοινωνικού και εκπαιδευτικού προβλήματος, αλλά απλώς και μόνο για να καλύπτονται ορισμένα κενά σε περιοχές οι οποίες όντως έχουν ανάγκη ολίγων ωρών και που εκεί δεν μπορείς να έχεις καθηγητή για δύο ώρες ή για μία ώρα ανά εβδομάδα.
     Είμαστε αντίθετοι βέβαια προς τη θέση που είπατε περί επετηρίδος. Έχουμε ταχθεί υπέρ του διαγωνισμού του ΑΣΕΠ και μάλιστα του εξορθολογισμένου συστήματος. Να είναι ένας αξιόπιστος και σωστός διαγωνισμός και μέσω της ποσόστωσης στις προκηρυχθεισόμενες θέσεις υπέρ αυτού του διαγωνισμού προσπαθούμε, με διαπραγματεύσεις που κάνουμε, πολύ καλές αυτές τις ημέρες, να λύσουμε βηματικά το δύσκολο πρόβλημα που πάλι μας παραδόθηκε, δηλαδή των αναπληρωτών. 
     Το κάνουμε αυτό, γιατί και εδώ υπάρχει μια μεγάλη αδικία, σας το λέω και πιστεύω ότι θα συμφωνήσετε μαζί μας. Είναι και αυτοί οι άνθρωποι που πρέπει να τακτοποιηθούν. Είναι και οι ωρομίσθιοι που αν αφήσουμε να διογκώνονται και να πολλαπλασιάζονται, και αυτοί θα έρθουν κάποια στιγμή και θα κτυπήσουν την πόρτα μας για να ζητήσουν και αυτοί τακτοποίηση, λογικό και ηθικό είναι αν τους χρησιμοποιούσαμε και αυτούς ως ομήρους.
     Θα ήθελα να πω ότι θα πρέπει να γίνεται ο διαγωνισμός, να είναι σεβαστός και μέσω του διαγωνισμού να τακτοποιηθούν σε ικανή κλίμακα χρόνου, όλοι εκείνοι, ώστε να μην ξαναγυρίσουμε στην επετηρίδα. Αυτή είναι η καθαρή θέση της Κυβέρνησης. 
     ΑΝΤΩΝΗΣ ΣΚΥΛΛΑΚΟΣ: Δεν μας είπατε για την εξόφληση. 
     ΓΕΩΡΓΙΟΣ ΚΑΛΟΣ ( Υφυπουργός Εθνικής Παιδείας και Θρησκευμάτων): Θα σας πω για την εξόφληση. Σας είπα ότι λάθος καταλάβατε. Είπατε ότι εκτιμάτε πως θα τους αφήσουμε στο τέλος του χρόνου απλήρωτους. Όχι. Θα δώσουμε αυτήν τη στιγμή όσα περισσότερα μπορούμε από τα χρωστούμενα και μέχρι τις 30 Ιουνίου πιστεύω ότι θα μπορέσουμε να εξοφλήσουμε τους ανθρώπους αυτούς. 
     ΠΡΟΕΔΡΕΥΩΝ (Ιωάννης Τραγάκης): Θα συζητηθεί η με αριθμό 67/27-4-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας, Ανάπτυξης, σχετικώς με την προστασία των συνδικαλιστικών ελευθεριών, την εφαρμογή του Κοινοτικού Δικαίου κλπ. 
     Η επίκαιρη ερώτηση του κυρίου συναδέλφου έχει ως εξής: 
     «Από τον οικονομικό οδηγό ICAP 2003 προκύπτει ότι δεν υπάρχουν διαθέσιμα στοιχεία μόνο για τη χώρα μας αναφορικά με τον αριθμό των Πολυεθνικών Επιχειρήσεων που δραστηριοποιούνται και οφείλουν σύμφωνα με την Οδηγία 94/95/ΕΕ, η οποία μεταφέρθηκε στην χώρα μας με το π.δ. 40/20-3-1997, να έχουν συστήσει Ευρωπαϊκό Συμβούλιο Εργαζομένων (ΕΣΕ).
     Από τα στοιχεία του ίδιου οικονομικού οδηγού προκύπτει ότι στη χώρα μας λειτουργούν διακόσια δέκα επτά παραρτήματα πολυεθνικών επιχειρήσεων όπου έχουν συσταθεί μόνο στις εκατόν είκοσι επτά από αυτές ΕΣΕ. 
     Η (ΠΟΕΕΜ) Πανελλήνια Ομοσπονδία Εργατοϋπαλλήλων Εμφιαλωμένων Ποτών διαμαρτύρεται ότι παραβιάζονται τα δικαιώματα και οι ελευθερίες των εργαζομένων με απολύσεις και εκχώρηση εργασιών σε εργολάβους καθώς και με δικαστικές διώξεις των εκπροσώπων τους. Θεωρεί δε ως κύριους υπεύθυνους της μεθοδευμένης αυτής δράσης για τον περιορισμό των θεμελιωδών δικαιωμάτων των εργαζομένων τις πολυεθνικές που δραστηριοποιούνται στον κλάδο (COCA COLA, PEPSI COLA, AMSTEL, NESTLE κλπ).
     Ερωτώνται οι κύριοι Υπουργοί ποιος είναι ο αριθμός των Πολυεθνικών Επιχειρήσεων (Κεντρικές Διευθύνσεις, Παραρτήματα) που δραστηριοποιούνται σήμερα στη χώρα μας και τι μέτρα ασκήθηκαν εναντίον εκείνων των επιχειρήσεων που διαπιστώθηκε ότι δεν έχουν συστήσει σύμφωνα με την ισχύουσα νομοθεσία το ΕΣΕ. 
     Ποιοι έλεγχοι διενεργήθηκαν από τα αρμόδια ελεγκτικά όργανα στις επιχειρήσεις που δραστηριοποιούνται στον κλάδο των εμφιαλωμένων ποτών την τελευταία διετία αναφορικά με την εφαρμογή των όρων εργασίας και την προστασία των συνδικαλιστικών ελευθεριών;»
     Ο κ. Υπουργός έχει το λόγο για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, αναφορικά με το πρώτο ερώτημα του αγαπητού συναδέλφου κ. Κουβέλη θα ήθελα να ξεκαθαρίσω ότι δεν υπάρχει καμία μα καμία πρόθεση από καμία πλευρά της πολιτικής ηγεσίας του Υπουργείου Απασχόλησης και Κοινωνικής Προστασίας και του Υπουργού κ. Παναγιωτόπουλου προσωπικά να αντιδικήσουμε ή να αντιπαρατεθούμε σε στοιχεία που περιέχονται στον ICAP για τον αριθμό των πολυεθνικών εταιριών. 
     Πράγματι έχουν ιδρυθεί διακόσια δέκα επτά παραρτήματα στην Ελλάδα εκ των οποίων μόνο τα εκατόν είκοσι επτά έχουν συστήσει Ευρωπαϊκό Συμβούλιο Εργαζομένων (ΕΣΕ) κατά εφαρμογή του π.δ. 40/20-3-1997.
     Για τις επιχειρήσεις, όμως, κ. Κουβέλη, στις οποίες δε συστήθηκε ΕΣΕ όπως έπρεπε δεν επιβλήθηκαν κυρώσεις. Γιατί; Πρέπει να το προσέξετε αυτό. Η πρωτοβουλία για την ίδρυση των ΕΣΕ με το προεδρικό διάταγμα ανήκει στις πολυεθνικές εταιρίες στην κεντρική διοίκηση που εδρεύει στο εξωτερικό ή θα πρέπει να έχουμε γραπτή αίτηση τουλάχιστον εκατό εργαζομένων για να συστήσουμε ΕΣΕ. Ούτε το ένα έχει γίνει ούτε το άλλο και δεν υπήρξε και καμία καταγγελία. 
     Στο κείμενο της ερώτησής σας, αγαπητέ συνάδελφε, κάνετε λόγο για την Πανελλήνια Ομοσπονδία Εργατοϋπαλλήλων Εμφιαλωμένων Ποτών η οποία λέτε ότι διαμαρτύρεται ότι παραβιάζονται τα δικαιώματα και οι ελευθερίες των εργαζομένων με απολύσεις και εκχώρηση των εργασιών σε εργολάβους, καθώς και με δικαστικές διώξεις των εκπροσώπων τους. Αυτά περιγράφετε.
     Θα ήθελα να σας ρωτήσω κάτι, κύριε Κουβέλη, γιατί έχετε μία πορεία εδώ σ’ αυτό το Κοινοβούλιο. Ουδέποτε η ΠΟΕΕΜ έχει προσφύγει σε κάποια από τις υπηρεσίες των κοινοτικών επιθεωρήσεων που όφειλε να έρθει στο Υπουργείο. Δε ζήτησε καμία μεσολάβηση ούτε έκανε καμία καταγγελία. Θα ήθελα, λοιπόν, να γνωρίζω για ποιο λόγο διαμαρτύρεστε και κυρίως από πού πήρατε αφορμή γι’ αυτήν την διαμαρτυρία και την καταγγελία. Αυτά όσον αφορά το πρώτο ερώτημα.
     Το δεύτερο ερώτημα είναι εάν κάνει ελέγχους το ΣΕΠΕ, η κοινωνική επιθεώρηση. Υπάρχει ένας έλεγχος στη Φλώρινα, υποβλήθηκαν και κυρώσεις και πρόστιμα κλπ. 
     Όσον αφορά όμως για τις πολυεθνικές το ΣΕΠΕ κοινοποίησε με εντολή προσωπικά και του Υπουργού και δική μου στις 28 Απριλίου έγγραφο στη Νέα Ιωνία, στο Περιστέρι, στην Παλλήνη, εκεί που εδρεύουν οι εταιρείες στις οποίες αναφέρεσθε. Τα αποτελέσματα αυτών έδειξαν ότι όλες οι προαναφερόμενες επιχειρήσεις στην ερώτησή σας εκπροσωπούνται στο Συμβούλιο Εργαζομένων. Στην περίπτωση μάλιστα της AMSTEL ο πρόεδρος του επιχειρησιακού σωματείου είναι και ο ίδιος μέλος του Ευρωπαϊκού Συμβουλίου ο οποίος μάλιστα ούτε έχει έρθει στο Υπουργείο για να καταγγείλει τίποτα.  
     Μέχρι σήμερα σας διαβεβαιώνω ρητά ότι ούτε μία καταγγελία στο Υπουργείο Απασχόλησης υπάρχει για το π.δ. 40/97.
     Πάντως θα ήθελα να σας ευχαριστήσω, κύριε Κουβέλη, γι’ αυτό το ενδιαφέρον σας που πραγματικά δείχνετε την ευαισθησία –την οποία τουλάχιστον εμείς δεν πιστεύουμε- σε ό,τι αφορά τα δικαιώματα και τις ελευθερίες των εργαζομένων. 
     Επίσης θα ήθελα να σας διαβεβαιώσω ότι το ΣΕΠΕ οι κοινωνικοί επιθεωρητές, μετά από οδηγίες της πολιτικής ηγεσίας θα εντατικοποιήσει τους ελέγχους σ΄ όλη την Ελλάδα. Να σας θυμίσω ακόμα ότι σήμερα ανακηρύσσεται ευρωπαϊκό έτος εργατικών ατυχημάτων. Η Ελλάδα τον Οκτώβρη που θα συμμετέχει σ΄ αυτό το συνέδριο όχι μόνο σε εθνικό επίπεδο αλλά και σε ευρωπαϊκό επίπεδο θα έχει την παρέμβαση για την ποιότητα ζωής των εργαζομένων. 
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κύριε Υφυπουργέ, η διαβεβαίωσή σας ότι θα κινητοποιήσετε τους ελεγκτικούς μηχανισμούς προκειμένου να εφαρμοσθεί το π.δ. 40/97 είναι σημαντική. Και βεβαίως η αναφορά μου γίνεται σε μια κοινοτική οδηγία και σε ένα Προεδρικό Διάταγμα το οποίο ισχύει από το 1997 και δεν έχει εφαρμοσθεί, όπως θα έπρεπε να έχει εφαρμοσθεί. 
     Θέλω επίσης να σας διαβεβαιώσω ότι ο έλεγχος για την εφαρμογή ή μη του Προεδρικού Διατάγματος για την ύπαρξη του Ευρωπαϊκού Συμβουλίου Εργαζομένων είναι έλεγχος αυτεπάγγελτος. Δεν χρειάζεται να έχετε καταγγελία, δεν χρειάζεται να έχετε μαρτυρία, αλλά χρειάζεται να γνωρίζετε ποιες είναι οι καταγεγραμμένες πολυεθνικές εταιρείες, να τις ελέγχετε και να διαπιστώνετε αν υπάρχει ευρωπαϊκό συμβούλιο εργαζομένων.
     Επομένως θα σας έλεγα ότι είναι αβάσιμος ο ισχυρισμός που προβάλετε προκειμένου να μου απαντήσετε, ότι δηλαδή δεν προσήλθε η Ομοσπονδία Εργαζομένων στα εμφιαλωμένα ποτά για να σας καταγγείλει αυτό το γεγονός. Πρόκειται για μια καταγγελία δημόσια –μ΄ αυτόν τον τρόπο την πληροφορήθηκα και εγώ- και συνεδύασα το όλο θέμα σε σχέση με το π.δ. 40/97.
     Πρέπει να κινηθείτε δραστήρια γιατί από την 1η Μαΐου έχουμε πλέον και την τυπική διεύρυνση της Ευρωπαϊκής Ένωσης και έχουμε τη συμμετοχή δέκα νέων χωρών. Σε αυτές τις δέκα νέες χώρες υπάρχουν πολυεθνικές εταιρείες μεταξύ των οποίων και ελληνικές, δηλαδή έχουν την έδρα τους στην Ελλάδα. Αν επομένως συμφωνείτε ότι το Ευρωπαϊκό Συμβούλιο Εργαζομένων είναι ένας θεσμός σημαντικός –και είναι για τα δικαιώματα του εργαζομένου- τότε θα πρέπει να κινητοποιηθείτε δραστήρια, να αναπτύξετε τους ελεγκτικούς μηχανισμούς, να κάνετε με άλλα λόγια τους οφειλόμενους ελέγχους, προκειμένου να επιβάλετε την ίδρυση και τη λειτουργία των ευρωπαϊκών συμβουλίων εργαζομένων.
     Πρέπει δε να σας πω, κύριε Υφυπουργέ, ότι το ίδιο το Προεδρικό Διάταγμα προβλέπει κυρώσεις για την περίπτωση που δεν συνιστάται, όπως επιτάσσει το Προεδρικό Διάταγμα, το Ευρωπαϊκό Συμβούλιο Εργαζομένων. Και δεν υπάρχει ούτε μία περίπτωση που να έχουν επιβληθεί κυρώσεις. Δηλαδή ή έχουμε νόμους και τους εφαρμόζουμε ή εν πάση περιπτώσει αν έχουμε και δεν τους εφαρμόζουμε, τότε δεν υπάρχει κράτος δικαίου. Και βεβαίως ο έλεγχός μου δεν αφορά τη θητεία σας επί σαράντα ημέρες στο συγκεκριμένο Υπουργείο, αφορά την παράλειψη αυτής της πολιτείας να εφαρμόζει συγκεκριμένους θεσμούς που προστατεύουν επίσης τα συγκεκριμένα δικαιώματα και μάλιστα αυτά που κατ’ εξοχήν πλήττονται όπως καταγγέλλει και η ομοσπονδία εργαζομένων στα εμφιαλωμένα ποτά.
     Πρόκειται για αυθαιρεσία.
     Πρόεδρος καταδικάζεται. Γενικός Γραμματέας οδηγείται στα δικαστήρια. Περιοριστικοί όροι. Υπάρχουν απαγορεύσεις εξόδου.
     Θα σας παρακαλέσω πάρα πολύ, κάνετε αυτά τα οποία δικαιούσθε από το νόμο και υποχρεούστε, να ελέγξετε γιατί αυτές οι συστηματικές διώξεις σε βάρος των εργαζομένων και των συνδικαλιστικών στελεχών, στα εμφιαλωμένα ποτά. Πρόκειται για μια κατάσταση απαράδεκτη.
     Εγώ σας ζητώ να κινητοποιηθείτε με τις υπηρεσίες και με τους μηχανισμούς που διαθέτετε, προκειμένου να προστατεύσετε τα συλλογικά δικαιώματα αυτών των εργαζομένων αλλά γενικότερα όλων των εργαζομένων που απασχολούνται σε πολυεθνικές εταιρείες.
     ΠΡΟΕΔΡΕΥΩΝ (Ιωάννης Τραγάκης): Ορίστε κύριε Υφυπουργέ για δύο λεπτά έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν σας είπα «θα» ενεργοποιήσουμε. Το «θα» είναι μια πολιτική πράξη της Αξιωματικής Αντιπολίτευσης. Η Κυβέρνηση δεν λέει «θα». Η Κυβέρνηση ενεργοποιεί.
     Σας έδωσα, λοιπόν, την απάντηση ότι από 28 Απριλίου υπάρχει σε όλες τις κοινωνικές επιθεωρήσεις εντολή της πολιτικής ηγεσίας γι αυτό ακριβώς το αντικείμενο του ελέγχου σε όλες τις πολυεθνικές εταιρείες. Και σας είπα συγκεκριμένα, στη Νέα Ιωνία και στην Παλλήνη, εκεί που κατοικοεδρεύουν.
     Το θέμα είναι για τις κυρώσεις. Θέλετε να συμφωνήσουμε να αλλάξουμε το π.δ. 40/97; Τι προβλέπει, κύριε Κουβέλη; Προβλέπει ξεκάθαρα ότι πρέπει ή η κεντρική διοίκηση στο εξωτερικό να συστήσει ΕΣΕ ή εκατό εργαζόμενοι της πολυεθνικής εδώ να υπογράψουν. Έχετε καμία τέτοια καταγγελία, ότι το Υπουργείο δεν εφήρμοσε; Το Υπουργείο πάει βάσει του νόμου.
     Αυτό, λοιπόν, να το δούμε και να το εξετάσουμε στο μέλλον, μήπως μπορούμε να αλλάξουμε το π. δ..
     Βέβαια σας είπα γι’ αυτήν την εταιρεία των εμφιαλωμένων ποτών, για την ομοσπονδία, κύριε Κουβέλη, δεν έχει έρθει καμία καταγγελία, όχι σε μένα –δεν μιλάω σαν Γιακουμάτος- αλλά μιλάω στις υπηρεσίες του Υπουργείου. 
     Υπάρχουν δόξα τω Θεό, σ’ όλην την Ελλάδα ΣΕΠΕ κοινωνικοί επιθεωρητές. Δεν θα έπρεπε να πάει, λοιπόν, η ομοσπονδία κάπου, να βοηθήσει το κράτος, στην Κυβέρνηση και ήρθε σε σας στον Βουλευτή της Αξιωματικής Αντιπολίτευσης; Καλά έκανε, κύριε Κουβέλη, αλλά υπάρχει κράτος. Δεν υπάρχει, αν θέλετε, αυτή η ακυβερνησία που είχαμε συνηθίσει τόσα χρόνια. Το κράτος και δύναμη έχει και βούληση έχει και τόλμη, σε αυτές τις επιχειρήσεις, όπου καταπατώνται δικαιώματα εργαζομένων, να παρέμβει άμεσα. Το έχουμε κάνει πράξη. Και για πρώτη φορά, θα σας θυμίσω –για να δείτε την αποτελεσματικότητα του ΣΕΠΕ και τις κυρώσεις- ότι εδώ που είχαμε δυστυχώς ένα θανατηφόρο ατύχημα στο Μετοχικό Ταμείο Στρατού, στη Βουκουρεστίου, άμεσα επενέβη σε ένα τέταρτο της ώρας. Οι επιθεωρητές έκλεισαν το εργοστάσιο, ζήτησαν συμπληρωματικά μέτρα και ακόμα είναι κλειστό. Είναι η πρώτη φορά που γίνεται στον τόπο.
     Άρα, λοιπόν, θέλω να σας διαβεβαιώσω να είστε ήσυχος ότι υπάρχει κυβέρνηση και λειτουργεί το κράτος.
     Ευχαριστώ.
     ΦΩΤΗΣ ΚΟΥΒΕΛΗΣ: Θα καταθέσω στα Πρακτικά την καταγγελία για να λάβετε γνώση.
     ΠΡΟΕΔΡΕΥΩΝ (Ιωάννης Τραγάκης): Καταθέστε, έχετε το δικαίωμα. 
     (Στο σημείο αυτό ο Βουλευτής κ. Φώτης Κουβέλης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Επίκαιρες ερωτήσεις δεύτερου κύκλου: 
     Πρώτη είναι η με αριθμό 57/27-4-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικώς με τις προθέσεις του Υπουργείου για κατάργηση της λίστας φαρμάκων κλπ.
     Η επίκαιρη ερώτηση του κυρίου συναδέλφου έχει ως εξής:
     «Οι εξαγγελίες του Υπουργού Υγείας και Κοινωνικής Αλληλεγγύης περί κατάργησης της λίστας φαρμάκων και αντικατάσταση από μια θολή πολιτική (αρνητική λίστα, κατάλογος παθήσεων κλπ.) είναι ένα δείγμα μιας πολιτικής χωρίς στόχο, δέσμιας μιας λαϊκίστικης παραπλανητικής προεκλογικής εξαγγελίας.
     Η τυχόν εφαρμογή μιας τέτοιας πολιτικής αντίθεσης με ό,τι συμβαίνει σ’ όλην την Ευρωπαϊκή Ένωση, θα έχει ως μόνο αποτέλεσμα την εκτίναξη των φαρμακευτικών δαπανών σε βάρος των ασφαλιστικών ταμείων και των ίδιων των ασφαλισμένων.
     Το έργο της αναθεώρησης της λίστας που έγινε με μια διαφάνεια και αντικειμενικότητα και χαιρετίστηκε από όλους τους φορείς του φαρμάκου (ΣΦΕΕ, ΠΕΦ, Πανελλήνιος Φαρμακευτικός Σύλλογος κλπ.), μαζί με την εναρμόνιση της νομοθεσίας με την Ευρωπαϊκή Ένωση που υποχρεώνει την Κυβέρνηση να εντάσσει τα νέα φάρμακα στη λίστα κάθε τρεις μήνες, και την υπουργική απόφαση που βάζει κανόνες στην προώθηση των φαρμάκων (σχέσεις γιατρών και φαρμακευτικών εταιρειών), οδήγησαν ήδη στα πρώτα αποτελέσματα: μείωση του ρυθμού αύξηση των φαρμακευτικών δαπανών πάνω από οκτώ μονάδες (στοιχεία IMS)
     Ερωτάται ο κύριος Υπουργός:
     1. Γιατί προχωράει σε πολιτικές για το φάρμακο (όπως η αρνητική λίστα κλπ.) ξεπερασμένες σ’ όλον τον αναπτυγμένο κόσμο (Ευρωπαϊκή Ένωση, ΗΠΑ, Καναδά, Αυστραλία);
     2. Γιατί τις συνέπειες αυτής της πολιτικής (εκτίναξη φαρμακευτικών δαπανών, αποκλεισμός κατηγοριών φαρμάκων κλπ.) θα τις πληρώσουν οι ασφαλισμένοι;»
     Το λόγο έχει ο Υπουργός Υγείας κ. Κακλαμάνης για τρία λεπτά.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, αγαπητέ κύριε Νασιώκα, κατ’ αρχήν δεν θα σχολιάσω τις φράσεις σας περί λαϊκισμού και παραπλάνησης. Οι πολιτικοί κρίνονται και από αυτά που λένε και από αυτά που πράττουν. Δεύτερον, δεν ξέρω πού ακούσατε τη φράση «αρνητική λίστα». Πιθανώς να έχετε πέσει θύμα κακής πληροφόρησης. Στην πρωτολογία μου θα σας απαντήσω επί της εισαγωγής σας και στη δευτερολογία μου επί της πολιτικής που θα ακολουθήσουμε.
     Είναι, λοιπόν, γνωστό ότι η λίστα που εφήρμοσαν οι δικές σας κυβερνήσεις μόνο ταλαιπωρία έφερναν στον Έλληνα ασθενή. Η επιτροπή λίστας λειτούργησε ως γραφειοκρατικός μηχανισμός, τα δε κριτήρια ένταξης του φαρμάκου σ’ αυτήν ήταν καθαρά λογιστικού χαρακτήρα. Εσείς ο ίδιος μέσα σ’ αυτήν τη Βουλή -και είχατε δεσμευθεί ότι θα το καταργήσετε- είχατε πει ότι δεν είναι σωστό να εντάσσονται φάρμακα στη λίστα κατ’ αντίθεσιν απ’ ό,τι λέει ο Παγκόσμιος Οργανισμός Υγείας, με κριτήριο την ημερήσια δόση. Αυτό είναι για άλλο λόγο και όχι για να ενταχθεί ένα φάρμακο στη λίστα και είχατε πει ότι θα το αλλάξετε. Δεν το πράξατε, κύριε Νασιώκα. 
     Η λίστα, επίσης, δεν λειτούργησε και για έναν ακόμη λόγο. Δεν είχαν αναπτυχθεί τα κατάλληλα εργαλεία ελέγχου της συνταγογραφίας και των φαρμακευτικών δαπανών. Ταυτόχρονα, η λίστα έφερε αυτό που επίσης είχατε πει μέσα στη Βουλή, τη συρρίκνωση της ελληνικής φαρμακοβιομηχανίας, με αποτέλεσμα ελληνικές φαρμακοβιομηχανίες να κλείνουν, άλλες να πηγαίνουν και να κάνουν εγκαταστάσεις στο εξωτερικό και να έχουν χαθεί παραπάνω από χίλιες πεντακόσιες θέσεις εργασίας.
     Ταυτόχρονα, κύριε Νασιώκα, επικαλεσθήκατε τα στοιχεία της IMS, για να πείτε ότι μειώθηκαν οι δαπάνες. Καταθέτω, λοιπόν, στα Πρακτικά της Βουλής τα στοιχεία της IMS και να ακούσουν οι συνάδελφοι -απορώ πού τα βρήκατε αυτά τα στοιχεία- τι λέει. Λέει η IMS ότι το 2003-2002 η αύξηση ήταν 21%, το 2002-2001 ήταν 26% και το 2001-2000 20%. Το 8% που εσείς αναφέρετε ότι βγαίνει από το IMS –έχω καταθέσει στα Πρακτικά- δεν αντιλαμβάνομαι πού το βρήκατε εσείς. 
     (Στο σημείο αυτό ο Υπουργός κ. Νικήτας Κακλαμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σε καμιά, λοιπόν, περίπτωση η πολιτική μας για το φάρμακο δεν είναι ξεπερασμένη. Ο δε στρατηγικός μας σχεδιασμός είναι ο εξής: Αποδοτική χρήση των πόρων που διατίθενται για τα φάρμακα, άσκηση κοινωνικής πολιτικής και στήριξη της εγχώριας παραγωγής, χωρίς αυτό να σημαίνει ότι θα έλθουμε σε πόλεμο με τα φάρμακα που έρχονται από το εξωτερικό. Ναι, κύριε Νασιώκα, καταργούμε τη θετική λίστα, αλλά δεν βάζουμε καμία αρνητική -το ξεκαθαρίζω- και καταργούμε έτσι τα εμπόδια πρόσβασης του Έλληνα ασθενή στη φαρμακευτική περίθαλψη. Αναμορφώνουμε το σύστημα αποζημίωσης των φαρμακευτικών προϊόντων προς όφελος των ασθενών και του συστήματος κοινωνικής ασφάλισης. Για εμάς τα πράγματα είναι ξεκάθαρα. Αν μία θεραπεία είναι ακριβότερη σε σχέση με κάποια άλλη, αλλά ταυτόχρονα μειώνει το συνολικό χρόνο θεραπείας ή νοσηλείας μέσα στο νοσοκομείο εμείς θα προτιμήσουμε αυτή τη θεραπεία, κύριε Νασιώκα, διότι το τελικό αποτέλεσμα, όπως ξέρετε, θα είναι επ΄ ωφελεία και του ασθενούς και του ασφαλιστικού του οργανισμού, όχι άμεσα αλλά απώτερα. 
     Στη δευτερολογία μου θα σας πω και τα υπόλοιπα σχετικά με το σχεδιασμό τον οποίο έχουμε ξεκινήσει ήδη στο Υπουργείο για την κατάργηση της λίστας και την αντικατάστασή της με ένα σύγχρονο σχέδιο νόμου.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Βουλευτής του Πανελλήνιου Σοσιαλιστικού Κινήματος κ. Έκτωρας Νασιώκας, για δύο λεπτά.
     ΕΚΤΩΡΑΣ ΝΑΣΙΩΚΑΣ: Κύριε Υπουργέ, μετά τη σημερινή σας ομιλία νομίζω ότι δημιουργήσατε περισσότερες ανησυχίες για το ποια θα είναι η πολιτική σας. Παρ’ όλα αυτά, εγώ θέλω να ακούσω και στη δευτερολογία σας συγκεκριμένα πράγματα. Υπάρχει μία προεκλογική εξαγγελία για κατάργηση της λίστας, η οποία συνοδεύτηκε από μία καμπάνια και ένα σποτ όπου μία κυρία που αγόραζε πορτοκάλια και ρύζι έλεγε «τώρα που καταργήθηκε η λίστα φαρμάκων» και συνειρμικά άφηνε να εννοηθεί ότι έτσι όπως παίρνουμε τα πορτοκάλια και το ρύζι, έτσι κάπως θα παίρνουμε και τα φάρμακα.
     Γι’ αυτό ακριβώς λέω ότι εκείνη η εξαγγελία δεν πρέπει να είναι ο γνώμονας για το ποια πολιτική θα εφαρμόσετε τώρα. 
     Η θετική λίστα έδωσε αποτελέσματα, κύριε Κακλαμάνη. Και δεν εννοώ όλα τα χρόνια μόνο. Η τελευταία έδωσε αυτά τα αποτέλεσμα. Τα στοιχεία που δώσατε είναι συνολικά ενός έτους. Η μείωση έγινε από τότε που άρχισε να εφαρμόζεται και η αναθεωρημένη λίστα. 
     Ο ρυθμός αύξησης των φαρμακευτικών δαπανών όλα αυτά τα χρόνια που υπάρχει λίστα, είναι λίγο υψηλότερος από το μέσο όρο των χωρών του ΟΟΣΑ. Αλλά αυτό το κρίνουμε. Πώς θα γινόταν αν δεν υπήρχε η λίστα.
     Δύο κουβέντες για τη θετική λίστα. Εσείς το ξέρετε. Ο Παγκόσμιος Οργανισμός Υγείας, αλλά και ο Ευρωπαϊκός Οργανισμός Φαρμάκων, προτείνει και συστήνει σε όλα τα κράτη να κάνουν θετική λίστα. Διότι θετική λίστα σημαίνει ότι κάνουμε έναν κατάλογο που θα είναι και για την ελεύθερη πρόσβαση του ασθενούς, του ασφαλισμένου -γιατί το φάρμακο είναι κοινωνικό αγαθό- αλλά θα περιορίζει και τα οικονομικά αφού θα συμπεριλαμβάνει όλες τις δραστικές ουσίες. Και έτσι όλες οι χώρες της Ευρωπαϊκής Ένωσης –και όχι μόνο αυτές- έχουν λίστες. Και έχουν θετικές λίστες. Μπορεί να μην έχουν την ίδια νομική υπόσταση με την Ελλάδα, αλλά έχουν θετικές λίστες. Μία έχει αρνητική, η Γερμανία, η οποία προετοίμασε θετική λίστα. Υπάρχει η παρέμβαση της φαρμακοβιομηχανίας στα δικαστήρια και έχει μπλοκαριστεί. Λίστα έχουν ακόμα και οι Ηνωμένες Πολιτείες που έχουν ιδιωτική ασφάλιση.
     Με αυτόν τον τρόπο, λοιπόν, αναγκάζεται η φαρμακοβιομηχανία να προσαρμόζει τις τιμές για να μπαίνει στη λίστα. Και αυτό είναι πάρα πολύ θετικό. Αν δεν γίνει αυτό, αν δεν παρθούν καθόλου μέτρα, αν είναι ελεύθερα όλα, αν συνδυαστεί αυτό με την πολιτική σας για τις τιμές -δεν συμφωνείτε με τη χαμηλότερη τιμή στην Ευρώπη, αυτό το έχετε διακηρύξει, γιατί κάνει παρενέργειες, αλλά αυτό δημιουργεί και άλλου είδους προβλήματα, και δεν μιλάω τώρα για την απόφαση του Συμβουλίου Επικρατείας- είναι βέβαιο ότι θα φέρει εκτίναξη των φαρμακευτικών δαπανών.
     Οι φαρμακευτικές δαπάνες αποτελούν περίπου το 23% των συνολικών δαπανών για την υγεία στην Ελλάδα. Τρέχουν με τους ρυθμούς που είπατε. Θέλω να δω τα στοιχεία. Αυτό, όμως, σημαίνει ότι θα επηρεάζουν πάρα πολύ τα ταμεία μας και τους ασφαλισμένους. Θα αναγκαστείτε να μετακυλήσετε εκ των πραγμάτων μετά αυτό το βαρύ φορτίο προς τους ασφαλισμένους. Θα αυξηθούν και οι ιδιωτικές δαπάνες. Οι ιδιωτικές δαπάνες που είναι στην υγεία συνολικά 44% επηρεάζονται σε ένα ποσοστό σημαντικό και από τις φαρμακευτικές δαπάνες.
     Με αυτήν την έννοια, αν θέλετε να δούμε και ιστορικά πως εξελίχθηκαν, οι ιδιωτικές δαπάνες εγώ θα σας πω τα εξής: Το 1989 οι ιδιωτικές δαπάνες ήταν περίπου στο 33%, το 1993 ήταν περίπου στο 42% και τώρα είναι περίπου στο 44,5%. Και αυτό είναι ένα πάρα πολύ σημαντικό γεγονός.
     Κλείνοντας περιμένω στη δική σας απάντηση να ξεκαθαρίσετε την πολιτική σας.
     Σας ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ο Υπουργός Υγείας και Κοινωνικής Αλληλεγγύης έχει το λόγο δύο λεπτά για να δευτερολογήσει.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Νασιώκα και σήμερα αποφύγατε επιμελώς να πάτε στη χρονική περίοδο που ο μέντορας της πολιτικής του ΠΑΣΟΚ για το φάρμακο, ο κ. Κοσμίδης, έκανε το κουμάντο και πήγατε στο 1990 – 1992. Διαβάστε το βιβλίο του κ. Κοσμίδη για να πάρετε και τα στοιχεία αν μειώθηκαν ή αν αυξήθηκαν οι δαπάνες.
     Αυτή είναι η απάντηση που έχω να δώσω σε όσα είπατε. Και δείτε από τα Πρακτικά της Βουλής το IMS το οποίο επικαλείστε και πείτε μου που λέει 8%. Δεν θέλω να σας φέρω σε δυσκολότερη θέση.
     Δεύτερον, πιστεύετε ειλικρινά ότι υπήρχε λίστα λοιπόν. Δεν γνωρίζετε τι γινόταν με το παράθυρο του αναντικατάστατου φάρμακου. Απλά όποιος ασθενής είχε στην τσέπη του πέντε δεκάρες προκειμένου να γλιτώσει την ταλαιπωρία της ουράς για να πάρει έγκριση, πήγαινε και το αγόραζε από το φαρμακείο μόνος του. Να γιατί αυξήθηκε η ιδιωτική δαπάνη. Ένας από τους λόγους. Όποιος δεν είχε πήγαινε και ταλαιπωρείτο στην ουρά. Και υπεραμύνεσθε αυτού του συστήματος. Θέλω να πιστεύω ότι δεν το πιστεύετε μέσα σας. Ειδικά εσείς.
     ΕΚΤΟΡΑΣ ΝΑΣΙΩΚΑΣ: Τώρα δεν θα κάθονται στην ουρά;
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ειδικά εσείς!
     Δεύτερον, είχατε δεσμευτεί, κύριε Νασιώκα, ή δεν είχατε δεσμευτεί μέσα σε αυτήν εδώ τη Βουλή ότι θα βάλετε bar-code; Το βάλατε; Να, παραδείγματος χάρη, ένα από τα μέτρα που εμείς θα χρησιμοποιήσουμε. Είχατε δεσμευτεί μέσα σε αυτήν τη Βουλή, κύριε Νασιώκα, ή δεν είχατε ότι θα υποχρεώσετε όλα τα φαρμακεία να βάλουν μηχανοργάνωση, ώστε να μπορεί να γίνεται ο έλεγχος; Το κάνατε, κύριε Νασιώκα; Δεν το κάνατε. Εμείς ήδη ήρθαμε σε επικοινωνία με τον Πανελλήνιο Φαρμακευτικό Σύλλογο. Μέχρι στιγμής από τα οκτώμισι έχουμε τέσσερις χιλιάδες διακόσια τριάντα. Και δεσμεύτηκε ο Σύλλογος ότι θα ζητήσει από τα μέλη του να το βάλουν όλοι. Να, λοιπόν, ένα δεύτερο μέτρο που σας λέω.
     Και το τρίτο, που σήμερα μπορώ να σας ανακοινώσω, είναι ότι εδώ και δεκαπέντε ημέρες έχει φτιαχτεί ΟΔΕ που μελετάει, πρώτον, το σχέδιο νόμου που θα αντικαταστήσει την κατάργηση της λίστας. Δύο, παραδείγματος χάρη, μέτρα σας τα ανήγγειλα από σήμερα. Τα άλλα θα τα δείτε όταν σας στείλω το σχέδιο στα κόμματα, όπως δεσμεύτηκα και χθες. Αυτό θα είναι πάγια τακτική.
     Ελπίζω ότι μέχρι τέλος Μαΐου θα είναι έτοιμο το προσχέδιο και μέσα στο καλοκαίρι θα ψηφιστεί το νομοσχέδιο. Η φιλοδοξία μας είναι να περιλαμβάνει –αν δεν προλάβουμε, θα είναι σε δεύτερο στάδιο- την πλήρη αναδιοργάνωση του ΕΟΦ που πρώτος εσείς είχατε ζητήσει να γίνει μέσα σ’ αυτήν τη Βουλή και δεν το κάνατε.
     Καλά κάνετε και κάνετε κοινοβουλευτικό έλεγχο, αλλά πάντα υπάρχουν τα Πρακτικά της Βουλής και ό,τι είχατε πει, όχι τόσο εσείς -γνωρίζετε την άποψή μου για το άτομό σας- όσο οι προκάτοχοί σας για το φάρμακο. Μη με αναγκάσετε να τα φέρω και να τα διαβάσω.
     Σας ευχαριστώ.
     ΕΚΤΟΡΑΣ ΝΑΣΙΩΚΑΣ: Τα Πρακτικά υπάρχουν για όλους. Γι’ αυτό αυτά που λέμε μας δεσμεύουν. 
     ΠΡΟΕΔΡΕΥΩΝ (Γεώργιος Σούρλας): Ολοκληρώθηκε η συζήτηση αυτής της ερώτησης.
     Επόμενη είναι η δεύτερη με αριθμό 61/27.4.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Υγείας και Κοινωνικής Αλληλεγγύης, Τουρισμού, σχετικώς με την ιατροφαρμακευτική κάλυψη για τους αθλητές, συνοδούς και θεατές των Ολυμπιακών Αγώνων κ.λπ.
     Η επίκαιρη ερώτηση της κ. Κανέλλη έχει ως εξής:
     «Την ιδιωτική ασφάλιση παρουσιάζει σαν αναγκαία προϋπόθεση για την παρακολούθηση των Ολυμπιακών Αγώνων η Οργανωτική Επιτροπή «Αθήνα 2004». Υπερβολές; Κάθε άλλο. Η Επιτροπή δεν αφήνει κανένα περιθώριο αμφιβολιών με τις συμβουλές που παρέχει στους μελλοντικούς θεατές των Ολυμπιακών Αγώνων: «’Ολοι όσοι επισκεφτούν την Αθήνα το 2004 εν όψει των Ολυμπιακών Αγώνων θα πρέπει να έχουν επαρκή ιδιωτική ασφάλιση».
     Οι «συμβουλές» της Επιτροπής, οι οποίες είδαν το φως της δημοσιότητας (λ.χ. ΒΗΜΑ, 24.4.2004, σελίδα Α17) δεν περιορίζονται σε αυτό. Προειδοποιούν τους θεατές να κουβαλούν μαζί τους τα δικά τους φάρμακα (!), ενώ ξεκαθαρίζουν πως όποια ιατρική περίθαλψη χρειαστούν σε ολυμπιακά νοσοκομεία ή κλινικές «θα χρεωθούν στον ασθενή».
     Ερωτώνται οι κύριοι Υπουργοί ποια μέτρα πρόκειται να πάρει η Κυβέρνηση και πότε, ώστε:
     Να σταματήσει η Οργανωτική Επιτροπή «Αθήνα 2004» να προπαγανδίζει ανοικτά την ιδιωτική κερδοσκοπική δραστηριότητα στο χώρο της ιατροφαρμακευτικής και κοινωνικής ασφάλισης και μάλιστα στα πλαίσια των Ολυμπιακών Αγώνων.
     Να διασφαλιστεί για όλους τους αθλητές, τους συνοδούς τους, τους θεατές και τους επισκέπτες των Αγώνων δωρεάν και πλήρης ιατροφαρμακευτική περίθαλψη.»
     Το λόγο έχει ο Υπουργός Υγείας και Κοινωνικής Αλληλεγγύσης κ. Κακλαμάνης για τρία λεπτά.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αγαπητή κυρία Κανέλλη, πρέπει να σας πω ότι εξεπλάγην λίγο που απευθύνετε την ερώτηση σε μένα. Θα έπρεπε στη θέση μου να ήταν η κ. Πετραλιά σήμερα, γιατί όπως ξέρετε ακόμη και για θέματα υγείας -πλην ενός μικρού κομματιού- όλες οι δραστηριότητες που αφορούν το «2004» είναι υπό το Υπουργείο Πολιτισμού. Δεν έχουμε ιδιαίτερη δυνατότητα παρέμβασης ούτε στην υγειονομική θωράκιση της χώρας.
     Παρά ταύτα, πρώτον, ζήτησα και μου εστάλη από το διευθύνοντα σύμβουλο, τον κ. Σπανουδάκη, μια απάντηση την οποία θα καταθέσω στα Πρακτικά για να έχετε τη δυνατότητα να την πάρετε κι εσείς και, δεύτερον, βρήκα την προγραμματική σύμβαση που είχαμε υπογράψει ως χώρα προκειμένου να πάρουμε τους Ολυμπιακούς Αγώνες. ‘Ετσι, στο κομμάτι που αφορά το Υπουργείο Υγείας και Κοινωνικής Αλληλεγγύης θα σας δώσω απάντηση. Στο άλλο δίνουν κάποιες απαντήσεις από το «2004».
     Αν θέλετε, επί της φιλοσοφίας της εισαγωγής σας εγώ δεν θα διαφωνήσω. Ίσως το περιμένατε ότι θα σας έλεγα ότι δεν θα διαφωνήσω. Σε ό,τι αφορά όμως το Υπουργείο Υγείας και Κοινωνικής Αλληλεγγύης μέσα στη σύμβαση, στη σελίδα 5 του παραρτήματος, είναι σαφές τι είχαμε υποσχεθεί σαν χώρα. Λέμε ότι με βάση τη σύμβαση μεταξύ ελληνικού δημοσίου και της Διεθνούς Ομοσπονδίας Ολυμπιακών Αγώνων το Υπουργείο Υγείας υποχρεούται να εξασφαλίζει πράγματι δωρεάν νοσοκομειακή περίθαλψη μόνο όμως για έκτακτα συμβάντα, τα οποία υποδιαιρούνται στα εξής πράγματα:
     Πρώτον, περιλαμβάνουν -υπό την ευρείαν έννοια- την ολυμπιακή οικογένεια. Με τον όρο αυτό βάσει της σύμβασης νοείται η Διεθνής Ολυμπιακή Επιτροπή και κάθε επί μέρους ολυμπιακή επιτροπή συμπεριλαμβανομένων αθλητών και θεατών. Προφανώς, λοιπόν, δεν ισχύει η δεύτερη αιτίαση της ερώτησής σας αφού τα παραπάνω διασφαλίζονται για όλους τους αθλητές, για όλους τους συνοδούς, για όλους τους θεατές και για όλους τους επισκέπτες των Αγώνων.
     Εδώ ανοίγω μια παρένθεση για να σας πω ότι η Πολυκλινική, η οποία θα παραδοθεί εγκαίρως στο τέλος Ιουνίου, από τον Ιούνιο μέχρι το τέλος Σεπτεμβρίου θα λειτουργεί με ευθύνη του «2004». Το κράτος θα την παραλάβει πίσω την 1η Οκτωβρίου του 2004.
     Εκτός όμως της ευρείας ολυμπιακής οικογένειας δικαιούνται επίσης δωρεάν νοσοκομειακή περίθαλψη οι εργαζόμενοι στα Μέσα Μαζικής Ενημέρωσης από όλο τον κόσμο, οι εθελοντές που θα πάνε στο «2004» και το προσωπικό των Αγώνων.
     Αυτές είναι οι υποχρεώσεις που έχει αναλάβει το Υπουργείο μέσω της προγραμματικής σύμβασης και τις οποίες θα τηρήσει, κυρία Κανέλλη, σε όσο το δυνατόν μεγαλύτερο ποσοστό μπορεί. Για τα επί μέρους θέματα που μου απαντά ο κ. Σπανουδάκης θα σας πω στη δευτερολογία μου ενδεικτικά δύο ή τρία, αλλά θα μπορέσετε να πάρετε όλη την απάντηση από τα Πρακτικά.
     ΠΡΟΕΔΡΕΥΩΝ (Γεώργιος Σούρλας):  Το λόγο έχει η κ. Κανέλλη.
     ΛΙΑΝΑ ΚΑΝΕΛΛΗ:  Ευχαριστώ, κύριε Πρόεδρε.
     Ευχαριστώ τον Υπουργό που απάντησε. Είναι προφανές ότι γνωρίζετε ότι γνωρίζω, αλλά επειδή το θέμα είναι εξαιρετικής ευαισθησίας και από την απάντησή σας στον προλαλήσαντα συνάδελφο του ΠΑΣΟΚ, δεν είναι δυνατόν η χώρα να εμφανίζεται αυτήν τη στιγμή διαφημίζουσα την ιδιωτική ασφάλιση ως μοναδικό τρόπο. Και –ξέρετε- είναι και με έναν τρόπο επιτακτικό, κύριε Πρόεδρε, σχεδόν τρομοκρατικό, διότι όποιος δεν έχει ιδιωτική ασφάλιση και μάλιστα επαρκή καλά θα κάνει να μην πάει ούτε ως θεατής στους Αγώνες. 
     Μάλιστα, λέει ρητά η οδηγία ότι θα παρασχεθούν οι πρώτες βοήθειες ακόμα και σε περίπτωση εκτάκτων προφανώς, κύριε Υπουργέ, όπως λέτε εσείς. Τα υπόλοιπα, από την ώρα που θα τον παραδώσουν σε ένα νοσοκομείο, θα βαρύνουν τον ίδιο ως ασφάλιση, με τη διευκρίνιση ότι αυτά έχουν διευκρινιστεί στο πλαίσιο των κατοίκων και μελών της Ευρωπαϊκής Ένωσης. Δεν εξαιρεί όμως από εδώ τους θεατές. Δεν κάνει αναφορά στη σύμβαση. Αν είναι λοιπόν ατυχές αυτό, εγώ θα διαβάσω τις εξηγήσεις και θα απευθύνω τις αιτιάσεις εκεί που πρέπει. 
     Θα ήθελα όμως να δώσω μία γενικότερη αντίληψη. Η έξαρση και η αύξηση των κοινωνικών δαπανών των ιδιωτικών είναι εξαιρετικά μεγάλη μέσα στην τελευταία πενταετία-οκταετία. Επομένως όλα τούτα δεν μπορεί να παραλληλίζονται, γιατί δεν παύει να είναι υπεύθυνη η ελληνική πολιτεία για το 2004, είναι ο έτερος των συμβαλλομένων, ακόμα και αν πρόκειται για ένα τεράστιο, ογκώδες, ουσιαστικό, πολιτικό και οικονομικό συμβόλαιο. Δεν παύουμε να είμαστε το ήμισυ των συμβαλλομένων ως χώρα. 
     Δεν μπορεί λοιπόν, κύριε Πρόεδρε, να έχουμε μία χώρα η οποία, όταν πάνε τα παιδιά να υπηρετήσουν λόγω ανεργίας σε εθελοντικές μισθοφορικές θητείες, να τους λέει η διαφήμιση: «Ελάτε γιατί θα έχετε κρατική ασφάλιση» ωσάν να είναι προσόν και προνόμιο η κρατική ασφάλιση. Βεβαίως και είναι δικαίωμα των εργαζομένων. Από την άλλη πλευρά ο θεατής που θα έρθει μη δεν έχει από δίπλα εκτός από το ΙΚΑ του ή το ΤΕΒΕ του και κάτι ιδιωτικό, γιατί κούνια που τον κούναγε αν, για παράδειγμα, του πέσει ένα κομμάτι από το στέγαστρο Καλατράβα στο κεφάλι. 
     Στην ίδια πάντως διαφήμιση, κύριε Υπουργέ, υπάρχει και κάτι απρεπέστατο. Λυπάμαι που σας το λέω. Είστε Υπουργός των Κοινωνικών Υπηρεσιών. Το λέω μόνο για να το ακούσουν οι συνάδελφοι Βουλευτές. Λέει ότι τα βρέφη οφείλουν να έχουν εισιτήριο. Ο καθένας πρέπει να έχει ένα νόμιμο εισιτήριο να το μεταχειρίζεται ως χρήμα, διότι αν απολεσθεί δεν αντικαθίσταται, και οφείλουν να έχουν νόμιμο εισιτήριο και τα βρέφη. Επειδή την έννοια «βρέφος» σε αυτήν την Αίθουσα στην Ελλάδα το 2004 δεν την κατανοώ ως κάτοχο χαρτονομίσματος, σας παρακαλώ πάρα πολύ, τουλάχιστον από τη θέση του Υπουργού, να μεμφθείτε τον τρόπο με τον οποίο διατυπώνονται οι έννοιες. Διότι αν φτάσαμε να πρέπει να έχουν εισιτήριο και τα βρέφη, τότε οι έγκυοι θα πρέπει να έχουν εισιτήριο με μια ελαφρά επιβάρυνση, διότι θα κομίζουν κυοφορούμενο θεατή που κάτι θα ακούει μέσα στην κοιλιά της μάνας του!
     ΠΡΟΕΔΡΕΥΩΝ (Γεώργιος Σούρλας): Ο Υπουργός Υγείας και Κοινωνικής Αλληλεγγύης κ. Κακλαμάνης έχει το λόγο για να απαντήσει στην κ. Κανέλλη.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα σας δώσω με βάση το υπόμνημα -γιατί όπως είπα θα το καταθέσω για να το πάρετε- δύο μόνο απαντήσεις.
     Η πρώτη είναι στο κομμάτι που αναφέρεστε όπου η διαφήμιση -όπως είπατε-  ή το ρεπορτάζ συνιστούσε να έχουν μαζί τους τα φάρμακα. Η απάντηση που λέει εδώ είναι ότι σε σχέση με τη συνεχιζόμενη φαρμακευτική αγωγή που ακολουθεί κάποιος ασθενής με χρόνιες παθήσεις πάγια ιατρική οδηγία επιβάλλει προς όλους, όταν ταξιδεύουν σε ξένη χώρα, να έχουν διαρκώς μαζί τους όλα τα φάρμακά τους, αφού τα φάρμακα κυκλοφορούν με διαφορετικές εμπορικές ονομασίες από χώρα σε χώρα και ενδεχομένως να μην τα βρίσκουν στη χώρα που επισκέπτονται. Αυτό, αν είναι έτσι, το βρίσκω επιστημονικά τουλάχιστον εύλογο και σωστό. 
     ΛΙΑΝΑ ΚΑΝΕΛΛΗ: Εύλογο.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ταυτόχρονα αναφέρεται και στο κομμάτι της ιδιωτικής ασφάλισης για το οποίο σας είπα την άποψή μου. Λένε ότι κανείς δεν μπορεί να εμποδίσει έναν τουρίστα ή έναν θεατή να προσφύγει αντί σε ένα δημόσιο νοσοκομείο σε ιδιωτική κλινική και υπό την έννοια αυτή σε αυτή την περίπτωση δεν μπορεί να είναι δωρεάν η περίθαλψή του όταν πάει σε ιδιωτική κλινική. Είναι εκτός των άλλων που λέει, το οποίο θα σας καταθέσω.
     Εγώ απλά συμπληρωματικά θα σας πω κάτι που δεν το θίγετε στην ερώτησή σας και που εμένα και με απασχολεί και με προβληματίζει και που είναι μέσα στη σύμβαση όμως. Είναι το κομμάτι της ιατρικής διερμηνείας, κυρία Κανέλλη. Και γι’ αυτό το πράγμα δεν γνωρίζω αν το «2004» έχει λάβει μέτρα σοβαρά. Γιατί ξέρετε ότι αν ρωτήσει ένας τουρίστας πώς θα πάει στο ολυμπιακό στάδιο και διά της νοηματικής μπορείς να τον καθοδηγήσεις. Το να μην μπορείς όμως να του πάρεις ιστορικό στοιχειώδες, αυτό είναι ένα πρόβλημα για το οποίο θα δω τι μπορούμε να καλύψουμε στους δύο – τρεις μήνες που απομένουν.
     (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας  Κακλαμάνης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
     «Διευθύνων Σύμβουλος
     Manager Director
     ΑΘΗΝΑ 2004
     								Αθήνα, 29 Απριλίου 2004
     								Αρ. Πρωτ. 10763
     Προς το
     Υπουργείο Υγείας και Πρόνοιας
     Γραφείο Υπουργού
     Τμήμα Κοινοβουλευτικού Ελέγχου
     Νομοθετικού Συντονισμού και Κωδικοποίησης
     Αριστοτέλους 17
     101 88 Αθήνα
     
     Θέμα: Διαβίβαση σχεδίου απάντησης στην υπ’ αριθμόν 2/28-4-2004 ερώτηση της Βουλευτού κ. Λιάνας Κανέλλη
     Σας διαβιβάζουμε σχέδιο απάντησης στην υπ’ αριθμόν 2/28-4-2004 ερώτηση της Βουλευτού κ. Λιάνας Κανέλλη στην οποία περιλαμβάνονται οι απόψεις της Εταιρείας.
     Ιωάννης Σπανουδάκης
     								Αθήνα, 29 Απριλίου 2004
     									Αρ. Πρωτ.: 10763
     ΥΠΟΥΡΓΕΙΟ ΥΓΕΙΑΣ ΚΑΙ ΠΡΟΝΟΙΑΣ
     ΓΡΑΦΕΙΟ ΥΠΟΥΡΓΟΥ
     ΤΜΗΜΑ ΚΟΙΝΟΒΟΥΛΕΥΤΙΚΟΥ ΕΛΕΓΧΟΥ
     ΝΟΜΟΘΕΤΙΚΟΥ ΣΥΝΤΟΝΙΣΜΟΥ ΚΑΙ ΚΩΔΙΚΟΠΟΙΗΣΗΣ
     Αριστοτέλους 17
     Αθήνα 101 88
     Θέμα: Σχέδιο απάντησης στην υπ’ αριθμ. 2/28.4.2004 ερώτηση της Βουλευτού κ. Λιάνας Κανέλλη.
     Σε σχέση με το περιεχόμενο της επερώτησης της βουλευτού του ΚΚΕ θα πρέπει να διευκρινισθούν τα παρακάτω:
     Το δημοσίευμα του Βήματος που επικαλείται η βουλευτής (24.4.04 σελ. Α17) αναφέρει ότι:
     «Όλοι όσοι επισκεφτούν την Αθήνα το 2004 εν όψει των ολυμπιακών αγώνων θα πρέπει να έχουν επαρκή ιδιωτική ιατροφαρμακευτική ασφάλεια. Για τους κατοίκους των ευρωπαϊκών χωρών ισχύουν όλες οι σχετικές οδηγίες της Ευρωπαϊκής Ένωσης. Όλες οι επίσημες ολυμπιακές εγκαταστάσεις θα προσφέρουν τις πρώτες βοήθειες και επείγουσα ιατρική φροντίδα δωρεάν. Επίσης θα παρέχονται υπηρεσίες μεταφοράς με ασθενοφόρο από τις εγκαταστάσεις προς ένα προκαθορισμένο ολυμπιακό νοσοκομείο. Παρ΄ όλα αυτά οι υπηρεσίες που θα παρασχεθούν στο νοσοκομείο ή στην κλινική θα χρεωθούν στον ασθενή. Προκειμένου να διασφαλίσετε τη συνέχεια της φαρμακευτικής αγωγής, θα πρέπει να έχετε διαρκώς μαζί σας όλα τα φάρμακά σας.»
     Ενόψει των ανωτέρω επισημαίνονται τα ακόλουθα:
     α) Οι θεατές δεν καλύπτονται ιατρικά από την ΟΕΟΑ – Αθήνα 2004 ΑΕ, εφόσον ασθενήσουν ή τραυματισθούν εκτός των ολυμπιακών εγκαταστάσεων, αφού δεν υπάρχει τρόπος διαχωρισμού του θεατή από τον απλό τουρίστα. Επίσης δεν υπάρχει τρόπος να αντιμετωπιστούν μόνο από τα δημόσια νοσοκομεία αφού μπορεί κάποιος αυτοβούλως να απευθυνθεί σε ιδιωτική κλινική και αυτό αφορά κύρια στους αλλοδαπούς που δεν γνωρίζουν το σύστημα υγείας της Ελλάδος. Κρίθηκε λοιπόν σκόπιμο να ενημερωθούν οι θεατές ότι καλό είναι να έχουν ιατροφαρμακευτική ασφάλιση που θα τους καλύψει σε τέτοια περίπτωση.
     β) Όλες οι επίσημες ολυμπιακές εγκαταστάσεις θα προσφέρουν τις πρώτες βοήθειες και επείγουσα ιατρική φροντίδα δωρεάν.
     γ) Οι υπηρεσίες μεταφοράς με ασθενοφόρο από τις εγκαταστάσεις προς ένα προκαθορισμένο ολυμπιακό νοσοκομείο, θα παρέχονται δωρεάν.
     δ) Σύμφωνα με τον επιχειρησιακό σχεδιασμό του Υπουργείου Υγείας «Ολυμπιακοί Αγώνες 2004- Υγεία», οι προσφερόμενες δωρεάν υπηρεσίες υγείας αφορούν στην άμεση και αναγκαία αντιμετώπιση εκτάκτων συμβάντων. Συνεπώς, αν το πρόβλημα του θεατή αποδειχθεί χρόνια (π.χ. καρκίνος που δεν έχει διαγνωσθεί, AIDS, κλπ) και υπάρχει ανάγκη περίθαλψης για αυτή την πάθηση, ο ασθενής δεν καλύπτεται δωρεάν ούτε στο δημόσιο νοσοκομείο. Εξάλλου, αν ο ασθενής μεταβεί αυτοβούλως σε ιδιωτική κλινική, δεν καλύπτεται ούτε το επείγον, αφού η ΟΕΟΑ –Αθήνα 2004 ΑΕ δεν έχει συνεργασία με τον ιδιωτικό τομέα της υγείας για νοσηλεία. Άρα ο θεατής –και κύρια ο αλλοδαπός που δεν γνωρίζει το σύστημα υγείας της Ελλάδος –πρέπει να ξέρει ότι μπορεί να του ζητηθεί να πληρώσει για τις προσφερόμενες υπηρεσίες.
     ε) Σε σχέση με τη συνεχιζόμενη φαρμακευτική αγωγή, που ακολουθεί κάποιος ασθενής, πάγια ιατρική οδηγία επιβάλλει προς όλους όσους ταξιδεύουν σε ξένη χώρα, να έχουν διαρκώς μαζί τους όλα τα φάρμακά τους, αφού τα φάρμακα κυκλοφορούν με διαφορετικές εμπορικές ονομασίες από χώρα σε χώρα ή δεν διατίθενται χωρίς ιατρική συνταγή και έτσι υπάρχει ο κίνδυνος κάποιος ασθενής με χρόνιο νόσημα να έχει καταρχήν δυσκολία να προμηθευτεί το φάρμακο που λαμβάνει χρονίως.
     Συνεπώς από τα παραπάνω δεν είναι δυνατόν να συμπεράνουμε ότι η ΟΕΟΑ –Αθήνα 2004 ΑΕ έχει προπαγανδίσει ανοικτά υπέρ της ιδιωτικής κερδοσκοπικής δραστηριότητας.
     Παράλληλα όμως είναι σαφές ότι έχει διασφαλιστεί για όλους τους αθλητές, τους συνοδούς τους, τους θεατές, δωρεάν ιατροφαρμακευτική περίθαλψη σε επείγουσες περιπτώσεις.»)
     ΠΡΟΕΔΡΕΥΩΝ (Γεώργιος Σούρλας): Τρίτη και τελευταία είναι η με αριθμό 64/27.4.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικώς με την επαρκή νοσοκομειακή κάλυψη της Ανατολικής Αττικής κλπ.
     Η επίκαιρη ερώτηση του κυρίου συνάδέλφου έχει ως εξής:
     «Στην Ανατολική Αττική με μόνιμο πληθυσμό που ξεπερνά τις πεντακόσιες χιλιάδες και αυξάνεται με φρενήρεις ρυθμούς, η νοσοκομειακή κάλυψη είναι εντελώς ανύπαρκτη, ενώ τα υπάρχοντα κέντρα υγείας λειτουργούν με ανεπαρκή στελέχωση και εξοπλισμό και δεν καλύπτουν όλες τις περιοχές.
     Οι κίνδυνοι για την υγεία αλλά και τη ζωή των κατοίκων είναι προφανείς.
     Για να καλυφθούν οι βασικές νοσοκομειακές ανάγκες της Ανατολικής Αττικής απαιτείται η λειτουργία δύο σύγχρονων νοσοκομείων: Ενός στην ευρύτερη περιοχή των Μεσογείων και του άλλου στην περιοχή του Μενιδίου. Καμία όμως πρωτοβουλία δεν έχει αναληφθεί από την επίσημη πολιτεία.
     Επειδή η συγκέντρωση πληθυσμού συνεχίζεται αμείωτη και οι ανάγκες στην υγεία καθημερινώς αυξάνουν και επειδή η δημιουργία και λειτουργία ενός νοσοκομείου απαιτεί με τις κρατούσες ελληνικές συνθήκες μια εικοσαετία τουλάχιστον.
     Ερωτάται ο κύριος Υπουργός:
     Είναι στους σχεδιασμούς της Κυβέρνησης η σύγχρονη νοσοκομειακή κάλυψη της Ανατολικής Αττικής και πώς θα εκδηλωθούν οι σχετικές πρωτοβουλίες;
     Θα υλοποιηθεί η παραχώρηση της Ολυμπιακής Πολυκλινικής Αχαρνών στους κατοίκους, μετά το πέρας των Ολυμπιακών Αγώνων, όπως υπάρχει σχετική υπόσχεση;»
     Ο Υπουργός Υγείας και Κοινωνικής Αλληλεγγύης κ. Κακλαμάνης –άλλωστε είναι η μέρα σας σήμερα απ’ ότι φαίνεται- έχει το λόγο για τρία λεπτά.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε συνάδελφε, όπως είχαμε και την ευκαιρία σε θεσμική συνάντηση που κάναμε χθες να σας πω κατ’ ιδίαν –θα το πω να ενημερωθεί και το Σώμα- ότι ο προγραμματισμός ανάπτυξης περαιτέρω ή ο εκσυγχρονισμός της υπάρχουσας δομής στο χώρο της υγείας δεν μπορεί να είναι και να γίνει σε σοβαρή βάση παρά μόνο όταν έχουμε αξιόπιστο χάρτη υγείας. Παλιότεροι συνάδελφοι μέσα στη Βουλή θα θυμούνται ότι οι προκάτοχοί μου σε μία από τις τελευταίες επερωτήσεις –ήταν μάλιστα του κόμματός σας, κύριε Λεβέντη- είχαν σχεδόν πει ότι είναι έτοιμος ο χάρτης υγείας. 
     Ο οποιοσδήποτε συνάδελφος της οποιασδήποτε πτέρυγας -έχω δώσει εντολή στο αρμόδιο τμήμα που υποτίθεται έφτιαξε το χάρτη υγείας- μπορεί να έρθει στο Υπουργείο Υγείας να ενημερωθεί αν υπάρχει πράγματι έτοιμος χάρτης υγείας ή όχι. 
     Πράγματι, λοιπόν, σας λέω ότι μέσα στα πλάνα της Κυβέρνησης είναι η Ανατολική Αττική. Αλλά για να είμαστε αξιόπιστοι και εσείς και εμείς και κυρίως η Κυβέρνηση απέναντι στους κατοίκους της περιοχής αυτής, πριν φτιαχτεί χάρτης υγείας δεν μπορούμε να εξαγγέλλουμε ιδρύσεις νοσοκομείων.
     Εγώ καταλαβαίνω την αναγκαιότητα που υπάρχει. Πράγματι είναι μέσα στο σχεδιασμό αλλά συγκεκριμένα πράγματα θα πω όταν θα έχω το χάρτη υγείας στα χέρια μου.
     Σε ό,τι αφορά όμως την Πολυκλινική, η θέση είναι ξεκάθαρη. Γνωρίζω γιατί κάνετε την ερώτηση. Γνωρίζω ότι είναι φιλέτο που πολλοί το θέλουν. Βέβαια αυτοί που το θέλουν δεν ξέρουν κάτι, ότι αυτό είναι συγχρηματοδοτούμενο έργο και για να αλλάξει χρήση πρέπει η Ελλάδα να γυρίσει πίσω στην Ευρωπαϊκή Ένωση τα λεφτά που είχε πάρει από εκεί για να το φτιάξει, κάτι και που να θέλαμε δεν πρόκειται να το κάνουμε. 
     Σας λέω, λοιπόν, ότι από την 1η Οκτωβρίου που αυτό θα περιέλθει ξανά στο Υπουργείο Υγείας, ναι, η θέση μας είναι ότι θέλουμε να το χρησιμοποιήσουμε σαν ένα εκπληκτικό –γιατί σαν οργάνωση και σαν υποδομή είναι πάρα πολύ καλό- κέντρο υγείας αστικού τύπου.
     Μάλιστα μέσα εκεί το ένα κομμάτι του είναι ένα μικρό αλλά πολύ αξιόλογο κέντρο φυσικής ιατρικής και αποκατάστασης που είχε φτιαχτεί για τις ανάγκες των Ολυμπιακών Αγώνων και για τους αθλητές. Αυτό φρόντισα και το διασύνδεσα επιστημονικά με το ΚΑΤ που είναι το πλησιέστερο νοσοκομείο με ορθοπεδικές κλινικές. Εκτός από κέντρο υγείας αστικού τύπου το κομμάτι αυτό θα χρησιμοποιηθεί και σαν ένα μικρό κέντρο φυσικής ιατρικής και αποκατάστασης, διότι όπως γνωρίζετε εκτός απ’ αυτό που υπάρχει στους Αγίους Αναργύρους δεν έχουμε κανένα άλλο σχεδόν σε ολόκληρη την Αττική και θα λειτουργήσει ως νομικό πρόσωπο δημοσίου δικαίου υπό την επίβλεψη τύποις και ουσία του ελληνικού κράτους. 
     ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο. 
     ΑΘΑΝΑΣΙΟΣ ΛΕΒΕΝΤΗΣ: Δεν θα διαφωνήσω μαζί σας, κύριε Υπουργέ, όσον αφορά την ανάγκη ύπαρξης υγειονομικού χάρτη. Δυστυχώς αυτός ο υγειονομικός χάρτης ως τώρα δεν λειτούργησε και δεν υπήρξε. Τα μεγάλα νοσοκομεία συνεχίζουν να επεκτείνονται χωρίς υγειονομικό χάρτη. Παράδειγμα ο τερατώδης γιγαντισμός του Ευαγγελισμού. Πότε θα είναι έτοιμος ο υγειονομικός χάρτης; Πότε θα ξεκινήσουν οι σχετικές διαδικασίες; Τώρα υπάρχει ένας πληθυσμός πεντακοσίων χιλιάδων που υπερδιπλασιάζεται τα Σαββατοκύριακα και υπερδιπλασιάζεται τα καλοκαίρια, με συνεχή ανοδική τάση. Αυτός ο πληθυσμός νοσοκομειακά είναι ακάλυπτος. 
     Χαίρομαι γιατί είπατε ότι οι ολυμπιακές εγκαταστάσεις θα χωροθετηθούν στο Μενίδι και στην ευρύτερη περιοχή που έχουν πάνω από διακόσιες χιλιάδες πληθυσμό, διότι εκεί τώρα το ΕΣΥ είναι ανύπαρκτο. Θέλω να ελπίζω ότι αυτό θα ξεκινήσει γρήγορα αλλά και ότι η ανάλογη στελέχωση θα ανταποκρίνεται στις ανάγκες, διότι προφανώς οι ολυμπιακές εγκαταστάσεις θα έχουν άλλη στελέχωση για τους αγώνες που θα διαφέρουν στη συνέχεια για τον τοπικό πληθυσμό.
     Ξέρετε, κύριε Υπουργέ, ότι το υγειονομικό μας σύστημα νοσεί σε πάρα πολλούς τομείς. Αυτή η ανισότητα κατανομής των υγειονομικών μονάδων, ο χωρισμός σε πατρίκιους και πληβείους πρέπει κάποτε να σταματήσουν. Μακάρι να ξεκινήσει να λειτουργεί ο υγειονομικός χάρτης γρήγορα, ώστε όλα αυτά να ανακατανεμηθούν σωστά. Βέβαια και άλλα πράγματα πρέπει να διορθωθούν στο υγειονομικό μας σύστημα με πρώτο και κύριο την αύξηση των δημόσιων δαπανών για την υγεία που τώρα είναι οι χαμηλότερες στην Ευρώπη και δεύτερο τη διατήρηση του δημόσιου χαρακτήρα του, γιατί στις Προγραμματικές Δηλώσεις και στις δικές σας δηλώσεις δεν ξεκαθαρίσατε ποιες είναι οι προθέσεις της Κυβέρνησης όσον αφορά το δημόσιο χαρακτήρα της υγείας και για το πώς θα λειτουργήσει στο μέλλον. 
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός Υγείας έχει το λόγο. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Επί της ουσίας της ερώτησής σας δεν έχω να προσθέσω κάτι. Απλώς σας λέω ότι ελπίζω και φιλοδοξώ στο τέλος του έτους να έχουμε τον υγειονομικό χάρτη τουλάχιστον του Λεκανοπεδίου, όπου έχουμε δώσει προτεραιότητα, γιατί κακά τα ψέματα –δεν υποβαθμίζω την υπόλοιπη χώρα- πρέπει να αρχίσουμε από κάπου. Πάντως νομίζω ότι είναι ολόκληρος ο αριθμός. 
     Όσον αφορά την τελευταία παρατήρηση, δεν ξέρω αν το ξεκαθαρίσαμε με τις Προγραμματικές Δηλώσεις, αλλά πρέπει να σας πω ότι υπάρχει ένα ολοκληρωμένο πρόγραμμα που παρουσιάστηκε προεκλογικά. Κόμμα που πιστεύει στον κοινωνικό φιλελευθερισμό δεν μπορεί παρά να έχει την εξής θέση που πρόκειται για ιδεολογική δέσμευση του κόμματός μου: 
     Πρώτον, εμείς σεβόμαστε απόλυτα τη συνταγματική επιταγή που λέει ότι η υγεία είναι δημόσιο αγαθό και, δεύτερον, σεβόμαστε πλήρως την κοινωνική επιταγή που λέει ότι απέναντι στην αρρώστια και το θάνατο όλοι οι πολίτες πρέπει να είναι ίσοι.
     Όταν σέβεσαι αυτά τα δύο πράγματα νομίζω ότι δεν μπαίνει δίλημμα αν πιστεύεις ή όχι στο δημόσιο χαρακτήρα της υγείας, χωρίς αυτό να σημαίνει ότι εμείς δεν δεχόμαστε ως συμπληρωματικά λειτουργούντα και τον ιδιωτικό τομέα της υγείας στον ευρύτερο σχεδιασμό και πλέγμα που λέγεται «υγεία» στον τόπο μας. 
     ΠΡΟΕΔΡΕΥΩΝ  (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     Στο σημείο αυτό δέχεσθε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 11.50΄ λύεται η συνεδρίαση για την Τρίτη 4 Μαΐου 2004 και ώρα 18.00΄ με αντικείμενο εργασιών του Σώματος: κοινοβουλευτικό έλεγχο: συζήτηση επικαίρων ερωτήσεων, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 30-4-2004 	ΣΕΛ.-3-

