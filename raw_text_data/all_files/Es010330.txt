
Παρασκευή 30 Μαρτίου 2001
ΣΥΝΕΔΡΙΑΣΗ ΡΝ'
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. 'Αδεια απουσίας των Βουλευτών Α. Φούρα και 'Ελσας Παπαδημητρίου, 
3. Ανακοινώνεται ότι τη συνεδρίαση παρακολουθούν μαθητές, από το Γυμνάσιο - Λύκειο Καλαμάρι Θεσσαλονίκης, το Πειραματικό Σχολείο του Πανεπιστημίου Μακεδονίας, το 2ο Γυμνάσιο Μενεμένης Θεσσαλονίκης, το 1ο Ενιαίο Λύκειο Νέας Σμύρνης, το Γυμνάσιο Λαβάρων 'Εβρου, το 5ο Γυμνάσιο Μυτιλήνης, το Παγκρήτιο Λύκειο Ηρακλείου Κρήτης και το Γυμνάσιο Αμφιλοχίας Αιτωλοακαρνανίας, 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 2 Απριλίου 2001, 
4. Συζήτηση επικαίρων ερωτήσεων:
α) Προς τον Πρωθυπουργό: i) σχετικά με τις θέσεις της Ελλάδας ως προς τα οικονομικά θέματα που συζητήθηκαν στην άτυπη Σύνοδο Κορυφής της Ευρωπαϊκής 'Ενωσης, στη Στοκχόλμη, 
ii) σχετικά με τα δημοσιεύματα του Τύπου, αναφερόμενα στις προθέσεις της Κυβέρνησης να νομοθετήσει τις διαδικασίες για την αντιμετώπιση των διαδηλώσεων κλπ., 
β) Προς τον Υπουργό Οικονομικών, σχετικά με την κατάταξη του
επαγγέλματος των Χημικών Μηχανικών για τη ρύθμιση της φορολογίας τους, 
γ) Προς τον Υπουργό Γεωργίας: i) σχετικά με την απαγόρευση χρησιμοποίησης κρεατάλευρων στη διατροφή των ζώων, την αποζημίωση των βιομηχανιών που παράγουν ζωοτροφές κλπ., 
ii) σχετικά με την κατάργηση της ελάχιστης τιμής στη βιομηχανική
τομάτα, όπως ορίζεται στο νέο κανονισμό, 
δ) Προς τον Υπουργό Τύπου και Μέσων Μαζικής Ενημέρωσης, σχετικά με τη χορήγηση των αδειών των ραδιοφωνικών σταθμών, 
ε) Προς τον Υπουργό Εθνικής Παιδείας και θρησκευμάτων, σχετικά με την εξαίρεση του νομού Αργολίδας από την χωροθέτηση των Σχολών του νεοσύστατου Πανεπιστημίου Πελοποννήσου, 
5) Συζήτηση επερώτησης προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την πολιτική της Κυβέρνησης στον τομέα της προστασίας του περιβάλλοντος, 
ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό.
ΑΠΟΣΤΟΛΙΔΗΣ Λ., 
ΠΑΠΑΡΗΓΑ Α., 
ΣΗΜΙΤΗΣ Κ., 
β) Προς τους Υπουργούς. 
ΑΜΠΑΤΖΟΓΛΟΥ Γ., 
ΑΝΩΜΕΡΙΤΗΣ Γ., 
ΑΡΓΥΡΗΣ Ε., 
ΕΥΘΥΜΙΟΥ Π., 
ΘΩΜΟΠΟΥΛΟΣ Ι., 
ΚΑΡΑΤΖΑΦΕΡΗΣ Γ., 
ΚΑΤΣΑΡΟΣ Ν., 
ΡΕΠΠΑΣ Δ., 
ΣΤΡΙΦΤΑΡΗΣ Σ., 
ΦΩΤΙΑΔΗΣ Α., 

Β. Επί της επερώτησης:
ΑΜΠΑΤΖΟΓΛΟΥ Γ., 
ΔΑΜΑΝΑΚΗ Μ., 
ΕΥΘΥΜΙΟΠΟΥΛΟΣ Η., 
ΚΟΥΒΕΛΗΣ Φ., 
ΚΩΝΣΤΑΝΤΟΠΟΥΛΟΣ Ν., 
ΛΑΦΑΖΑΝΗΣ Π., 
ΞΗΡΟΤΥΡΗ Α., 
ΤΣΙΤΟΥΡΙΔΗΣ Σ., 
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΝ'
Παρασκευή 30 Μαρτίου 2001
-------------------------
Αθήνα, σήμερα στις 30 Μαρτίου 2001, ημέρα Παρασκευή και ώρα 10.54' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται η κυρία Γραμματέας να αναγνώσει τις αναφορές προς το
Σώμα:
(Ανακοινώνονται προς το Σώμα από τη Γραμματέα της Βουλής κα Φωτεινή
Γεννηματά, Βουλευτή Α' Αθηνών τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Δευτέρας 2 Απριλίου 2001.
A. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 805/28.3.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Γεωργίας, σχετικώς με την άρνηση της Αγροτικής Τράπεζας, να χορηγήσει καλλιεργητικά δάνεια σε αγρότες, καλλιεργητές εκτάσεων, οι οποίες προέρχονται από παραχωρητήρια του κράτους.
2. Η με αριθμό 792/28.3.2001 επίκαιρη ερώτηση του Βουλευτή της Νέας
Δημοκρατίας κ. Αντωνίου Μπέζα προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία του Βρεφονηπιακού Σταθμού της Εργατικής Εστίας Ηγουμενίτσας.
3. Η με αριθμό 788/28.3.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εμπορικής Ναυτιλίας, σχετικώς με τη λήψη μέτρων για την αναβάθμιση της ναυτικής εκπαίδευσης κλπ.
Β. EΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. 
Βουλής)
1. Η με αριθμό 800/28.3.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Παντελή Τσερτικίδη προς τον Υπουργό Γεωργίας, σχετικώς με τη λήψη μέτρων προστασίας του εισοδήματος των καπνοπαραγωγών κλπ.
2. Η με αριθμό 791/28.3.2001 επίκαιρη ερώτηση του Βουλευτή της Νέας Δημοκρατίας κ. Χρήστου Ζώη προς τον Υπουργό Εργασίας και Κοινωνικών Ασφαλίσεων, σχετικώς με την υλοποίηση του προγράμματος για τους ανέργους του Νομού Λάρισας.
3. Η με αριθμό 789/28.3.2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στα Νοσοκομεία, τη λήψη μέτρων επίλυσης των αιτημάτων τους κλπ.
ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, εισερχόμαστε στη
συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 808/50/28.3.2001 επίκαιρη ερώτηση του
Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τον κύριο Πρωθυπουργό, σχετικώς με τις θέσεις της Ελλάδας ως προς τα οικονομικά θέματα που συζητήθηκαν στην άτυπη Σύνοδο Κορυφής της Ευρωπαϊκής 'Ενωσης, στη Στοκχόλμη.
Η επίκαιρη ερώτηση του κ. Αποστολίδη έχει ως εξής:
"Πριν λίγες ημέρες συνήλθε στη Στοκχόλμη άτυπη Σύνοδος Κορυφής των Αρχηγών των Κρατών-Μελών της Ε.Ε., στην οποία μεταξύ άλλων συζητήθηκαν και θέματα οικονομικά, σε συνέχεια της στρατηγικής που χαράχθηκε στη Λισαβόνα πέρυσι.
Ερωτάται ο κύριος Πρωθυπουργός:
Ποια ήταν τα κύρια οικονομικά θέματα που συζητήθηκαν στην άτυπη
Σύνοδο Κορυφής στη Στοκχόλμη, σχετικά με την ανάπτυξη, την απασχόληση και την κοινωνική συνοχή;
Ποιες θέσεις της Ελλάδος, οι οποίες εκφράσθηκαν στη Σύνοδο αυτή, πάνω στα θέματα που συζητήθηκαν;"
Ο Πρωθυπουργός κ. Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, στην άτυπη Σύνοδο της Στοκχόλμης συζητήθηκε η εφαρμογή της στρατηγικής, η οποία είχε αποφασιστεί πριν από ένα χρόνο στη Λισαβόνα. Ποιο σκοπό είχε αυτή η στρατηγική; Να κάνει την ευρωπαϊκή οικονομία την πιο ανταγωνιστική οικονομία στον κόσμο και ταυτόχρονα να προχωρήσει προς την πλήρη απασχόληση, να υπάρξει βιώσιμη ανάπτυξη και να ενισχυθεί η κοινωνική συνοχή.
Για να πραγματοποιηθεί αυτός ο στόχος τονίστηκε ότι θα πρέπει να προχωρήσουν οι οικονομικές μεταρρυθμίσεις, οι οποίες βελτιώνουν τους ρυθμούς ανάπτυξης και εξασφαλίζουν σταθερότητα. Τέτοιες είναι: η απελευθέρωση των αγορών, η δημιουργία μιας ενιαίας χρηματοοικονομικής αγοράς, οι πολιτικές οι οποίες διευκολύνουν τη μετάβαση στην κοινωνία της γνώσης, η εκπαίδευση και μια σειρά από προγράμματα, που έχουν σχέση με την κοινωνική συνοχή.
Εμείς υποστηρίξαμε σε σχέση με αυτά συγκεκριμένες θέσεις και οι
θέσεις μας πέρασαν στα συμπεράσματα του συμβουλίου. Είπαμε, παραδείγματος χάρη, ότι η απελευθέρωση των αγορών πρέπει να συνδέεται οπωσδήποτε με ένα ρυθμιστικό πλαίσιο, το οποίο εξασφαλίζει την παροχή ολοκληρωμένων υπηρεσιών προς το κοινό και την προστασία του καταναλωτή. Αυτό αφορά ιδιαίτερα στην αγορά ενέργειας, η οποία απελευθερώνεται σε μας και σε άλλες χώρες.
'Οσον αφορά στην εκπαίδευση τονίσαμε ότι χρειάζεται διά βίου μάθηση, ώστε ο εργαζόμενος σε οποιαδήποτε φάση της εργασιακής του ζωής να έχει τη δυνατότητα να προσαρμόζεται στις νέες τεχνολογίες και να αποκτά νέες δυνατότητες.
Επίσης, τονίσαμε ότι πέρα από την ειδική γνώση πρέπει να δίνεται και μια παιδεία, η οποία ανεβάζει το γενικό επίπεδο. Χρειάζεται να ενισχυθεί η γενική εκπαίδευση.
Τονίσαμε την ανάγκη της περιφερειακής συνοχής και γι' αυτό θα πρέπει οι μικρομεσαίες επιχειρήσεις να ενισχύονται και αυτές για έρευνα και τεχνολογία και να ενισχύονται με κρατικές ενισχύσεις και οι περιφέρειες. Να μην είναι σκοπός να αναπτυχθεί σε μεγάλους στόχους η έρευνα ή να αναπτυχθεί ο ανταγωνισμός χωρίς περιφερειακή σύγκλιση.
Τέλος, είπαμε σε σχέση με τους δείκτες ότι θα πρέπει να υπάρχουν δείκτες, αλλά οι δείκτες αυτοί δεν θα πρέπει μονάχα να δείχνουν σε απόλυτα επίπεδα πού βρίσκεται η κάθε χώρα, αλλά να δείχνουν επίσης από χρόνο σε χρόνο ποια πρόοδο έχει πραγματοποιήσει η κάθε χώρα. Και αυτό επίσης έγινε δεκτό.
Για την κοινωνική συνοχή υπήρξε μια ιδιαίτερη συζήτηση, στην οποία θα επανέλθω αργότερα.
ΠΡΟΕΔΡΟΣ (Απόστολος Κακλαμάνης): Τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000 - 80 χρόνια από την ενσωμάτωση στην Ελλάδα", σαράντα τρεις μαθητές και τρεις συνοδοί -καθηγητές από το Γυμνάσιο-Λύκειο Καλαμάρι Θεσσαλονίκης.
Επίσης, τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000 - 80 χρόνια από την ενσωμάτωση στην Ελλάδα", τριάντα πέντε μαθητές και τέσσερις συνοδοί καθηγητές από το 2ο Γυμνάσιο Μενεμένης Θεσσαλονίκης.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Ο κ. Αποστολίδης έχει το λόγο.
ΛΟΥΚΑΣ ΑΠΟΣΤΟΛΙΔΗΣ: Ευχαριστώ, κύριε Πρόεδρε.

Τα μέτρα που προωθεί η Ελλάδα και στη τελευταία σύνοδο, θεωρώ ότι
βρίσκονται σε καλή κατεύθυνση από την άποψη ότι διαμορφώνουν ένα περιβάλλον οικονομικό, μέσα στο οποίο πραγματικά η άλλη όψη του νομίσματος που είναι η κοινωνία, η απασχόληση και η αλληλεγγύη δημιουργούν τις θετικές προϋποθέσεις για να "περπατήσει" μαζί με την εκπαίδευση. Η μια πλευρά, κύριε Πρωθυπουργέ, είναι αυτή και είναι προς πολιτική κατεύθυνση.
Εγώ έζησα και θα καταθέσω την εμπειρία μου ως Πρόεδρος της Επιτροπής Ευρωπαϊκών Υποθέσεων από το 'Αμστερνταμ μέχρι και σήμερα. Θεωρώ πραγματικά ότι για τα τέσσερα κρίσιμα στοιχεία που είναι προτεραιότητες και της κυβέρνησης, αλλά και σε ευρωπαϊκό επίπεδο, δηλαδή της ανοικοδόμησης του κοινωνικού κράτους, της διατήρησης του κοινωνικού μοντέλου στην Ευρωπαϊκή 'Ενωση, μέσα στα επόμενα χρόνια οι τομείς για τους οποίους θα κριθούμε και μάλιστα αυστηρά από τους Ευρωπαίους πολίτες και από τους 'Ελληνες εργαζόμενους, είναι πρώτον, τα ζητήματα της απασχόλησης. Στόχος μας ασφαλώς είναι η τήρηση της απασχόλησης και η δυνατότητα ένταξης στο οικονομικό και κοινωνικό γίγνεσθαι των ασθενέστερων λαϊκών τάξεων, των οικονομικά περιθωριοποιημένων.

Το δεύτερο στοιχείο και η μεγάλη προτεραιότητα αφορά στην ανακατανομή του εθνικού εισοδήματος για να γεφυρώσουμε ανισότητες και αδικίες, οι οποίες έχουν οξυνθεί.
Το τρίτο στοιχείο αφορά στο ζήτημα της αλληλεγγύης και ασφαλώς στο
ανοικτό μέτωπο, στο συνεχή πόλεμό μας απέναντι στη φτώχεια και στην κοινωνία των 2/3.
Θεωρώ ότι ιδιαίτερα στη Στοκχόλμη υπήρξαν θετικές κατευθύνσεις και θετικά εργαλεία που μας επιτρέπουν αυτήν τη στιγμή να συγκεκριμενοποιούμε πολιτική ώστε να αναμένει ο Ευρωπαίος πολίτης ότι θα αλλάξει κάτι στο ευρωπαϊκό γίγνεσθαι. Ασφαλώς η κοινωνική Ευρώπη είναι στην πρώτη προτεραιότητα χέρι χέρι με την ανάπτυξη σε αυτό το νέο οικοδόμημα της Ενωμένης Ευρώπης.
Σε αυτά τα τέσσερα εργαλεία τα οποία εγώ θεωρώ σημαντικά είναι ασφαλώς και η κοινωνική ατζέντα που αποφασίστηκε στη Λισαβόνα με τις εβδομήντα περίπου δράσεις σε έντεκα τομείς. Κατά την άποψή μου τα εθνικά σχέδια απασχόλησης βοηθάνε γιατί διαμορφώνουν και μια ευρωπαϊκή στρατηγική που συνδυάζεται με τις εθνικές στρατηγικές. Ο χάρτης των θεμελιωδών δικαιωμάτων δίνει μια σημαντική ώθηση και διασφαλίζει μαζί με τα κλασικά δικαιώματα και τα κοινωνικά και οικονομικά δικαιώματα, βοηθώντας και στα προβλήματα της φτώχειας και του κοινωνικού αποκλεισμού. 
Το τελευταίο κεφάλαιο που ήταν στη συζήτησή σας αφορούσε το σχέδιο
για την καταπολέμηση της φτώχειας και του κοινωνικού αποκλεισμού. Γνωρίζω ότι τουλάχιστον όσον αφορά το εθνικό σχέδιο απασχόλησης γι' αυτόν το χρόνο, είναι μια βασική προτεραιότητα της Κυβέρνησης. Αλλά και όσον αφορά το σχέδιο για την καταπολέμηση της φτώχειας και του κοινωνικού αποκλεισμού, έχετε δεσμευτεί να υπάρξει μέχρι τον Ιούνιο εθνικό σχέδιο ή εθνικά σχέδια από τα κράτη μέλη της Ευρωπαϊκής 'Ενωσης.
'Ολα αυτά είναι κρίσιμα ζητήματα και πρέπει να έρθουν στο Κοινοβούλιο για να συζητηθούν στην Ολομέλεια ώστε ο καθένας να αναλάβει τις ευθύνες του για τις πολιτικές που προωθεί και για τη στάση που κρατά.
Τέλος θα ήθελα, κύριε Πρόεδρε, να θέσω δύο ερωτήματα. Πρώτον,
ακούσαμε ότι θα παρθούν ορισμένα μέτρα ιδιαίτερα στην κατεύθυνση του κυβερνητικού κεφαλαίου. Ασφαλώς πολλοί έτρεξαν αμέσως και αντί να δουν το φεγγάρι έβλεπαν το δάκτυλό σας που έδειχνε. Εγώ δεν θα αρκεστώ εκεί. Εάν πραγματικά όλες οι κοινωνικές δυνάμεις και οι πολιτικές παρατάξεις θεωρήσουν και το δείξουν στην πράξη ότι το πολυτιμότερό μας κεφάλαιο είναι το ανθρώπινο τότε θα μπορέσουμε να προχωρήσουμε. Σήμερα για παράδειγμα στην οικονομία της γνώσης ο πόλεμος των εγκεφάλων βρίσκεται στο επίκεντρο της μάχης για να κερδίσουμε το μέλλον.
Επίσης είναι κρίσιμο το θέμα του να εντάξουμε τους ανέργους στο οικονομικό και κοινωνικό γίγνεσθαι. Αυτό δεν είναι μόνο μια οικονομική παράμετρος. Είναι παράμετρος κοινωνική και πολιτισμική. Η παράκλησή μου, λοιπόν, είναι σε αυτήν την κατεύθυνση και σε αυτήν τη βασική προτεραιότητα που έχει επιλέξει η Κυβέρνηση μαζί με τους κοινωνικούς εταίρους, να διαμορφωθεί ένα νέο πλαίσιο εθνικού διαλόγου με επίκεντρό του τον άνθρωπο.
'Ετσι πραγματικά η ανάπτυξη η απασχόληση και η αλληλεγγύη θα δώσουν
σάρκα και οστά στις συλλογικές αξίες της ισότητας, της ελευθερίας, της δικαιοσύνης, της κοινωνικής συνοχής, πράγματα που για τους σοσιαλιστές, για εμάς, είναι η βασική μας προτεραιότητα.
ΠΡΟΕΔΡΟΣ (Απόστολος Κακλαμάνης): Ο Πρωθυπουργός κ. Κωνσταντίνος
Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ανέφερα πριν ότι ένα κεφάλαιο, το οποίο συζητήθηκε, ήταν η ανάπτυξη, η σταθερότητα.
Ο κύριος συνάδελφος επεσήμανε σωστά ότι υπάρχει και ένα δεύτερο κεφάλαιο, το θέμα της κοινωνικής συνοχής. Αυτό ήταν το δεύτερο μεγάλο κεφάλαιο, το οποίο συζητήθηκε στη Στοκχόλμη και εκεί υπάρχουν δύο μέσα, με τα οποία κυρίως επιδιώκεται να προχωρήσει η Ευρωπαϊκή 'Ενωση.
Το ένα μέσο είναι τα εθνικά σχέδια δράσης για την απασχόληση, τα
οποία τώρα κάθε έτος κατατίθενται στην Ευρωπαϊκή 'Ενωση και προσδιορίζουν συγκεκριμένους στόχους. Και αποφασίστηκε στη Λισαβόνα να υπάρχουν και ενδιάμεσοι στόχοι, όχι μόνο τι θα γίνει το 2010 σε σχέση με την επιδίωξη της πλήρους απασχόλησης, αλλά τι θα γίνει και το 2005 σε αυτήν την πορεία. Οι ενδιάμεσοι στόχοι αφορούν όχι μονάχα απόλυτους αριθμούς απασχόλησης, αλλά αφορούν και την ποιότητα αυτής απασχόλησης και την κατανομή στο κοινωνικό σύνολο, πόσες γυναίκες, πόσοι μακροπρόθεσμα άνεργοι υπάρχουν κλπ.
Το δεύτερο μέσο είναι τα εθνικά σχέδια δράσης για την κοινωνική αλληλεγγύη, κατά της φτώχειας και του αποκλεισμού και εκεί υπάρχει η 
επιδίωξη να περιοριστεί το φαινόμενο της φτώχειας στην Ευρωπαϊκή 'Ενωση. Να μην υπάρχουν κοινωνικές ομάδες, οι οποίες απομονώνονται και να

αντιμετωπιστούν και τα νέα φαινόμενα, τα οποία προκύπτουν από τις διαφοροποιήσεις που δημιουργεί η κοινωνία της πληροφορίας.
Από τον Ιούνη θα καταθέτουν όλες οι χώρες τα εθνικά τους σχέδια και
αυτά θα ανανεώνονται κάθε χρόνο, θα ελέγχονται και θα κρίνονται με συγκεκριμένους δείκτες.
Επίσης, τονίστηκε η ανάγκη της ποιότητας της εργασίας. Δεν φτάνει να έχουμε απασχόληση, θέλουμε απασχόληση με περισσότερη ευημερία, υψηλότερους μισθούς και καλύτερες συνθήκες. Και μέσα στο πλαίσιο αυτό εντάσσεται και αυτό που ανέφερα πριν για την παιδεία, τη διά βίου εκπαίδευση, ένα υψηλό επίπεδο παιδείας.
Και για να κλείσω, βεβαίως θα υπάρξει κοινωνικός διάλογος για όλα
αυτά τα μέτρα, όπως υπήρξε και θα συνεχίσουμε να διερευνούμε τις απόψεις των κοινωνικών εταίρων, ιδίως των εργαζομένων και άλλων φορέων και να 
προσπαθούμε να κάνουμε μια πολιτική, η οποία έχει την κοινή συναίνεση. Πιστεύω ότι όλοι μας θέλουμε ισχυρή κοινωνία, μια κοινωνία που δίνει
περισσότερες δυνατότητες στους εργαζόμενους.
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό

799/28.3.2001 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Μεταφορών και Επικοινωνιών, σχετικά με τις αποδοχές του Προέδρου και των Αντιπροέδρων του Ταχυδρομικού Ταμιευτηρίου.
Η επίκαιρη ερώτηση διαγράφεται λόγω κωλύματος του ερωτώμενου
Υπουργού.
Τρίτη είναι η με αριθμό 785/48/28.3.2001 επίκαιρη ερώτηση της
Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κας Αλέκας Παπαρήγα προς τον κύριο Πρωθυπουργό, σχετικά με δημοσιεύματα του Τύπου, αναφερόμενα στις προθέσεις της Κυβέρνησης να νομοθετήσει τις διαδικασίες για την αντιμετώπιση των διαδηλώσεων κλπ.
Η επίκαιρη ερώτηση της κας Παπαρήγα σε περίληψη έχει ως εξής: "Ταυτόχρονα με την προώθηση του "Τρομονόμου" στη Βουλή, με τον οποίο
πλήττονται βασικά ατομικά δικαιώματα και ελευθερίες, η Κυβέρνηση σύμφωνα με δημοσιογραφικές αποκαλύψεις έχει έτοιμο νομοσχέδιο για την αντιμετώπιση των διαδηλώσεων, με το οποίο ουσιαστικά τίθεται υπό διωγμό ένα από τα πιο βασικά δημοκρατικά δικαιώματα του λαού (προηγούμενη γνωστοποίηση των διαδηλώσεων στην Αστυνομία, βιντεοσκόπηση διαδηλωτών, αυθαίρετη απαγόρευση διαδηλώσεων κ.ά.).
Είναι φανερό ότι αυτά τα σχέδια της Κυβέρνησης σε συνδυασμό με την ποινικοποίηση της συνδικαλιστικής και πολιτικής δράσης των εργαζομένων, μας γυρίζουν στις πιο μαύρες εποχές.
Ερωτάται ο κύριος Πρωθυπουργός με δεδομένες τις αντιδράσεις από ένα
ευρύτερο πολιτικό και κοινωνικό φάσμα, η Κυβέρνηση πώς σκέφτεται να

χειριστεί τα ζητήματα αυτά."
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, δύο είναι τα θέματα. Το πρώτο είναι οι διαδηλώσεις και το δεύτερο είναι το θέμα του οργανωμένου εγκλήματος.
'Οσον αφορά το πρώτο, είναι γνωστό σε όλους εμάς ότι η πρωτεύουσα και άλλες πόλεις της χώρας ταλαιπωρούνται, όταν ομάδες είκοσι, πενήντα, εκατό ατόμων κλείνουν τους δρόμους, παρεμποδίζουν τις συγκοινωνίες, εμποδίζουν την ελεύθερη κυκλοφορία και έτσι ταλαιπωρούνται χιλιάδες, αν όχι δεκάδες χιλιάδες πολιτών.
Είναι επίσης γνωστό ότι η κοινή γνώμη δυσανασχετεί σε αυτό το φαινόμενο και περιμένει από την Kυβέρνηση να περιορίσει το φαινόμενο αυτό, να περιορίσει την κατάχρηση η οποία υπάρχει στα δικαιώματα τα οποία κατοχυρώνει το Σύνταγμα, την κατάχρηση η οποία χαρακτηρίζεται από χωρίς μέτρο και χωρίς ευθύνη εκμετάλλευση. Γιατί πρέπει να υπάρχει η ελεύθερη έκφραση της γνώμης αλλά ταυτόχρονα πρέπει να υπάρχει ο σεβασμός στους άλλους πολίτες. Γι' αυτό βρίσκεται σε επεξεργασία ένα σχέδιο νόμου που αφορά αυτά τα φαινόμενα, το οποίο θα συζητηθεί με τα κόμματα και θα αντικαταστήσει μια νομοθεσία η οποία υπάρχει στη χώρα από την εποχή της χούντας.
Θα περίμενα από το Κομμουνιστικό Κόμμα Ελλάδος και την κ. Παπαρήγα να μας έχουν ρωτήσει γιατί δεν έχουμε ακόμη προχωρήσει στον εκσυγχρονισμό της νομοθεσίας και ισχύει ακόμη αυτή η παλιά νομοθεσία, η οποία ούτε με το άρθρο 11 του Συντάγματος συμβιβάζεται ούτε με μια αντίληψη η οποία προστατεύει τις ελευθερίες αλλά επισημαίνει και την κοινωνική ευθύνη. 
Θέλω να τονίσω ότι η Ελληνική Αστυνομία κατά τη διάρκεια των
κινητοποιήσεων αυτών έχει δυο υποχρεώσεις: 'Eχει την υποχρέωση να προστατεύσει κινητοποιήσεις, αλλά ταυτόχρονα έχει και την υποχρέωση να προστατεύσει τους πολίτες. Και δεν είναι δυνατόν να λέμε ότι πρέπει μόνο να ενδιαφέρεται για το πρώτο και δεν πρέπει να ενδιαφέρεται και για το δεύτερο. Η εφαρμογή των νόμων σε κάθε κατεύθυνση απαιτεί τη συνεργασία της Αστυνομίας.
'Οσον αφορά το δεύτερο νόμο τον οποίο ανέφερα, τη νομοθεσία για την καταπολέμηση του οργανωμένου εγκλήματος, είναι γνωστό ότι το οργανωμένο έγκλημα έχει λάβει μια τεράστια έκταση, η ποινική νομοθεσία δεν βοηθά να αντιμετωπιστεί αυτό το φαινόμενο και το οργανωμένο έγκλημα είναι ένα έγκλημα που αφορά ναρκωτικά, λαθρεμπορία, αφορά το εμπόριο όπλων κυρίως και είναι εις βάρος ασθενών ομάδων του πληθυσμού, γυναίκες και παιδιά για παράδειγμα και χρειάζεται μια σύγχρονη νομοθεσία. Δεν είμαστε η μόνη χώρα η οποία απασχολείται με αυτό το θέμα.
Ο Οργανισμός Ηνωμένων Εθνών συγκάλεσε μια σύνθεση στο Παλέρμο και αποφάσισε μια διεθνή Συνθήκη στην οποία προσχώρησαν εκατόν είκοσι χώρες. Και εκεί είναι η επιδίωξη να προστατεύσουμε τον πολίτη.
ΠΡΟΕΔΡΟΣ (Απόστολος Κακλαμάνης): Η κα Παπαρήγα έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρωθυπουργέ, ξέρουμε πάρα πολύ καλά από την πείρα μας και νομίζω ότι είναι ανάλογη η γενική πείρα, ότι πολλές φορές στόχοι αντιλαϊκοί, αντιδραστικοί, περιβάλλονται από επιχειρήματα και προσχήματα που από μια πρώτη ματιά φαίνονται λογικά. Και τα δυο ζητήματα που θέσαμε κατά τη γνώμη μας είναι θεμελιώδη. Εμείς θέτουμε την ουσία των ζητημάτων, απορρίπτουμε τα προσχήματα, ακόμη και όταν στηρίζονται σε υπαρκτά προβλήματα.
Πρέπει να σας πω ότι η χαρά μας θα ήταν να ξανασκεφθείτε ορισμένα απ' αυτά τα ζητήματα και τους προβληματισμούς που κατά καιρούς έχουμε καταθέσει, όχι μόνο εμείς, αλλά και ευρύτερα οι επιστήμονες, οι κοινωνικοί παράγοντες, άνθρωποι που ανήκουν σε κόμματα πέραν του ΚΚΕ. Γιατί ξέρουμε πολύ καλά ότι η λειτουργία ενός νόμου μέσα στη συγκεκριμένη κοινωνία μπορεί να πάρει άλλες διαστάσεις, πέρα από το γεγονός ότι και η πρόθεση της Κυβέρνησης είναι δεδομένη.
Θα πω λοιπόν πολύ συγκεκριμένα: Ο νόμος για τις διαδηλώσεις καμία σχέση δεν έχει, κατά τη γνώμη μας, με την προστασία των κυκλοφορούντων. Πρέπει να ξέρετε πολύ καλά ότι μέσα στις συνθήκες που ζούμε, οι μορφές δράσης που χρησιμοποιούν οι εργαζόμενοι και η ένταση των μορφών δράσης είναι ανάλογη με την μορφή της επίθεσης που δέχονται. Και αν θέλετε από μια πλευρά το πρόβλημα δεν είναι μόνο οι δρόμοι. Οι εργαζόμενοι δεν έχουν
καν τη δυνατότητα ούτε να διεκδικήσουν τα δικαιώματά τους μέσα στους χώρους εργασίας, πριν απ' όλα και ιδιαίτερα στον ιδιωτικό τομέα. Και οι μορφές δράσης που θα χρησιμοποιούν θα είναι ανάλογες με την ένταση της επίθεσης που δέχονται.
Επομένως, ο νόμος που φέρνετε είναι για την κατάργηση των διαδηλώσεων, για την απαγόρευση, για τη δημιουργία κλίματος φοβίας και συμπληρώνει την οξύτατη εργοδοτική τρομοκρατία που υπάρχει και δεν υπάρχει καμία νομοθεσία η οποία να προστατεύει τον εργαζόμενο στο χώρο της εργασίας από την εργοδοτική αυθαιρεσία, τη βία και την κάθε μορφής τρομοκρατία που υπάρχει.
Δεύτερον, ο τρομονόμος δεν αφορά αυτό καθαυτό το οργανωμένο έγκλημα
και ξέρετε πάρα πολύ καλά ότι το οργανωμένο έγκλημα δεν θα υπάρξει πολιτική δύναμη που δε θέλει να παταχθεί. 'Ολοι έχουμε παιδιά και όλοι ζούμε μέσα σε ένα περιβάλλον που πραγματικά αισθανόμαστε πολλές φορές ανασφαλείς για διάφορους λόγους. Ο τρομονόμος όπως έρχεται και η αφετηρία του συνδέεται με την υπόθεση αντιμετώπισης της γνωστής τρομοκρατίας τύπου "17 Νοέμβρη". Μακάρι με αυτόν το νόμο να μπορούσατε να ανακαλύψετε αυτήν την ιστορία.
Η ιστορία "17 Νοέμβρη" ή κάτι ανάλογο δεν βρίσκεται μέσα στην
ελληνική κοινωνία. 'Αλλο πράγμα το οργανωμένο έγκλημα. 'Εχει να κάνει με μυστικές υπηρεσίες και δεν πρόκειται να βρείτε τους υπεύθυνους σε συνεργασία με τις κυβερνήσεις και με τις υπηρεσίες εκείνων των δυνάμεων που καλλιεργούν έδαφος για τέτοιες οργανώσεις και τις οργανώνουν οι ίδιοι. Μπορεί να πιαστούν οι εκτελεστές αυτών των μυστικών υπηρεσιών όταν θα αποφασίσουν οι πατεράδες τους και οι εμπνευστές τους να τις εναλλάξουν με μια άλλη μορφή.
Επομένως, ο τρομονόμος θα χρησιμοποιηθεί κυρίως για την αντιμετώπιση της λεγόμενης λαϊκής τρομοκρατίας, δηλαδή του δικαιώματος του λαού να παλεύει. Και υπ'αυτήν την έννοια, θα θέλαμε να ξανασκεφθείτε. Είναι από τις μαύρες σελίδες, θα έλεγα, αυτής της πολιτικής που ζούμε τα τελευταία χρόνια, τόσο ο τρομονόμος όσο και η απαγόρευση των διαδηλώσεων.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι
συνάδελφοι, συμφωνώ στο εξής με την κ. Παπαρήγα ότι ένας νόμος έχει 
πλευρές και δίνει δυνατότητες διαφορετικής αντιμετώπισης των καταστάσεων. Αλλά, δε συμφωνώ καθόλου με την άποψη ότι γι'αυτό ακριβώς πρέπει να καταργήσουμε τη νομοθεσία και γι'αυτό δεν θα πρέπει να υπάρχει ένα

πλαίσιο μέσα στο οποίο ασκούνται τα δικαιώματα γιατί η ελευθερία του καθενός έχει όριο την ελευθερία του άλλου. Και πρέπει να προστατεύουμε και την ελευθερία άσκησης του δικαιώματος και την ελευθερία του άλλου να ασκεί τα δικά του δικαιώματα. Δεν είναι δυνατόν όπως είπα στην αρχή λίγοι να καταλαμβάνουν το κατάστρωμα των κυρίων οδών της πρωτεύουσας ή άλλων πόλεων, να δημιουργείται ένα τεράστιο κυκλοφοριακό χάος και να βλέπει η Κυβέρνηση, η πολιτεία αυτήν την κατάσταση και να σηκώνει τα χέρια ψηλά. 'Οποιος σέβεται τον πολίτη πρέπει σ'αυτήν την κατάσταση να επέμβει.
Είπε η κ. Παπαρήγα ότι υπάρχει εμπειρία. Πράγματι, υπάρχει εμπειρία
και την εμπειρία αυτήν την έχουμε και εμείς, την έχω και εγώ προσωπικά. Αλλά η Αστυνομία δεν είναι αυτή η οποία ήταν. Δεν υπάρχουν συνήθεις ύποπτοι, δεν υπάρχουν εκείνοι οι οποίοι μονίμως διώκονται με το πρόσχημα της μιας ή της άλλης εκδήλωσης. Πιστεύω ότι η πλειοψηφία από εμάς -εφόσον το αμφισβητεί η κ. Παπαρήγα λέω "η πλειοψηφία"- έχει αντιληφθεί ότι υπάρχει μια δημοκρατική συνείδηση και στα Σώματα Ασφάλειας. Και η Κυβέρνηση κάνει κάθε τι το δυνατό, τη δημοκρατική αυτή συνείδηση να την εμπεδώσει, να την επεκτείνει και να περιορίσει όποιους κινούνται με αυταρχικότητα. Την αυταρχικότητα την καλλιεργούμε αν καθόμαστε χωρίς αντίδραση απέναντι σε φαινόμενα κατάχρησης δικαιωμάτων ή σε φαινόμενα όπως το οργανωμένο έγκλημα.
Τι απάντηση προκαλεί το οργανωμένο έγκλημα; Την απάντηση που προκαλεί από τους πολίτες όταν βλέπουν ότι συνεχίζεται χωρίς επίπτωση: επέμβετε πιο δυνατά, επέμβετε πιο αυταρχικά, μη δίνετε σημασία στα διάφορα εμπόδια ή τους δικαστικούς ελέγχους που υπάρχουν.
Εμείς δεν το θέλουμε αυτό. Θέλουμε να υπάρχει παραδείγματος χάρη πάντα η δικαστική εγγύηση. Γι'αυτό πρέπει να προβλέπουμε, γι'αυτό πρέπει να οργανωνόμαστε. Η κοινωνία της ελευθερίας απαιτεί ακριβώς να έχουμε τα
μέσα σε ένα πλαίσιο το οποίο εξασφαλίζει την σύμφωνα με το Σύνταγμα μεταχείριση των πολιτών, το κράτος να είναι αποτελεσματικό και το θέλουμε αποτελεσματικό.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα θεωρεία δημοσίων υπαλλήλων σαράντα μαθητές και τέσσερις συνοδοί-καθηγητές από το Πειραματικό Σχολείο του Πανεπιστημίου Μακεδονίας και από τα άνω δυτικά θεωρεία σαράντα δύο μαθητές και δύο συνοδοί-καθηγητές από το 1ο Ενιαίο Λύκειο Νέας Σμύρνης του Νομού Αττικής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000 - 80 χρόνια από την ενσωμάτωση στην Ελλάδα".
Η Βουλή τους καλωσορίζει.
(Χειροκροτήματα από όλες τις πτέρυγες)
Ακολουθεί η τέταρτη με αριθμό 801/28.3.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Οικονομικών, σχετικώς με την κατάταξη του επαγγέλματος των Χημικών -Μηχανικών για τη ρύθμιση της φορολογίας τους.
Η επίκαιρη ερώτηση του κ. Αμπατζόγλου έχει ως εξής:
"Μετά τον εκσυγχρονισμό TAXIS φθάνουν στα χέρια των Χημικών Μηχανικών τα έντυπα των φορολογικών δηλώσεων, από τα οποία πληροφορούνται ότι ασκούν το επάγγελμα του Χημικού Οινολόγου (κωδικός επαγγέλματος 8321) ή του Μηχανολόγου Ηλεκτρολόγου (κωδικός επαγγέλματος 8334).
Με απόφαση του Υπουργείου Οικονομικών (ΦΕΚ 65Β/3.2.99) οι χημικοτεχνικές μελέτες που εκπονούνται από Χημικούς Μηχανικούς έχουν καταταχθεί στην κατηγορία 74.30.11.05, που ανήκει στη βασική κατηγορία (NACE) 74.30 με τίτλο "Τεχνικές δοκιμές και αναλύσεις".
Σύμφωνα με το ν. 716/77 και το βασιλικό διάταγμα 19/21 Φεβ. 1938 οι Χημικοτεχνικές μελέτες είναι Μελέτες Εγκαταστάσεων και οι εργασίες Χημικών Μηχανικών, κατά EUROSTAT, αλλά και κατά ΣΤΑΚΟΔ-91 της Εθνικής Στατιστικής Υπηρεσίας της Ελλάδος, ανήκουν στις Υπηρεσίες Μηχανικού (NACE 74.20).
Το επάγγελμα του Χημικού Μηχανικού, αν και γνωστό από το 1917,
φαίνεται ότι παρά τον εκσυγχρονισμό δεν είναι ακόμα γνωστό στην Εφορία και στο Υπουργείο Οικονομικών.
Ερωτάται ο κύριος Υπουργός:
1. Εάν το επάγγελμα του Χημικού Μηχανικού θα ενταχθεί στην κατηγορία 74.20 και ειδικότερα στις υποκατηγορίες 74.20.35, 74.20.36 ή 74.20.37.
2. Με ποιο συντελεστή θα φορολογηθούν οι φερόμενοι ως "οινολόγοι"
Χημικοί Μηχανικοί και εάν θα αποσταλεί διορθωτική εγκύκλιος στις εφορίες."
Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες
και κύριοι συνάδελφοι, με απόφαση του Υπουργού Οικονομικών τον Ιανουάριο του 1999 καθορίστηκαν οι κωδικοί αριθμοί δραστηριοτήτων σύμφωνα με την ταξινόμηση και την περιγραφή της Εθνικής Ονοματολογίας των Οικονομικών Δραστηριοτήτων.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Η ταξινόμηση και η περιγραφή των κωδικών αριθμών δραστηριοτήτων και η χρησιμοποίησή τους από το μητρώο των δημοσίων οικονομικών υπηρεσιών υπαγορεύθηκε από την ανάγκη τήρησης ενός πλήρους και σωστού μητρώου επιχειρήσεων με ένα ενιαίο και ομοιόμορφο τρόπο, σε εφαρμογή βέβαια του συστήματος TAXIS σύμφωνα και με τους σχετικούς κανονισμούς της Ευρωπαϊκής 'Ενωσης, προκειμένου να εξυπηρετήσει τη γρήγορη ανάλυση και εξαγωγή σωστών στατιστικών συμπερασμάτων.
Οι κωδικοί αριθμοί δραστηριοτήτων δηλώνονται από τον ίδιο τον φορολογούμενο με τη δήλωση έναρξης του επιτηδεύματος ή μεταβολής των εργασιών του επιτηδευματία και βέβαια με τη συνεργασία του υπαλλήλου της αρμόδιας ΔΟΥ, ο οποίος εκ των πραγμάτων γνωρίζει τη δομή της ονοματολογίας, αλλά και τη συνεργασία του ίδιου του φορολογούμενου, ο οποίος γνωρίζει τη δική του ακριβή δραστηριότητα. Σε συνεργασία, λοιπόν, φορολογούμενου και υπαλλήλου της αρμόδιας υπηρεσίας βρίσκεται ο κωδικός εκείνος που είναι εγγύτερα στην πραγματική δραστηριότητα του επιτηδευματία. Σε κάθε περίπτωση επαναλαμβάνω, ο κωδικός αριθμός δηλώνεται από τον ίδιο τον επιτηδευματία και όχι από τον υπάλληλο ή από
την υπηρεσία του Υπουργείου.
'Ετσι, θα ήθελα να σας πω ότι με βάση την ερώτησή σας οι Χημικοί Μηχανικοί μπορούν να ενταχθούν στην κατηγορία 74.20 και ακόμη ειδικότερα στις κατηγορίες 74.20.35, 74.20.36 ή 74.20.37, εφόσον όμως αυτοί οι ίδιοι οι φορολογούμενοι κρίνουν ότι αυτή η υπαγωγή ανταποκρίνεται περισσότερο στην πραγματική τους δραστηριότητα.
Θα πρέπει να τονίσουμε ξεκάθαρα ότι ο τρόπος φορολόγησης των επιτηδευματιών είναι παντελώς ανεξάρτητος από τον κωδικό με τον οποίο έχουν ενταχθεί στην Εθνική Ονοματολογία. Θα έλεγα ότι σε καμία περίπτωση δεν επιβάλλεται φόρος εξαιτίας της ένταξής τους σε κάποιον κωδικό. 
Αντίθετα για τους επιτηδευματίες, ελεύθερους επαγγελματίες, για τον
προσδιορισμό του εισοδήματός τους, λαμβάνεται το σύνολο των αμοιβών που εισπράτουν και προκύπτει από τα βιβλία τα οποία τηρούνται επαρκώς και συνεπώς, από τα ακριβή δηλαδή λογιστικά τους βιβλία, και ειδικότερα κατ'εξαίρεση για τους χημικούς μηχανικούς, αλλά και όλους τους μηχανικούς, το καθαρό εισόδημα, εφόσον απασχολούνται με την σύνταξη μελετών και σχεδίων οικοδομικών και λοιπών τεχνικών έργων, την επίβλεψη της εκτέλεσης αυτών των έργων, τη διεύθυνση εκτέλεσης, διοίκησης δηλαδή του έργου και την ενέργεια πραγματογνωμοσυνών και διαιτησιών σχετικών με αυτά τα έργα, το καθαρό τους εισόδημα εξευρίσκεται με τη χρήση συντελεστή στις ακαθάριστες νόμιμες αμοιβές τους, όπως ορίζεται στο νόμο, μετά από αφαίρεση των πραγματικών επαγγελματικών δαπανών από αυτό το ακαθάριστο εισόδημά τους.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο. ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, ο κύριος Υπουργός ανέφερε
πράγματι το υφιστάμενο νομικό καθεστώς, όμως δεν μπόρεσε να εξηγήσει πως κατατάχθηκαν οι χημικοί μηχανικοί ως οινολόγοι.
Η σημερινή υφιστάμενη κατάσταση είναι ο κάθε μηχανικός που επισκέπτεται την εφορία, καλείται να πείσει τον υπάλληλο ότι είναι χημικός μηχανικός. Του ζητούν να φέρει μέχρι πιστοποιητικά σπουδών. Καλούνται να αποδείξουν ότι δεν είναι ελέφαντες.
Οι χημικοί μηχανικοί σας δηλώνω και ως χημικός μηχανικός, ουδέποτε διδάχθηκα την επιστήμη της οινολογίας και ουδέποτε άσκησαν το επάγγελμα του οινολόγου. Πολύ φοβούμαι, κύριε Υπουργέ, ότι οι υπάλληλοι των υπηρεσιών σας, τη στιγμή που χειρίζοντο το θέμα αυτό -εντός εισαγωγικών-ασκούντως την τέχνη της οινοποσίας. Διότι δεν μπορεί να εξηγηθεί αλλιώς αυτό το τερατούργημα. Και εάν εν πάση περιπτώσει, εναπόκειται στους μηχανικούς να δηλώσουν την κατάταξη του επαγγέλματός τους, πληροφορήστε τις αρμόδιες υπηρεσίες της εφορίας να το αποδέχονται αυτό.
Μας στέλνετε τις φορολογικές μας δηλώσεις σε έντυπο που αναφέρει ότι όλα είναι εν "ΤΑΧΙ" και ότι μπορούμε από το internet, για να γλυτώσουμε χρόνο και χρήμα, να διεκπεραιώνουμε τις υποθέσεις μας. Εδώ γίνονται ατέλειωτες συζητήσεις στις κατά τόπους εφορίες για να πεισθούν οι αρμόδιοι υπάλληλοι ποιο είναι το επάγγελμα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Για χημικούς ομιλείτε, αλλά δεν ταιριάζει η χημείας σας. Προσπαθήστε να το ξεκαθαρίσουμε, κύριε Υπουργέ. 
Ορίστε, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι σαφές ότι ο
κωδικός προσδιορίζεται από το φορολογούμενο. Τώρα, αν υπάρχουν εξαιρέσεις στις δεκάδες χιλιάδες υπαλλήλους των ΔΟΥ και υπάρχει μία ιδιορρυθμία, έχω την εντύπωση ότι δεν πρέπει να είναι αντικείμενο συζήτησης στη Βουλή. Το επάγγελμά του και τον κωδικό -το ξανατονίζω- θα το δηλώσει ο ίδιος ο μηχανικός. Θα δει ποιός κωδικός του πάει περισσότερο. Εσείς ο ίδιος προσδιορίσατε τρεις κωδικούς, που σημαίνει, δηλαδή, ότι σε τρεις περιπτώσεις θα μπορούσαν οι χημικοί μηχανικοί να ενταχθούν. Ε, λοιπόν, ας επιλέξει ο ίδιος, ανάλογα με τη δραστηριότητά του, επειδή δεν είναι ακριβής η δραστηριότητα στους ίδιους, με βάση τον εθνικό κατάλογο της ονοματοδοσίας, τον κωδικό αριθμό. Το ξανατονίζω, είναι σαφές, είναι επιλογή του ίδιου του φορολογουμένου.
'Οσον αφορά τα υπόλοιπα που είπατε για το ΤΑΧΙS, είναι περιττά. Το
ΤΑΧIS είναι το τελειότερο σύστημα που υπάρχει, αλλά ταυτόχρονα η σύγχρονη τεχνολογία είναι και η πιο κουτή, όπως λένε οι επαϊοντες οι ασχολούμενοι με τα ηλεκτρονικά. 'Ο,τι δώσεις στο μηχάνημα αυτό θα βγάλει. 'Αρα μην κατηγορούμε το TAXIS. Το TAXIS ό,τι στοιχεία δέχεται, αυτά εξάγει. 
Επομένως αν ο δηλών φορολογούμενος δήλωσε έστω -εσείς που το λέτε, εγώ να το δεχθώ- υπό πίεση κάποιου υπαλλήλου άλλο επάγγελμα, δηλαδή χημικός οινολόγος, ενώ δεν είναι, σας λέω ότι οφείλει και πρέπει...
ΓΕΩΡΓΙΟΣ ΑΜΠΑΤΖΟΓΛΟΥ: Εσείς το γράφετε αυτό.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Για να το γράψει το
TAXIS, κάποιος το δήλωσε.
ΓΕΩΡΓΙΟΣ ΑΜΠΑΤΖΟΓΛΟΥ: Κανείς χημικός μηχανικός.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εν πάση περιπτώσει, για να τελειώσω, ούτως ή άλλως συμφωνώ μαζί σας ότι όντως μπορεί να δηλώσει και το 35 και το 36 και το 37, όποιο θέλει ο φορολογούμενος. Και να μη φοβάται ότι η τυχόν λάθος ονομασία θα επιβαρύνει έστω και μία δραχμή το φορολογητέο εισόδημά του ή θα πληρώσει μία δραχή επιπλέον φόρο. Δεν θα πληρώσει καμία δραχμή επιπλέον.
ΠΡΟΕΔΡΕΥΩΝ (Κωνσταντίνος Γείτονας): Να του ταίριαξε η χημεία.
Επίκαιρες ερωτήσεις δεύτερου κύκλου.
Κύριοι συνάδελφοι, θέλω τη συγκατάθεσή σας, ιδιαίτερα του κ. Θωμόπουλου, για να συζητηθεί στο τέλος η πρώτη επίκαιρη ερώτηση του δεύτερου κύκλου, λώγω του ότι ο Υπουργός Παιδείας θα καθυστερήσει για λίγο, είναι σε κάποια υποχρέωση.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Επομένως θα συζητηθεί η δεύτερη
με αριθμό 793/28.3.2001 επίκαιρη ερώτηση του Βουλευτή της Νέας Δημοκρατίας κ. Νικόλαου Κατσαρού προς τον Υπουργό Γεωργίας, σχετικώς με την απαγόρευση χρησιμοποίησης κρεατάλευρων στη διατροφή των ζώων, την αποζημίωση των βιομηχανιών που παράγουν ζωοτροφές κλπ.
Η επίκαιρη ερώτηση του κυρίου συναδέλφου έχει ως εξής:
"Με την με Α.Π. 408169/22.11.2000 απόφαση των Υπουργών Ανάπτυξης και Γεωργίας απαγορεύθηκε "η χορήγηση κρεατάλευρων, οστεάλευρων και κρεατοστεάλευρων θηλαστικών σε όλα τα ήδη των εκτρεφομένων ζώων. Ζωοτροφές που περιέχουν στη σύνθεσή τους τα ανωτέρω... δεσμεύονται και αποσύρονται από την αγορά ή τις κτηνοτροφικές επιχειρήσεις".
Στη συνέχεια η Γενική Διεύθυνση Κτηνιατρικής του Υπουργείου Γεωργίας με το με αριθ. πρωτ.4202/28.11.2000 έγγραφό της εγνώρισε στις ενδιαφερόμενς βιομηχανίες ότι: "Δεν απαγορεύεται η εισαγωγή ούτε η εξαγωγή κρεαταλεύρων ή ζωοτροφών που τα περιέχουν".
Η διαβεβαίωση αυτή είχε ως συνέπεια την αγορά πρώτων υλών και τη συνέχιση της παραγωγής κρεαταλεύρων προς εξαγωγή. Ακολούθησε όμως η απόφαση 2000/766/ΕΥ της 4.12.2000 του Συμβουλίου Υπουργών Γεωργίας της Ε.Ε., που γνωστοποιήθηκε στις βιομηχανίες, βιοτεχνίες και παρασκευαστήρια ζωοτροφών του Νομού Λαρίσης την 29.12.2000, η οποί με το άρθρο 3 παρ. 1 εδάφ. α' απαγόρευσε και τις εξαγωγές με αποτέλεσμα να προκληθούν τεράστιες ζημιές στις βιομηχανίες κλπ. παραγωγής τους, που λειτουργούν νόμιμα και νόμιμα παρήγαγαν τα προϊόντα τους.
Η Κυβέρνηση καταγράφει το ύψος τους και τα δεσμεύει.
Ερωτάται ο κύριος Υπουργός:
1. Αν θα αποζημιωθούν και πότε οι βιομηχανίες κλπ. που νόμιμα παρήγαγαν κρεατάλευρα των οποίων απαγορεύτηκε η χρησιμοποίηση προς διατροφή των ζώων και η διεξαγωγή.
2. Αν επιτρέπεται ή όχι η συνέχιση της παραγωγής τέτοιων προϊόντων". Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, κύριοι
συνάδελφοι, είναι γνωστό ότι η σπογγώδης εγκεφαλοπάθεια των βοοειδών μια ασθένεια που διαπιστώθηκε από το 1986 και μέχρι σήμερα αποτελεί ασθένεια του ζωϊκού κεφαλαίου του Ηνωμένου Βασιλείου ανάγκασε τις ευρωπαϊκές κυβερνήσεις αλλά και ιδιαίτερα το Συμβούλιο Υπουργών Γεωργίας να πάρει κάποια μέτρα τα οποία μπορεί και επιστημονικά να μην είναι απόλυτα ορθά, αφού η νοθεία στα οστεάλευρα και στα ζωάλευρα ήταν αυτή που δημιούργησε την επιμόλυνση και την ανάπτυξη του πρωτεϊνικού αυτού παράγοντα και δημιουργήθηκε αυτό το πρόβλημα. Παρ'όλα αυτά πήραμε αυστηρά μέτρα για την εκρίζωση της ασθένειας και όχι τον περιορισμό της. Ο περιορισμός της έχει ήδη επέλθει. Αρκεί να σας πω ότι το 1992 είχαμε τριάντα δύο χιλιάδες άρρωστα ζώα βοοειδή με τη σπογγώδη εγκεφαλοπάθεια και πέρυσι είχαμε μόνο χίλια εξακόσια πενήντα σε όλην την Ευρώπη. Φέτος δε το πρώτο τρίμηνο είναι μόνο ογδόντα.
Γιατί, λοιπόν, τόσο αυστηρά μέτρα που πλήττουν μάλιστα και 
βιομηχανίες και δημιουργούν τεράστια προβλήματα ακόμα και στο περιβάλλον. 

Ο παρονομαστής στο κύριο στοιχείο βρίσκεται στη δημόσια υγεία. Δηλαδή τα αυστηρά μέτρα λαμβάνονται επειδή παρατηρήθηκε ότι αυτή η ασθένεια των βοοειδών μπορεί να περάσει στον άνθρωπο μπορεί από ζωονόσος να γίνει και ανθρωπονόσος. Πρέπει, λοιπόν, να εκριζωθεί.
Στα πλαίσια αυτά εμείς έχουμε απαγορεύσει τα οστεάλευρα και τα κρεατάλευρα κλπ. από το 1995 σε όλα τα μυρικαστικά. Δεν είναι μια απόφαση τωρινή. Τώρα όμως πήραμε την απόφαση να απαγορεύσουμε όλα αυτά τα άλευρα από ζώα για ένα χρονικό διάστημα που καλύπτει όλο το πρώτο εξάμηνο αυτού του έτους και εγώ προσωπικά εκτιμώ ότι θα παραταθεί τουλάχιστον για ένα ακόμη εξάμηνο δημιουργώντας μεγάλα προβλήματα στις βιομηχανίες που ευτυχώς όμως αυτές οι βιομηχανίες δεν είναι τόσες πολλές στην Ελλάδα. Στην Ελλάδα έχουμε δεκατρείς βιομηχανίες εκ των οποίων τέσσερις είναι μόνο αυτόνομες. Οι άλλες είναι βιομηχανίες που παράγουν για αυτοκατανάλωση.
Πιστεύω, λοιπόν, με την αισιοδοξία που μπορούμε να έχουμε ότι αυτές
οι βιομηχανίες θα ξαναλειτουργήσουν εφόσον όμως τηρήσουν τους κανόνες της υγιεινής. Διότι, το πρόβλημα επήλθε όχι γιατί παρήγαγαν ζωάλευρα, οστεάλευρα και κρεατάλευρα, αλλά γιατί παραβίασαν τον κανόνα που θέλει αυτά να βράζονται επί είκοσι λεπτά σε τρεις ατμόσφαιρες και φυσικά κάτω από συγκεκριμένους κανόνες υγιεινής που θέλουν να μην αναμειγνύονται με άρρωστα ζώα.
Τέλος, πιστεύω ότι με τα μέτρα που εφαρμόζουμε εμείς, θα αντιμετωπίσουμε και το θέμα του κυρίου ερωτήματος, που είναι η αποζημίωση αυτών των βιομηχανιών μέχρι 31.12.
Στη δευτερολογία μου θα αναφέρω και τα υπόλοιπα που πρέπει να πω.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, εγώ δεν έκανα την επίκαιρη ερώτηση 
γι'αυτά στα οποία αναφέρθηκε ο κύριος Υπουργός, ούτε θεώρησα επίκαιρα αυτά στα οποία απάντησε. Επίκαιρα είναι δυο ερωτήματα. Αφιέρωσε ο κύριος Υπουργός ένα δευτερόλεπτο για το πρώτο και δεν είπε κουβέντα για το δεύτερο. Δεν ξέρω γιατί ακολούθησε αυτήν την τακτική και ούτε θέλω να βγάλω συμπεράσματα, γιατί με ενδιαφέρει η απάντηση.
Και ποια είναι η απάντηση; Οι βιομηχανίες αυτές λειτουργούν νόμιμα με άδειες δικές σας κύριε Υπουργέ. Αυτή είναι η πραγματικότητα. Παράγουν τα προϊόντα και σας πρσφέρουν υπηρεσίες. Ποιες είναι οι υπηρεσίες;'Ολα τα ζωικά απόβλητα καταλήγουν σ' αυτές τις βιομηχανίες, οι οποίες συγκεντρώνουν όλες τις προϋποθέσεις της υγιούς επεξεργασίας αυτών των αποβλήτων και γι' αυτό έχουν και τη σχετική άδεια και παράγουν τα κρεατάλευρα.
Η Κυβέρνησή σας έσπευσε γρηγορότερα μάλιστα από την Ευρωπαϊκή 'Ενωση
κατά μια ή δυο εβδομάδες να απαγορεύσει τη χορήγηση κρεατάλευρων σε όλα
τα ζώα. Καλώς έκανε. Ακολούθησε η Ευρωπαϊκή 'Ενωση.
Το ερώτημα είναι γιατί ούτε η απόφασή σας η δική σας ούτε της Ευρωπαϊκής 'Ενωσης δεν απαγορεύει την παραγωγή. Και είναι προφανές γιατί δεν απαγορεύει την παραγωγή. Γιατί έχετε ανάγκη από τη λειτουργία αυτών των βιομηχανιών, για να επεξεργαστούν τα απόβλητα. Στις χωματερές σας απαγορεύουν να τα αποβάλετε και θα βρωμίσει όλη η Ελλάδα αν δεν λειτουργούν αυτές οι βιομηχανίες.
Σας ερωτώ: Επιτρέπεται η παραγωγή ή όχι; Γι αυτές τις βιομηχανίες που
λειτουργούσαν νόμιμα και συνεχίζουν να λειτουργούν και παράγουν κρεατάλευρα τα οποία αποθηκεύονται, σας ερωτούν αν επιτρέπεται η

παραγωγή και δεν τους απαντάτε. Θα αποζημιωθούν;
Κύριε Υπουργέ, ξέρετε τι συνέβη στην Ιταλία; Καταβλήθηκαν στις είκοσι ομοειδείς βιομηχανίες 160.000.000.000 λιρέτες. Αποζημιώθηκαν για την περασμένη χρονιά, γιατί αναγνωρίζουν την ανάγκη ύπαρξης αυτών των βιομηχανιών. Κι εσείς θα έχετε προβλήματα αν σταματήσουν. Θα αποζημιωθούν και πότε; Δεύτερον, επιτρέπεται ή όχι η παραγωγή; Παραμένουν τα ερωτήματα.
ΠΡΟΕΔΡΕΥΩΝ (Κωνσταντίνος Γείτονας): Είναι σαφή τα ερωτήματα και
είναι και γραμμένα στην ερώτηση.
ΝΙΚΟΛΑΟΣ ΚΑΤΣΑΡΟΣ: Θα ήθελα να καταθέσω ένα σχετικό δημοσίευμα
σχετικό με την αποζημίωση των Ιταλικών βιομηχανιών.
(Στο σημείο αυτό ο Βουλευτής κ. Ν. Κατσαρός καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επειδή το θέμα είναι πάρα πολύ σοβαρό, γι' αυτό στην πρωτολογία μου έθιξα τα κύρια σημεία ενός τεράστιου προβλήματος που απασχολεί την κοινή γνώμη, για να απαντήσω ευθέως και στα δυο ερωτήματά σας.
Πρώτον, οι βιομηχανίες ζωοτροφών θα αποζημιωθούν για το διάστημα
μέχρι 31.12.2000. Αυτή είναι η απάντηση στο πρώτο ερώτημά σας.
Για το δεύτερο, θα ήθελα να πω ότι πράγματι μπορούν να συνεχίσουν τη λειτουργία τους και τη συνεχίζουν διότι επεξεργάζονται στην ουσία, αλλά όχι για εμπορία όλα αυτά τα ζωικά απόβλητα, που τον όγκο τον μειώνουν και έχουν κάποιο αντικείμενο.
Ποια είναι η ιδιοτυπία; Το Συμβούλιο Υπουργών Γεωργίας πήρε μια
προσωρινή απόφαση. Δουλεύουν παράγοντας ζωοτροφές για τα ζώα συντροφιάς. Σε λίγο θα βγουν έξω τα πτηνάλευρα που δεν φταίνε σε τίποτε. Η γενική απαγόρευση μέχρι την πρώτη Ιουλίου στις 24 Απριλίου θα ξανασυζητηθεί στο Λουξεμβούργο για να δούμε αν θα παραταθεί και για ποια άλευρα μιλάμε.

Για το πρώτο σκέλος της ερώτησής σας, η απάντηση είναι ότι θα
αποζημιωθούν οι βιομηχανίες μέχρι 31.12. Αυτό το αισθανόμαστε σαν υποχρέωση μας και θα το κάνουμε και για το διάστημα συνεχίζουν την παραγωγή τους έστω και αν αυτό που παράγουν μπορεί να πηγαίνει για υγειονομική ταφή ή για καταστροφή. Και από αυτήν την πλευρά είναι ένα κομμάτι δυσλειτουργίας.
ΝΙΚΟΛΑΟΣ ΚΑΤΣΑΡΟΣ: Η παραγωγή απαγορεύεται ή επιτρέπεται;

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τέλος, από τη δική μας
πλευρά γνωρίζετε ότι επειδή έχουμε βάλει το σύνθημα της ποιότητας θα ασκήσουμε τα πλέον αυστηρά μέτρα για να προστατεύσουμε το ζωικό κεφάλαιο της χώρας μας από αυτήν την ασθένεια που με όλες τις φροντίδες παρ'ό,τι είμαστε σε μία ενιαία αγορά διακίνησης των πάντων, έχουμε καταφέρει να είμαστε μία από τις ελάχιστες χώρες χωρίς πρόβλημα σπογγώδους εγγεφαλοπάθειας.
ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, για την παραγωγή ...
ΠΡΟΕΔΡΕΥΩΝ (Κωνσταντίνος Γείτονας): Ελάτε, κύριε Κατσαρέ, το
γνωρίζετε ότι δεν μπορείτε να συνεχίσετε. Ολοκληρώθηκε η συζήτηση στην ερώτησή σας. Συζητήστε εκτός Αίθουσας με τον κύριο Υπουργό για να πάρετε περισσότερες πληροφορίες.
ΝΙΚΟΛΑΟΣ ΚΑΤΣΑΡΟΣ: Κέρβερος είστε εκεί πάνω!
ΠΡΟΕΔΡΕΥΩΝ (Κωνσταντίνος Γείτονας): 'Οχι, καθόλου. Είχατε πάρα πολύ άνεση και εσείς και ο κύριος Υπουργός, και μη διαμαρτύρεστε. Είναι καταγραμμένο αυτό. Είχατε άνεση να αναπτύξετε την ερώτησή σας φυσικά στο πλαίσιο του Κανονισμού της Βουλής.
Τρίτη είναι η με αριθμό 790/28-3-2001 επίκαιρη ερώτηση του Βουλευτή
του Κομμονιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την κατάργηση της ελάχιστης τιμής για τη βιομηχανική τομάτα, όπως ορίζεται στο νέο κανονισμό κλπ.
Η επίκαιρη ερώτηση του κ. Στριφτάρη έχει ως εξής:
"Το νέο κανονισμό για τη βιομηχανική τομάτα που καταργεί την ελάχιστη τιμή και υποχρεώνει τους τοματοπαραγωγούς να υπογράψουν τις συμβάσεις με τους τοματοβιομήχανους μέχρι τέλος του Μάρτη χρησιμοποιούν σαν όπλο οι τοματοβιομήχανοι για να εκβιάσουν τους παραγωγούς και να αγοράσουν σε εξευτελιστικές τιμές την παραγωγή τους.
Λίγες μέρες πριν εκπνεύσει η προθεσμία υπογραφής των συμβάσεων οι τοματοβιομήχανοι δίνουν εμπορική τιμή μόνο 14 δρχ/κιλό που μαζί με την επιδότηση διαμορφώνουν συνολική τιμή στον παραγωγό, 25,7 δρχ./κιλό, με την προϋπόθεση ότι δεν θα υπάρχει πρόστιμο συνυπευθυνότητας, όταν η αντίστοιχη περσινή τιμή μαζί με τα μεταφορικά τα οποία καταργήθηκαν φέτος ήταν 31 δρχ./κιλό περίπου για τον αντιπροσωπευτικό ποιοτικό τύπο.
Οι ευθύνες της Κυβέρνησης είναι τεράστιες επειδή υπερψήφισε αυτόν τον κανονισμό που παραδίνει χειροπόδαρα δεμένους τους τοματοπαραγωγούς στους τοματοβιομήχανους γι'αυτό δεν μπορεί να παριστάνει τον "Πόντιο Πιλάτο". 
Ερωτάται ο κύριος Υπουργός:
Τι ενέργειες θα κάνει για να εισπράξουν οι τοματοπαραγωγοί τουλάχιστον την περσινή τιμή για τη φετινή σοδειά.
Θα ζητήσει την αλλαγή του νέου κανονισμού και την επαναφορά και
μάλιστα αναβαθμισμένου του θεσμού της ελάχιστης τιμής;"
Ο Υφυπουργός Γεωργίας κ. Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Εδώ και δύο χρόνια ο κανονισμός για τα οπωροκηπευτικά, όπου εκεί

περιλαμβάνεται και η βιομηχανική ντομάτα προσδιόρισε το νέο δρόμο όπου πλέον κινούνται σε επίπεδο πολιτικής για τη διαμόρφωση των τιμών. Υπήρχε σε πολλά προϊόντα η ελάχιστη τιμή. Πρώτα ξεκίνησαν τα εσπεριδοειδή: Χυμοποίηση. Είχαμε, λοιπόν, μια ελάχιστη τιμή, όπου στη λειτουργία της ποτέ δεν εφαρμοζόταν και υπήρχε ένα τεράστιο πρόβλημα. 'Ετσι, λοιπόν, έπρεπε να εξυγιανθεί αυτή η διαδικασία. Υπήρξε μία δύσκολη περίοδος, θα έλεγα μέχρι την προσαρμογή της, στη συνέχεια όμως οι ελεύθερες διαπραγματεύσεις των παραγωγών με τους χυμοποιητές διαμόρφωσαν το νέο πλαίσιο για να μπορούν και τα προϊόντα αυτά να κινούνται στην αγορά.
Το δεύτερο, που αφορά και το ερώτημά σας για τη βιομηχανική ντομάτα,
υπήρξε μία μάχη της ελληνικής Κυβέρνησης και του Υπουργού Γεωργίας για να μπορέσουν να περάσουν οι ελληνικές θέσεις. Και σε αυτές τις ελληνικές θέσεις πέρασε ότι η Ελλάδα μπορεί να έχει εθνικό πλαφόν κατά εκατόν τριάντα τρεις χιλιάδες τόνους παραπάνω βιομηχανική ντομάτα από αυτή που είχε πριν. Το δεύτερο που πέτυχε και ήταν ένα αίτημα των παραγωγών, η παράταξή σας ήταν από αυτές που το υπερασπιζόταν αυτό, ήταν ότι οι ενισχύσεις θα πρέπει να πηγαίνουν στον παραγωγό, δηλαδή να δίνονται στον παραγωγό και όχι στο μεταποιητή. Αυτό ήταν ένα δεύτερο που πέτυχε η ελληνική αντιπροσωπεία και ο Υπουργός Γεωργίας.
Σήμερα που διαμορφώνονται οι ελεύθερες τιμές θα πρέπει να σας πω ότι στο ερώτημά σας μιλάτε για 31 δραχμές ότι ήταν η περυσινή ελάχιστη τιμή. Δεν ήταν 31, ήταν 29,70 δραχμές. Δεν έχει τόσο μεγάλη σημασία το 1,30, αλλά αυτή είναι και η απόκλιση που υπάρχει μέχρι στιγμής για να μπορέσουν να διαμορφωθούν οι διαπραγματεύσεις μεταξύ των ομάδων παραγωγών και της μεταποίησης. 'Αλλωστε στο Υπουργείο Γεωργίας αυτήν την ώρα -ήδη έχουμε καθυστερήσει- υπάρχει μία σύσκεψη για να πάρουμε τα αποτελέσματα από

αυτές τις ελεύθερες διαπραγματεύσεις, το Υπουργείο το έκανε από την αρχή, έδωσε δηλαδή τις νέες θέσεις του κανονισμού και το τι ακριβώς ισχύει στις ομάδες παραγωγών και τους μεταποιητές και ζήτησε από τους ίδιους και παρακολουθώντας από κοντά αυτήν την εξέλιξη. Πιστεύω, λοιπόν, ότι θα βρεθεί κάποια λύση, το Υπουργείο Γεωργίας δεν είναι αυτό που διαμορφώνει τις τιμές. Τις τιμές τις διαμορφώνει η αγορά. 'Εχουμε παράδειγμα όπου υπήρχε η ελάχιστη τιμή να υπάρχει μεγαλύτερη τιμή στον παραγωγό. 'Εχουμε ελάχιστη τιμή στο βαμβάκι και η τιμή στην ελεύθερη αγορά φέτος είναι παραπάνω.
'Εχουμε παραδείγμα το βαμβάκι φέτος που ενώ η ελάχιστη τιμή ήταν 191 δραχμές μετά πήγε 211 δραχμές, διαμορφώθηκε δηλαδή πολύ πάνω από την ελάχιστη τιμή. 'Αρα λοιπόν αυτός που διαμορφώνει πλέον την τιμή δεν είναι η επιθυμία για το ποια θα έπρεπε να είναι η τιμή, αλλά η τιμή την οποία μπορεί να δώσει η αγορά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο. ΣΠΥΡΙΔΩΝ ΣΤΡΙΦΤΑΡΗΣ: Κατ' αρχήν νομίζω ότι ο κύριος Υπουργός είπε
μερικές ανακρίβειες. Η μία είναι ότι ο Κανονισμός διαμορφώθηκε πριν δύο χρόνια, ενώ τον Οκτώβρη ψηφίστηκε ο Κανονισμός. Μπορεί να συζητιόταν πιο μπροστά αλλά τελική μορφή πήρε το τελευταίο εξάμηνο.
Η δεύτερη ανακρίβεια είναι η εξής. Η ελάχιστη τιμή του βαμβακιού κύριε Υφυπουργέ, είναι 345 δραχμές το κιλό και όχι 191 και η τιμή στόχου είναι 362 και κάτι. Αυτές είναι οι τιμές και μη λέτε ανακρίβειες γιατί χάνετε και την αξιοπιστία σας.
Βεβαίως θα πρέπει να τις διαμορφώνει η αγορά και ήταν και δικό μας αίτημα και παραμένει να παίρνουν απευθείας οι παραγωγοί. Αν όμως λέτε τη μισή αλήθεια είναι μεγάλο ψέμα. Εμείς δεν ζητήσαμε, ούτε οι παραγωγοί ζήτησαν ποτέ να καταργηθεί η ελάχιστη τιμή. Αυτό είναι το χατίρι που έκανε η Κυβέρνηση και φυσικά το Συμβούλιο Υπουργών στους τοματοβιομήχανους και σε όλους τους βιομήχανους που ασχολούνται με τη μεταποίηση αγροτικών προϊόντων. Αυτό είναι το κερασάκι για να ξεγελάσουμε. Δίνουμε κατ' ευθείαν στον παραγωγό την επιδότηση, αλλά αφήνουμε το βιομήχανο να καθορίζει αυτός την τιμή στην αγορά.
Γιατί πέρσι η τιμή της αγοράς ήταν 29,5, 14 δίνει εδώ για την
καλύτερη, 13 θα πάει στο τέλος, 12 και κάτι θα δώσουν και 31 έπρεπε να παίρνουν οι παραγωγοί και πήραν 29,70. Σ' αυτό συμφωνούμε. 'Ετσι διαμορφώθηκε η τιμή. Μία δραχμή πουλούσαν, 2 δραχμές, 4 δραχμές, 7 δραχμές πούλησαν πέρυσι. Αυτή τη χρονιά 7 δραχμές ήταν ο μέσος όρος που πούλησαν τα πορτοκάλια. Τουλάχιστον όσο ήταν έτσι το καθεστώς έπαιρναν 25
με 26 δραχμές συν κάποια επιδότηση, την οποία φυσικά παίρνουν και τώρα. Επομένως εμείς ρωτάμε. Πρώτον είναι στο σκεπτικό σας για φέτος
τουλάχιστον να εξασφαλίσετε με όποιο τρόπο νομίζετε σεις, έστω το περσινό εισόδημα και δεύτερον θα ξαναβάλετε για συζήτηση τον καθορισμό της ελάχιστης τιμής;
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητέ κύριε συνάδελφε, δεν υπάρχει καμιά ανακρίβεια γιατί όπως είπα πριν από δύο χρόνια και όπως ξέρετε και σεις πολύ καλά και τα εσπεριδοειδή και η βιομηχανική ντομάτα και το ραδάκινο ανήκουν στην ίδια κοινή οργάνωση αγοράς. Είπα ότι έδειξε το δρόμο. Πριν από δύο χρόνια ξεκίνησε η κατάργηση της ελάχιστης τιμής στα εσπεριδοειδή και συνεχίστηκε μετην αλλαγή της ΚΟΑ τώρα, με την 
κατάργηση της ελάχιστης τιμής στο ροδάκινο και στη βιομηχανική ντομάτα. Υπάρχει δηλαδή μια εξέλιξη. Πρέπει από πριν να προλάβεις κάποια πράγματα.

Γι'αυτό και το Υπουργείο Γεωργίας θεσμοθέτησε με νόμο μια ουσιαστική παρέμβαση και έδωσε μια δυναμική και ένα εργαλείο στα χέρια των παραγωγών και των μεταποιητών για μια εθνική πολιτική με τις διεπαγγελματικές οργανώσεις. Επίσης στο νέο κανονισμό υπήρξε μια αύξηση των χρημάτων που δίδονται στις ομάδες παραγωγών και μάλιστα σχεδόν διπλασιάστηκε το ποσόν αυτό που δίνεται επί του τζίρου για να μπορέσουν οι ομάδες παραγωγών να προσαρμοστούν και να φτιάξουν υποδομές για την αγορά.
'Οσον αφορά την άλλη ανακρίβεια που προσπαθήσατε να πείτε για την
τιμή του βαμβακιού, θα πρέπει να σας πω ότι το 345 ισχύει με μία προϋπόθεση, ότι καλλιεργούμενη έκταση του βαμβακιού θα είναι επτακόσιοι ογδόντα χιλιάδες τόνοι. Αλλά στην Ελλάδα η παραγωγή που βγάζουμε είναι ένα εκατομμύριο διακόσοι πενήντα χιλιάδες τόνοι. 'Αρα, λοιπόν, η συνυπευθύνοτητα είναι αυτή που φέρνει τις τιμές που είπα εγώ πριν. Και παρ'ότι οι τιμές με την συνυπευθυνότητα ήταν 191-211, διαμορφώθηκαν στην αγορά 255, 260 και σε πολλές περιπτώσεις 270.
Θα πρέπει να πάμε σε κάτι που θα μας προσαρμόσει στην αγορά. Η διεπαγγελματική συμφωνία είναι αυτή που ανήγει νέους δρόμους στην αγορά και είναι αυτό που καθορίζει και δίνει αποτελεσματικότητα ως προς την απορρόφηση του προϊόντος. Γιατί και ως προς αυτό πάλι το Υπουργείο Γεωργίας έχιε προβλέψει και αύξηση το εθνικό πλαφόν κατά εκατόν τριάντα τρεις χιλιάδες τόνους, ποσότητα που ποτέ δεν καλλιεργήθηκε σαν βιομηχανική ντομάτα στην Ελλάδα. 'Αρα, λοιπόν, δεν υπάρχει ο κίνδυνος της συνυπευθυνότητας για να μας μειώσει την τιμή.
Εκείνο που μένει είναι να βρεθούν στο ίδιο τραπέζι οι μεταποιητές και οι παραγωγοί, αυτοί δηλαδή που διαμορφώνουν και την πολιτική και το προϊόν για να μπορέσουμε να κερδίσουμε καινούριες αγορές και να πάρει ο παραγωγός καλύτερη τιμή.
ΣΠΥΡΙΔΩΝ ΣΤΡΙΦΤΑΡΗΣ: Και όμως, θα υπάρξει συνυπευθυνότητα.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό
795/28-3-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικώς με τη χορήγηση των αδειών των ραδιοφωνικών σταθμών.
Η επίκαιρη ερώτηση του κ. Καρατζαφέρη έχει ως εξής:
"Επειδή μία από τις πλέον αηδιαστικές μορφές της ιστορίας είναι ο Πόντιος Πιλάτος και επειδή η ιδιαιτέρα μας πατρίδα, η Αρκαδία" -έχουμε σχηματίσει Αρκαδικό τρίγωνο απ'ό,τι βλέπω εδώ σήμερα στην Αίθουσα, κύριε Καρατζαφέρη-"φημίζεται για την ευθύτητα και τη λεβεντιά των τέκνων της, σας καλώ να τοποθετηθείτε ευθέως εγκαταλείποντας τη νίψη των χειρών και τις λεκτικές διολισθήσεις και φροντίστε αν μη τι άλλο να ρυθμισθούν τα ασφαλιστικά προβλήματα στους δύο χιλιάδες και πλέον εργαζομένους που χάνουν τις δουλειές τους.
Επίσης, πρέπει να ενημερωθεί ο ελληνικός λαός, ποιος και βάσει τίνος νόμου και ποιας συνταγματικής επιταγής έκλεισε με δυνάμεις καταστολής την ελεύθερη διακίνηση πολιτών σε ένα κεντρικό σημείο της πρωτεύουσας που οδηγεί στο μοναστήρι της Καισαριανής και στον Υμηττό;
Ερωτάται ο κύριος Υπουργός:
Αν συμφωνεί με την αξιολόγηση των ραδιοφωνικών σταθμών που έγινε από τα μέλη των κομμάτων, όπως αυτά εκπροσωπούνται στην ανεξάρτητη διοικητική αρχή του Εθνικού Συμβουλίου Ραδιοτηλεόρασης;
Πώς κρίνεται το γεγονός ότι σε έναν ιδιοκτήτη δόθηκαν δύο και τρεις
άδειες;
Θα συνεχίσει να παραμένει Υπουργός Τύπου από τη στιγμή που η
πλειοψηφία των μέσων τον εγκαλούν και το σύνολο σχεδόν του λαού τον αποδοκιμάζει;"
Ο Υπουργός Τύπου και Μέσων Μαζικής Ενημέρωσης, ο κ. Ρέππας, έχει το
λόγο.
Κύριε Υπουργέ, βλέπω πήγατε στην άκρη. 'Εχουμε τώρα ανισοσκελές το
τρίγωνο των Αρκάδων.
Ορίστε, κύριε Υπουργέ, έχετε το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Νομίζω ότι η συζήτηση για το θέμα αυτό μου προσφέρει μία εξαιρετική ευκαιρία να ενημερώσω και τη Βουλή για το ποιοι είναι αυτοί που αναλαμβάνουν τις ευθύνες τους και ποιοι είναι αυτοί οι οποίοι αποφεύγουν να τοποθετηθούν επί ενός θέματος το οποίο είναι σημαντικό, επειδή αφορά μία νευραλγική περιοχή των δημόσιων δραστηριοτήτων και λειτουργιών, όπως είναι η λειτουργία των Μέσων Ενημέρωσης.
Είναι συνηθισμένο φαινόμενο, κόμματα και πολιτικοί να επιδιώκουν να είναι αρεστοί στα Μέσα Ενημέρωσης, ακόμη και αν αυτό τους οδηγεί πολλές φορές να αντιστρατεύονται με τη στάση τους αυτήν την ίδια τη νομιμότητα. 
Κύριε συνάδελφε, γνωρίζετε πολύ καλά ότι η πολιτική της Κυβέρνησης,
όπως κατ'επανάληψη έχει διακηρυχθεί -είναι γνωστή σε όλους- είναι πολιτική για την αποσαφήνιση του ραδιοτηλεοπτικού τοπίου με την εγκαθίδρυση της νομιμότητας, όσον αφορά τη λειτουργία των ηλεκτρονικών μέσων ενημέρωσης.
Για το Νομό Αττικής ιδιαιτέρως ολοκληρώνεται η διαγωνιστική διαδικασία με τη χορήγηση αδειών σε είκοσι ραδιοφωνικούς σταθμούς και επιτράπηκε με απόφαση του Συμβουλίου Ραδιοτηλεόρασης η προσωρινή λειτουργία οκτώ ακόμη ραδιοφωνικών σταθμών μέχρι την ολοκλήρωση της νέας διαγωνιστικής διαδικασίας.
Δεν είναι προϊόν πολιτικής απόφασης, δεν συνιστά πολιτική επιλογή, είναι τεχνικό ζήτημα, είναι αποτέλεσμα τεχνικής μελέτης ο αριθμός των συχνοτήτων που διατίθενται, προκειμένου να φιλοξενήσουν τα προγράμματά τους και να εκπέμψουν το σήμα τους οι ραδιοφωνικοί σταθμοί.
Το πόσοι λοιπόν είναι οι σταθμοί που θα λειτουργούν είναι τεχνικό ζήτημα, δεν μας αφορά. Το ποιοι θα είναι αυτοί οι σταθμοί είναι απόφαση του Εθνικού Συμβουλίου Ραδιοτηλεόρασης, που αποτελεί ανεξάρτητη αρχή, παρά το ότι η συγκρότηση της αρχής αυτής είναι πράγματι ιδιότυπη. 'Ολα τα κόμματα αναγνωρίζουν ότι η αρχή αυτή πρέπει να είναι, όχι διακομματική ή υπερκομματική, αλλά κυριολεκτικά ανεξάρτητη, εκτός από το Κομμουνιστικό Κόμμα, που ο εκπρόσωπός του θεωρεί πως πρέπει σε μια τέτοια αρχή να συμμετέχουν εκπρόσωποι κομμάτων και μόνο εκπρόσωποι κομμάτων.
Γνωρίζετε πως πολλές φορές εγώ και το Εθνικό Συμβούλιο Ραδιοτηλεόρασης έχουμε για το ίδιο θέμα διαφορετική προσέγγιση. Πάντοτε όμως, όλοι θα έλεγα, κόμματα και πολιτικοί τοποθετούνται υπέρ αυτής της θέσης αρχής το Εθνικό Συμβούλιο Ραδιοτηλεόρασης να είναι το κατ'εξοχήν αρμόδιο ή το αποκλειστικώς αρμόδιο όργανο εποπτείας των Μέσων Ενημέρωσης στη χώρα μας. Μάλιστα κατοχυρώνουμε συνταγματικά αυτήν την αρμοδιότητά του.
Επίσης, γνωρίζετε ότι με το ν.2863 μεταφέραμε στο Εθνικό Συμβούλιο Ραδιοτηλεόρασης και την τελευταία αρμοδιότητα που είχε ο Υπουργός Τύπου και Μέσων Ενημέρωσης, την άσκηση δηλαδή ελέγχου νομιμότητας επί των αποφάσεων του Εθνικού Συμβουλίου Ραδιοτηλεόρασης. Το Εθνικό Συμβούλιο Ραδιοτηλεόρασης ομοφώνως με τη συμμετοχή των μελών που έλαβαν μέρος σε αυτήν τη συνεδρίαση -και τα μέλη αυτά επαναλαμβάνω έχουν υποδειχθεί από διάφορα κόμματα της ελληνικής Βουλής- κατέληξε σε έναν πίνακα σταθμών στους οποίους επιτρέπεται να συνεχίσουν τη λειτουργία τους. Είχα δεσμευθεί πριν ληφθεί αυτή η απόφαση, ότι θα υιοθετήσω τη θέση αυτή. Την υιοθετώ πολύ περισσότερο που είναι μια ομόφωνη απόφαση. Δεν δικαιούμαι να εισέλθω στην ουσία της κρίσης του Εθνικού Συμβουλίου Ραδιοτηλεόρασης για τους σταθμούς τους οποίους επέλεξε.
Είναι δέσμευση και τη δέσμευση αυτήν την τηρώ. Οποιοσδήποτε και αν ήταν ο κατάλογος αυτός θα υιοθετείτο από εμένα. Παραμένω λοιπόν σε αυτήν τη θέση. Βεβαίως τα θέματα τα οποία προκύπτουν για την απασχόληση των εργαζομένων δεν είναι θέματα τα οποία μπορούν να αντιμετωπιστούν σε αυτή ή σε οποιαδήποτε άλλη περίπτωση μέσω της παρανομίας. Δεν νομίζω ότι εισηγείστε προκειμένου να αυξήσουμε τις θέσεις απασχόλησης, να επιτρέψουμε παράνομες δραστηριότητες που εκ των πραγμάτων μεταξύ των άλλων συνεπειών μπορεί να έχουν και αυτή την "αγαθή" συνέπεια της
δημιουργίας νέων θέσεων απασχόλησης.
Επίσης, το Εθνικό Συμβούλιο Ραδιοτηλεόρασης είναι κατεξοχήν και αποκλειστικώς αρμόδιο να ελέγξει θέματα ή προβλήματα που έχουν σχέση με τη συγκέντρωση ή τη διαφάνεια στο χώρο των μέσων ενημέρωσης. Και μπορεί να ελέγξει ποια νομικά ή φυσικά πρόσωπα έχουν τον έλεγχο σε ένα ή περισσότερα μέσα ενημέρωση διακεκριμένης κατηγορίας.
Οι αρμόδιες υπηρεσίες έφεραν εις πέρας ένα πολύ δυσκολο έργο, νομίζω ότι όλοι γνωρίζουν ότι το έργο αυτό έγινε με την παρουσία και εισαγγελικού λειτουργού, ώστε να μη δημιουργείται η οποιαδήποτε υποψία ποιασδήποτε παρέμβασης της Κυβέρνησης στη δραστηριότητα των αρμοδίων υπηρεσιών που συνέβαλαν στην ολοκλήρωση αυτής της αποστολής.
Ο Υπουργός Τύπου, ο ομιλών, εκλέγεται Βουλευτής για πρώτη φορά από το 1981 και κατ' επανάληψη και νομίζω ότι αυτό δείχνει με τον καλύτερο τρόπο ότι έχει την επιδοκιμασία των συμπολιτών του όπως και σεις, ουδείς με διόρισε, και σας δεν σας διόρισε κανείς. Μας εξέλεξε ο ελληνικός λαός. Δεν είμαστε διαφορετικών δικαιωμάτων πολιτικοί σε αυτήν την Αίθουσα και σας παρακαλώ τουλάχιστον αυτό το σημείο της ερώτησής σας να το ανακαλέσετε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρατζαφέρης έχει το λόγο. ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, γιατί με παρακαλείτε να
ανακαλέσω το τελευταίο ερώτημα; Θα έλεγα καλύτερα να απευθυνθείτε στον ελληνικό λαό να ανακαλέσει αυτήν την οργή που έχει προς το πρόσωπό σας. Ο μόνος μέσα σε αυτήν την Αίθουσα που συμφωνεί μαζί σας ενδεχομένως να είναι ο Γενικός Γραμματέας, ο οποίος σας συνοδεύει. Ουδείς άλλος δεν υπάρχει στην κοινωνία, δεν υπάρχει στην κοινοβουλευτική σας ομάδα. Είδα εξοργισμένους Βουλευτές του ΠΑΣΟΚ περισσότερο από όλα τα κόμματα, είδα όλον τον Τύπο, κανείς δεν σας υπερασπίζεται παρά μόνον εκείνοι οι οποίοι ωφελήθηκαν όφελος μεγάλο από αυτήν την πράξη. Ατυχήσατε σε αυτήν την ενέργεια όπως και να το κάνουμε, ίσως είχατε πάρει φόρα από την επαγγελματική σας ευσυνειδησία και νομίζατε ότι είναι δόντι και σφραγίσατε τους δορυφορικούς σταθμούς της Αθήνας. Δεν είναι έτσι. Εδώ υπάρχει ένας κατάλογος τον οποίο δέχεστε κύριε Υπουργέ. Δεν μπορεί να μην το δεχθείτε είναι η μοριοδότηση πενήντα ενός ραδιοφωνικών σταθμών. Τον σέβεστε αυτόν τον κατάλογο, κύριε Υπουργέ; Τη μοριοδότηση τη σέβεστε; Παρακαλώ να έχω μια απάντησή σας εις βάρος του χρόνου μου. Δέχεστε τη μοριοδότηση των πενήντα ενός σταθμών, όπως βγήκε μετά από τρία χρόνια έρευνας και εργασίας; Εάν τη δέχεστε, γιατί δεν σεβαστήκατε. Πολύ απλά έγινε εδώ και τρία χρόνια. Είπατε ήταν όλα τα κόμματα και εδώ ήταν όλοι μέσα στην τελευταία συνεδρίαση το Κομμουνιστικό Κόμμα Ελλάδας διά του εκπροσώπου του δεν ήταν μέσα, έφυγε. Ο πρόεδρος ο αρεοπαγίτης, έφυγε, το έβαλε στα πόδια, λάκισε. Το κατάλαβε ότι θα έχει ευθύνες ο άνθρωπος, αστικές και ποινικές. Δεν πήγε εκεί. Τον αντικαταστήσατε με ένα κομματικό στέλεχος δικό σας. Εν πάση περιπτώσει, αυτό που είναι προϊόν επεξεργασίας τριών χρόνων με το σύνολο των ανθρώπων του ραδιοτηλεοπτικού συμβουλίου το σέβεστε; Εάν το σέβεστε, πάμε παρακάτω. Δεν απαντάτε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Θα
σας απαντήσω.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, θα
απαντήσετε στη δευτερολογία σας.

Ολοκληρώστε, κύριε Καρατζαφέρη.
ΓΕΩΡΓΙΟΣ ΚΑΡΑΤΖΑΦΕΡΗΣ: Μην τον διευκολύνετε κύριε Πρόεδρε.
Εφόσον συμφωνήσατε, αποφασίσατε είκοσι οκτώ, θέλατε τριάντα πέντε; Τριάντα πέντε, δεν με απασχολεί εμένα. Πάρτε τους είκοσι οκτώ πρώτους, πάρτε τους τριάντα πέντε πρώτους. Και κάνω μια πρόταση, κύριε Υπουργέ. Αυτή τη στιγμή δώσατε αυτούς τους οκτώ, δεν ξέρω πώς βρήκατε αυτό το προνόμιο να πείτε τους οκτώ. Γιατί δεν προκηρύσσετε συχνότητες να είναι νόμιμες από αύριο; Δηλαδή συντηρείται την παρανομία και, εν πάση περιπτώσει, δεκαπέντε δεν χρειάζεται η ΕΡΑ. Ξέρετε πολύ καλά ότι εμείς

στο χώρο του ραδιοφώνου είμαστε δεκαπέντε χρόνια. Απομονώστε και πέντε έξι που έχετε ευχέρεια από την ΕΡΑ. 'Αρα, λοιπόν, μπορείτε να δώσετε άλλες δεκαπέντε άδειες.
Πάρτε τον κατάλογο, εφαρμόστε από το ένα μέχρι το τριάντα πέντε ή από το ένα μέχρι το τριάντα δύο και τελειώνει το θέμα. 'Οχι όμως ξαφνικά από το πουθενά ο ένας, από το πουθενά ο άλλος, να το κάνετε έτσι για να μπορέσετε να ισορροπήσετε αυτά που ήθελε το κάθε κόμμα. 'Ηθελε η Νέα
Δημοκρατία να στηρίξει τον κ. Τράγκα και βάζετε τον Πρόφη, θέλετε εσείς να στηρίξετε τον κ. Κωστόπουλο και βάλατε από το παράθυρο τον Νίκο κλπ. 
Αυτά, λοιπόν, είναι εγκλήματα εις βάρος της δημοκρατίας, της
δικαιοσύνης, της ελευθεροτυπίας, του σεβασμού των ανθρωπίνων δικαιωμάτων, αλλά και του σεβασμού του εαυτού σας.
Κάνετε κάτι, για να μπορέσετε να σώσετε έστω και τα προσχήματα. Εφαρμόστε το νόμο, εφαρμόστε τη λίστα, εφαρμόστε τη λογική. Το πόσοι είναι συμφωνώ μαζί σας. Θα το βρουν οι υπηρεσίες σας αυτό.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, τελειώσατε.
Ο κύριος Υπουργός έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριοι συνάδελφοι, αξιοποιώ την εμπειρία που έχω από τις σπουδές μου στην οδοντιατρική, προκειμένου να ξεριζώσω τα κακώς κείμενα, κύριε Καρατζαφέρη. 'Ομως όταν αυτό το επιδιώκουμε, βλέπω την αντίδραση συμφερόντων, τα οποία με ένα κήρυγμα εναντίον της νομιμότητας προσπαθούν να υπερασπιστούν με ιδιοτελή και όχι, εν πάση περιπτώση, νόμιμο και παραδεκτό τρόπο, τις δικές τους πάρα πολύ στενές επιδιώξεις.
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν αναφέρθηκα σ' αυτό...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη διακόπτετε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Είσθε ενδιαφερόμενος και εσείς, δεν είναι κακό αυτό, όπως και πολλοί άλλοι που αντιδρούν σε μια απόφαση, που έλαβε το Συμβούλιο Ραδιοτηλεόρασης.
Είχε διατυπωθεί η άποψη και μπορούσε το Συμβούλιο Ραδιοτηλεόρασης να υιοθετήσει τον κατάλογο ...
ΓΕΩΡΓΙΟΣ ΚΑΡΑΤΖΑΦΕΡΗΣ: Επαναλαμβάνω, δεν αναφέρθηκα σ' αυτό...
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Εσείς αναφερθήκατε και στην επιστημονική ιδιότητά μου και στην καταγωγή μου. 
Πρέπει να πω ότι το Συμβούλιο Ραδιοτηλεόρασης μπορούσε να υιοθετήσει
τον πίνακα αξιολόγησης, που είχε προκύψει ως αποτέλεσμα της πρώτης διαγωνιστικής διαδικασίας και από τον πίνακα αυτόν να επιλέξει τους κατά σειρά πρώτους είκοσι οκτώ σταθμούς.
ΓΕΩΡΓΙΟΣ ΚΑΡΑΤΖΑΦΕΡΗΣ: Αυτή είναι η λογική...
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Η άποψη αυτή, που διατυπώθηκε, μειοψήφισε στο Συμβούλιο Ραδιοτηλεόρασης. 
Εγώ είχα πει εκ των προτέρων ότι ήμουν έτοιμος και δεσμεύτηκα γι'
αυτό πριν ληφθεί η απόφαση από το Συμβούλιο, να υιοθετήσω την οποιαδήποτε επιλογή του, είτε είναι αυτή που προτείνετε εσείς είτε είναι αυτή που κατέληξε τελικά το Συμβούλιο Ραδιοτηλεόρασης.
ΓΕΩΡΓΙΟΣ ΚΑΡΑΤΖΑΦΕΡΗΣ: Kύριε Υπουργέ, δεν είναι έτσι...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη διακόπτετε.
Να μη γράφονται όσα λέει από εδώ και πέρα ο κ. Καρατζαφέρης. Αφήστε επιτέλους τον κύριο Υπουργό να πει τον αντίλογό του. Εσείς είπατε το λόγο σας με άνεση. Δεν μπορείτε να τον διακόπτετε συνέχεια.
Συνεχίστε, κύριε Υπουργέ.

ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Επειδή εδώ είναι Βουλή, πρέπει κι εσείς να σέβεσθε τους κανόνες του δημοκρατικού διαλόγου. Δεν μπορεί να μιλάτε υπέρ της δημοκρατίας και να φέρεσθε με αυτόν τον τρόπο, ενώ εγώ έχω το λόγο για να δώσω απάντηση στα όσα ψευδώς εσείς ισχυριστήκατε.
Γνωρίζετε πολύ καλά, και το επισημαίνω, ότι κανένα πολιτικό κόμμα δεν διατυπώνει -δείτε τις δημόσιες ανακοινώσεις τους- διαφορετική θέση όσον αφορά τους σταθμούς που περιλαμβάνονται σε αυτόν τον πίνακα των είκοσι οκτώ σταθμών, στους οποίους επιτρέπεται να συνεχίσουν να 
λειτουργούν. Απλά, ζητούν να αυξηθεί ο αριθμός των διαθεσίμων συχνοτήτων. Αλλά αυτό είναι τεχνικό ζήτημα και μόνο.
Επίσης πρέπει να πω, επειδή λέτε ότι κανένας άλλος δεν συμφωνεί -αν δεχθώ για την οικονομία της συζήτησης ότι έτσι είναι- συμφωνεί μαζί μας ένας δικαστικός λειτουργός, ο οποίος σήμερα το πρωί στην πρώτη προσφυγή που έγινε εναντίον της απόφασής μας μέχρι σήμερα, εξέδωσε απόφαση, απορρίπτοντας αυτήν την αίτηση σταθμών που είχαν προσφύγει. Αυτό δείχνει ότι στην Ελλάδα επιτέλους επικρατεί νομιμότητα, την οποία πρέπει όλοι να σεβαστούμε.
Μοχθεί το Υπουργείο Μεταφορών και είμαστε σε συνεχή επικοινωνία, προκειμένου το συντομότερο δυνατόν να ολοκληρωθεί η επεξεργασία του χάρτη συχνοτήτων, ώστε να προκηρυχθούν οι υπόλοιπες πέντε άδειες από τις

είκοσι οκτώ συνολικά οι οποίες αντιστοιχούν σε διαθέσιμες συχνότητες που απελευθερώνονται εν όψει της μεταφοράς και των τελευταίων εναπομενουσών σε αυτό λειτουργιών στο αεροδρόμιο του Ελληνικού.
Αυτό θα γίνει γρήγορα, ώστε αυτή η μεταβατική περίοδος λειτουργίας των οκτώ σταθμών να είναι όσο γίνεται μικρότερη και επί ίσοις όροις πάλι από το Εθνικό Συμβούλιο Ραδιοτηλεόρασης να κριθούν όλοι οι ραδιοφωνικοί σταθμοί για να αποσαφηνιστεί το ραδιοφωνικό τοπίο στην Αττική και να επικρατήσει η νομιμότητα την οποία όλοι και πρώτος εσείς, που είστε Βουλευτής και διαπαιδαγωγείτε το λαό, θα πρέπει να σέβεστε και να τηρείτε.
ΠΡΟΕΔΡΕΥΩΝ (Κωνσταντίνος Γείτονας): θα συζητηθεί τώρα η πρώτη με
αριθμό 803/28-3-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Θωμόπουλου προς τον Υπουργό Εθνικής Παιδείας και Θρησκευμάτων, σχετικώς με την εξαίρεση του Νομού Αργολίδος από τη χωροθέτηση των Σχολών του νεοσύστατου Πανεπιστημίου Πελοποννήσου. 
Η επίκαιρη ερώτηση του κ. Θωμόπουλου σε περίληψη έχει ως εξής: "Κύριε Υπουργέ, σε άρθρο του Αντιπροέδρου της Δ.Ε. του Πανεπιστημίου
Πελοποννήσου κ. Γιάννη Πανούση, από τη χωροθέτηση των Σχολών του Πανεπιστημίου απουσιάζει η Αργολίδα, γεγονός που έχει προκαλέσει αναστάτωση στο σύνολο των κατοίκων και οργανώνεται ήδη αντίδραση που θα είναι διαρκής μέχρι και την τελική δικαίωσή μας.
Επειδή η απόφαση χωροθέτησης των ως άνω σχολών αποτελεί μια κατ' εξοχήν πολιτική πράξη που δεν πρέπει να δυναμιτίζει τα θεμέλια του νεοσύστατου Πανεπιστημίου, ούτε να δημιουργεί αντιπαλότητα στις πόλεις και στους νομούς της Περιφέρειας, αλλά θα πρέπει να έχει ως γνώμονα την ισόρροπη ανάπτυξη των νομών της Περιφέρειας και να λαμβάνει υπόψη τα αναπτυξιακά, ιστορικά, πολιτικά, πολιτισμικά, κοινωνικά κλπ. στοιχεία κάθε περιοχής.
Για τους λόγους αυτούς ερωτάσθε: Είναι στις προθέσεις της

Κυβέρνησης να υιοθετήσει ανορθολογικές και μη βιώσιμες προτάσεις χωροθέτησης, όπως η ως άνω πρόταση του κ. Αντιπροέδρου της Δ.Ε. σύμφωνα με την οποία από τη χωροθέτηση των σχολών, εξαιρείται ο Νομός Αργολίδας;" 
Ο Υπουργός Εθνικής Παιδείας και Θρησκευμάτων κ. Πέτρος Ευθυμίου έχει
το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε ερωτώντα Βουλευτά, η ακριβής κατάσταση για το Πανεπιστήμιο Πελοποννήσου είναι η εξής: Ορίστηκε πέρυσι στις 23 Μαρτίου, ακριβώς πριν από ένα χρόνο μια διοικούσα επιτροπή η οποία πριν απ' όλα, όπως είναι ορθό, λογικό, σκόπιμο για τα συμφέροντα της χώρας, εκλήθη να υποβάλει στο Υπουργείο Παιδείας εντός ενός έτους μια πλήρη πρόταση κατ' αρχήν και επί της ουσίας για τη συγκρότηση ενός πανεπιστημίου, γιατί δεν υπάρχει πιο πολύτιμο, πιο ευπαθές, πιο ευαίσθητο στοίχημα από τη συγκρότηση ενός πανεπιστημίου που θα αντέξει και θα ανθίσει στο χρόνο. Γιατί σας θυμίζω ότι στην Ελλάδα πανεπιστήμια, που δεν δουλεύτηκαν σωστά από την αρχή, είχαν μακρές περιπέτειες. Τώρα μόλις, για παράδειγμα, το Ιόνιο Πανεπιστήμιο βρήκε το δρόμο του μετά από μακρά περιπέτεια, ενώ παλαιότερα καταργήθηκαν σχολές, όπως η Οικονομική Σχολή στο Αγρίνιο και επέστρεψε σε άλλη κοιτίδα, επειδή ακριβώς δεν υπήρξε εξαρχής σύλληψη μιας άρθρωσης των σχολών, των κατευθύνσεων ως Πανεπιστήμιο. Και θέλω να τονίσω βέβαια ότι μπορεί το Πανεπιστήμιο Πελοποννήσου να έχει έδρα του την Πελοπόννησο, αλλά ανήκει σε όλη τη χώρα. Δηλαδή η δράση του, τα αποτελέσματά του, οι σχολές του, οι πτυχιούχοι του, πρέπει να ξέρουμε ότι είναι εθνικό κεφάλαιο όσο κι αν η Πελοπόννησος είναι η βάση του.
Αυτήν τη στιγμή θέλω να πω απολύτως υπεύθυνα ότι στη Διοικούσα Επιτροπή δεν υπήρξε καμία, μα καμία πρόταση για χωροθέτηση. Αυτό που υπήρξε και θέλω δημόσια να απευθύνω τα συγχαρητήρια μου στη Διοικούσα Επιτροπή υπό τον πρόεδρο, τον καθηγητή κ. Φατούρο, διότι παρέδωσαν από το Νοέμβριο τη μελέτη τους και ως σήμερα, μάλιστα από χθες, μέσα από μια μακρά συνεργασία δική μου με τον κ. Φατούρο, έχουμε πια την πλήρη πρόταση της Διοικούσας Επιτροπής για τη δομή του πανεπιστημίου, χωρίς καμία αναφορά στη χωροθέτηση.
Οι απόψεις τις οποίες εξέφρασε ο κ. Πανούσης στο άρθρο περί της
χωροταξίας είναι καθαρά προσωπικές. Και επαναλαμβάνω τις δεσμεύσεις της Κυβέρνησης.
Πρώτον το Πανεπιστήμιο Πελοποννήσου ξεκινά το 2002 με την πρώτη του
σχολή με έδρα την Τρίπολη.
Χθες ανακοίνωσα στη διάρκεια της τελετή υπογραφής του επιχειρησιακού προγράμματος του Β'ΕΠΕΑΕΚ του Υπουργείου Παιδείας ότι υπάρχουν δεσμευμένοι πόροι στο Γ' Κοινοτικό Πλαίσιο Στήριξης για την ανάπτυξη του Πανεπιστημίου Πελοποννήσου. Τα θέματα της χωροθέτησης δεν έχουν τεθεί στη διοικούσα επιτροπή γιατί ορθά προηγήθηκε μακρά, επίπονη και ουσιώδης προετοιμασία του τι πανεπιστήμιο θέλουμε και όχι να προσδιορίσουμε το πανεπιστήμιο από την τυχόν διασπορά της χωροθέτησής του.
Επομένως κύριε ερωτώντα Βουλευτά πραγματικά δεν έχει κανένα
αντικείμενο η ανησυχία που υποκρύπτει η ερώτησή σας, διότι οι θέσεις του κ. Πανούση είναι αποκλειστικά προσωπικές.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω
δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, πενήντα οκτώ μαθητές και μαθήτριες και τέσσερις συνοδοί-καθηγητές από το 5ο Γυμνάσιο Μυτιλήνης Λέσβου και δεκαοκτώ μαθητές και μαθήτριες και δύο συνοδοί καθηγητές από το Γυμνάσιο Λαβάρων 'Εβρου.
Η Βουλή του καλωσορίζει.
(Χειροκροτήματα απο όλες τις πτέρυγες )
Κύριε Θωμόπουλε έχετε το λόγο και με την άνεση από το Προεδρείο,
διότι περιμένατε τη σειρά σας για να διευκολυνθούμε σήμερα.
ΙΩΑΝΝΗΣ ΘΩΜΟΠΟΥΛΟΣ: Κύριε Υπουργέ χαίρομαι διότι ακούω στην Αίθουσα αυτή ότι πραγματικά από τη διοικούσα επιτροπή δεν έχει παρθεί καμία απόφαση για τη χωροθέτηση των σχολών.
Το δημοσίευμα ήταν ανησυχητικό για την κοινωνία της Αργολίδας, διότι όχι μόνο εξέφραζε την άποψή του ο κ. Πανούσης, αλλά σε αυτό αναφερόταν ότι εκφράζει την άποψη όλων των μελών της επιτροπής. Καταλαβαίνετε την κοινή γνώμη στην Αργολίδα όταν βλέπει στη χωροθέτηση να είναι όλοι οι νομοί της Πελοποννήσου και να είναι έξω μόνο η Αργολίδα.
Αυτό καθεαυτό το γεγονός, αυτό καθεαυτό το δημοσίευμα δημιούργησε την αναστάτωση, διότι -και βεβαίως- οι κάτοικοι της Αργολίδας ένιωσαν σαν το "φτωχό συγγενή" της Πελοποννήσου και αυτό έκανε και εμένα να φέρω αυτή την επίκαιρη ερώτηση εδώ στην Αίθουσα αυτή για να έχω μια επίσημη απάντηση, διότι παρασκηνιακώς στη συνέχεια έμαθα ότι ο κ. Πανούσης δεν είναι καν μέλος της διοικούσας επιτροπής και ότι έχει παραιτηθεί. Δεν μπορεί όμως ο κ. Πανούσης εάν εξακολουθεί να παραμένει μέλος της διοικούσας επιτροπής, να εκφράζει σε άρθρα του διατυπώσεις και απόψεις προσωπικές και ταυτόχρονα να αναφέρει ότι αυτή η άποψη είναι και η άποψη της επιτροπής και να μην είναι ανησυχητική για μας.
Εμείς πιστεύουμε ότι η απόφαση για τη μη χωροθέτηση των σχολών του πανεπιστημίου θα πρέπει να αποσκοπεί στην ισόρροπη ανάπτυξη των νομών της Πελοποννήσου θα πρέπει να λαμβάνει υπόψη ιστορικά, πολιτισμικά, κοινωνικά στοιχεία των περιοχών και θα πρέπει να μην ανατρέπεται βασικά η ισορροπία στους νομούς της Πελοποννήσου. Αυτό πιστεύω θα εκφρασθεί μέσα από μια επόμενη απόφαση της επιτροπής και του Υπουργείου, όπου θα γίνει η χωροθέτηση. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ευθυμίου έχει το λόγο. ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα
επαναλάβω ότι το Πανεπιστήμιο της Πελοποννήσου είναι μια επιλογή κατοχυρωμένη επιλογή και αποτυπωμένη σε προεδρικό διάταγμα. Θα επαναλάβω ότι οι πόροι για την ανάπτυξη του Πανεπιστημίου Πελοποννήσου είναι δεσμευμένοι ήδη στο Γ' Κοινοτικό Πλαίσιο Στήριξης και θα τονίσω κάτι που είναι σημαντικό να το κατανοήσει όλη η Πελοπόννησος, την αντίληψη που πρέπει να περιβάλει το πανεπιστήμιο που θα έχει έδρα στην Πελοπόννησο:

Τα πανεπιστήμια είναι της Ελλάδας. Είναι πανεπιστήμια της Ελλάδας και
του Ελληνισμού. Δεν γίνεται ένα πανεπιστήμιο με βάση την οπτική τοπικών αναγκών. Ενα πανεπιστήμιο χτίζεται με βάση τη λογική του εθνικού συμφέροντος που πρέπει να το διέπει, της εθνικής σκοπιμότητας και της εθνικής του προοπτικής.
'Αρα τονίζω ότι η πρωταρχική και ουσιώδης μέριμνα η οποία
ολοκληρώθηκε χάρη στην εξαίρετη δουλειά της Διοικούσας Επιτροπής, ήταν η συγκρότηση της πρότασης του τι πρέπει να είναι αυτό το πανεπιστήμιο. Επαναλαμβάνω ότι θέματα χωροθέτησης δεν έχουν συζητηθεί. Οι θέσεις του κ. Πανούση είναι καθαρά προσωπικές και δημοσιεύθηκαν στον Τύπο αφού είχε

προηγηθεί η παραίτησή του από τη διοικούσα επιτροπή.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των

ΕΠΕΡΩΤΗΣΕΩΝ
Θα συζητηθεί η υπ' αριθμόν 45/25.1.2001 επερώτηση των Βουλευτών του Συνασπισμού της Αριστεράς και της Προόδου, κυρίων Ασημίνας 
Ξηροτύρη-Αικατερινάρη, Γιώργου Αμπατζόγλου, Μαρίας Δαμανάκη, Παναγιώτη Λαφαζάνη και Φώτη Κουβέλη προς τους Υπουργούς Περιβάλλοντος, Χωροταξίας και Δημοσίων 'Εργων, και Γεωργίας σχετικά με την πολιτική της κυβέρνησης στον τομέα της προστασίας του περιβάλλοντος.
Κύριοι συνάδελφοι έχω την τιμή να ανακοινώσω οτι για τη συζήτηση της επερώτησης από τη Νέα Δημοκρατία ορίζεται ως κοινοβουλευτικός εκπρόσωπος ο Βουλευτής Κιλκίς κ. Σάββας Τσιτουρίδης.

Επίσης έχω την τιμή να ανακοινώσω στο Σώμα ότι ο Βουλευτής Αχαϊας κ. Ανδρέας Φούρας ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Επίσης η Βουλευτής Αργολίδας κα Ελσα Παπαδημητρίου ζητεί ολιγοήμερη
άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Το λόγο έχει η κα Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Οι εξελίξεις στην οικονομία, στην ανάπτυξη επηρεάζουν και επηρεάζονται άμεσα από την ποιότητα του φυσικού

και πολιτιστικού περιβάλλοντος. Η χώρα μας έχει ιδιαίτερους λόγους για τους οποίους πρέπει να αναπτύξει πολιτικές προστασίας του περιβάλλοντος στα πλαίσια μιας στρατηγικής για την αειφόρο ανάπτυξη. Το κόμμα μας, ο Συνασπισμός,έχει ξεκινήσει μια εξόρμηση και μια σειρά επαφών με τους πολίτες για την κατάσταση του περιβάλλοντος και την αποτελεσματικότητα της πολιτικής μας σ' αυτόν τον τομέα.
Οι απόψεις που μετφέρθηκαν σε εμάς και στα στελέχη του κόμματος έχουν ένα κοινό στοιχείο. Την αγωνία. Αγωνία για το φυσικό και ανθρωπογενές περιβάλλον, τα μνημεία της ιστορικής διαδρομής που χάνονται και των ατέλειωτων ακτών και ορεινών όγκων που αλλοιώνονται.
'Οταν καταθέσαμε την επερώτηση μετρήσαμε το έλλειμμα πολιτικής για
την προστασία του περιβάλλοντος με τον αριθμό των προσφυγών στην Ευρωπαίκή 'Ενωση. 'Ηταν λάθος. Κανένας αριθμός δεν μπορεί να καταγράψει την ανησυχία των πολιτών της Ελλάδας από τον 'Εβρο και τη Χαλκιδική,που προετοιμάζονται χρυσωρυχεία, το Αιτωλικό,που κάποιες μέρες πνίγεται από το αναβλύζον υδρόθειο από τη λιμνοθάλασσα, τον ευλογημένο τόπο των Χανίων, που πληρώνει τα πρόστιμά του, την πλωτή από τα πετρελαιοειδή πολιτεία της Ελευσίνας, τη Θεσσαλονίκη και την Αθήνα με τους ελάχιστους ελεύθερους χώρους, από την Αθήνα με την απειλή του Ολυμπιακού "εκσυγχρονισμού".
Διαχειριστήκατε τα ΜΟΠ και δύο Κοινοτικά Πλαίσια Στήριξης και πρόκειται να διαχειριστείτε για μια εξαετία ποσά του Γ' Κοινοτικού Πλαισίου Στήριξης. 'Εχετε την ευθύνη της απόφασης για την ανάληψη της Ολυμπιάδας και την ευθύνη της διαχείρισης και των μεγάλων αλλαγών που αυτή θα επιφέρει στο περιβάλλον της πρωτεύουσας πρωτίστως και την περαιτέρω καθυστέρηση στα έργα ισόρροπης και βιώσιμης ανάπτυξης στην περιφέρεια.
Επιμένετε ακόμη στο πρότυπο της ποσοτικής ανάπτυξης και επιδεικνύετε τεράστια αδράνεια στην άσκηση περιβαλλοντικών πολιτικών, με αποτέλεσμα ή να συνεχίζετε τις παραβιάσεις ή απλώς να προσαρμόζεστε με όρους τυπικής κάλυψης σε σχετικές ευρωπαϊκές οδηγίες.
Στη διαχείριση του Γ' Κοινοτικού Πλαισίου Στήριξης πιστεύουμε ότι και σεις και όλοι μας αγωνιούμε για μια ουσιαστική προσπάθεια που η οικολογική αντίληψη πρέπει να διαπερνά όλες τις πολιτικές από τη γεωργία, τη δημόσια υγεία, την προστασία του καταναλωτή έως τις μεταφορές. 
Απαντήστε μας σήμερα με συγκεκριμένα στοιχεία, αν οι περιβαλλοντικές
σας πολιτικές αλλάζουν: Αν προσιδιάζουν στον πλούτο και στην ποικιλότητα του ευαίσθητου φυσικού και πολιτιστικού περιβάλλοντος της Ελλάδας τεράστιο συγκριτικό τους πλεονέκτημα.
Αν εγκαταλείπουν τα ημίμετρα και προωθούν τη συνοχή του αγροτικού και αστικού τοπίου, όπως και του πληθυσμού και μεταστρέφουν τις τάσεις εγκατάλειψης.
Αν συμφιλιώνουν τις δράσεις εξοικονόμησης φυσικών πόρων και βελτίωσης της ποιότητας ζωής με αυτές της ποιοτικής ανάπτυξης και της δημιουργίας θέσεων απασχόλησης.
Τελείωσε η ανοχή των πολιτών στους δείκτες και τους αριθμούς. 'Εγινε σε όλους συνείδηση ότι η ανάπτυξη δεν είναι ένας αριθμητικός στόχος.
Στη συνέχεια θα αναφερθώ σε ορισμένους βασικούς τομείς, όπως η
γεωργία και το περιβάλλον, η ενέργεια και το περιβάλλον κ.ά. Διαχειριστήκατε τόσα λεφτά για τη γεωργία, αλλά από τα αποτελέσματα
της αγροτικής σας πολιτικής προκύπτει ότι ο αγροτικός πληθυσμός της υπαίθρου και το περιβάλλον είναι οι μεγάλοι χαμένοι.
Η ύπαιθρος ερημώνεται και οι αγρότες μεταναστεύουν στα αστικά κέντρα, αυξάνοντας τα ποσοστά ανεργίας. Εγκαταλήφθηκαν κυρίως οι ορεινές και προβληματικές περιοχές της παραδοσιακής γεωργίας. Ωφελήθηκαν οι πεδινές, αρδευόμενες περιοχές της εντατικής γεωργίας για να διευρυνθούν έτσι ακόμη περισσότερο οι οικονομικοκοινωνικές ανισότητες μεταξύ των γεωγραφικών περιοχών.
Σε κάθε περίπτωση -και αυτό είναι το ερώτημά μας- γιατί η αγροτική σας πολιτική οδήγησε στο να είναι σήμερα το περιβάλλον ο μεγαλύτερος χαμένος του "εκσυγχρονισμού" της ελληνικής γεωργίας;
Στις πεδινές περιοχές, η ρύπανση, η διάβρωση, η εξάντληση των
υδάτινων πόρων εξελίχθηκαν περίπου ανεξέλεγκτα. Στις ορεινές περιοχές εντάχθηκαν η υπερβόσκηση, η διάβρωση και βέβαια οι εμπρησμοί, η αυθαίρετη δόμηση και η εγκατάλειψη παραδοσιακών γεωργικών συστημάτων.
Στις παράκτιες περιοχές η αστική τουριστική επέκταση καταβρόχθησε τη γεωργική γη και αγροτική γη, σημαντικούς υγρότοπους, βιότοπους και όλες αυτές οι δραστηριότητες ρυπαίνουν ανεξέλεγτα το περιβάλλον. Πολύτιμα είδη εξαφανίστηκαν, τοπία μεγάλης φυσικής αξίας, προϊόντα τοπικής σημασίας και ιδιαίτερης ποιότητας ξεχάστηκαν.
Εκ των πραγμάτων αποδεικνύεται ότι επί σειρά ετών ασκήθηκε αντιπεριβαλλοντική πολιτική και το ερώτημα είναι αν έχει έστω και τώρα γίνει αυτό κατανοητό, ώστε να αλλάξει άμεσα η εθνική μας αγροτική πολιτική, σε συνδυασμό με συγκλίνουσες ευκαιρίες που δίδει σήμερα η Ευρωπαϊκή 'Ενωση, όπως η δημιουργία του δικτύου "ΦΥΣΗ 2000", οδηγίες όπως η πολύ σημαντική οδηγία 676/91 για τη μείωση και την πρόληψη της ρύπανσης των υπογείων υδάτων κλπ. Το σημαντικότερο απ'όλα αυτά είναι η μεγάλη ώθηση που πρέπει να δοθεί από την εθνική μας αγροτική πολιτική στη βιολογική γεωργία κατ'αρχήν και στη συναφή με αυτήν κτηνοτροφία. 'Ολοι μιλούν για το συγκριτικό πλεονέκτημα της χώρας μας στην ανάπτυξη της βιολογικής γεωργίας και κτηνοτροφίας και στην ανάγκη να αποτελέσουν αυτές το όχημα μιας διαφορετικής φιλικής προς το περιβάλλον παραγωγικής διαδικασίας. 'Ομως σήμερα μόνο το 0,60% των συνολικών εκτάσεων καταλαμβάνουν οι βιολογικές καλλιέργειες και το ιδιαίτερα ανησυχητικό είναι ότι η Κυβέρνηση προγραμματίζει στην επόμενη πενταετία την ένταξη του εξαιρετικά μικρού ποσοστού του 0,2%, δηλαδή εβδομήντα χιλιάδων στρεμμάτων, ενώ για η χώρα μας έχει πολύ μεγαλύτερες δυνατότητες ανάπτυξης της βιολογικής γεωργίας. Στο συνολικό αυτό πρόβλημα προστίθενται και οι καθυστερήσεις στο θέμα της πιστοποίησης, της εκπαίδευσης και της διακίνησης των βιολογικών προϊόντων.
Υπό αυτούς τους όρους της προγραμματιζόμενης βιολογικής γεωργίας, για ποια βιολογική κτηνοτροφία μιλά η Κυβέρνηση, που θυμάται μόνο όταν προκύπτουν τα μεγάλα διατροφικά προβλήματα και ξεχνά ότι αυτή η συνδέεται άμεσα με την ανάπτυξη των βιολογικών ζωοτροφών, την εκτροφή εγχώριων φυλών ζώων και άλλες συστηματικές ενέργειες.
Για τις δασικές εκτάσεις: 'Αρρηκτα συνδεδεμένο με τις επιπτώσεις της αγροτικής σας πολιτικής στο περιβάλλον το οξύ πρόβλημα της προστασίας
των δασικών εκτάσεων.
Την τελευταία δεκαετία, επαναλαμβάνω διαχειρίζεστε τόσα λεφτά και για την οργάνωση του κράτους και για την προστασία των φυσικών του πόρων. 'Ομως για δέκα συνεχή χρόνια εκατομμύρια στρέμματα δάσους και δασικών εκτάσεων έχουν καταστραφεί. Καταθέτω τη μελέτη της 'Ενωσης Ελλήνων
Δασολόγων, από την οποία προκύπτει ότι καίγονται δέκα στρέμματα και αναδασώνεται το ένα.
Αντί όμως μιας πολιτικής προστασίας των δασών και των δασικών
εκτάσεων, συμπεριλαμβανομένης μιας γενικευμένης αναδάσωσης, προσπαθήσατε να αναθεωρήσετε το άρθρο 24, με τρόπο που να επιτρέπει τον αποχαρακτηρισμό των δασικών περιοχών και παρά την κάποια μετατόπισή σας από τις απολύτως δασοκτόνες αρχικές σας θέσεις, υπό την πίεση πολλών πολιτών και οργανώσεων και όχι μόνο, τα προβλήματα και οι φόβοι μας εξακολουθούν να υπάρχουν.
'Αρχισε ήδη και ιδιαίτερα νωρίς η περίοδος των πυρκαγιών και
επερωτάσθε:
Πότε επιτέλους θα ολοκληρώσετε ένα ενιαίο σχεδιασμό πρόληψης και
καταστολής με τη σύσταση του ενιαίου φορέα δασοπροστασίας;
Θα άρετε την πλήρη αδράνεια που μέχρι σήμερα επιδεικνύετε στη
διαδικασία κήρυξης αναδασωτέων των καμένων εκτάσεων και την αδικαιολόγητη καθυστέρηση καθορισμού περιοχών απόλυτης προστασίας, στη σύνταξη του Δασικού Κτηματολογίου, ενταγμένου στη διαδικασία σύνταξης του Εθνικού Κτηματολογίου.
Το Εθνικό Κτηματολόγιο, ένα έργο πολυσύνθετο κλαδικής μορφής, που
έχει την κατανόηση και την υποστήριξη των πολιτών στις περιοχές που συντάσσεται, που θα έλεγα ότι θα ενώσει το λαό μας, περιμέναμε να το διαχειριστείτε με ωριμότητα και ευθύνη, υπομέναμε καρτερικά, αλλά και κριτικά και τραγικά μας απογοητεύσατε όλους.
Επιτέλους δεν θα απολογηθείτε για τίποτα, μήπως συνέλθετε και
δραστηριοποιηθείτε έστω και τελευταία στιγμή;
Δεν τολμούμε να πιστέψουμε ότι τελικά σας ενδιαφέρουν μόνο οι απορροφήσεις, η διαχείριση των χρημάτων και όχι το αποτέλεσμα. Γιατί τα αποτελέσματα και τα στοιχεία ενός Εθνικού Κτηματολογίου θα βάλουν φραγμό στις καταπατήσεις, στην άναρχη ανάπτυξη, την αυθαίρετη δόμηση, στην εγκληματική πελατειακή πολιτική χαρακτηρισμού των χρήσεων γης.
Θα σταματήσουν την υποκριτική θέση των πολιτικών για το αστικό και
φυσικό περιβάλλον.
Τι γίνεται με την ενέργεια και τις κλιματολογικές αλλαγές;
Μετά από συγκριτική μελέτη αποτελεσμάτων πολλών ερευνών για τα τελευταία είκοσι επτά χρόνια οι ερευνητές των Imperial College απέδειξαν πέραν κάθε αμφισβητήσεως πλέον το φαινόμενο του θερμοκηπίου. Ελπίζουμε ότι κανείς πλέον δεν μπορεί να θέσει υπό αμφιβολία τις μελλούμενες κλιματικές αλλαγές. Και κανείς δεν μπορεί να θέσει και κανείς δεν μπορεί να μειώσει τις ευθύνες του, όσον αφορά την έλλειψη ενεργειών που συμβάλλουν στην αποτροπή των αλλαγών αυτών. Ποιες είναι οι ενέργειες αυτής της πραγματικότητας; Οι αέριοι ρύποι αυξήθηκαν κατά 18% από το 1994 και η μείωση που έχει υποχρέωση η Ελλάδα να κάνει για τις εκπομπές διοξειδίου του άνθρακα κατά 25% είναι άπιαστο όνειρο. Και πώς να μην είναι,αφού η πολιτική μας είναι πολιτική αυτοκινητοδρόμων, εξυπηρέτησης των αυτοκινήτων και ιδιαίτερα των ιδιωτικών.
Τα μέσα μαζικής μεταφοράς και η οργάνωσή τους δεν εξυπηρετούν τους
πολίτες. Το περιβόητο έργο της διπλής σιδηροδρομικής ηλεκτροκίνησης Αθήνας - Θεσσαλονίκης καρκινοβατεί. 'Οπως και λοιπά έργα σιδηροδρομικών συνδέσεων, υπόγειων και σε σταθερή τροχιά μέσων κλπ., παρ' όλο που προσφέρονται για εγκαίνια σε κάθε σταθμό.
Αλλά ας πάμε και στις ανανεώσιμες πηγές ενέργειας. Ποιο ήταν το πλάνο στα Αιολικά Πάρκα και πού βρισκόμαστε; Είμαστε στη μέση του δρόμου με εγκατεστημένη ισχύ 200MW έναντι 400MW.
Για να φτάσουμε στο απαιτούμενο από την Ευρωπαϊκή 'Ενωση 20,1% της παραγωγής μας είμαστε υποχρεωμένοι να ενισχύσουμε τα Αιολικά. Πώς, όμως, αφού έχετε μειώσει στο Γ' Κοινοτικό Πλαίσιο Στήριξης στο 30% τις επιδοτήσεις από το 40% έως 45% που ήταν στα προηγούμενα;
Ο ενεργειακός τομέας για να ανανεωθεί πρέπει να στηριχθεί από το
δημόσιο. Μην περιμένετε θαύματα από την απελευθέρωση της αγοράς ενέργειας, τη στροφή στο φυσικό αέριο κλπ. Το παράδειγμα της Καλιφόρνιας είναι χθεσινό και πρέπει να μας διδάξει.
Κύριε Πρόεδρε, ο κύριος Υφυπουργός Περιβάλλοντος με την παλαιά του ιδιότητα του οικολόγου οργάνωνε καμπάνιες για τα φυτοβολταϊκά και εν γένει τους ηλιακούς συλλέκτες. Τι να υποθέσουμε, που για όλα αυτά παρατηρούμε τεράστιες καθυστερήσεις;
Διαχείριση υδάτινων πόρων και περιβάλλον. Οι ευθύνες και η έλλειψη
πολιτικής βούλησης για λήψη μέτρων αποτυπώθηκαν στη συνάντηση της Χάγης, οι κλιματικές αλλαγές δεν θα αποτραπούν με όλα τα επακόλουθα στον πλανήτη.
Στη χώρα μας οι αναπότρεπτες αυτές εξελίξεις έρχονται να επιδεινώσουν μία κατάσταση που διακρίνεται από την κακοδιαχείριση, τη μη ορθολογική εξοικονόμηση και προστασία των υδάτινων πόρων και αποθεμάτων και από την έλλειψη μέτρων προστασίας της ποιότητας αυτών.
Ο ν.1739/87 με τα δεκατρία υδατικά διαμερίσματα δεν εφαρμόσθηκε κύρια λόγω των συγκρούσεων των φορέων. 'Ηδη έχει έλθει η οδηγία-πλαίσιο 2000/60, η οποία μας επιβάλλει σε μερικά χρόνια να έχουμε ξεκαθαρίσει το οργανωτικό και την υποδομή της διαχείρισης των υδάτινων πόρων.
Τίθενται στόχοι για την ποιότητα των επιφανειακών υδάτων, για την προστασία των υπόγειων υδροφορέων και τον έλεγχο των επικίνδυνων τοξικών ουσιών στο νερό.
Μέχρι το 2003 τα κράτη μέλη πρέπει να εναρμονίσουν την οδηγία, να
οριοθετήσουν τα διαμερίσματα και τις περιφέρειες -που θα έχουν αρμοδιότητες ολοκληρωμένης διαχείρισης- και μέχρι το 2009 να καταρτίσουν συνολικά προγράμματα διαχείρισης κλπ.
Το 2009 είναι πολύ κοντά, δεν μας παίρνει ο χρόνος. Θέλουμε αγώνα
δρόμου για να ανταποκριθούμε σε κάτι που η Ευρώπη το έχει ήδη κάνει εδώ και χρόνια.
Παρά ταύτα όμως, έως τώρα δεν έχει προχωρήσει καμία νομοθετική και οργανωτική ρύθμιση ακόμη και σε επίπεδο λεκάνης απορροής. Υπάρχουν μόνο αξιόλογα διαθέσιμα στοιχεία από το ΕΜΠ, το ΙΓΜΕ, των διευθύνσεων σχετικών Υπουργείων, που έχοντας ένα πολύ καλό επίπεδο τις αφήνετε να μαραζώνουν, δηλαδή μια υποδομή για να στηρίξει τη δημιουργία ενός ενιαίου φορέα διαχείρισης με παραρτήματα στις διάφορες λεκάνες απορροής, που η Κυβέρνηση πρέπει τάχιστα να ιδρύσει.
Θα πρέπει να είναι νομικό πρόσωπο δημοσίου δικαίου -γιατί για το μεγάλο αυτό κοινωνικό αγαθό δεν αντέχουν ιδιωτικά σχήματα- στο οποίο θα καθορίζονται τα Υπουργεία και οι λοιποί συνδιαχειριστές σε αυτόν το δημόσιο τομέα. Γιατί το πρόβλημα της διαχείρισης των υδάτινων πόρων είναι το δυσκολότερο απ' όλα σήμερα στη χώρα μας και θέλει συναίνεση, που αν επιτευχθεί, θα αποδώσει τεράστια οφέλη.
'Οσον αφορά το πλέγμα των έργων που εκτελούνται σήμερα, όλο επισημαίνουν και όχι μόνο εμείς, ότι έχουν σταματήσει οι επενδύσεις ή παρατηρούνται αδικαιολόγητες καθυστερήσεις στα έργα αξιοποίησης και προστασίας των υδάτινων πόρων.
'Οσον αφορά στο πλέγμα των έργων που εκτελούνται σήμερα, όλοι επισημαίνουν -όχι μόνο εμείς- ότι έχουν σταματήσει οι επενδύσεις ή παρατηρούνται αδικαιολόγητες καθυστερήσεις στα έργα αξιοποίησης και προστασίας των υδάτινων πόρων.
Εάν δούμε ορισμένα χαρακτηριστικά παραδείγματα, θα καταλάβουμε ότι παρ'όλο που στη χώρα μας έχει αξιοποιηθεί μόνο το 25% των υδάτινων πόρων, εμείς ούτε αυτά που θεωρούμε ήπιες παρεμβάσεις και τις οποίες αποδεχόμαστε όλοι, δηλαδή τους μικρούς ταμιευτήρες, τα ήπια έργα έργα αξιοποίησης τουλάχιστον των επιφανειακών υδάτων για να σταματήσει το φαινόμενο των γεωτρήσεων, δεν εκτελούμε ή δεν επιταχύνουμε την υλοποίησή τους ή των μεγάλων έργων εκτροπών, τα οποία έχουν περιβαλλοντικές επιπτώσεις, το επισημάναμε, είναι δικές σας επιλογές, που πλέον δεν προχωρούν.
Εφιαλτικές διαστάσεις θα πάρει και φέτος το πρόβλημα του νερού στις 
μεγαλύτερες γεωργικές περιοχές (Θεσσαλία, Σέρρες, Αργολίδα κ.ά.), όπως και το θέμα της ύδρευσης σε πολλά αστικά κέντρα και ημιαστικές περιοχές. Χαρακτηριστικά παραδείγματα καθυστερήσεων ή κακοδιαχείρισης είναι η σύγχυση και η στασιμότητα των έργων άρδευσης του Θεσσαλικού κάμπου, όπου

ο σχεδιασμός των έργων εκτροπής του Αχελώου έχει οδηγήσει σε αδιέξοδα που εξαρχής είχαμε επισημάνει, ενώ η διαχείριση των υπαρχόντων και η στασιμότητα των νέων ή συμπληρωματικών έργων, όπως το φράγμα Σμοκόβου, η ανασύσταση της λίμνης Κάρλα, οι μικροί ταμιευτήρες αξιοποίησης των επιφανειακών υδάτων, δίδουν μια εικόνα γενικότερης εγκατάλειψης του όλου προγράμματος.
Χθες σε επίκαιρη ερώτησή μου ο αρμόδιος Υπουργός ΠΕ.ΧΩ.ΔΕ ή οι αρμόδιοι Υφυπουργοί του, δεν ήρθαν να μας απαντήσουν σε αυτό το θέμα. 
Επίσης το περιβόητο "σίριαλ" της ύδρευσης της Θεσσαλονίκης από τον
Αλιάκμονα είναι ένα χαρακτηριστικό παράδειγμα για το πόσο καθυστερούμε εν
έτει 2001 να ολοκληρώσουμε αυτές τις βασικές μας επιλογές.
Μια απόδειξη πώς το ΥΠΕΧΩΔΕ αντιλαμβάνεται την προστασία του περιβάλλοντος είναι και μερικές του ενέργειες, σε μικρότερα, αλλά πολύ σημαντικά θέματα. Για την προστασία των οικοσυστημάτων διαθέτει μόνο δεκαπέντε δισεκατομμύρια από το Γ' ΚΠΣ έναντι τεσσάρων δισεκατομμυρίων που θα διαθέσει για τα δημόσια έργα.
Πώς με αυτό το ποσό θα δρομολογηθούν λύσεις για την προστασία και την επίλυση τόσων προβλημάτων ή τελικά αυτά θα τα παραπέμψουμε σε ενέργειες της ιδιωτικής πρωτοβουλίας, όπως ούτε λίγο ούτε πολύ μου απάντησε προ μηνών ο κύριος Υφυπουργός σε ερώτησή μου για την εγκατάλειψη των Κέντρων Πληροφόρησης.
Καταθέτω για τα θέματα αυτά διαπιστώσεις του προέδρου της Εταιρείας
Προστασίας της Φύσης κ. Γ. Σφήκα, γιατί δεν έχω χρόνο να τα αναλύσω.

(Στο σημείο αυτό η Βουλευτής κα Ασημίνα Ξηροτύρη-Αικατερινάρη
καταθέτει τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ο καθορισμός όρων και ρυθμίσεων ζωνών οικιστικού ελέγχου ή απόλυτης προστασίας περιοχών φυσικού και ιστορικού κάλους, όπως τα χωροταξικά των νήσων Κυκλάδων, καθυστερούν απαράδεκτα, όπως και η προστασία του περιαστικού δάσους πάρκου Θεσσαλονίκης, η διαχείριση του όρους Μαινάλου και άλλα πολλά θέματα.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Η διαχείριση των αστικών απορριμμάτων, ιδιαίτερα στα μεγάλα αστικά
κέντρα, έχει οδηγήσει σε πλήρες αδιέξοδο: ΧΥΤΑ Κουρουπιτού Χανίων, το περιβόητο πρόστιμο και η εμπλοκή, η οποία υπάρχει σήμερα, ΧΥΤΑ θεσσαλονίκης, η ολοκληρωμένη διαχείριση των αποβλήτων Αττικής κ.α.
Για τη διαχείριση των λυμάτων, το ατελείωτο πάλι "σίριαλ" της
ολοκλήρωσης και του βιολογικού καθαρισμού της Θεσσαλονίκης, για τη διαχείριση των έργων της Ψυττάλειας, για όλα αυτά και ένα σωρό άλλα θέματα που δεν μου φτάνει ο χρόνος να αναφερθώ, θα έπρεπε εδώ και δεκαπέντε χρόνια, έναν αξιόλογο νόμο που κάνατε για το περιβάλλον, τον 1650/86, να τον ενεργοποιήσετε, όχι μόνο με την έκδοση των προεδρικών διαταγμάτων αλλά και με τη δημιουργία και τη στελέχωση των διευθύνσεων και κέντρων εφαρμογής του νόμου αυτού.
'Εχουμε χάσει βεβαίως κάθε ελπίδα για την ενεργοποίηση των διατάξεων του ν. 2742/99 "Χωροταξικός σχεδιασμός και ανάπτυξη". Θεωρούμε ότι στη διαχείριση του Γ' ΚΠΣ, που τα ποσά που λέτε ότι θα διαθέσετε για το περιβάλλον είναι σημαντικά, να μην αποτελέσουν όμως και πάλι μια διαχείριση μόνο χρημάτων χωρίς κανένα αποτέλεσμα και έργα χρήσιμα για το περιβάλλον.
Θα είμαστε όλοι και εσείς που ενεργείτε και εμείς που ελέγχουμε
μεγάλοι υπεύθυνοι σε αυτόν τον τόπο. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο κ. Αμπατζόγλου έχει το λόγο. ΓΕΩΡΓΙΟΣ ΑΜΠΑΤΖΟΓΛΟΥ: Κυρία Πρόεδρε, ο 'Εγκελς πριν από ενάμιση
αιώνα στη διαλεκτική της φύσης γράφει: "Τα γεγονότα μας θυμίζουν σε κάθε βήμα ότι δεν βασιλεύουμε πάνω στη φύση, όπως κάποιος κατακτητής που βασιλεύει πάνω σε έναΝ ξένο λαό". Τη φράση αυτή όχι τυχαία διάλεξε πριν τριάντα σχεδόν χρόνια ο Πιερ Σάμουελ ως πρόλογο στο κλασικό βιβλίο του "ΟΙΚΟΛΟΓΙΑ".
Το ψευτοδίλημμα ανάπτυξη ή περιβάλλον όπως επίσης και το εκβιαστικό
ανεργία ή περιβάλλον κονιορτοποιήθηκαν από την ίδια τη ζωή η οποία υποχρέωσε την ανθρωπότητα το 1992 στο Ρίο να ορίσει ως έννοια και μοναδικό στόχο τη βιώσιμη ανάπτυξη, όχι πλέον ποσοτική αλλά ποιοτική ανάπτυξη. Η εμμονή στη μονομερή οικονομική μεγέθυνση δεν είναι απλώς παρωχημένη πολιτική αλλά παράνομη και ανήθικη.
Οι πενήντα μία παραβιάσεις που επισημαίνει η ευρωπαϊκή επιτροπή στον τομέα του περιβάλλοντος απλά τονίζουν αυτό που αποτελεί κοινή και καθημερινή πεποίθηση. Δηλαδή ότι στον τομέα του περιβάλλοντος και της ποιότητας ζωής των κατοίκων έχουμε τεράστια υστέρηση. Η οδηγία 91/271 ορίζει ότι μέχρι το 2000 οι πόλεις με περισσότερους από δεκαπέντε χιλιάδες κατοίκους πρέπει να έχουν αποχετευτικό σύστημα και βιολογικό καθαρισμό.
Οι σαράντα από τους σαράντα έξι δήμους και κοινότητες της ανατολικής Αττικής και οι έντεκα από τους δώδεκα δήμους της δυτικής Αττικής δεν

έχουν σύστημα αποχέτευσης. Αφού οι επιστολές μας προς το Υπουργείο σας το 1993 περιφρονήθηκαν χρειάστηκε να σας καταγγείλουμε στην ΕΟΚ. Το 1999 αναγκαστήκατε να χαρακτηρίσετε τον πολύπαθο κόλπο της Ελευσίνας ως ευαίσθητη περιοχή χωρίς παράλληλα να παίρνετε μέτρα προστασίας. Είστε όμως υπόλογοι για την υπ' αριθμόν 33 παραβίαση, αφού δεν έχετε κατασκευάσει αποχέτευση και σταθμό βιολογικού καθαρισμού στην Ελευσίνα και στον Ασπρόπυργο.
Η βιομηχανική δραστηριότητα αποτελεί μια από τις πλέον σημαντικές
πηγές εκπομπής ρύπων στο περιβάλλον. Με το π.δ. 1180/81 θεσπίζονται όρια εκπομπής σε μερικούς ρύπους, ενώ απαιτείται η σύνταξη μελετών τύπου Α' και Β' που αποτελούσαν τον πρόδρομο των μελετών περιβαλλοντικών επιπτώσεων. Στην Ευρώπη κάθε δέκα χρόνια μειώνουν τα όρια εκπομπής αλλά εσείς διατηρείται τα όρια αμετάβλημα και ανεξέλεγκτα. Το όριο εκπομπής βιομηχανικής σκόνης στη χώρα μας είναι πενταπλάσιο από εκείνο που ισχύει στις χώρες της Ευρωπαϊκής 'Ενωσης.
Με την κοινή υπουργική απόφαση 69/269/90 καθιερώσατε τις μελέτες
περιβαλλοντικών επιπτώσεων και τους περιβαλλοντικούς όρους. Αρνείστε όμως να ενσωματώσετε την οδηγία 97/11, η οποία διευρύνει τις απαιτήσεις των μελετών περιβαλλοντικών επιπτώσεων και της διαδικασίας ενημέρωσης του κοινού. Αρνείστε να ενσωματώσετε την οδηγία 96/61 για τον ολοκληρωμένο έλεγχο και προστασία από τη ρύπανση η οποία καθιερώνει νέες αρχές αδειοδότησης και απαιτεί όρια εκπομπής στην ατμόσφαιρα σε δεκατρείς ρύπους. Αυτό αποτελεί την υπ' αριθμόν 46 παραβίαση.
Το ΥΠΕΧΩΔΕ από το 1995 ανακοίνωσε τη δημιουργία δύο κέντρων παραλαβής και διαχείρισης των βιομηχανικών αποβλήτων, ένα στη βόρειο Ελλάδα και ένα στη νότιο Ελλάδα. Μέχρι σήμερα δεν έχει γίνει τίποτα. Τα τοξικά απόβλητα θάβονται στις χωματερές και στα ρέματα, διακινούνται μέσα από τους οικισμούς και φορτώνονται στα επιβατικά πλοία ως κοινά φορτία.
Σε διάστημα έξι μηνών καταθέσαμε οκτώ σχετικές ερωτήσεις και
επίκαιρες ερωτήσεις. Επειδή διαπιστώσαμε ότι το Υπουργείο αντιμετωπίζει την κατάσταση μακάριο και αδιάφορο, αναγκαστήκαμε -αν και μέλη του ελληνικού Κοινοβουλίου να προσφύγουμε στην Ευρωπαϊκή 'Ενωση για τις σοβαρότατες παραβάσεις της νομοθεσίας. Τα τοξικά απόβλητα αποτελούν την υπ' αριθμόν 43 παραβίαση. Και στις 24 Ιανουαρίου η αρμόδια επιτροπή παρέπεμψε τη χώρα μας στο Ευρωπαϊκό Δικαστήριο, γεγονός που δεν περιποιεί τιμή για την Ελλάδα.
Αδιαφορείτε για το κύκλο και τους κινδύνους των διοξινών στον
ελλαδικό χώρο. Χωρίς περίσκεψη και χωρίς αιδώ πληροφορείτε τη Βουλή πριν ένα μήνα ότι υπάρχουν δύο κέντρα που εκτελούν μετρήσεις, ο "ΔΗΜΟΚΡΙΤΟΣ" και το Αστεροσκοπείο, τα οποία όχι μόνο μετρήσεις δεν εκτελούν αλλά δεν έχουν τον καταλλήλο εξοπλισμό, αφού ουδέποτε διαθέσατε τα 600 εκατομμύρια που υποσχεθήκατε πριν δύο χρόνια.
Εάν το πρώτο βήμα για την προστασία του περιβάλλοντος είναι η δημιουργία νόμων, το δεύτερο και αναγκαίο βήμα είναι ο έλεγχος για την τήρηση των νόμων. Οι επιδόσεις του ΥΠΕΧΩΔΕ στον τομέα αυτόν είναι μηδενικές.
Με το ν. 1327/83 του τότε Υπουργού, αειμνήστου Αντώνη Τρίτση, δημιουργήθηκαν τα ΚΕΠΠΕ (κλιμάκια ελέγχου ποιότητας περιβάλλοντος).
Με πολλαπλούς νόμους επικυρώσατε τις αρμοδιότητες των ΚΕΠΠΕ,
δημιουργήσατε και ΚΕΠΠΕ βιομηχανίας που θα λειτουργούσαν με συμμετοχή της Αυτοδιοίκησης.
Επί δεκαεπτά χρόνια ΚΕΠΠΕ ακούμε και έλεγχο δεν βλέπουμε.
Τα ΚΕΠΠΕ αντί να εδρεύουν και να ελέγχουν περιοχές με εμφανή
βιομηχανική δραστηριότητα και ρύπανση, όπως το Θριάσιο, έχουν εντολή να κάθονται στην Πατησίων.
Αναρωτιώμαστε: κανείς και ποτέ αρμόδιος δεν πέρασε από το Θριάσιο
Πεδίο για να δει την ασύδοτη βιομηχανική δραστηριότητα και να συγκινηθεί; 'Ολοι οι διερχόμενοι βλέπουν τον παρανόμως αναθρώσκοντα μαύρο καπνό από τις καμινάδες, εκτός από το ΥΠΕΧΩΔΕ.
Για να ολοκληρώσετε τουλάχιστον στα χαρτιά το μηχανισμό ελέγχου με
το ν.2242/94 προβλέψατε το Σώμα των Επιθεωρητών Περιβάλλοντος. Σήμερα, μετά από επτά χρόνια ανερυθρίαστα διαφημίζεται τη μελλοντική δημιουργία του ως φάρμακο για πάσαν περιβαλλοντική νόσο.
Τα γραφεία περιβάλλοντος που δημιουργήσατε στις νομαρχίες τα έχετε καταδικάσει σε απέραντη γραφειοκρατία. Το μόνο που μπορούν να κάνουν, αν επαρκούν αριθμητικά, είναι να διαβάζουν τις Μ.Π.Ε. (Μελέτες

Περιβαλλοντικών Επιπτώσεων) και να κάνουν εισηγήσεις προς το Νομαρχιακό Συμβούλιο.
Στη δυτική Αττική τρεις υπάλληλοι καλούνται να ασχοληθούν με τις ΜΠΕ 1600 μονάδων και να ελέγχουν την τήρηση περιβαλλοντικών όρων με μοναδικά όπλα την όραση και την όσφρησή τους.
Το ΥΠΕΧΩΔΕ δεν ασκεί έλεγχο, γιατί απλούστατα δεν θέλει τον έλεγχο.
Με ευθύνη του Υπουργείου σας στην Ελλάδα ο ρυπαίνων δεν πληρώνει.

Το 1986 το ΥΠΕΧΩΔΕ ανακοίνωσε μέτρα για τη μείωση των ατμοσφαιρικών
εκπομπών από τις βιομηχανίες του Θριάσιου Πεδίου, τα οποία θα είχαν εφαρμοστεί μέχρι το 1990.
Κυρία Πρόεδρε, ο χρόνος στη Βουλή είναι αδυσώπητος. Επειδή δεν υπάρχει προσέλευση ομιλητών, θα παρακαλέσω να μου δώσετε ένα λεπτό να ολοκλήρωσω τις σκέψεις μου.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα) Η μη προσέλευση δεν είναι λόγος, κύριε συνάδελφε, αλλά για ένα λεπτό δεν θα σας χαλάσουμε το χατίρι. 
ΓΕΩΡΓΙΟΣ ΑΜΠΑΤΖΟΓΛΟΥ: Για το διοξίδιο του θείου η πρόβλεψη ήταν να
μειωθούν οι εκπομπές κατά 56%. Μόνο η "ΠΕΤΡΟΛΑ" διοχετεύει σήμερα εκπομπές πέντε χιλιάδων εξακοσίων εξήντα οκτώ τόνων ανά έτος, ποσότητα κατά 53% μεγαλύτερη από το στόχο για όλες τις βιομηχανίες του Θριασίου του 1990.
Για τους υδρογονάνθρακες η πρόβλεψη ήταν να μειωθούν κατά 46%.
Μόνο τα δύο διυλιστήρια, "ΠΕΤΡΟΛΑ" και "ΕΛΠΕ", αναγνωρίζουν στις ΜΠΕ ότι έχουν (μη επιβεβαιωμένες) εκπομπές έξι χιλιάδων οκτακοσίων επτά τόνων ανά έτος, δηλαδή περισσότερες κατά 40% σε σχέση με το επίπεδο του 1986 που ανακοινώθηκαν τα μέτρα κατά 160% σε σχέση με το 1990 που όφειλαν να είχαν εφαρμοστεί τα μέτρα. Βαθμολογείστε εσείς τις περιβαλλοντικές επιδόσεις και την αξιοπιστία σας.
Η Κυβέρνηση, με την τακτική των παρεκκλίσεων, επέτρεψε γιγαντιαίες επεκτάσεις της βιομηχανικής δραστηριότητας στην Αττική, χωρίς ποτέ το ΥΠΕΧΩΔΕ να ενδιαφερθεί να υλοποιήσει το άρθρο 23 του ν.δ. 1650/86 για μελέτη της ποιότητας και της αφομοιωτικής ικανότητας του αποδέκτη.
Το ΥΠΕΧΩΔΕ όμως ενδιαφέρθηκε και μάλιστα ενθέρμως να χορηγήσει
προέγκριση χωροθέτησης για επέκταση της "ΠΕΤΡΟΛΑ", με παρέκκλιση κατά διακόσιες τριάντα οκτώ φορές μεγαλύτερη από το όριο του π.δ. 84/84.
Η αντίδραση όλης της τοπικής κοινωνίας, των Βουλευτών και των τοπικών οργανώσεων όλων των κομμάτων, της δημοτικής και νομαρχιακής αυτοδιοίκησης ακόμα και η υπ' αριθμ. 32 παραβίαση ειδικά για την "ΠΕΤΡΟΛΑ" που επισημαίνει η Ευρωπαϊκή 'Ενωση δεν εμπόδισαν του Υπουργούς ΠΕΧΩΔΕ, Ανάπτυξης και Εθνικής Οικονομίας σε συνέργεια με τον 'Ομιλο Λάτση να εξελιχθούν σε νέους Αλάριχους για την Ελευσίνα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Τώρα πέρασε και το λεπτό, κύριε συνάδελφε, και παρακαλώ να τελειώσετε.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Υπουργέ, πρέπει να αναγνωρίσετε το
δικαίωμα στους κατοίκους να μην επιτρέψουν η πόλη τους και η περιοχή τους να μετατραπούν σε "αγέλαστο πέτρα". Και δικαιούνται ως ο ιεροφάντης των Ελευσινίων Μυστηρίων να πουν "εκάς οι βέβηλοι". Το Υπουργείο μπορεί να επαίρεται ότι είναι Υπουργείο Δημοσίων 'Εργων, αλλά ελάχιστα είναι Υπουργείο Χωροταξίας και καθόλου Υπουργείο Περιβάλλοντος.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η κα Δαμανάκη έχει το λόγο. ΜΑΡΙΑ ΔΑΜΑΝΑΚΗ: Κυρία Πρόεδρε, στο λίγο χρόνο που έχω στη διάθεσή
μου θα αναφερθώ σε ένα θέμα πολύ σοβαρό για το οποίο αξίζει κάποια στιγμή να κάνουμε πολύ αναλυτική συζήτηση στη Βουλή. Είναι το θέμα των γενετικά τροποποιημένων οργανισμών και των τροφίμων που εισάγονται ή δεν εισάγονται, εν πάση περιπτώσει, στην Ευρώπη και στη χώρα μας από γενετικά τροποποιημένους οργανισμούς.
Για το θέμα αυτό έχουμε καταθέσει δεκάδες ερωτήσεων τα τελευταία
χρόνια προς τους αρμόδιους Υπουργούς. Και πρέπει να πω ότι παρά τις προσπάθειες που γίνονται και στην Ευρώπη και στη χώρα μας φαίνεται ότι οι μεγάλες εταιρείες, που ουσιαστικά έχουν να κερδίσουν από όλη αυτήν την υπόθεση μέρα, με την ημέρα μάλλον κερδίζουν έδαφος.
Είναι γεγονός ότι μετά τα τελευταία διατροφικά σκάνδαλα -αναφέρομαι στην περίπτωση των τρελών αγελάδων, των σκανδάλων με τις διοξίνες, με τις μολυσμένες ζωοτροφές, ακόμα και πρόσφατα με τον αφθώδη πυρετό -έχει ξαναρχίσει μία συζήτηση ιδιαίτερα στην Ευρώπη για την ασφάλεια των τροφίμων και για τους γενετικά τροποποιημένους οργανισμούς. 'Ομως στην

πράξη και οι διασφαλίσεις που υπάρχουν είναι ανεπαρκείς αλλά και τα μέτρα τα οποία λαμβάνονται δεν επιτρέπουν να αισιοδοξούμε.
Βεβαίως την πρώτη ευθύνη έχουν οι μεγάλες πολυεθνικές εταιρείες και
θα έλεγα κυρίως η Αμερική, διότι εκεί, όπως δείχνουν όλα τα στοιχεία παράγεται το 75% των προϊόντων που προέρχονται από γενετικά
τροποποιημένους οργανισμούς.
Πρέπει δε να πω ότι μέχρι τώρα η Ευρώπη είχε κρατήσει κάποιες αντιστάσεις στον πόλεμο που γινόταν σε παγκόσμιο επίπεδο γι'αυτό το θέμα. Δεν ξέρω όμως ποιες θα είναι οι εξελίξεις τελευταία.
Παρά το γεγονός ότι όπως προκύπτει από τα στοιχεία της EUROSTAT και
τα πρόσφατα στοιχεία, το 70% των Ευρωπαίων καταναλωτών αντιτίθεται στην εισαγωγή και στην εμπορία τροφίμων που θα έχουν γενετικά τροποποιημένους οργανισμούς, τα ευρωπαϊκά όργανα υφίστανται αυτήν τη στιγμή τρομακτικές πιέσεις.
Πρόσφατα ψηφίστηκε από το Ευρωκοινοβούλιο μία πρόταση για την τροποποίηση της οδηγίας που αφορά τους γενετικά μεταλλαγμένους

οργανισμούς. Και είναι γεγονός ότι σε αυτήν την τροποποίηση οι διατάξεις για την εισαγωγή των οργανισμών αυτών και την καλλιέργειά τους γίνονται ελαστικότερες. Είναι γεγονός επίσης ότι τρεις χώρες της Ευρώπης, η Γαλλία, η Ιταλία και η Δανία, ζήτησαν ένα μορατόριουμ για την καλλιέργεια γενετικά τροποποιημένων οργανισμών.
Το πρώτο ερώτημά μου λοιπόν είναι τι έκανε η ελληνική Κυβέρνηση και τι σκοπεύει να κάνει. Διότι από τις απαντήσεις και του Υπουργού Γεωργίας φαίνεται ότι η Κυβέρνηση έχει αρχίσει να φλερτάρει με την ιδέα της κρίσης εν μέρει των γενετικά τροποποιημένων οργανισμών και της ποσόστωσης που υπάρχει σε διάφορα προϊόντα, όπως παραδείγματος χάρη είναι το βαμβάκι. 
Εμείς απορρίπτουμε αυτήν τη λογική. Θέλω να πω ότι επί πολύ μεγάλο
χρονικό διάστημα είχε επικρατήσει η άποψη ότι οι γενετικά τροποποιημένοι οργανισμοί θα ήταν το θαύμα του επόμενου αιώνα που θα έλυνε το πρόβλημα της έλλειψης τροφίμων, της ανάγκης να σιτίσουμε τον τρίτο κόσμο, να αντιμετωπίσουμε τη φτώχεια κλπ. Αυτά, κύριε Υπουργέ, έχουν αποδειχθεί πια ότι δεν ισχύουν. Θα ήθελα εδώ να υπάρχει μια σαφής άποψη και από την Κυβέρνηση. Ο Οργανισμός των Ηνωμένων Εθνών λέει παραδείγματος χάρη ότι από τα τρόφιμα τα οποία σήμερα παράγονται κάθε άνθρωπος που ζει σ' αυτόν τον πλανήτη δικαιούται κατ' αρχήν αριθμητικά ένα ποσό θερμίδων 2700 την ημέρα, που του αρκεί για να καλύψει τις ανάγκες του. Το πρόβλημα λοιπόν των τροφίμων είναι πρόβλημα που σχετίζεται κυρίως με την εμπορία, τη διάθεσή τους και τις αδικίες που γίνονται σε παγκόσμιο επίπεδο και όχι με την εισαγωγή μεταλλαγμένων οργανισμών, οι οποίοι πολύ λίγα από τα προβλήματα θα λύσουν. Περισσότερο φαίνεται να εξυπηρετούν τις ανάγκες μεγάλων πολυεθνικών εταιρειών που παράγουν αυτό ο υλικό το πολλαπλασιαστικό για να ελέγξουν την παγκόσμια γεωργία.
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Βουλευτού)
Θα χρησιμοποιήσω και εγώ, κυρία Πρόεδρε, το χρόνο της δευτερολογίας
μου.
Νομίζω λοιπόν ότι η Ελλάδα δεν έχει κανένα λόγο να είναι ανοικτή καθ' οιονδήποτε τρόπο στην καλλιέργεια και εισαγωγή μεταλλαγμένων προϊόντων, πολύ περισσότερο που ως χώρα -αυτό το γνωρίζει πιστεύω ο κύριος Υπουργός πολύ καλά- έχουμε μικρό κλήρο, δεν έχουμε τη δυνατότητα μεγάλων γεωργικών καλλιεργειών και επομένως έχουμε κάθε συμφέρον να επιμείνουμε στη βιολογική γεωργία και στην παραγωγή προϊόντων με ονομασία προέλευσης. Σήμερα το ποσοστό της βιολογικής γεωργίας στη χώρα μας είναι μόλις 0,7%, είναι από τα χαμηλότερα στην Ευρώπη, όταν οι δυνατότητές μας είναι πολλαπλάσιες. Υπάρχουν άμεσα δυνατότητες να πολλαπλασιαστεί και επομένως εδώ η Κυβέρνηση πρέπει να δώσει υπεύθυνες απαντήσεις: Πόσο τοις εκατό παραδείγματος χάρη, τι ποσά από το Γ' Κοινοτικό Πλαίσιο Στήριξης θα δωθούν για τη βιολογική γεωργία και πόσο τοις εκατό σκοπεύει να αυξήσει τον τομέα σε ένα διάστημα πέντε έως δέκα χρόνων. Διότι με το να λέμε γενικώς ότι είμαστε υπέρ της βιολογικής γεωργίας δεν νομίζω ότι καταφέρνουμε πολλά. Και δεν βλέπω προς αυτήν την κατεύθυνση και πολλά μέτρα ούτε για να πείσουμε τους παραγωγούς.
Σκέφτομαι για παράδειγμα ότι ένα μέρος από την τεράστια διαφημιστική δαπάνη και του δικού σας Υπουργείου και του Υπουργείου Γεωργίας -τεράστια διαφημιστική δαπάνη, που διαφημίζει κυρίως τα μεγάλα έργα- θα μπορούσε να
διατεθεί για να καταλάβουν οι παραγωγοί τη σημασία των βιολογικών καλλιεργειών και τη δυνατότητα διάθεσης αντίστοιχων προϊόντων και για την Ελλάδα με βάση τα συγκριτικά της πλεονεκτήματα. Αυτό δεν γίνεται και δεν είναι τυχαίο το ότι δεν γίνεται πιστεύω.
Για να είμαι σαφέστερη, να έρθω στο τι ζητούμε συγκεκριμένα. Αυτό το οποίο ζητούμε είναι απλό, κύριε Υπουργέ. 'Εχω κάνει επανειλημμένες ερωτήσεις και στους Υπουργούς που είχαν αυτήν τη θέση πριν από σας. Δεν πιστεύουμε ότι στην Ελλάδα πρέπει να επιτραπεί καλλιέργεια μεταλλαγμένων οργανισμών. Η υπόθεση με το μεταλλαγμένο βαμβάκι ελπίζω να μας έχει κάνει σοφότερους. Είδα όμως την πρόσφατη τοποθέτηση του Υπουργού Γεωργίας στην αντίστοιχη επιτροπή της Βουλής, στην οποία νομίζω ήσασταν και παρών και η τοποθέτησή του δεν ήταν καθόλου επαρκής. Εξαιτίας της καθυστέρησης αντίδρασης του Υπουργείου Γεωργίας ζημιώθηκε το δημόσιο και οδηγηθήκαμε σε ένα φαύλο κύκλο τεράστιων ευθυνών.
Δεν μπορεί να έρχεται σήμερα ο Υπουργός να λέει ότι, εντάξει έχουμε
μεταλλαγμένο βαμβάκι αλλά το έχουμε σε ένα ποσοστό 0,5%, 1% και πάει λέγοντας. Δεν υπάρχει λόγος να υπάρξει καλλιέργεια μεταλλαγμένου βαμβακιού στη χώρα μας. Αν υπάρχει αντίθετη άποψη, να ειπωθεί. 'Οχι όμως να λέγεται με τον έναν ή τον άλλον τρόπο και ιδιαίτερα όταν απευθυνόμαστε σε εμπόρους και εταιρείες πολλαπλασιαστικού υλικού ότι ενδεχομένως συζητούμε και το να έχουμε ένα μικρό ποσοστό, διότι όπως καταλαβαίνετε ανοίγουν ορέξεις και θα έχουμε προβλήματα στα δικαστήρια, τα οποία ήδη το Υπουργείο Γεωργίας αντιμετώπισε.
Επομένως υπάρχει θέμα ελέγχων για την καθαρότητα των σπόρων και για το βαμβάκι και για το καλαμπόκι και για τη ντομάτα και για τα τεύτλα. Αυτές είναι οι καλλιέργειες που κατά καιρούς έχουν επιτραπεί στη χώρα μας. Και υπάρχει, επαναλαμβάνω, και θέμα -και σ' αυτό παρακαλώ να έχω μια απάντηση- διάθεσης ποσών από το Γ' Κοινοτικό Πλαίσιο Στήριξης για τη βιολογική καλλιέργεια.
Για τα τρόφιμα: Είναι γεγονός ότι το Υπουργείο Ανάπτυξης και μετά την κινητοποίηση και των οικολογικών οργανώσεων και της GREEN-PEACE και τη δική μας και άλλων οργανώσεων, επιτέλους αποφάσισε να αναγράφεται υποχρεωτικά στα τρόφιμα η πιθανότητα να περιέχουν γενετικά τροποποιημένους οργανισμούς. Το θέμα είναι όμως πώς ελέγχεται αυτό. Και εδώ η στελέχωση και η συγκρότηση του Ενιαίου Φορέα Ελέγχου Τροφίμων είναι ανεπαρκέστατη. Και πάλι αν ανατρέξει κανείς στην αντίστοιχη συνεδριάση της Βουλής θα δει ότι και η πρόεδρος του Οργανισμού και οι υπεύθυνοι ομολογούν ότι οι ενέργειες που έχουν γίνει είναι ελάχιστες.
Επομένως αυτό το οποίο ζητούμε είναι να στελεχωθεί ουσιαστικά ο οργανισμός και να υπάρξει υπεύθυνος έλεγχος για τη μη εισαγωγή στη χώρα μας ή, εν πάση περιπτώσει, για τη σαφή αναγραφή της περιεκτικότητας σε γενετικά τροποποιημένους οργανισμούς.
Υπάρχει το θέμα της έρευνας και της διάθεσης ποσών για έρευνα και για τους οργανισμούς πιστοποίησης των προϊόντων και, τέλος, υπάρχει το θέμα της συμμετοχής και της ελληνικής Κυβέρνησης στις διεθνείς πρωτοβουλίες και στη συζήτηση που γίνεται για τα μεταλλαγμένα προϊόντα. Η Ελλάδα δεν έχει υπογράψει το πρωτόκολλο για τη βιοασφάλεια. Παρακαλώ να έχω μια απάντηση πότε το πρωτόκολλο αυτό θα υπογραφεί. Η Ελλάδα θα ήθελα να έχει μια πιο σαφή θέση στην Ευρωπαϊκή 'Ενωση. Ελπίζω ο κύριος Υπουργός να μας πει ποια είναι η συγκεκριμένη θέση για την τροποποίηση της οδηγίας για τα μεταλλαγμένα προϊόντα.
Και, τέλος, πιστεύω ότι και η ελληνική Κυβέρνηση πρέπει να πάρει κάποια μέτρα -είναι πολύ μεγάλο το θέμα, δεν προλαβαίνω να το θίξωαπέναντι στην πρόσφατη απόφαση του Μπους να αποσυρθούν οι ΗΠΑ από τη σύμβαση του Κιότο.
Η Ευρώπη πρέπει να πρωταγωνιστήσει σε αυτήν την υπόθεση. Και η Ελλάδα
πρέπει να κάνει συγκεκριμένες προτάσεις. Τι προτάσεις θα κάνετε και τι πρωτοβουλίες θα πάρετε;
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη- Ψαρούδα): Το λόγο έχει ο κ. Παναγιώτης
Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
Ο χρόνος είναι πολύ λίγος, τα θέματα πολύ μεγάλα. Το πρώτο που θέλω
να πω είναι ότι λυπάμαι πάρα πολύ για την απουσία σήμερα του κυρίου Υπουργού ΠΕΧΩΔΕ. Και λυπάμαι πάρα πολύ, διότι εμφανίζεται πρώτος στα εγκαίνια ακόμη και ημιτελών έργων, αλλά φυγομαχεί όταν πρόκειται για μία
συζήτηση ουσιαστική στη Βουλή για θέματα της αρμοδιότητάς του.
Δεν υποβαθμίζω καθόλου την παρουσία σας, κύριε Ευθυμιόπουλε, αλλά
νομίζω ότι βρίσκεστε σήμερα σε δυσχερή θέση, διότι είστε υποχρεωμένος τις αποφάσεις που λαμβάνουν άλλοι να τις υπερασπίσετε και να τους δώσετε μία περιβαλλοντική διάσταση σήμερα με την παρουσία σας.
Μιλάτε για εκσυγχρονισμό. Δείτε, κύριε Υπουργέ, τα αποτελέσματα της τελευταίας απογραφής: Θλιβερά για την πορεία της χώρας και το μέλλον της! Υπερτροφική ανάπτυξη του Λεκανοπεδίου και του πολεοδομικού συγκροτήματος Αθηνών-Πειραιώς, μέχρι που δημιουργεί αγωνία πλέον για το μέλλον. Και εσείς με την πολιτική σας, αντί να ανακόψετε αυτές τις τάσεις, τόσα χρόνια τις επιτείνετε και δυστυχώς συνεχίζετε.
Πήρατε δύο αποφάσεις εγκληματικές για το Λεκανοπέδιο και το μέλλον
της χώρας. Πρώτον, αναλάβατε τους Ολυμπιακούς Αγώνες και τους πραγματοποιείτε με τεράστιο πλέον κόστος και τεράστια επιβάρυνση για τον ελληνικό λαό.
Μίλησε ο κύριος Υπουργός ΠΕΧΩΔΕ για "μεγάλη ιδέα". Βλέπουμε αυτήν τη στιγμή τι σημαίνει "μεγάλη ιδέα". Θα πληρώσουμε και τη νέα "μεγάλη ιδέα" πανάκριβα. Την πληρώνουμε ήδη με όσα ανακοινώσατε για τον προϋπολογισμό, όπου βλέπουμε να γίνεται εκτροπή κονδυλίων, προκειμένου να στηρίξετε όχι την κοινωνική πολιτική, όπως διαφημίζετε επικοινωνιακά, αλλά τη χρηματοδότηση της Ολυμπιάδας.
Δεύτερον, αποφασίσατε την εγκατάσταση του νέου αεροδρομίου στα
Σπάστα, ενώ σας είχαν προταθεί άλλες, καλύτερες, πιο σωστές περιβαλλοντικά, πολύ πιο ουσιαστικές και αποτελεσματικές λύσεις και από το Συνασπισμό, όπως για παράδειγμα η πρόταση να πάει το αεροδρόμιο στην Τανάγρα.
Και οι δύο αυτές αποφάσεις σας δίνουν τη χαριστική βολή, δυστυχώς,
στο Λεκανοπέδιο.
Δεν έχω πολύ χρόνο, θέλω λοιπόν να πω μόνο ότι με το νέο αεροδρόμιο
των Σπάτων, έτσι όπως το προωθείτε και με αυτά που δεν κάνατε μέχρι σήμερα, διαμορφώνετε στην ανατολική Αττική άλλο ένα πολεοδομικό τέρας ανάλογο με αυτό της Αθήνας και του Πειραιά.
Και αυτά δεν τα λέω εγώ, κύριε Υπουργέ. Τα λέει ο Οργανισμός της
Αθήνας. Τα αποτελέσματα της περιπέτειας τα περιγράφει με την έκθεσή του ο Οργανισμός. Ιδού τι λέει: Μετατροπή εκτεταμένων περιοχών δασικής ή γεωργικής γης σε οικιστικές πειροχές πρώτης και δεύτερης κατοικίας, αυθαίρετη κατάτμηση γης και αυθαίρετη δόμηση κατοικιών, χαμηλής στην πλειοψηφία τους ποιότητας, αυθαίρετη υπέρβαση ως προς τον όγκο και τις επιτρεπόμενες χρήσεις των νομίμων εκδοθεισών οικοδομικών αδειών, αυθαίρετη αλλαγή των προβλεπόμενων χρήσεων γης και τη μετατροπή γεωργικής κυρίως γης σε γη για χρήσεις εμπορικές, βιοτεχνικές, βιομηχανικές, αποθηκών κλπ., σημαντική υστέρηση σε αναγκαία δίκτυα υποδομής.
Δεν έχω το χρόνο να συνεχίσω, αλλά πιστεύω ότι γνωρίζετε την έκθεση αυτή του Οργανισμού της Αθήνας. Τι κάνατε μέχρι σήμερα; Τίποτα απολύτως δεν έχετε κάνει! Αλισβερίσια συνεχώς κάνετε και αντί να φέρετε ρυθμίσεις, να περισώσετε ό,τι μπορεί να περισωθεί, τα αφήνετε όλα σε πλήρη εγκατάλειψη και διάλυση!
Τι θα γίνει, κύριε Υπουργέ, με το περίφημο θέμα του χώρου του
Ελληνικού, αυτού το χώρου των πέντε χιλιάδων πεντακοσίων στρεμάτων; Μέχρι τώρα, το μόνο βέβαιο είναι ότι στο "μεγαλύτερο πάρκο της Ευρώπης", κατά την πρωθυπουργική ρήση, δεν θα υπάρξει ούτε ίχνος πράσινου, παρά μόνο χωροθετήσεις πέντε ανοιχτών Ολυμπιακών εγκαταστάσεων -το ακούτε, κύριε Υπουργέ;- και δύο κλειστών χωρητικότητας εξήντα χιλιάδων και είκοσι δύο χιλιάδων θέσεων αντιστοίχως. Και υπάρχει κίνδυνος να χωροθετηθεί εκεί και το δημοσιογραφικό χωριό. Τι μας λέτε λοιπόν για το "μεγαλύτερο πάρκο την Ευρώπης" στο Ελληνικό;
Και το χειρότερο: Το μεγαλύτερο μέρος της παράκτιας ζώνης του Σαρωνικού, το οποίο περιήλθε με τον τελευταίο νόμο στην Τουριστικά Ακίνητα Α.Ε., σήμερα εκποιείται. Και εκποιείτε κατά προτεραίτητα τις ακτές, τις μαρίνες και τις παραλιακές εκτάσεις της Αττικής στη νοτιοδυτική της πτέρυγα.
Η ΕΤΑ έχει προκηρύξει σχετικό διαγωνισμό και αναφέρει ότι θα αναπτυχθούν νέες υπηρεσίες, διαφημιστικές, ξενοδοχειακές, εστίασης, αναψυχής, πολιτιστικές, αθλητικές κλπ. Επίσης η ΕΤΑ σχεδιάζει την κατασκευή επτά καινούριων ξενοδοχείων στον ευαίσθητο παραλιακό χώρο. 
Δεν θα τα αναφέρω ένα-ένα, γιατί δεν έχω χρόνο.
Ακόμα έχει εξαγγελθεί από τα τουριστικά ακίνητα η ιδιωτικοποίηση των μαρίνων Αλίμου, Φλοίσβου, Ζέας, Βουλιαγμένης. Επίσης αναμένεται να παραχωρηθούν σε ιδιώτες οι παραλιακές εκτάσεις στο Φάληρο, στη Γλυφάδα, στο Καβούρι, στη Λομβάρδα, στις Αλυκές κλπ.
Οι επιπτώσεις των παραπάνω σχεδίων σας προφανώς είναι τραγικές: η ρύπανση του Σαρωνικού, η τσιμεντοποίηση των τελευταίων ελεύθερων χώρων του πυκνοκατοικημένου Λακενοπεδίου, η δημιουργία ενός τείχους κτισμένων όγκων το οποίο απομονώνει τον αστικό ιστό από την παράκτια ζώνη.
Κυρία Πρόεδρε, είμαι υποχρεωμένος να πω και δύο λόγια για τον Πειραιά ως Βουλευτής Πειραιά. Σχεδιάσατε το Μετρό. Κύριε Υπουργέ, γιατί εγκαταλείψατε τον Πειραιά; Η Κυβέρνηση συνολικά γιατί εγκατέλειψε τον Πειραιά; Γιατί το Μετρό σταματάει στο Αιγάλεω; Γιατί δεν το προχωράτε στη δεύτερη περιφέρεια Πειραιά και στους υποβαθμισμένους δήμους της; Γιατί δεν επεκτείνετε τον ΗΣΑΠ, ώστε να αγκαλιάσει όλο το κέντρο του Πειραιά; Και αντ' αυτών, που είναι ζωτικά έργα, που πράγματι θα βελτίωναν την ποιότητα ζωής και το περιβάλλον τι κάνετε; Kαλύπτετε τον Κηφισσό ποταμό με μία λεωφόρο με τρεις λωρίδες από εδώ και τρεις από εκεί.
'Εχετε δει ευρωπαϊκή πρωτεύουσα, κύριε Υπουργέ, που αντί να σώζεται ο ποταμός της, αντί να προασπίζεται, αντί να γίνεται χώρος αναψυχής και περιπάτου, να βάζουν πάνω στον ποταμό μια λεωφόρο με τρεις λωρίδες από εδώ και από εκεί; Πού ακούστηκε αυτό;
Αντι αυτών των έργων που σας προανέφερα, διαμορφώνετε τη λεωφόρο Παπανδρέου μέσα στον Πειραιά υπερυψωμένη, αυτό το περίφημο "τείχος του αίσχους", που θα χωρίσει τον Πειραιά σε δύο μέρη και που θα επιτείνει τη ρύπανση του περιβάλλοντος;
Για όλα αυτά θέλω την απάντησή σας και θα επανέλθω.
ΠΡΟΕΔΡΕΥΟΥΣΑ ('Αννα Ψαρούδα-Μπενάκη): Ο κ. Κουβέλης έχει το λόγο. ΦΩΤΗΣ ΚΟΥΒΕΛΗΣ: Κύριε Υπουργέ, θα συμφωνήσετε ότι πενήντα μία
παραβιάσεις κοινοτικών οδηγιών είναι πάρα πολλές. Και γίνονται ακόμη περισσότερες αν τις συγκρίνετε με το μέγεθος της χώρας μας, που ενώ θα μπορούσε να αποτελεί πρότυπο σεβασμού του περιβάλλοντος, είναι μια χώρα η οποία καταγράφεται και στη συνείδηση του 'Ελληνα πολίτη, αλλά και στις αποφάσεις της Ευρωπαϊκής 'Ενωσης, ως μια χώρα που έχει αποφασίσει να καταστρέψει το περιβάλλον. Τρέχετε κάθε φορά πίσω από τα γεγονότα και παραλείπετε εγκαίρως να λάβετε μέτρα, τα οποία θα ήταν δυνατόν να προστατέψουν το περιβάλλον.
Θα μπορούσε κανείς διεξοδικά σε πάρα πολλά ζητήματα να αναφερθεί, κυρία Πρόεδρε, αλλά αξιοποιώντας τον ελάχιστο χρόνο που έχω στη διάθεσή μου θέλω να επισημάνω μερικά εξαιρετικά κρίσιμα στοιχεία.
Για τη λειτουργία της κινητής τηλεφωνίας, κύριε Υπουργέ και την
εκπεμπόμενη ακτινοβολία δεν έχετε πάρει κανένα συγκεκριμένο μέτρο και τα όποια μέτρα παίρνονται, είναι αποτέλεσμα μεγάλων κινητοποιήσεων πολιτών του λεκανοπεδίου Αττικής. 'Οταν η Ευρώπη μελετά αυτό το ζήτημα, θέλει να το αντιμετωπίσει και προωθεί τη λήψη κάποιων μέτρων, εσείς αναπαύεσθε. Ενεργοποιείστε μόνο όταν κλείνουν οι δρόμοι από τους αγανακτισμένους πολίτες, οι οποίοι διαπιστώνουν ότι απειλείται η ζωή τους και ειδικότερα η ζωή των παιδιών τους.
Θυμάμαι, κύριε Υφυπουργέ, λίγα χρόνια πριν, τον αρμόδιο, επί του Περιβάλλοντος, Υπουργό κ. Λαλιώτη να υπόσχεται στους Αθηναίους πολίτες και γενικότερα στους πολίτες του Λεκανοπεδίου ότι θα συστήσει ειδική υπηρεσία στην οποία θα μπορεί να απευθύνεται ο οιοσδήποτε πολίτηςκάτοικος Λεκανοπεδίου, για να καταγγείλε συμπεριφορές ατμοσφαιρικής ρύπανσης. Καμία μέριμνα.
Επειδή όλοι μας βιώνουμε τη συγκεκριμένη πραγματικότητα της Αθήνας, θέλω να πιστεύω ότι ούτε εσείς ούτε εγώ, ούτε ο κάθε καλόπιστος, όπου και αν ανήκει, μπορεί να εφησυχάζει απο την κατάσταση που σημειώνεται στο επίπεδο της ατμοσφαιρικής ρύπανσης. Κανένα μέτρο, κανένας έλεγχος των αυτοκινήτων για τα εκπεμπόμενα αέρια, που προσβάλλουν το περιβάλλον.

Και μένετε εφησυχασμένοι στη βεβαιότητα της "μεγάλης ιδέας" των Ολυμπιακών Αγώνων, την οποία προβάλλετε επίσης για να καταστρέψετε το περιβάλλον.
Γιατί επιμένετε, κύριε Υφυπουργέ, στο Σχοινιά, όταν υπάρχουν συγκεκριμένες προτάσεις, πειστικές κατά τη γνώμη μας, πειστικές κατά το Συνασπισμό, προτάσεις που υποδεικνύουν άλλες περιοχές όπου μπορεί να γίνει το κωπηλατοδρόμιο;
Εσείς επιμένετε και μάλιστα χωρίς να αποκλείετε εξωτερικές χρήσεις

στο πάρκο -όπως το λέτε- του Σχοινιά. Τι σκοπιμότητες κρύβονται, κύριε Υφυπουργέ;
Περαιτέρω και πάντοτε με την επισήμανση ότι είναι ενδεικτική η αναφορά μου, κυρία Πρόεδρε, ο Συνήγορος του Πολίτη στις εκθέσεις του, στην πρόσφατη ειδικότερα έκθεσή του, καταγράφει ως τις μεγαλύτερες παρανομίες που συντελούνται στον ευρύτερο δημόσιο τομέα, στη λειτουργία της Δημόσιας Διοίκησης, στο χώρο των πολεοδομικών υπηρεσιών. Και είναι παρανομίες οι οποίες εκτός από την αδικία που συνεπάγονται σε βάρος του πολίτη, έχουν ως πρόσθετο αποτέλεσμα να προσβάλλουν και το περιβάλλον. 
(Στο σημείο αυτό κτυπάει το προειδοποιητικό κουδούνι λήξεως του
χρόνου ομιλίας του κυρίου Βουλευτή).
Κυρία Πρόεδρε, θα κάνω χρήση του οκταλέπτου.
'Εχουμε επανειλημμένα ασκήσει κοινοβουλευτικό έλεγχο, κυρία Πρόεδρε, έχουμε επισημάνει ότι είναι πληγή η λειτουργία πολλών πολεοδομικών υπηρεσιών, μια πληγή η οποία προσβάλλει το περιβάλλον και δεν έχετε πάρει κανένα μέτρο, κύριε Υφυπουργέ.
Πώς νομίζετε ότι θα προκύψει η προστασία του περιβάλλοντος; Από
παρθενογέννηση και όχι από τη λήψη συγκεκριμένων μέτρων;
Αδιαφορείτε για το περιβάλλον και αδιαφορείτε διότι άλλο μοντέλο
ανάπτυξης έχετε στο μυαλό σας. 'Ενα μοντέλο -και δεν απευθύνομαι προσωπικά σε εσάς, αλλά σας αντιμετωπίζω με τη συλλογική σας ευθύνη- των φαραωνικών έργων, ένα μοντέλο της βιτρίνας και του εντυπωσιασμού και όχι επί της ουσίας της προστασίας του περιβάλλοντος.
Δεν παίρνετε συγκεκριμένα μέτρα για να προστατεύσετε το πάρκο στο Γουδί. Δεν παίρνετε συγκεκριμένα μέτρα για να προστατεύσετε το πάρκο στην περιοχή Γαλατσίου, το πάρκο Βεϊκου. Δεν πήρατε συγκεκριμένα μέτρα για να προστατεύσετε το περιβάλλον που οριοθετείται στην περιοχή του Πύργου Βασιλίσσης.
Επαναλαμβάνω το ερώτημά μου: Πώς προστατεύετε το περιβάλλον και πώς δικαιούσθε να εμφανίζετε και να υποστηρίζετε το αντίθετο από αυτό που σας λέμε;
Ασκήσαμε, κυρία Πρόεδρε, κοινοβουλευτικό έλεγχο για τα νερά των ποταμών, για τον Αξιό, για τον Πηνειός, για μια σειρά από άλλα ποτάμια πολύ σημαντικά για το περιβάλλον της χώρας, τα οποία προσβάλλονται και είναι βέβαιο ότι αν δεν έχουν καταστραφεί, σε λίγο χρονικό διάστημα θα έχουν καταστραφεί. Δεν πήρατε κανένα μέτρο.
Ασκήσαμε κοινοβουλευτικό έλεγχο και τους είπαμε σε ανύποπτο χρόνο "προσέξτε, τα νερά στη Θεσσαλία εξαφανίζονται". Υπάρχει υπεράντληση, υπάρχει απουσία ταμιευτήρων, υπάρχει απουσία άλλων αρδευτικών έργων, με αποτέλεσμα το νερό να ξοδεύεται, να απειλείται η παραγωγή στην εκεί 
παραγωγή και όχι μόνο σε εκείνη την περιοχή, αλλά και σε άλλες περιοχές. Δεν πάρθηκε κανένα μέτρο.
Ο πρόσφατος πόλεμος στη Γιουγκοσλαβία, κυρία Πρόεδρε, ανέδειξε και το
ζήτημα του απεμπλουτισμένου ουρανίου. Ξέρετε τι προέκυψε από την έρευνα που κάναμε και αυτό αφορά πρωτίστως το Υ.ΠΕ.ΧΩ.Δ.Ε. και δευτερευόντως και το Υπουργείο Εθνικής 'Αμυνας;
Κύριε Ευθυμιόπουλε, σας βεβαιώνω -και απευθύνομαι στην ευαισθησία
σας, παρελθούσα ή και παρούσα- δεν υπάρχει μελέτη περιβαλλοντικών επιπτώσεων από τη λειτουργία και χρήση των πεδίων βολής, όταν μάλιστα τα πεδία βολής γειτνιάζουν με κατοικημένες περιοχές, περιοχές που σήμερα χειμάζονται κυρία Πρόεδρε, διότι η κτηνοτροφία τους έχει καταστραφεί. Κανένας δεν αγοράζει τα κτηνοτροφικά προϊόντα από την περιοχή όπου

υπάρχει πεδίο βολής, διότι όλοι πιθανολογούν, υποψιάζονται, κάποιοι έχουν και βεβαιότητα ότι είναι συγκλονιστικά επιβαρημένο το περιβάλλον της περιοχής. Για όλα αυτά, το Υπουργείο δεν κάνει τίποτα. Το Υπουργείο βρίσκεται σφικταγκαλιασμένο στη δόξα του αεροδρομίου των Σπάτων. Εμείς ευχόμεθα να επιτύχει, παρά το γεγονός ότι ο Συνασπισμός είχε άλλη επιλογή.
Αλλά εκτός από το Aεροδρόμιο, εκτός από τους Ολυμπιακούς Αγώνες και
τη μεγάλη εκ των αγώνων αυτών απορρέουσα ιδέα, υπάρχουν εκείνα τα ζητήματα, εκείνα τα μεγέθη -κυρία Πρόεδρε, θα συμφωνήσετε- που καταγραφόμενα και αναδεικνυόμενα προκαλούν την κοινή διαπίστωση: Το περιβάλλον στην Ελλάδα προσβάλλεται συστηματικότατα και απουσιάζει η αναγκαία, η στοιχειώδης μέριμνα εκ μέρους της Κυβερνήσεως. 'Ομως το περιβάλλον της Ελλάδας, κύριε Υφυπουργέ, αλλά και του κόσμου ολόκληρου θα συμφωνήσετε ότι δεν είναι αθάνατο, όπως δεν είναι αθάνατος και ο
πλανήτης.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα τριάντα πέντε μαθητές και δύο συνοδοί-καθηγητές από το Παγκρήτιο Λύκειο Ηρακλείου Κρήτης και σαράντα πέντε μαθητές και πέντε συνοδοί-καθηγητές από το 4ο Γυμνάσιο Μυτιλήνης του Νομού Λέσβου.

Τους καλωσορίζουμε και εξηγούμε ότι έχουμε κοινοβουλευτικό έλεγχο, συζητείται επερώτηση του Συνασπισμού της Αριστεράς και της Προόδου και γι' αυτό παρίστανται οι επερωτώντες Βουλευτές και ο κύριος Υπουργός, ο οποίος θα απαντήσει.
(Χειροκροτήματα απ' όλες τις πτέρυγες)

Εξαντλήθηκε ο κατάλογος των επερωτώντων Βουλευτών.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρία Πρόεδρε, εγώ θα μιλήσω μετά τον κύριο Υφυπουργό. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Υφυπουργός
Περιβάλλοντος, Χωροταξίας και Δημοσίων 'Εργων κ. Ηλίας Ευθυμιόπουλος. ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων: Κυρία Πρόεδρε, κύριοι Βουλευτές, πραγματικά νιώθω μάλλον ευτυχισμένος που μου δίνεται η ευκαιρία να τοποθετηθώ σ' αυτό το σημαντικό ζήτημα της προστασίας του περιβάλλοντος και κυρίως γιατί μου δίνεται η ευκαιρία να κάνω μια τοποθέτηση εφ' όλης της ύλης, παρά τον περιορισμένο χρόνο. Θα προσπαθήσω να μην πω αυτά τα οποία είχα ετοιμάσει με βάση το αρχικό κείμενο της επερώτησης, αλλά κυρίως να απαντήσω στα πολύ συγκεκριμένα ερωτήματα, τα οποία τέθηκαν.
Παρ' όλα αυτά δεν θα αντισταθώ στον πειρασμό να πω ότι για την κατάσταση του περιβάλλοντος, την οποία βιώσαμε και βιώνουμε όλοι στην Ελλάδα, για την τροπή που έχουν πάρει τα πράγματα, για την αθλιότητα των πόλεων, για την καταστροφή της υπαίθρου, για την υπονόμευση των δασών, ευθύνες έχουμε όλοι μας και κυρίως, θα έλεγα, έχουμε ιδεολογικές ευθύνες. 
Η Αριστερά, από την οποία κι εγώ προέρχομαι και στην οποία συνεχίζω
να πιστεύω ότι συμμετέχω, έχει τεράστιες ευθύνες, ισοδύναμες θα έλεγα με αυτές της Δεξιάς ή της όποιας δεξιάς, κυρίως στη μεταπολεμική περίοδο. Εμείς ήμασταν εκείνοι, και εσείς και όλοι μας, οι οποίοι υποστηρίξαμε το μοντέλο του τρακτέρ, του τσιμέντου και της άναρχης βιομηχανικής ανάπτυξης. Πιστέψαμε δηλαδή ότι αυτό θα ήταν το όχημα, το οποίο θα οδηγούσε την Ελλάδα στην ευημερία και στην ευτυχία. Αυτό το μοντέλο απεδείχθη λάθος. Απεδείχθη ότι είχε παρενέργειες, τις οποίες τότε δεν μπορούσαμε να προβλέψουμε. Γι' αυτό και είμαι ευχαριστημένος από το γεγονός ότι η Αριστερά σε όλες της τις εκδοχές ή τουλάχιστον ένα μέρος της Αριστεράς έρχεται να αναθεωρήσει αυτήν την ιδεολογία, που σε ένα βαθμό ευθύνεται για την κατάσταση του περιβάλλοντος.
Θα πω επίσης ότι αυτό το οποίο εγώ ονομάζω σύγχρονη αντίληψη για την πολιτική του περιβάλλοντος εδράζεται κυρίως όχι στην αντίληψη ότι το κράτος πρέπει να παρεμβαίνει σε κάθε λεπτομέρεια και σε κάθε επιμέρους πολιτική, ένα κράτος δηλαδή "πυροσβέστης", ένα κράτος-"χωροφύλακας", αλλά το κράτος θα πρέπει να είναι εκείνο το οποίο βάζει το πλαίσιο, τους κανόνες, χρηματοδοτεί όπου είναι δυνατόν τις απαραίτητες δράσεις, κυρίως όμως δίνει τη δυνατότητα στις τοπικές κοινωνίες να υπάρξουν αυτόνομα και να διαχειριστούν την υπόθεση του περιβάλλοντος σε τοπικό επίπεδο. Αυτή νομίζω ότι είναι μια σύγχρονη αντίληψη για την προστασία του περιβάλλοντος και αυτήν υποστηρίζουμε. Βεβαίως υπάρχουν αδυναμίες στις τοπικές κοινωνίες, υπάρχουν αδυναμίες στην Τοπική Αυτοδιοίκηση, υπάρχουν μεγάλες ανισότητες.
Πριν από λίγες μέρες ήμουν στην Κοζάνη, μια περιοχή η οποία έχει υποστεί εξαιρετική επιβάρυνση, εξαιτίας βέβαια της λειτουργίας των εγκαταστάσεων της ΔΕΗ και των ορυχείων. Παρ' όλα αυτά, αυτή η επιβάρυνση έχει οδηγήσει την τοπική κοινωνία σε έναν υψηλότατο βαθμό αυτογνωσίας και αντίδρασης απέναντι στο πρόβλημα. Και σας πληροφορώ ότι αυτήν τη στιγμή, ίσως είναι η πιο προχωρημένη περιφέρεια σε ό,τι αφορά στο ζήτημα της προστασίας του περιβάλλοντος, αλλά κυρίως στην τεχνολογία και στην επιστημονική γνώση πάνω στο θέμα. Υπάρχει η Αναπτυξιακή Εταιρεία Κοζάνης, η οποία λειτουργεί αυτήν τη στιγμή ως περιβαλλοντικός κυρίως φορέας
τοπικής σημασίας με εξήντα άτομα προσωπικό και με προϋπολογισμό ενάμισι δισεκατομμύριο, με αξιολογότατο έργο. Είναι ένα εξαιρετικό παράδειγμα του πώς μια τοπική κοινωνία, αξιοποιώντας εθνικούς και κοινοτικούς πόρους, αλλά και την πίεση αυτήν του περιβάλλοντος, μπορεί να αντιδρά με έναν αποτελεσματικό τρόπο και να δίνει, θα έλεγα, το παράδειγμα. Υπάρχουν βέβαια και πολύ κακά παραδείγματα.
Προστασία της φύσης: Εκείνο το οποίο χαρακτηρίζει τη νέα εποχή στο
ζήτημα της προστασίας της φύσης, είναι ότι από αυτό που ονομάζαμε παθητική προστασία, μια προστασία στους νόμους, στα χαρτιά, περνούμε στην ενεργό προστασία, πράγμα το οποίο είναι πάρα πολύ δύσκολο. Και είναι πάρα πολύ δύσκολο, γιατί για πρώτη φορά τώρα, αυτά τα χρόνια, τα τελευταία δυο-τρία χρόνια, θα έλεγα, ξεκινάμε αυτό το πείραμα.
Αυτό σημαίνει ότι στις περιοχές προστασίας της φύσης, στις περιοχές
που βρίσκονται στο δίκτυο "NATURA 2000" κλπ., δεν φτιάχνουμε μόνο διαχειριστικά σχέδια ή θεσμοθετήσεις, πράγμα το οποίο είναι απαραίτητο -μιλάμε για διακόσιες πενήντα περιοχές- αλλά δημιουργούμε νέα υποκείμενα, φορείς διαχείρισης.
Αυτό σημαίνει ότι αυτοί οι φορείς διαχείρισης θα πρέπει πρώτον, να έχουν την τοπική συναίνεση και δεύτερον, θα πρέπει να είναι βιώσιμοι. Αυτό σημαίνει επίσης ότι πρέπει να έχουν επιχειρησιακά σχέδια στο βάθος μιας δεκαετίας.
Ξεκινήσαμε αυτό το παράδειγμα από τη Ζάκυνθο, μια πάρα πολύ δύσκολη
περιοχή. Αυτήν τη στιγμή λειτουργεί στη Ζάκυνθο ο πρώτος φορέας διαχείρισης πανελληνίως. 'Εχει κάνει εξαιρετική δουλειά, έχει προσλάβει προσωπικό, φύλακες, επιστήμονες, έχει αναπτύξει ένα ευρύτερο έργο και όχι μόνο στον τομέα της προστασίας, αλλά γενικότερα της τοπικής αειφορικής ανάπτυξης. Θα ήταν πολύ ενδιαφέρον να επισκεφθείτε τη Ζάκυνθο και να δείτε αυτό το παράδειγμα, πώς λειτουργεί δηλαδή αυτό το σύστημα μέσα σε οκτώ μήνες.
Το ίδιο πράγμα μπορεί να μεταφερθεί σταδιακά και με προσεκτικά βήματα και σε άλλες περιοχές, παραδείγματος χάρη στο Εθνικό Πάρκο Αλοννήσου. Σας πληροφορώ ότι για πρώτη φορά στην Ελλάδα συμβαίνει να έρχεται μία περιοχή, όπως είναι η Σκόπελος, και να θέλει να ενταχθεί στο Εθνικό Θαλάσσιο Πάρκο Αλοννήσου και βορείων Σποράδων. Αυτό σημαίνει μια μεταβολή στις αντιλήψεις και αυτό είναι καινούριο.
Δεν είναι αλήθεια ότι για τον τομέα προστασίας της φύσης υπάρχουν
μόνο δεκαπέντε δισεκατομμύρια (15.000.000.000). Υπάρχουν πολύ περισσότερα χρήματα, θα έλεγα δεκαπλάσια χρήματα, αν συνυπολογίσει κανείς τα έργα, τα οποία περιλαμβάνονται στα ΠΕΠ, στα Περιφερειακά Προγράμματα. 
Αλλά το θέμα για την προστασία της φύσης δεν είναι τα χρήματα. Για
την προστασία της φύσης δεν χρειάζονται σκληρές υποδομές. Χρειάζονται αποτελεσματικά, οργανωτικά σχήματα, χρειάζονται νέες αντιλήψεις, χρειάζεται στήριξη των τοπικών φορέων και των κοινοτήτων, έτσι ώστε να ανταπεξέλθουν σ' αυτό το έργο και να αντισταθούν στις άλλες πιέσεις. Είναι ζήτημα πολιτικής, είναι ζήτημα αντίληψης, δεν είναι ζήτημα χρημάτων.
Στον τομέα της γεωργίας γίνεται, θα έλεγα, μια μεγάλη στροφή, η οποία 
δεν αφορά μόνο τα βιολογικά προϊόντα, τις βιολογικές καλλιέργειες. Υπάρχει ένα πρόγραμμα που ονομάζεται "ολοκληρωμένη ανάπτυξη της υπαίθρου
και ιδιαίτερα των μειονεκτικών περιοχών".
Αυτό το πρόγραμμα, λοιπόν, το οποίο θα έλεγα αφορά την αειφορική

διαχείριση των πραγμάτων του πρωτογενούς τομέα έχει έναν προϋπολογισμό πεντακόσια δισεκατομμύρια (500.000.000.000) δραχμές. Τα χρήματα είναι πολλά. Αυτό το ποσό αφορά περίπου εκατόν ογδόντα χιλιάδες αγρότες. Το ζήτημα είναι αν θα μπορέσουν να αποδώσουν αυτά τα χρήματα, αν θα υπάρξει η ετοιμότητα σ' αυτό το τοπικό επίπεδο, έτσι ώστε να γίνουν πράγματι ολοκληρωμένα προγράμματα αγροτικής ανάπτυξης, έτσι ώστε να αναληφθούν οι πρωτοβουλίες. Αυτά τα πράγματα δεν επιβάλλονται εκ των άνω. Αυτά τα πράγματα υιοθετούνται από τις κοινωνίες ή δεν υιοθετούνται.
Το πρόβλημα, λοιπόν, και πάλι δεν είναι τα χρήματα. Το πρόβλημα είναι το πώς θα περάσουμε στους αγρότες, στην κοινωνική βάση αυτήν την πολιτική.
Τα εργαλεία υπάρχουν. Υπάρχει ο ΟΠΕΓΕΠ, ο Οργανισμός Πιστοποίησης Αγροτικών Προϊόντων ένα καινούριο όργανο, το οποίο μπορεί να βοηθήσει σε αυτήν την κατεύθυνση. Υπάρχει η ΔΗΜΗΤΡΑ, ο φορέας κατάρτισης των αγροτών σε θέματα γεωργίας συμβατικής, αλλά και σε θέματα αειφορικής γεωργίας και
αειφορικής ανάπτυξης. Τα προγράμματα υπάρχουν, τα χρήματα υπάρχουν. Το θέμα είναι πόσο έγκαιρα θα γίνουν αυτά τα προγράμματα και πόσο θα μπορέσουμε να αναστρέψουμε τους ρυθμούς του παρελθόντος, διότι είναι σαφές ότι και η γεωργία δεν μπορεί να παραμείνει σ' αυτό το κλασικό πρότυπο. Η γεωργία πρέπει να πάει σ' αυτό που ονομάζουμε αειφορική γεωργία, σ' αυτό που ονομάζουμε προϊόντα ποιοτικά και προϊόντα τοπικής προέλευσης, σ' αυτό που ονομάζουμε μεσογειακή γεωργία, μεσογειακή δίαιτα, μεσογειακή βιοποικιλότητα.
Το κλίμα -προσπαθώ να πιάσω κυρίως τα μεγάλα θέματα που τέθηκαν-
είναι ίσως το σημαντικότερο περιβαλλοντικό πρόβλημα, που αντιμετωπίζει αυτήν τη στιγμή ο πλανήτης. Δυστυχώς η αποτυχία της συνδιάσκεψης στη
Χάγη καθυστέρησε, θα έλεγα, τη σύναψη μιας διεθνούς συμφωνίας και τα πράγματα πήγαν αρκετά πίσω. Η πρόσφατη ανακοίνωση του Μπους ότι οι Ηνωμένες Πολιτείες της Αμερικής βγαίνουν έξω από το Πρωτόκολλο του Κιότο, προφανώς κάνει δυσμενέστερο το κλίμα, προφανώς δημιουργεί νέα δεδομένα στη στρατηγική, θα έλεγα της Ευρώπης, για την αντιμετώπιση του προβλήματος.
Παρ' όλα αυτά, οφείλω να σημειώσω ότι για πρώτη φορά η Ενωμένη Ευρώπη -και το υπογραμμίζω αυτό- ήταν Ενωμένη Ευρώπη σε ό,τι αφορά τη θέση των Κ-Μ στο φαινόμενο του θερμοκηπίου και στα μέτρα για την αντιμετώπιση του προβλήματος- ήταν πολύ πιο μπροστά από οποιοδήποτε άλλο γκρουπ χωρών σε ολόκληρο τον κόσμο και η Ελλάδα έπαιξε έναν ιδιαίτερα σημαντικό ρόλο σε αυτήν τη συσπείρωση και στη διατύπωση, αν θέλετε, προτάσεων.
Θα γίνω ακόμα πιο συγκεκριμένος. Με πρόταση της Ελλάδας και της
Ιταλίας, για παράδειγμα, η οποία αυτήν τη στιγμή βρίσκεται σε επεξεργασία, υπάρχει ένα σχέδιο για τη μονομερή κύρωση του Πρωτοκόλλου του Κιότο από την Ευρωπαϊκή 'Ενωση. Στο βαθμό δηλαδή που δεν θα επιτευχθεί μια επαρκής συμμαχία σε διεθνές επίπεδο, η πρόταση είναι να προχωρήσει η Ευρώπη σε μια μονομερή κύρωση. Και σε αυτό το θέμα με τις μικρές μας δυνάμεις έχουμε πρωτοστατήσει.
'Εχουμε κάνει κι άλλα πράγματα. 'Εχουμε συνάψει ένα πρωτόκολλο
συνεργασίας στα Βαλκάνια, για το ίδιο θέμα και έχουμε χρηματοδοτήσει μία δράση με το ποσό των πεντακοσίων εκατομμυρίων (500.000.000) δραχμών για το συντονισμό των ενεργειών στα Βαλκάνια, για την αντιμετώπιση των επιπτώσεων από το φαινόμενο του θερμοκηπίου, αλλά και για τη δημιουργία ετοιμότητας, θα λέγαμε, σε αυτές τις νέες χώρες, προκειμένου να αντιμετωπίσουν τις νέες τους υποχρεώσεις. Είναι μια συνεργασία, η οποία δεν έχει να κάνει μόνο με τη διεθνή πολιτική, αλλά και με τη δυνατότητα που έχει η χώρα μας, διαμέσου της πολιτικής περιβάλλοντος, να προωθήσει τη διεθνή συνεργασία. Και αυτό το κάνει σε μια τόσο κρίσιμη περιοχή, σε ένα τόσο δύσκολο θέμα. Είναι ένα πρόγραμμα που βρίσκεται σε εξέλιξη. Αξίζει να το γνωρίσετε. Δεν είναι αλήθεια ότι δεν προχωράνε γρήγορα τα προγράμματα για την ανάπτυξη των ανανεώσιμων πηγών ενέργειας. Βεβαίως θα μπορούσαμε να είχαμε κάνει πολύ περισσότερα πράγματα, σε ό,τι αφορά την εξοικονόμηση ενέργειας, δεδομένου ότι είμαστε μία χώρα με αρκετά ενεργοβόρο οικονομία, δεδομένου ότι το μοντέλο το οποίο φτιάξαμε τις προηγούμενες δεκαετίες ήταν ένα μοντέλο βασισμένο στην αύξηση της κατανάλωσης. Παρ' όλα αυτά θα έλεγα ότι στον τομέα των ανανεώσιμων πηγών ενέργειας ιδιαίτερα, είμαστε πρωτοπόροι. Είναι πάνω από διακόσια πενήντα τα εγκατεστημένα αυτήν τη στιγμή μεγαβάτ αιολικής ενέργειας, τα περισσότερα από τα οποία είναι στην Κρήτη. Θα έλεγα ότι είναι ένα πάρα πολύ σημαντικό μέγεθος. Διακόσια πενήντα μεγαβάτ ίσον ένας σταθμός της ΔΕΗ.
Δεύτερον, υπάρχουν αυτήν τη στιγμή αιτήσεις στα πλαίσια του νέου περιβάλλοντος της απελευθερωμένης αγοράς ηλεκτρικής ενέργειας της τάξεως των δέκα χιλιάδων μεγαβάτ. Υπάρχουν αιτήσεις από ιδιώτες και άλλους επενδυτές για δέκα χιλιάδες μεγαβάτ στον τομέα των ανανεώσιμων πηγών ενέργειας. Το θέμα είναι εάν το σύστημα μπορεί να σηκώσει όλες αυτές τις επενδύσεις. Αντίστροφο είναι το ερώτημα, πώς θα μπορέσουμε δηλαδή πράγματι να αποδεχθούμε και να στηρίξουμε αποτελεσματικά και χωρίς παρενέργειες στο σύστημα ένα τόσο μεγάλο και έντονο κύμα προσφοράς από τη μεριά του ιδιωτικού κυρίως τομέα. Φωτοβολταϊκά στην Κρήτη ήδη υπάρχουν εγκατεστημένα σε μεγάλη κλίμακα κυρίως από το Β' Κοινοτικό Πλαίσιο Στήριξης.

Τα νερά, είναι ένα τεράστιο ζήτημα που μας απασχολεί όχι μόνο
εξαιτίας των δομικών προβλημάτων τα οποία έχουμε ως χώρα, ως κοινωνία, αλλά κυρίως εξαιτίας των εξελίξεων στο κλίμα και της ενδεχόμενης μετατόπισης των κλιματικών ζωνών. Είναι αλήθεια ότι υπάρχει σοβαρός κίνδυνος να βρισκόμαστε ήδη στην απαρχή μιας νέας κλιματικής περιόδου, η οποία θα επηρεάσει αρνητικά και την Ελλάδα και τη Μεσόγειο στο σύνολό της. Αυτό σημαίνει όμως ότι θα πρέπει να ενεργήσουμε χωρίς πανικό, θα πρέπει να δούμε τα πράγματα σε μια προοπτική, ότι θα πρέπει από τώρα να προβλέψουμε το μέλλον, ένα μέλλον το οποίο θα είναι άνυδρο, θα είναι δύσκολο διότι έτσι και αλλιώς ζούμε σε μια δύσκολη περιοχή.
Τους τελευταίους μήνες έχουμε κάνει πολλά βήματα και σημαντικά. 
Πρώτον μπήκαμε στη διαδικασία της εναρμόνισης της Οδηγίας Πλαίσιο για τα νερά, η οποία βάζει μια νέα φιλοσοφία στο θέμα της διαχείρισης των υδατικών πόρων. Συναρτά δηλαδή την ποιότητα με την ποσότητα.
Δεύτερον, ξεκινήσαμε τη διαδικασία της εκπόνησης των διαχειριστικών σχεδίων ανά υδατικό διαμέρισμα, ξεκινήσαμε τη διαδικασία της δημιουργίας των φορέων διαχείρισης. 'Ηδη αμέσως μετά το Πάσχα υπάρχει μια συζήτηση στο Υπουργικό Συμβούλιο για το ίδιο θέμα και έχουν κατατεθεί σχετικές προτάσεις. Νομίζω ότι αυτό είναι ένα σημαντικό βήμα. Η δημιουργία δηλαδή φορέων διαχείρισης σε εθνικό και περιφερειακό επίπεδο είναι το κλειδί, είναι το εργαλείο για μια ολοκληρωμένη διαχείριση των υδατικών πόρων. 
Από την άλλη μεριά με κονδύλια του Β' Κοινοτικού Πλαισίου Στήριξης
ένα έργο τεράστιο, θα έλεγα αντίστοιχης σημασίας με το Κτηματολόγιο, είναι η Τράπεζα Υδρολογικών Στοιχείων και Δεδομένων, πράγμα το οποίο μπορεί να στηρίξει από εδώ και πέρα μία εθνική πολιτική στο θέμα της διαχείρισης των υδατικών πόρων σε εθνικό και περιφερειακό επίπεδο.

Στο θέμα των τοξικών αποβλήτων, πραγματικά υπάρχει ένα πρόβλημα σε
ό,τι αφορά τη διαχείριση των βιομηχανικών αποβλήτων στη χώρα μας. Αλλά, θα έλεγα, ότι και πάλι το μεγαλύτερο μέρος του προβλήματος είναι ιδεολογικό και πολιτικό και όχι πρακτικό. Δεν είναι ότι δεν θέλουμε να δημιουργήσουμε δύο χώρους επεξεργασίας βιομηχανικών αποβλήτων ένα στη βόρειο Ελλάδα και ένα στη νότιο Ελλάδα. Το πρόβλημα είναι ότι δεν υπάρχει μέχρι τώρα αποδοχή σε τοπικό επίπεδο καμιάς από τις προτάσεις χωροθέτησης.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Κάθε φορά που γίνεται μια μελέτη και μια πρόταση χωροθέτησης αντιδρούν οι τοπικές κοινωνίες και αυτό είναι ένα πρόβλημα ιδεολογικό και πολιτικό. Θα σας πω ένα παράδειγμα. Αυτήν τη στιγμή πολλά από τα βιομηχανικά απόβλητα εξάγονται στο εξωτερικό. Υπάρχουν ειδικευμένες εταιρείες με ειδικευμένα μέσα και τις εξάγουν στον εξωτερικό. Πρόσφατα σημειώθηκε το εξής επεισόδιο. Η εταιρεία, η οποία είχε αναλάβει κάποια στρατιωτικά απόβλητα να τα μεταφέρει στο εξωτερικό, δεν έπαιρνε άδεια από κανένα λιμάνι της Πελοποννήσου. Πήγαινε στην Πάτρα, την έδιωχναν από την Πάτρα. Πήγαινε στην Κόρινθο, την έδιωχναν, το λιμενικό ταμείο, οι λιμενικές επιτροπές κλπ. Πήγε στο Αίγιο, τα ίδια. Γυρίζει, λοιπόν, όλη την Πελοπόννησο, προσπαθώντας να βρει ένα λιμάνι για να φύγουν με νόμιμο τρόπο και με τη μόνη ασφαλή διαδικασία που διαθέτουμε αυτήν τη στιγμή, τα απόβλητα στο εξωτερικό. Ξέρετε γιατί γίνεται αυτό; Γιατί υπάρχουν πολιτικά κόμματα, γιατί υπάρχουν πολιτικές δυνάμεις, οι οποίες κάθε φορά που πάει το φορτίο να φύγει στο εξωτερικό, βγάζουν πανό έξω από την πόλη μας "τα φορτία
του θανάτου". Αυτό είναι το πολιτικό πρόβλημα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αυτό είναι το πρόβλημα;
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων 'Εργων): Αυτό είναι το πρόβλημα, το πολιτικό και ιδεολογικό πρόβλημα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Πολιτική δεν έχετε.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Σας παρακαλώ, μιλάω με γεγονότα.
Και αυτό έχει παραπλανήσει ή έχει δημιουργήσει αυτήν την αρνητική αντίδραση στις τοπικές κοινωνίες και δεν δέχονται ούτε τη μεταφορά των αποβλήτων ούτε την εγκατάσταση μονάδων επεξεργασίας. Φθάσαμε στο σημείο,
ώστε στην Ελλάδα να μην μπορούμε να χωροθετήσουμε ούτε ένα χώρο υγειονομικής ταφής. Αυτό είναι ένα πολιτικό πρόβλημα, το οποίο θα πρέπει να το μοιραστούμε όλοι.
Ελευσίνα, μια και αναφέρθηκε ο κ. Αμπατζόγλου: Είναι αλήθεια ότι
είναι μια από τις πιο δύσκολες και υποβαθμισμένες περιοχές στην Ελλάδα και νομίζω ότι ήταν πολύ σωστή και η αναφορά στο πρόσφατο ντοκιμαντέρ του κ. Κουτσάφτη. 'Εχουν γίνει, όμως, αρκετά πράγματα, θα έλεγα, με όλες τις καθυστερήσεις και με όλες τις δουλείες του παρελθόντος.
Κατά σύμπτωση, δεν είχα προετοιμαστεί για την ερώτηση, έχω μαζί μου έναν πίνακα για τα έργα περιβάλλοντος, τα οποία πρόκειται να ενταχθούν στο ΠΕΠ Δυτικής Αττικής. Διαβάζω ενδεικτικά: "Δημιουργία συστήματος διαλογής στην πηγή και ολοκληρωμένη διαχείρισης απορριμάτων, τρία δισεκατομμύρια. Πρόγραμμα κομποστοποίησης οργανικών ουσιών στην πηγή κλπ., τριακόσια τριάντα εκατομμύρια. Προώθηση συστημάτων περιβαλλοντικής διαχείρισης στις βιομηχανίες της δυτικής Αττικής, τετρακόσια σαράντα. Προμήθεια εξοπλισμού τριακόσια. Εξυγίαναση και καθαρισμός του πυθμένα του κόλπου της Ελευσίνας και της λίμνης του Κουμουνδούρου, τρία δισεκατομμύρια. Προώθηση συστημάτων περιβαλλοντικής διαχείρισης στις βιομηχανίες της Δυτικής Αττικής εννιακόσια εκατομμύρια. Δημιουργία ενεργειακού γραφείου Δυτικής Αττικής εκατόν σαράντα εκατομμύρια κλπ.". 
'Ενα πραγματικά μοναδικό και ολοκληρωμένο πρόγραμμα και λέω μοναδικό,
διότι πρώτη φορά υπάρχουν αυτά τα χρήματα σε τέτοια έκταση και πρώτη φορά ίσως έχω δει μια τόσο ολοκληρωμένη πρόταση από τη μεριά της Νομαρχιακής Αυτοδιοίκησης, η οποία έχει καταθέσει σχετικές αιτήσεις που αυτή τη στιγμή εντάσσονται στο ΠΕΠ της δυτικής Αττικής.
Θα έλεγα, λοιπόν, ότι εδώ υπάρχουν και τα χρήματα και τα εργαλεία και η διάθεση και οι πολιτικές και αυτό γίνεται με ολοκληρωμένο και συντονισμένο τρόπο. Πιστεύω ότι τα αποτελέσματα θα τα δούμε σύντομα. 'Ηδη, όμως, η Ελευσίνα έχει αρχίσει να αλλάζει πρόσωπο προς το καλύτερο πιστεύω.
Γενετικά τροποποιημένοι οργανισμοί. Κατ' αρχήν έχουμε υπογράψει το
Πρωτόκολλο για τη Βιοασφάλεια, αλλά αυτό είναι δευτερεύον. 'Εχουμε υπογράψει πάρα πολλές διεθνείς συμφωνίες και συνθήκες. Το θέμα είναι τι κάνουμε στο επίπεδο της ενεργού πολιτικής, της πρακτικής, αν θέλετε. 
Εκείνο το οποίο έχουμε κάνει ως χώρα -και θα έλεγα ότι βρισκόμαστε
πολύ μπροστά από τις υπόλοιπες χώρες της Ευρώπης, παρά τη γεωγραφικής μας απομόνωση, παρά τις μικρές μας δυνάμεις, παρά το γεγονός ότι δεν είμαστε σε θέση να επηρεάζουμε σε σημαντικό βαθμό ούτε τα παγκόσμια ούτε τα ευρωπαϊκά πράγματα- είναι ότι αυτά έχουμε πάρει την πιο προχωρημένη θέση στο θέμα στο επίπεδο της Ευρωπαϊκής 'Ενωσης.
Κατ'αρχήν θα ήθελα να πω ότι ζούμε σε μια ενιαία αγορά. Πράγματα τα οποία αποφασίζονται στα πλαίσια αυτής της ενιαίας αγοράς, είμαστε υποχρεωμένοι να τα δεχθούμε. Εκείνο το οποίο κάνουμε, είναι να προσπαθούμε να διαμορφώσουμε τους όρους για τη λειτουργία αυτής της αγοράς, και να πείσουμε τους εταίρους μας, κυρίως τους Ευρωπαίους να αποδεχθούν αυτούς τους όρους.
H Eλλάδα πρωτοστάτησε σε αυτήν την πρωτοβουλία των έξι χωρών για να
υπάρξει μορατόριουμ, σε ό,τι αφορά την εφαρμογή της οδηγίας 90/220 για τους γενετικά τροποποιημένους οργανισμούς.
Δεύτερον, η οδηγία 90/220 δεν είναι ούτε χειρότερη ούτε καλύτερη από καμία προηγούμενη, απλώς ολοκληρώνει μία διαδικασία. Η οδηγία 90/220 συμπληρώνει κατά κάποιο τρόπο το θεσμικό πλαίσιο, το οποίο ισχύει αυτήν τη στιγμή στην Ευρωπαϊκή 'Ενωση τόσο για την καλλιέργεια φυτών όσο και για τις πειραματικές καλλιέργειες, όπως επίσης και σε ό,τι αφορά τη σήμανση και την ανιχνευσιμότητα των ουσιών αυτών στην αλυσίδα της παραγωγής.
Εκείνο το οποίο εμείς είπαμε και συμφώνησαν και οι υπόλοιπες χώρες
είναι ότι η οδηγία αυτή είναι ανεπαρκής, σε ό,τι αφορά το θέμα της σήμανσης και σε ό,τι αφορά το θέμα της ανιχνευσιμότητας, γι' αυτό το λόγο κατετέθη αυτό το μορατόριουμ και γι' αυτό το λόγο πιστεύουμε ότι πρέπει αυτή η οδηγία να συμπληρωθεί με δύο νέες οδηγίες έτσι ώστε να υπάρξει ένα ολοκληρωμένο πλαίσιο.
Από εκεί και πέρα, καταθέσαμε πρόταση, η οποία, δυστυχώς, απερρίφθη
κατά τη διάρκεια της συνδιαλλαγής της οδηγίας αυτής με το Ευρωπαϊκό Κοινοβούλιο, για τη δημιουργία ζωνών ή περιοχών ελευθέρων από γενετικά
τροποποιημένους οργανισμούς και καλλιέργειες, στα πλαίσια της Ευρωπαϊκής 'Ενωσης. Για πρώτη φορά -ίσως, είμαστε η πρώτη χώρα, δεν ξέρω άλλη χώρα η οποία να έχει κάνει αντίστοιχη κίνηση- συντάξαμε και καταθέσαμε πριν από λίγες εβδομάδες μια πρόταση, η οποία κατέληξε σε κοινή υπουργική απόφαση, για τον έλεγχο και την τήρηση των διαδικασιών σε ό,τι αφορά την πιθανή εισαγωγή γενετικά τροποποιημένων οργανισμών στη χώρα μας, έξω από αυτά τα οποία ορίζει η νομοθεσία.
Με την κοινή αυτή υπουργική απόφαση, την οποία υπογράφουν το
Υπουργείο Γεωργίας και το ΥΠΕΧΩΔΕ, ορίζεται ότι το θέμα των εισαγωγών, αλλά και γενικότερα των ελέγχων σε ό,τι αφορά τους γενετικά τροποποιημένους οργανισμούς, υποστηρίζεται από ένα σύστημα τριμερές στο οποίο συμμετέχει το ΥΠΕΧΩΔΕ με ειδικευμένη υπηρεσία, το ΕΘΙΑΓΕ, το οποίο αναλαμβάνει όλους τους εργαστηριακούς και λοιπούς ελέγχους, που αφορούν τη γεωργική παραγωγή, από το επίπεδο των σπόρων μέχρι τις καλλιέργειες, και σε ό,τι αφορά τα τρόφιμα, ορίζεται ως αρμόδιος φορέας ο ΕΦΕΤ.
Αυτή η νομοθετική ρύθμιση γίνεται για πρώτη φορά, επαναλαμβάνω σε επίπεδο Ευρωπαϊκής 'Ενωσης. Την έχω εδώ και μπορώ να σας τη δείξω. 'Εχει δημοσιευθεί στην Εφημερίδα της Κυβερνήσεως. Δώσαμε συνέντευξη Τύπου πριν από μια εβδομάδα και αναπτύξαμε όλα αυτά τα θέματα.
Νομίζω ότι με αυτήν τη νομοθετική ρύθμιση θωρακίζεται κατ'αρχήν η χώρα σε ό,τι αφορά την ανεξέλεγκτη ή την κατά ατύχημα θα έλεγα, εισαγωγή γενετικά τροποποιημένων οργανισμών στη χώρα. Αλλά το κυριότερο είναι ότι εγκαθίσταται ένα σύστημα ελέγχων και εργαστηριακών μετρήσεων, με μια αντικειμενική και αυστηρή μεθοδολογία, που πραγματικά δεν υπήρχε μέχρι σήμερα, διότι τώρα, βρισκόμαστε μπροστά στο πρόβλημα.
Σε ό,τι αφορά τις κεραίες της κινητής τηλεφωνίας, οι οποίες είναι εγκατεστημένες σε διάφορες κατοικημένες περιοχές, υπάρχει μια πρόσφατη νομοθεσία -δυστυχώς, δεν την έχω αυτήν τη στιγμή διαθέσιμη- από το Υπουργείο Μεταφορών και Επικοινωνιών, η οποία ρυθμίζει τις συχνότητες, οι οποίες είναι επιτρεπτές -μιλάω πάντα για τις κατοικημένες περιοχές- και τα χαρακτηριστικά των συστημάτων αυτών.
Επειδή είχα πρόσφατα μια τέτοια εμπειρία, με αφορμή ένα αίτημα από κατοίκους μιας περιοχής στο Φάληρο να ελεγχθεί μια συγκεκριμένη κεραία, 
είχα την ευκαιρία να δω πώς λειτουργεί και στην πράξη αυτός ο μηχανισμός. Υπάρχουν, λοιπόν, ειδικευμένα και πιστοποιημένα εργαστήρια στο Ε.Μ.Π. 
αλλά και στο Δημόκριτο που μπορούν να κάνουν επιτόπου αυτές τις μετρήσεις και να διαπιστώσουν τη συμβατότητα ή όχι αυτών των συστημάτων με τις προδιαγραφές. Νομίζω ότι αυτός είναι ο καλύτερος τρόπος να αντιμετωπίσει κανείς το φαινόμενο.
Τελευταίο θέμα είναι ο Σχοινιάς. 'Εχει γίνει μια μεγάλη συζήτηση γύρω από αυτό το θέμα και ξέρω όλες τις απόψεις, που έχουν αναπτυχθεί και όλες τις τάσεις, όλες τις στάσεις και όλες τις αντιλήψεις. Εκείνο το οποίο δεν έχει επαρκώς συζητηθεί, γιατί ενδεχομένως δεν υπάρχει επαρκής πληροφόρηση και ίσως τα κατάλληλα σχήματα επικοινωνίας είναι το εξής: Αυτό το έργο
δεν έγινε κατά τύχη. Δεν έγινε επειδή δεν υπήρχε πουθενά στην Ελλάδα
καμιά περιοχή για την κατασκευή ενός κωπηλατηρίου. Το έργο αυτό αποτελεί μέρος μιας στρατηγικής, η οποία αφορά τις προστατευόμενες περιοχές και

τις περιοχές προστασίας της φύσης. Και αυτή η στρατηγική λέει ότι αυτές δεν είναι κλειστές και απαραβίαστες περιοχές. Σε αυτές τις περιοχές συμμετέχουν οι άνθρωποι με νέους όμως όρους και βεβαίως μπορεί σε αυτές τις περιοχές, σε αυτά τα νέα συστήματα προστασίας, να ενσωματώσουν δραστηριότητες, οι οποίες είναι συμβατές με τα χαρακτηριστικά αυτών των περιοχών.
Στην περίπτωση, λοιπόν, του Σχοινιά επελέγη η κατασκευή μιας λίμνης στη θέση του αεροδρομίου -το υπογραμμίζω αυτό- η οποία στη συνέχεια και μετά τους Ολυμπιακούς Αγώνες θα αποδοθεί για αναψυχή στους κατοίκους και στους πολίτες, οι οποίοι θα επισκέπτονται το νέο πλέον εθνικό πάρκο του Σχοινιά.
Αυτό σημαίνει, κύριε Πρόεδρε, ότι μπορεί σε αυτές τις περιοχές να συνυπάρχει μια ήπια δραστηριότητα, στην προκειμένη περίπτωση αναψυχή, σε μια άλλη περίπτωση τουρισμός ή σε μια τρίτη περίπτωση βιολογικές καλλιέργειες κ.ο.κ., έτσι ώστε πρώτον να μην απομονώσουμε τις περιοχές αυτές από τους κατοίκους, από τους ανθρώπους οι οποίοι έτσι και αλλιώς είχαν χρήση στο παρελθόν αυτών των περιοχών και δεύτερον να

δημιουργήσουμε κάποια έσοδα για τους φορείς διαχείρισης, γιατί αυτές οι περιοχές πρέπει να είναι στο μέλλον αυτοδιαχειριζόμενες. Αυτό αποτελεί και μία απάντηση στην κα Ξηροτύρη, γιατί εγώ δεν είπα ποτέ ότι αυτές
θα τις αποδώσουμε γενικώς στην ιδιωτική οικονομία. Μίλησα για αυτοδιαχείριση αυτών των περιοχών. Και αυτό είναι το μέλλον στην προστασία του περιβάλλοντος, αλλά και η σύγχρονη αντίληψη για τη λειτουργία των κοινωνιών. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Συνασπισμού της
Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, ο κύριος Υφυπουργός δήλωσε ευτυχής, γιατί του δίνεται η ευκαιρία να μιλήσει για το περιβάλλον, με αφορμή την επερώτηση του Συνασπισμού.
Εγώ εκ μέρους του Συνασπισμού θα δηλώσω ότι δεν είμαστε ευτυχείς για την κατάσταση που εμφανίζει το περιβάλλον σήμερα και επί ημερών 
κυβερνήσεως του κ. Σημίτη και επί Υφυπουργίας του κ. Ευθυμιόπουλου. Γιατί και σήμερα με Υφυπουργό τον κ. Ευθυμιόπουλο και με
Υπουργό-στρατηλάτη, σε θέματα περιβαλλοντικής και κατασκευαστικής

πολιτικής τον κ. Λαλιώτη, το περιβάλλον κακοποιείται, στρεβλώνεται, παραμορφώνεται, με "εκσυγχρονιστικά εργαλεία" ναι και με "οικολογικά χαμόγελα", ναι.
Αλλά η πραγματικότητα είναι αυτή. Και περίμενα επί της πραγματικότητας να κάνουμε συζήτηση. Περίμενα να μιλήσουμε για εκείνα που υπάρχουν, σήμερα, μπροστά μας, ως χαίνουσες πληγές στο περιβάλλον. Να μιλήσουμε γι' αυτά που αποσυνθέτουν τον ιστό της ζωής μας. Να μιλήσουμε για τις αιτίες, για τις σκοπιμότητες, που υπαγορεύουν αυτές τις περιβαλλοντοκτόνες επιλογές, σε όλο το φάσμα μιας πολιτικής για την αειφορία, για την ισορροπία, για την ποιότητα της ανάπτυξης. Και ξέρετε πάρα πολύ καλά, ποιες είναι και οι εννοιολογικές διαφορές και οι διαβαθμίσεις, από πλευράς επιχειρησιακών σχεδίων και πολιτικών επιλογών.
Υπάρχει, βεβαίως, η κλασική παλαιοκομματική μέθοδος, που λέει ότι όταν βρίσκεσαι στα δύσκολα μετατοπίζεις το θέμα, αλλάζεις τη βάση του ελέγχου. Και επίσης όταν στριμώχνεσαι και δεν έχεις τι να πεις, τότε υιοθετείς και επαυξάνεις, όσα σου καταλογίζουν. Υιοθετείς και επαυξάνεις την κριτική και έτσι πια δεν υπάρχει αντικείμενο. Απονευρώνεται κάθε έννοια, από το ουσιαστικό περιεχόμενο ζωής και η κουβέντα είναι στον αέρα, πάνω από το κεφάλι των προβλημάτων.
Για λίγο χρονικό διάστημα στην Κυβέρνηση ο κ. Ευθυμιόπουλος απεδείχθη καλός μαθητής σ' αυτήν την παλαιοκομματική πρακτική.
Λυπάμαι, διότι μίλησε εδώ αρχικά, ως τιμητής και επικριτής της Αριστεράς. 'Ωστε, λοιπόν, για όλα όσα έχουν γίνει στο περιβάλλον αυτού του τόπου, η Αριστερά να κρεμαστεί. 'Ενα ακόμα ολοκαύτωμα. Η ιδεολογική και πολιτική λέγει, ευθύνη της Αριστεράς για τις ζημιές που έγιναν στο περιβάλλον, διότι, λέγει υιοθετήσαμε την ανάπτυξη του τρακτέρ και την εντατική και εκτατική ανάπτυξη. Μα, μιλάμε σοβαρά;
Ποιος κυβέρνησε αυτόν τον τόπο; Και πού ήταν η Αριστερά, όταν
υιοθετείτο αυτό το μοντέλο ανάπτυξης; Μήπως ήταν στις εξορίες, μήπως ήταν αλλού; Μήπως ήταν στις διώξεις; Μήπως ήταν στο περιθώριο το κοινωνικό; Και έρχεσθε, σήμερα, εκ του ασφαλούς, να κάνετε συμψηφισμό ευθυνών, εσείς ως εξουσία και Κυβέρνηση, έναντι μιας Αριστεράς δημοκρατικής και οικολογικής που μάχεται για να δημιουργήσει ποιότητες και προϋποθέσεις καλύτερης ζωής;
Λυπούμαι, κύριε Ευθυμιόπουλε. Να μιλήσετε ως Υπουργός και όχι ως κριτής και επικριτής της Αριστεράς. Να μιλήσετε ως Υπουργός και όχι ως επισκέπτης και επιθεωρητής της τοπικής κοινωνίας. Πήγατε στην Κοζάνη και είδατε την τοπική κοινωνία ευαισθητοποιημένη; Τι ρούφηξε αυτή η τοπική κοινωνία, από τις εγκαταστάσεις που έγιναν εκεί στη ΔΕΗ;
Διαμαρτύρεσθε διότι στα λιμάνια της Πελοποννήσου, ευαισθητοποιημένοι πολίτες δεν θέλουν να περάσουν επικίνδυνα απόβλητα τοξικά και υιοθετείτε και εσείς, στο όνομα του εκσυγχρονισμού σας, αυτό το μοντέλο "της κακούργας κοινωνίας", που φταίει και εμποδίζει την "εθνοσωτήρια" Κυβέρνηση να δράσει; Λυπούμαι, κύριε Ευθυμιόπουλε.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Τι προτείνετε;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα σας πω τι προτείνω και τι λέω.
Κύριε Ευθυμιόπουλε, δεν γνωρίζετε; Γιατί μιλάτε με αυτήν τη γλώσσα; "Η μεν φωνή, φωνή Ιακώβ, οι δε χείρες, χείρες Ησαύ", η περιβαλλοντική και οικολογική θεωρία εις τα λόγια, εις την πράξη όμως όλες οι άλλες κακοποιές δραστηριότητες σε βάρος του περιβάλλοντος;
Δεν γνωρίζετε, κύριε Υφυπουργέ -σας διέκοψα εκείνη τη στιγμή και είχα λόγους που σας διέκοψα- ότι για τα τοξικά απόβλητα, διότι ακριβώς δεν έχετε πολιτική, παραπεμφθήκατε από την Ευρωπαϊκή Επιτροπή στο δικαστήριο; Δεν γνωρίζετε ότι στις 24 Ιανουαρίου του 2001, η Επιτροπή των Ευρωπαϊκών Κοινοτήτων, ζητεί από το δικαστήριο να καταδικάσει την ελληνική δημοκρατία, διότι δεν έχετε πολιτική για τα τοξικά; Και θα μου πείτε ότι φταίνε οι κάτοικοι της Καλαμάτας ή του Κατάκωλου ή του Γυθείου ή της Πάτρας ή της Κορίνθου ή του Ναυπλίου, διότι εσείς δεν έχετε πολιτική και διότι περιφέρονται τα βυτία και τα ειδικά κατασκευασμένα οχήματα, οι διάφορες νταλίκες στους δρόμους, χωρίς εσείς να έχετε πολιτική; Αλλά θα μιλήσουμε για τα τοξικά ειδικότερα αργότερα.
Να μιλήσετε, λοιπόν, κύριε Ευθυμιόπουλε ως Υπουργός και όχι ως
θεωρητικός αναλυτής, για το ότι από την περίοδο παθητικής προστασίας του περιβάλλοντος περνάμε σε μια περίοδο ενεργητικής προστασίας του περιβάλλοντος. Είναι κατάκτηση πράγματι, γιατί η κοινωνία έχει μεγαλύτερη οικολογική εγρήγορση, απ' ό,τι η Κυβέρνησή σας, γιατί οι πολίτες έχουν μεγαλύτερη περιβαλλοντική ευαισθησία, απ' ό,τι εσείς, τα στελέχη της Κυβερνήσεως, γιατί η ελληνική κοινωνία αγωνιά περισσότερο για την ποιότητα και το μέλλον της ζωής μας, απ' ό,τι εσείς εφησυχασμένοι στα στεγανά της εξουσίας σας. Αλλά, όταν η κοινωνία αντιδρά, όταν ο πολίτης ευαισθητοποιείται, όταν ο ελληνικός λαός δείχνει αυτήν την οικολογική εγρήγορση, πώς τον αντιμετωπίζει η Κυβέρνησή σας; Με διαδικασίες διαλόγου; Συμμερίζεστε αυτήν την ευαισθησία ή τον ραβδίζετε και τον υβρίζετε;
Εσείς δεν είστε, που ως Κυβέρνηση μιλήσατε για επαγγελματικά οικολογούντες μονομανείς, ανίδεους και αστοιχείωτους; Εσείς δεν είστε, που βγήκατε ως Κυβέρνηση και περιφρονήσατε όλους εκείνους, οι οποίοι ήθελαν να βάλουν αυτήν την περιβαλλοντική και οικολογική ευαισθησία ως πολιτικό κριτήριο στο πρόβλημα των έργων και των χρήσεων γης; Και τι δεν ειπώθηκε σε βάρος των κινήσεων πολιτών και τι δεν ειπώθηκε σε βάρος των οικολογικών οργανώσεων από τη δική σας Κυβέρνηση!
'Οταν, λοιπόν, αναδεικνύονται νέα υποκείμενα πολιτικής δραστηριότητας, φορείς περιβαλλοντικής εγρήγορσης, η Κυβέρνησή σας είναι, που τα εχθρεύεται. Η Κυβέρνησή σας είναι, που και στο θέμα του περιβάλλοντος νομίζει, ότι η συναλλαγή με το κράτος θα διαμορφώσει τις καλύτερες εξελίξεις.
Είπατε ότι χρήματα υπάρχουν. Είπατε ότι και εργαλεία υπάρχουν. Το πρόβλημα δεν είναι τα χρήματα. Το πρόβλημα δεν είναι τα εργαλεία. Δεν γνωρίζετε, λοιπόν, ότι χρήματα που θα έπρεπε να πάνε σε υποστατές πολιτικές παρεμβάσεις για την προστασία του περιβάλλοντος, τροφοδότησαν βιομηχανίες μελετών και επιλεγμένους φορείς ενασχόλησης θεωρητικής με τα προβλήματα; Δεν γνωρίζετε, αυτήν τη στιγμή, αστερισμούς νομικών προσώπων, που εμφανίζονται να ροκανίζουν κονδύλια και να παράγουν ελάχιστο έργο υπαρκτής πολιτικής για την προστασία του περιβάλλοντος; Αν δεν το γνωρίζετε, θα σας το θέσουμε εμείς υπόψη στη συνέχεια, με άλλες σχετικές ερωτήσεις.
'Εβλεπα προχθές αυτήν την τελετή εγκαινίων του νέου αεροδρομίου, ένα έργο υποδομής αναγκαίο για τη χώρα, που έπρεπε να το έχουμε αποκτήσει προ πολλού χρόνου, με λιγότερο κόστος. Ακριβοπληρωμένο και καθυστερημένο, το εγκαινίαζε η Κυβέρνηση, δίνοντας σε αυτό το αυτονόητο πράγμα διαστάσεις τηλεοπτικής και κινηματογραφικής επιτυχίας τύπου "Μπεν Χουρ". Και όλοι βεβαίως οι φορείς εξεδήλωναν, ο καθένας με τον τρόπο του, τα συναισθήματά τους.
Εσείς ως Κυβέρνηση, έχετε μελετήσει μέχρι σήμερα ποιες επιπτώσεις περιβαλλοντικές θα επιβαρύνουν τη ζωή και τις κοινωνίες της περιοχής, για τις επόμενες δεκαετίες, από το βίαιο μετασχηματισμό του χαρακτήρα τους; 'Εχετε μελετήσει, μέχρι σήμερα, πώς θα αντιμετωπιστούν αυτές οι συντριπτικές επιπτώσεις από την έλλειψη υποδομών, οδικών δικτύων και επίσης στήριξης του κοινωνικού ιστού, ο οποίος θα πολτοποιηθεί;

Εσείς, που μιλήσατε για την ευθύνη της Αριστεράς, "διότι υιοθέτησε την ανάπτυξη του τρακτέρ", έχετε μελετήσει πώς εκεί δεν θα επαναληφθεί,
ως φωτοαντιγραφικό παράγωγο, ο τύπος ανάπτυξης του Θριασίου Πεδίου; Πείτε μας τα σχέδιά σας, λοιπόν. Πείτε μας τι έχετε αποφασίσει. Πείτε μας τι επιλογές έχετε κάνει.
Εμείς είμαστε υποχρεωμένοι να σας πούμε από την πλευρά μας ότι εγκαίρως και μέσα από το χώρο το δικό σας και μέσα από την τοπική Αυτοδιοίκηση και μέσα από άλλα κόμματα, σας είπαμε "όχι έτσι, όχι εκεί, τραβάτε στην Τανάγρα, με μισό κόστος θα φτιάξετε ένα διεθνές αεροδρόμιο και ταυτόχρονα θα ενισχύσετε και δύο ακόμα διεθνή αεροδρόμια στη Θεσσαλονίκη και στο Ηράκλειο".
ΑΛΕΞΑΝΔΡΟΣ ΑΚΡΙΒΑΚΗΣ: Στα Σπάτα...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μη διακόπτετε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ο κ. Ακριβάκης ενδιαφέρεται να πάει στην Τανάγρα γιατί είναι από τη Θήβα. Γι' αυτό συνηγορεί.
ΑΛΕΞΑΝΔΡΟΣ ΑΚΡΙΒΑΚΗΣ: Επί Νέας Δημοκρατίας...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεύτερον, μιλήσατε σήμερα και μνημονεύσατε ως παράδειγμα το Κτηματολόγιο. 'Εβλεπα στις τηλεοράσεις την ακριβοπληρωμένη διαφήμιση με κονδύλια της Ευρωπαϊκής 'Ενωσης, αλλά και του ελληνικού δημοσίου, για το Κτηματολόγιο. 'Εβγαλε μαλλιά η γλώσσα μου, να εξηγώ στη μικρή μου κόρη τι εστί το Κτηματολόγιο και ποιες είναι οι ευεργετικές επιπτώσεις του. Μπουκώθηκαν τα Μέσα Μαζικής Ενημέρωσης απ' αυτήν τη διαφήμιση κι έρχεται η Ευρωπαϊκή 'Ενωση και σας λέει: "Στοπ η χρηματοδότηση, προσωρινά διότι απορροφήσατε το 80% των κονδυλίων και η παραγωγή σας είναι μόνο στο 20% του έργου". Που σημαίνει, Κτηματολόγιο μετά το 2015. Κι αυτό σημαίνει ότι δεν θα υπάρχει εργαλείο για χωροταξικό σχεδιασμό, για σχέδια πόλεων, για επεκτάσεις, για πολεοδομήσεις, για χρήσεις γης, για προστασία δασικών εκτάσεων και δασών.
Και δεν έχετε την ευθύνη, την ευαισθησία να πείτε: "Εκεί λαθέψαμε,
εκεί σκοντάψαμε, εκεί μπερδευτήκαμε, από κει μας άνοιξαν τρύπες κι έφυγαν τα λεφτά, κάποιοι ωφελήθηκαν, το Κτηματολόγιο δεν έγινε". Γιατί δεν μιλάτε με τη γλώσσα της αλήθειας επιτέλους;
Αναφερθήκατε επίσης, με αφορμή τα όσα είπε ο κ. Αμπατζόγλου, για την "Αγέλαστο Πέτρα". Πράγματι είναι ωραίο να τη βλέπει κανείς στον κινηματογράφο, αλλά αυτό που περιγράφει ο κινηματογράφος, είναι λιγότερο εφιαλτικό απ' αυτό που βλέπουμε όλοι κάθε μέρα. Και τι κάνετε, λοιπόν, εσείς, που πήγατε και είδατε την "Αγέλαστο Πέτρα" και εντυπωσιαστήκατε και ευαισθητοποιηθήκατε; Απαγορεύσατε την επέκταση της "ΠΕΤΡΟΛΑ"; Την υπογράψατε. Λάβατε μέτρα; Βεβαίως όχι. Φέρνετε εδώ ένα πρόγραμμα, από τα γνωστά προγράμματα, τα οποία μεταξύ αρχικού σχεδιασμού και τελικής υλοποίησης, ξέρετε πολλές φορές σε ποια σαράντα κύματα ξεπλένονται. 
Αναφερθήκατε επίσης στα ζητήματα που σχετίζονται με το Σχοινιά. 
Χαίρομαι διότι τουλάχιστον σ' αυτό το θέμα είπατε την αλήθεια, εμμέσως μεν, αλλά την είπατε: "Δεν έγινε τυχαία η επιλογή του Σχοινιά για την εγκατάσταση του κωπηλατοδρομίου". Αυτή είναι μια ξεκάθαρη κουβέντα. Επιλέξατε το Σχοινιά, για να εγκαταστήσετε εκεί ένα μοντέλο δραστηριοτήτων, που θα συνδυάζει μια περιοχή φυσικού κάλλους με ταυτόχρονες τουριστικές και εμπορικές δραστηριότητες.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Δεν είπα αυτό.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αυτό είπατε, ότι δεν είναι απομονωμένη η περιοχή. Μα, αυτό λέει και το σχέδιό σας. Και το Εθνικό Πάρκο αυτό λέει. Ανάγνωση και γραφή ξέρουμε. Κι επιτρέψτε μου να πω ότι δε μιλάτε απευθυνόμενος σε μη σχετικούς. Και το γνωρίζετε πάρα πολύ καλά.
Γιατί δεν εντάξατε το Σχοινιά στο πρόγραμμα "ΝΑΤURA 2000"; Γιατί καθυστερήσατε την εξαγγελία του Εθνικού Πάρκου, πριν από τις σχετικές διαδικασίες των Ολυμπιακών Αγώνων; Και πάτε εκεί πραγματικά, όπως προκύπτει, να εφαρμόσετε ένα μοντέλο εθνικού πάρκου με ένα μοντέλο παραπληρωματικών, συμπληρωματικών και περιφερειακών εμπορικών και άλλων δραστηριοτήτων, με μία νέα στρατηγική, την οποία αναπτύξατε, ότι δηλαδή κάθε προστατευόμενη περιοχή, δεν πρέπει να είναι περίκλειστη και απροσπέλαστη, αλλά πρέπει να εντάσσει και ανθρωπογενείς και άλλες δραστηριότητες.
Αυτή η καινούρια στρατηγική σας θα καταστρέψει πολλά δάση. Ξέρετε ότι έχει καταστρέψει το Μαίναλο. Ξέρετε ότι θα καταστρέψει και τον Πάρνωνα. 
Ξέρετε ότι η πολιτική για τα αγροτικά δασικά χωριά και για τους αγροτοτουρισμούς, αυτήν τη στιγμή, προσελκύει συγκεκριμένους παράγοντες, οι οποίοι θέλουν να επενδύσουν εκεί. Ξέρετε τι είναι στο Μαίναλο "ο Κωτσόβολος".
Αυτές, λοιπόν, οι δραστηριότητες είναι οι συγκεκριμένες για τις οποίες εμείς θα θέλαμε μίαν απάντηση, δεδομένου ότι για το Σχοινιά, που τον επιλέξατε μ' αυτό το υστερογενές κριτήριο, υπάρχει εξαρχής η πρόταση του Πολυτεχνείου: Γιάννενα ή Υλίκη. Για να μεθοδεύσετε και να προωθήσετε την επιλογή σας, δεν εντάξατε το Σχοινιά στο "NATURA 2000".
Χρήματα που επρόκειτο να πάνε εκεί, πήγαν αλλού, ακριβώς διότι δεν κάνατε αυτήν την ένταξη.
Κατά δεύτερο λόγο, οι δραστηριότητες τις οποίες τώρα προωθείτε, δεν λαμβάνουν υπόψη τους, ότι σε εκείνη την περιχή συντρέχουν τα στοιχεία, που καθιστούν μια περιοχή μνημείο της ανθρωπότητας. Είναι ιστορικός τόπος, είναι προστατευόμενη περιοχή, υγροβιότοπος, είναι περιοχή φυσικού κάλλους και είναι μνημείο πολιτισμού. Σε μια περιοχή, λοιπόν, που έχει όλα τα κριτήρια, για να υπάρχει ως μνημείο πολιτισμού της ανθρωπότητας, εσείς θέλετε να κάνετε αυτά. Αύριο, μπορεί να δηλώσετε πάλι, ότι είσαστε ευτυχείς. Εμείς θα δηλώσουμε, ότι σε καμιά χώρα του κόσμου, δεν θα επιφυλάσσετο αυτή η συμπεριφορά σε μια τέτοια περιοχή.
Σας είπε και ο κ. Λαφαζάνης. 'Εχετε δει άλλη πρωτεύουσα να κλείνει τα ποτάμια της; Προχθές ήμουνα στα Σκόπια και ο Βαρβάρης, που περνάει και διασχίζει την πόλη, έχει διαμορφωθεί σε μία περιοχή συνάντησης του πληθυσμού, ψυχαγωγίας, δραστηριοτήτων, που συνδέονται με τον ιστό της ανθρώπινης ζωής. Εμείς εδώ σε ό,τι υπάρχει και μας έτυχε, πάνω σε αυτό πρέπει να δείξουμε τη δεξιοτεχνία μας στο να κακουργούμε, στο να κακοποιούμε.
Δεν γνωρίζετε ότι στο Σχοινιά προσθέσατε αγωγό αξίας οκτώ δισεκατομμυρίων (8.000.000.000), για μεταφορά του νερού από τη λίμνη του Μαραθώνα, όταν αποκαλύφθηκε ότι η Μακαρία πηγή δεν επαρκεί για τους σχεδιασμούς σας; Δεν γνωρίζετε ότι εκ των υστέρων παραγγείλατε περιβαλλοντική μελέτη, γιατί δεν ήταν έτσι τα πράγματα δεδομένα; Δεν γνωρίζετε ότι υπάρχει ένα διεθνές μέτωπο, το οποίο αυτήν τη στιγμή σας επισημαίνει την ανιστόρηση και κακοποιό συμπεριφορά; Παρ'όλα αυτά αδιαφορείτε.
Δεν περιορίσατε τις χρήσεις εκτός των ορίων του πάρκου, όπως λέτε, με αποτέλεσμα να σχεδιάζονται από ελικοδρόμιο και κτιριακό συγκρότημα καταστημάτων, μέχρι ξενοδοχεία και ενδεχομένως καζίνο. Αυτά λένε τα κείμενά σας.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Πού το είδατε;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα σας δώσω το σχετικό κείμενο για το πάρκο, αν δεν το έχετε διαβάσει εσείς. Το αμφισβητείτε;
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Προφανώς το αμφισβητώ.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα σας δώσω, λοιπόν, τα κείμενα να τα δείτε και να μου πείτε εάν σχεδιάζονται ή δεν σχεδιάζονται τέτοιες δραστηριότητες, σε επαφή ή εκτός περιβόλου, στην ίδια περιοχή.
Το λέω αυτό, κύρι Ευθυμιόπουλε, διότι όπως είδατε, ο κύριος Υπουργός σας εσάς στέλνει εδώ. Δεν έρχετε ο ίδιος παρά το γεγονός ότι είναι Υπουργός Περιβάλλοντος, Χωροταξίας και Δημοσίων 'Εργων. Εμείς λέμε ότι έπρεπε να υπάρξει χωρισμός αυτού του Υπουργείου. Σε καμιά χώρα του κόσμου, αυτός ο ψευδώνυμος τίτλος, ενός Υπουργείου που περιλαμβάνει αντιφατικές δράσεις και πολιτικές.
Λέμε, επίσης, ότι δεν μπορεί αυτήν τη στιγμή, να μη σας προβληματίζει το γεγονός ότι δεν έχετε κυρώσει με νόμο ακόμα είκοσι μία διεθνείς συμβάσεις, από τις πλέον σημαντικές. Επίσης, το γεγονός ότι αποχωρήσατε από δύο διεθνείς συμβάσεις για την προστασία του περιβάλλοντος, από τις πλέον σημαντικές. Και δεν μπορεί να μη σας προβληματίζει το γεγονός ότι, όπως προκύπτει από τις εκθέσεις περιβαλλοντικών επιδόσεων για την Ελλάδα, οι εκπομπές σε ρύπους υπερβαίνουν τους μέσους όρους των ευρωπαϊκών χωρών του ΟΟΣΑ κατά 100%, 42% και 38% αντιστοίχως. Επίσης δεν μπορεί να μη σας προβληματίζει το γεγονός ότι οι συνολικές περιβαλλοντικές δαπάνες, οι οποίες περιλαμβάνουν και τις δαπάνες για παροχή νερού και προστασία της
φύσης, υπολογίζονται σε 1,3% του ΑΕΠ.
Τα ποσοστά αυτά είναι παρόμοια με εκείνα των υπολοίπων χωρών της Συνοχής, αλλά είναι σημαντικά μικρότερα σε σχέση με τις άλλες χώρες του ΟΟΣΑ. Αυτή είναι η πραγματικότητα της περιβαλλοντικής σας πολιτικής, όπως αποκαλύπτεται από τους δείκτες των επισήμων οργάνων του ΟΟΣΑ.
Τέλος, αν θέλετε να μιλήσουμε κάποτε για πολιτικές, θα δεχθείτε ότι η ιστορία αυτή των περιβαλλοντικών μελετών εκ των υστέρων, είναι "αμαρτωλή", και θα αποδεχθείτε την αρχή των μελετών περιβαλλοντικών επιπτώσεων από μηδενική βάση. Πρώτα θα γίνονται οι μελέτες και μετά θα γίνονται οι χωροταξίες και οτιδήποτε άλλο και όχι πρώτα οι χωροταξίες και εκ των υστέρων οι προσαρμοστικές περιβαλλοντικές μελέτες.
Θα δεχθείτε επίσης ότι η διαδικασία κύρωσης διά νόμου των περιβαλλοντικών μελετών και όχι η διαδικασία της συνήθους με διάλογο και ενστάσεις συζήτησής τους, ουσιαστικά αποτελεί μεθόδευση για να εξυπηρετεί τις επιλογές της πολιτικής ηγεσίας.
Τέλος θα δεχθείτε ότι στην επιχειρούμενη αναθεώρηση του Συντάγματος, η προσπάθεια μείωσης του ρόλου του Συμβουλίου της Επικρατείας στα περιβαλλοντικά θέματα, είναι εξίσου ύποπτη και ελεγχόμενη, όπως επίσης ύποπτο και ελεγχόμενο είναι και το όλο σκεπτικό, με το οποίο επιχειρήθηκε η αναθεώρηση του άρθρου 24.
Μιλήστε, λοιπόν, ως Υπουργός, δείτε την πραγματικότητα και δηλώστε, όπως όλοι οι πολίτες ότι και εσείς αισθάνεστε ενόχληση από την κατάσταση του περιβάλλοντος. Φροντίστε να αποκτήσετε κάποτε πολιτική για το περιβάλλον και όχι θεωρία για το περιβάλλον, η οποία καταναλώνεται κάθε φορά που χρειάζεται μια επένδυση, μια "φασκιά" του προβλήματος. Τα "φασκιωμένα" προβλήματα εξακολουθούν να είναι προβλήματα, δεν παύουν να είναι προβλήματα, επειδή τα φασκιώσατε με περιτυλίγματα επικοινωνιακής σκοπιμότητας.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Σάββας Τσιτουρίδης έχει το λόγο για δέκα λεπτά. 
ΣΑΒΒΑΣ ΤΣΙΤΟΥΡΙΔΗΣ: Κυρίες και κύριοι συνάδελφοι, θα ξεκινήσω με μια
παρατήρηση αναγκαία για την αποκατάσταση της κοινοβουλευτικής τάξεως. (Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
'Ακουσα με ιδιαίτερη έκπληξη τον κ. Ευθυμιόπουλο να μας μιλάει για
την ισοδυναμία των ευθυνών των διαφόρων παρατάξεων στη χώρα, στα μείζονα θέματα της προστασίας του περιβάλλοντος.
Κύριε Ευθυμιόπουλε, ο συμψηφισμός ευθυνών μπορεί να αποτελεί πεδίο έρευνας των κοινωνιολόγων του σήμερα ή των ιστορικών του μέλλοντος, δεν μπορεί όμως να είναι επιχείρημα και απάντηση μιας κυβέρνησης στο πλαίσιο του κοινοβουλευτικού ελέγχου, ειδικά όταν η Κυβέρνηση αυτή είναι κυβέρνηση επί επτάμισι χρόνια και ασκεί πολιτική -όπως την ασκεί- και στα θέματα του περιβάλλοντος.
Κατά τα λοιπά η διάλεξή σας και η ανάδειξη των ευαισθησιών σας ήταν καλή, αλλά δεν είναι απάντηση κυβέρνησης αυτή. Λυπούμαι επίσης -οφείλω να το πω και εγώ- διότι ο επί επτάμισι χρόνια, έστω και τυπικά, Υπουργός Περιβάλλοντος κ. Λαλιώτης απαξίωσε να παραστεί εδώ, αισθανόμενος ότι τα ζητήματα αυτά δεν είναι του δικού του, ενδεχομένως, επιπέδου.
ΑΛΕΞΑΝΔΡΟΣ ΑΚΡΙΒΑΚΗΣ: Μα είναι εδώ ο Υφυπουργός κ. Ευθυμιόπουλος.
ΣΑΒΒΑΣ ΤΣΙΤΟΥΡΙΔΗΣ: Βεβαίως, αλλά δεν ξέρω εάν ο κ. Λαλιώτης
απαξιώνει περισσότερο τη Βουλή ερχόμενος ή μη ερχόμενος. Το λέω τούτο, γιατί σε μια τελευταία συνάντηση την οποία είχαμε εδώ στο πλαίσιο πάντα του κοινοβουλευτικού ελέγχου, όταν κατ' αυτόν ετόλμησε η Νέα Δημοκρατία να καταθέσει μια επίκαιρη ερώτηση ζητώντας να μάθει ποιες είναι οι περιβαλλοντικές επιπτώσεις από την επέκταση της "ΠΕΤΡΟΛΑ", διότι η "ΠΕΤΡΟΛΑ" ισχυρίζεται ότι μειώνονται οι ρύποι, ενώ φορείς της περιοχής ισχυρίζονται ότι αυξάνονται οι ρύποι, ο κ. Λαλιώτης, αφού μας ύβρισε ως μη δικαιούμενους να θέτουμε τέτοια ερωτήματα, έφυγε, αλλά δεν πήραμε απάντηση. Αυτή ήταν η τελευταία φορά που είχαμε τον κ. Λαλιώτη εδώ για θέματα περιβάλλοντος.
Εν πάση περιπτώσει ο κ. Λαλιώτης μπορεί να είναι κουρασμένος από τα
πολυήμερα εγκαίνια. Μπορεί να είναι ακόμη στο αεροδρόμιο μοιράζοντας λουλούδια στους επιβάτες των διαφόρων πτήσεων, αλλά καλό είναι να έρχεται και στη Βουλή. Εκκρεμεί κοινοβουλευτικός έλεγχος και της Νέας Δημοκρατίας, έχουμε καταθέσει μια σχετική επερώτηση για το περιβάλλον από

το Οκτώβριο. Υπάρχει επίσης επερώτησή μας για τα δημόσια έργα από τον Γενάρη και υπάρχει και η διαδικασία του άρθρου 41.Α του Κανονισμού της Βουλής. Οφείλει να έρθει να δώσει απαντήσεις σε σημαντικά ζητήματα. 
Είδα αυτές τις μέρες -αισθάνομαι ότι εκεί θα βάλει τη γραμμή επίθεσής
του ο κ. Λαλιώτης- ότι μας απέστειλε και μια έκθεση του ΟΟΣΑ, από την οποία "αλίευσε" επιλεκτικά κάποια στοιχεία, τα οποία αναφέρονται σε δήθεν καλές επιδόσεις της Κυβέρνησης στον τομέα του περιβάλλοντος, μη σκεπτόμενος ενδεχομένως ότι θα διαβάσουμε όλη την έκθεση και θα δούμε ότι τα πράγματα δεν είναι όπως τα παρουσιάζει σ' αυτήν την έκθεση και ότι υπάρχουν και νεότερες εκθέσεις.
Και αναφέρομαι στην τελευταία έκθεση της Ευρωπαϊκής Επιτροπής για τα θέματα του Ταμείου Συνοχής, νεότερη από αυτήν του ΟΟΣΑ και στην οποία έκθεση οι επιδόσεις της Κυβέρνησης δεν παρουσιάζονται καθόλου λαμπρές. Να αναφερθώ και σε μία πρόσφατη επιστολή προς εφημερίδα της Αθήνας, του αρμοδίου επιτρόπου για θέματα διαχείρισης του Γ' Κοινοτικού Πλαισίου Στήριξης, του περιφερειακού ταμείου, του κ. Μπαρνιέ, ο οποίος αναφέρεται σε καθυστερήσεις σε σημαντικά ζητήματα που αφορούν το περιβάλλον.
Αν, λοιπόν, πιστεύετε ότι γραμμή επίθεσής σας εναντίον όσων θέτουν
ερωτήματα μπορούν να είναι επιλεκτικά αποσπάσματα από εκθέσεις, μην επιμείνετε σε αυτήν, γιατί θα ατυχήσετε.
'Ακουσα επίσης σε σημαντικά ζητήματα όπως της γεωργίας να λέει ο κ. Ευθυμιόπουλος ότι υπάρχουν χρήματα, ότι υπάρχουν οργανισμοί, ότι υπάρχει διάθεση. Μα, στην πολιτική δεν κρινόμαστε ούτε από τις διαθέσεις, ούτε από το νομοθετικό πλαίσιο, ούτε από τα χρήματα που διαθέτουμε. Κρινόμαστε από τα αποτελέσματα. Και η κριτική την οποία σας κάνουμε, είναι ότι και στον τομέα του περιβάλλοντος ξοδεύετε πάρα πολλούς διαθέσιμους σήμερα πόρους για πολύ μικρό έργο, έτσι ώστε οι επερχόμενες κυβερνήσεις να βρουν ανοικτά πολλά και σημαντικά ζητήματα, χωρίς να έχουν τις χρηματοδοτικές δυνατότητες που σας δίνουν σήμερα τα κοινοτικά πλαίσια στήριξης.
Θα έρθω τώρα σε ένα θέμα ιδιαίτερης επικαιρότητας, που είναι όμως χαρακτηριστικό της πολιτικής κουλτούρας και του γενικότερου πολιτισμού της Κυβέρνησης στα θέματα του περιβάλλοντος. 'Οταν σε μία χώρα οι κυβερνώντες αποφασίζουν να κάνουν κωπηλατοδρόμιο στην καρδιά ενός υγροβιοτόπου μεγάλης οικολογικής αξίας και στο κέντρο ενός αρχαιολογικού χώρου παγκόσμιας σημασίας, επιστρατεύοντας επιχειρήματα, των οποίων ο ορίζοντας φθάνει το 2004, λοιδορώντας και υβρίζοντας όποιον τολμήσει να αμφισβητήσει την κυβερνητική επιλογή, τότε το περιβάλλον, η ανάγκη προστασίας του και ο πολιτισμός πλήττονται βάναυσα.
Δεν σας κάνει εντύπωση ότι όλοι εντός και εκτός Ελλαδος, αυτοί που μπορούν να έχουν άποψη την οποία πρέπει να σέβεστε, είναι εναντίον της χωροθέτησης του κωπηλατοδρομίου στο Σχοινιά. Είναι δυνατόν σε ένα τέτοιο θέμα μόνο ο κ. Λαλιώτης και ο κ. Βενιζελος να έχουν δίκιο και να υβρίζουν όποιον άλλον τολμά να έχει διαφορετική άποψη;
Η επίσημη θέση της Νέας Δημοκρατίας, που την εκφράζω και από αυτού
του Βήματος, είναι βεβαίως να προχωρήσετε στην αποκατάσταση του φυσικού περιβάλλοντος εκεί. Δεν έχουν ευθύνες μόνον οι άλλοι επειδή ο Μαραθώνας και ο Σχοινιάς είναι σ' αυτήν την κατάσταση. Είσθε επτάμισι χρόνια κυβέρνηση. Να προχωρήσετε στην αποκατάσταση. Είναι όμως δυνατό να πάτε να κάνετε μία χαβούζα τριών χιλιομέτρων, εξήντα μέτρων πλάτους και τεσσάρων μέτρων βάθους; Για τις ανάγκες των Ολυμπιακών Αγώνων θα την γεμίσετε. 'Ομως το καλοκαίρι του 2005, από πού θα γεμίζει αυτός ο διάδρομος που θα σκάψετε εκεί; Η Μακαρία πηγή δεν επαρκεί. Θα την γεμίζετε από τα νερά του Μαραθώνα, τη στιγμή που μπαίνουμε σε μια μακρά περίοδο λειψυδρίας; Απαντήστε μου.
Μας λέτε πάρα πολύ συχνά ότι εμείς ερχόμαστε εδώ οψίμως οικολογούντες. Γι' αυτό θα σας κάνω προτάσεις αφού αναφερθώ και σε κάποια άλλα θέματα. Υπάρχει ένα εξαιρετικό νομοθετικό πλαίσιο της δεκαετίας του 1980 από το οποίο δεν έχει εφαρμοσθεί περίπου τίποτα. Δεν έχουν εφαρμοσθεί ούτε ο ν. 1650/86 ούτε ο ν. 1739/87 ούτε ο ν. 2742 για τον χωροταξικό σχεδιασμό. Βεβαίως από τη δεκαετία του 1980 οφείλουμε να εναρμονιζόμεθα με το κοινοτικό δίκαιο.
Η επερώτηση του Συνασπισμού αναφέρθηκε σε 51 παραβιάσεις της
νομοθεσίας. Πιστεύω ότι είναι περισσότερες. Δεν κάνουμε εφαρμογή λοιπόν
ούτε του δικού μας δικαίου, αλλά ούτε και κάνουμε εναρμόνιση του εθνικού δικαίου με το Κοινοτικό Δίκαιο. Βεβαίως δεν έχουμε ούτε και τους μηχανισμούς που απαιτούνται για τα ζητήματα περιβάλλοντος. 'Ομως από τη στιγμή που υιοθετούμε ένα πλαίσιο, ποιος ελέγχει την εφαρμογή του; Είναι δυνατόν χωρίς εθνικό χωροταξικό σχεδιασμό να εκτελούνται έργα χωρίς αντικειμενικά κριτήρια ανάπτυξης και με μόνο κριτήριο τη συγκυριακή ικανοποίηση κάποιων;
Να αναφερθώ στα Σπάτα. Ούτε ένα προεδρικό διάταγμα χωροταξικού
σχεδιασμού δεν υπάρχει αυτήν τη στιγμή.
Κάνατε ένα αεροδρόμιο στα Σπάτα, χωρίς να υπάρχει ούτε προεδρικό διάταγμα πολεοδομικού σχεδιασμού ούτε ζώνης οικιστικού ελέγχου. Και επειδή άκουσα την προηγούμενη εβδομάδα τον κ. Λαλιώτη αναφερόμενος σε εμένα να λέει "αυτός είναι άσχετος, δεν ξέρει" θα αναφερθώ σε πιο επαρκείς στα θέματα αυτά. 'Οταν ο μακαρίτης ο Δοξιάδης έλεγε, και ειδικοί επιστήμονες λένε σήμερα, ότι δεν μπορούμε να δημιουργήσουμε ένα νέο οικιστικό πόλο οκτακοσίων χιλιάδων ανθρώπων στο βόρειο μέρος του Λεκανοπεδίου, όταν τα αέρια ρεύματα που έρχονται από εκεί, θα πνίξουμε την Αθήνα. Τι έχετε προβλέψει γι'αυτό, όταν άναρχα αναπτύσσεται και ξεκίνησε με μεγάλη ταχύτητα η ανάπτυξη της περιοχής γύρω από τα Σπάτα; 
Επίσης ένα μεγάλο ζήτημα είναι το θέμα των δασών που θίγει η
επερώτηση του Συνασπισμού. Να αποφασίσουμε ώστε να φέρετε ένα σχέδιο νόμου με άρθρο μόνο για να μη γίνει καμία μεταβολή του χαρακτήρα των 
δασών ή των δασικών εκτάσεων πριν από την οριστικοποίηση του δασολογίου. Επειδή είπε ο κ. Λαλιώτης ότι αυτά τα πράγματα αργούν, σας λέγω ότι με δορυφορική λήψη μπορεί να περατωθεί πολύ σύντομα ένα τέτοιο σύστημα και

να ξεκινήσουμε από την Αττική.
'Οσο για τα νερά, την επάρκεια και την ποσότητα, ακούω για πολλά χρόνια για τον ενιαίο φορέα διαχείρισης υδάτινων πόρων. 'Εστω και στοιχειωδώς αν είχε εφαρμοστεί ο ν. 1739/87 για τη διαχείριση των υδατικών πόρων ανά διαμέρισμα, θα ήταν καλύτερη η κατάσταση σήμερα. Υπάρχουν έγκριτοι επιστήμονες, όπως ο κ. Ξανθόπουλος, που διάβαζα ένα άρθρο του την προηγούμενη εβδομάδα όπου έλεγε τα 3/4 των υδάτινων πόρων στη χώρα μένουν αναξιοποίητα.
Θα τελειώσω σύντομα με το Κτηματολόγιο γιατί πολλά λόγια λέγονται και πολλά χρήματα χάνονται σε διαφημίσεις. Το 1994 το Σεπτέμβριο ο κ. Λαλιώτης είχε πει ότι θα τελειώσει σε δεκαπέντε χρόνια, δηλαδή το 2009, και θα στοιχίσει διακόσια πενήντα δισεκατομμύρια. Σήμερα, στο μέσον της διαδρομής -δεν είναι το 20% του φυσικού αντικειμένου, είναι το 20% των εκτάσεων, αλλά μέχρι την ένατη φάση που είναι η τελική κτηματολογική εγγραφή απαιτούνται πολλές διαδικασίες. Το φυσικό αντικείμενο είναι στο 4% και ξοδεύτηκαν κατ'ελάχιστον πενήντα δισεκατομμύρια δραχμές. Πότε θα τελειώσει αυτό το έργο; Η Ευρωπαϊκή Επιτροπή δεν μας επιτρέπει να εντάξουμε τη χρηματοδότησή του στο Γ' Κοινοτικό Πλαίσιο Στήριξης. Αναζητούνται τα χρήματα του Β' Κοινοτικού Πλαισίου Στήριξης για κακοδιαχείρηση και καταχρήσεις στα πιλοτικά σας προγράμματα.

'Ακουγα προχθές τον κ. Σημίτη να αναφέρεται σ' αυτό και πάλι. Εμείς
λέμε ότι το μεγαλύτερο από τα μεγάλα έργα είναι το μεγαλύτερο από τα μεγάλα φιάσκα του κ. Λαλιώτη. Βέβαια θα τα πούμε στην ώρα τους. Ο κ. Λαλιώτης πιστεύει ότι η πολιτική ξεκινάει και τελειώνει στα παράθυρα των τηλεοράσεων και στις τελετές που οργανώνει, μέσα σε ένα στημένο τηλεοπτικό πεδίο, με χρήματα του ελληνικού λαού. Να έρθει στη Βουλή να μας απαντήσει και γι'αυτό και για όλα τα άλλα μεγάλα ζητήματα και να μην προκαλεί για το τι θα έκλεβαν αυτοί που δεν διαχειρίζονται το δημόσιο χρήμα.
'Εμεις ως Νέα Δημοκρατία πάντως έχουμε μια πλήρη και ολοκληρωμένη πρόταση για το περιβάλλον. Θα πρέπει να αποφασίσουμε ότι για το έδαφος, για τον αέρα και για τα νερά μας θα πρέπει να προχωρήσουμε σε συγκεκριμένες πολιτικές και μέτρα. Θα πρέπει να εναρμονίσουμε πλήρως τη νομοθεσία μας προς την κοινοτική νομοθεσία, να κυρώσουμε τις είκοσι μία εκκρεμείς διεθνείς συμβάσεις, να κάνουμε οικολογική, ηθική και περιβαλλοντική ηθική αναπόσπαστα στοιχεία της κοινωνίας μας μέσα από μια άλλη περιβαλλοντική εκπαίδευση. Αυτά είναι τα μεγάλα ζητήματα.

Εμείς, όσο και αν εσείς πιστεύετε ότι έχετε το μονοπώλιο της
ευαισθησία και μπορείτε άνετα να καθυβρίζετε και να καταγγέλλετε όποιον τολμάει να θέτει τέτοια ζητήματα για το περιβάλλον δεν θα σιωπήσουμε. 

'Εχουμε χρέος να συνεχίσουμε.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 80 χρόνια από την ενσωμάτωση της Θράκης στην Ελλάδα, ογδόντα δύο μαθητές και δώδεκα συνοδοί-καθηγητές από το Γυμνάσιο Αμφιλοχίας του Νομού Αιτωλοακαρνανίας.
Η Βουλή τους καλωσορίζει.
(Χειροκροτήματα απ' όλες τις πτέρυγες)

Θα ξεκινήσουμε τις δευτερολογίες με την κα Ξηροτύρη. Ορίστε, κυρία Ξηροτύρη, έχετε το λόγο για δέκα λεπτά. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: 'Ακουσα τις απαντήσεις του κυρίου
Υφυπουργού και δεν μπορώ να πω ότι ήταν απαντήσεις στα πολύ σοβαρά ερωτήματα που έθεσα εγώ και οι συνάδελφοί μου Βουλευτές και τα οποία δεν ήταν αόριστα, αλλά ήταν συγκεκριμένα και βέβαια μέσα από τη διαδικασία του κοινοβουλευτικού μας ελέγχου εδώ και πολύ καιρό απαιτούμε κάποιες απαντήσεις σε αυτά τα μεγάλα προβλήματα, για την προστασία του περιβάλλοντος και τη διαχείρηση όλων αυτών των θεμάτων.
Βέβαια, είναι λυπηρό να ακούει κανείς από τον Υπουργό ευθύνες για την Αριστερά, μάλιστα στη μεταπολεμική περίοδο, εκτός κι αν δεν ζούσε εδώ ο κύριος Υφυπουργός στη μεταπολεμική περίοδο, να δουν ότι τουλάχιστον οι δικοί μου γονείς ήταν κάπου αλλού και δεν ξέρω αν εκεί που ήταν σχεδίαζαν τα συστήματα αντιπαροχής με τους εργολάβους να κανονίζουν τη στέγαση του προσφυγικού πληθυσμού, την τσιμεντοποίηση και ήταν αυτοί οι οποίοι είχαν τα τρακτέρ και έκαναν όλη αυτήν την άναρχη ανάπτυξη. Χάνει κανείς πραγματικά έτσι τη νηφαλιότητά του γι' αυτά τα θέματα.
Εγώ από τότε που θυμάμαι τον εαυτό μου, είμαι στην Αριστερά εκείνη
που έβαλε πρώτη -και μάλιστα σε συνεργασία με παρατάξεις του κυβερνώντος κόμματος- στο Τεχνικό Επιμελητήριο και σε άλλα όργανα αυτές τις μεγάλες αρχές για μία οργανωμένη, σωστή, βιώσιμη ανάπτυξη των πόλεων, για τον απαραίτητο πολεοδομικό σχεδιασμό, για το χωροταξικό σχεδιασμό, βέβαια με κυρίαρχη πάντα αρχή την προστασία του περιβάλλοντος και την αειφόρο ανάπτυξη. Αυτή ήταν και θα είναι η προσφορά της Αριστεράς, το μεγαλύτερο μέρος της προσφοράς της Αριστεράς σε αυτόν τον τόπο.
Ας πάμε στην συνέχεια στις αδυναμίες της Τοπικής Αυτοδιοίκησης για να λύσουμε τα προβλήματα. Δεν κάνουμε πολεοδομικό σχεδιασμό, δεν κάνουμε χωροταξικό σχεδιασμό, φταίει η Τοπική Αυτοδιοίκηση, φταίει η Νομαρχιακή Αυτοδιοίκηση. Στην αρχή έφταιγε το Σύνταγμα και τώρα φταίει η λειτουργία της. Αφού δεν της δώσαμε καμία αρμοδιότητα, δεν μπορεί να τα βγάλει πέρα, να κάνει πολεοδομικό σχεδιασμό, αυτήν τη δουλειά την οποία έκανε πάντα. 'Ηταν ο εταίρος αυτός που είχε τη φυσική και φιλική σχέση με τους ανθρώπους για να σχεδιάζει στις νομαρχίες, στις πόλεις, στα χωριά. Τα συγκεντρώσαμε όλα στην περιφέρεια και επειδή εκείνη είναι ανίκανη να κάνει ο,τιδήποτε, τα μεταφέρει στο Υ.ΠΕ.ΧΩ.Δ.Ε. και συνεχώς ο Υπουργός λέει ότι εγώ δεν θέλω να τα συγκεντρώσω, θα δούμε τι θα κάνουμε, να βρούμε ένα άλλο σύστημα να ξαναοργανώσουμε καλά την Ελλάδα, ούτως ώστε επιτέλους να τελειώσουμε το χωροταξικό και πολεοδομικό σχεδιασμό. Μας αναφέρατε παραδείγματα για ενεργοποιήσεις της Τοπικής Αυτοδιοίκησης, όπως είναι η Κοζάνη.
Κύριε Υφυπουργέ, τι να κάνουν στην Κοζάνη οι άνθρωποι, οι οποίοι αντιμετωπίζουν πρόβλημα; 'Οπως οι βετεράνοι του πολέμου της Αμερικής αντιμετωπίζουν πρόβλημα από το απεμπλουτισμένο ουράνιο, εδώ αντιμετωπίζουν πρόβλημα καρκίνου και άλλων επιβαρύνσεων στην υγεία τους από όλη αυτήν την κατάσταση. Βέβαια εκτός από αυτό, αντιμετωπίζουν και ένα σωρό άλλα προβλήματα για το άναρχο αναπτυξιακό μοντέλο που έγινε σ' αυτήν την περιοχή, που από τα σπλάχνα τους ρουφάτε το 65% για την ενέργεια, όπου είναι η τελευταία περιοχή της Δυτικής Μακεδονίας σε ανάπτυξη από τις περιφέρειες της Ελλάδας και από τις περιφέρειες της Ευρωπαϊκής 'Ενωσης. Επιτέλους θα τελειώσει η Εγνατία οδός -οπότε θα τελειώσει- για να συνδεθεί οδικά με τον υπόλοιπο κορμό της χώρας. Ούτε αυτό το πλεονέκτημα δεν είχε αυτή η περιοχή. 'Εφτασε επομένως να οργανωθεί έτσι ούτως ώστε να λύσει τα προβλήματα. 'Οχι ότι εσείς τη βοηθήσατε, αλλά αυτή αντέδρασε για λόγους επιβίωσης!
Λέτε στη συνέχεια ότι εσείς δεν φτιάχνετε μόνο διαχειριστικά σχέδια
τα οποία είναι απαραίτητα, αλλά φτιάχνετε και κέντρα και φορείς για να τα διαχειριστούν. Εμείς λέμε ότι δεν φτιάχνετε ούτε διαχειριστικά ούτε πολεοδομικά ούτε άλλα σχέδια.
Και εν πάση περιπτώσει, πολύ περισσότερο δεν φτιάχνετε φορείς ή δεν υποστηρίζετε παλαιούς φορείς, όπως είναι οι οργανισμοί. Να αναφερθώ στον Οργανισμό Θεσσαλονίκης, να αναφερθώ σε άλλα σχήματα, στη Νομαρχιακή Αυτοδιοίκηση που της πήρατε όλες τις αρμοδιότητες και σε ένα σωρό άλλους φορείς που έχει ιδρύσει η Κυβέρνηση η δική σας και άλλες κυβερνήσεις για να μπορέσουν να ανταπεξέλθουν σε όλα αυτά τα προβλήματα, στην περιφέρεια κυρίως.
Να πούμε ότι δεν λειτούργησαν ποτέ, και σας το είπαμε και στην αρχή, τα κλιμάκια ελέγχου του περιβάλλοντος; Να πούμε ότι ποτέ το ΥΠΕΧΩΔΕ και τα διάφορα άλλα Υπουργεία δεν συνεργάστηκαν γι' αυτό το μεγάλο πρόβλημα της προστασίας και του σχεδιασμού για το περιβάλλον;
Είχατε αποφασίσει με τον ν. 1650 το ΥΠΕΧΩΔΕ να είναι το κυρίαρχο
Υπουργείο σε αυτά τα θέματα. Τελικά δεν μπόρεσε ποτέ να παίξει αυτό τον ρόλο και να συνεργασθεί με τα άλλα Υπουργεία να κάνει τη συνδιαχείριση
με τον καλύτερο δυνατό τρόπο στο περιβάλλον. Δεν είναι παραδείγματα βέβαια η Ζάκυνθος και το Εθνικό Πάρκο της Αλλονήσου, αλλά θέλω να σας πω και γι' αυτό ότι τη Ζάκυνθο την υποστηρίξαμε εμείς η Αριστερά και την ενστερνιστήκατε εσείς όταν η υπόθεση πήγε στο Ευρωπαϊκό Δικαστήριο. 
Χρήματα για τα προγράμματα -το είπαμε και εμείς το λέτε και εσείς-
υπάρχουν. Εκείνο το οποίο λέμε συνέχεια είναι ότι δεν υπάρχει καμία αποτελεσματικότητα. Και δεν υπάρχει αποτελεσματικότητα γιατί δεν φτάνετε στην υλοποίηση αυτών των έργων τα οποία έχουν πολιτικό κόστος. Δεν φτάνετε στην υλοποίηση των έργων και έχετε τελικά πολύ αξιόλογες υπηρεσίες και στο ΥΠΕΧΩΔΕ και στο Υπουργείο Γεωργίας και στα άλλα Υπουργεία τις οποίες έχετε αφυδατώσει πλήρως. Τις υπηρεσίες του δημόσιου τομέα -και εγώ λέω ότι είναι και οικολογική καταστροφή αυτό το οποιο κάνετε- τις έχετε αποδυναμώσει πλήρως δηλαδή αυτούς που είχαν τη φυσική σχέση και την αρμοδιότητα να σχεδιάζουν και να προστατεύουν το περιβάλλον. Και εξελίσσεται τώρα η διοίκηση ακόμη και για τη διαχείριση των υδάτινων πόρων και για τη διαχείριση των σχεδίων και για τη διαχείριση των προγραμμάτων μέσα από την ιδιωτική πρωτοβουλία.

Να δούμε λίγο τους διάφορους φορείς και τα κέντρα τα οποία φτιάχνετε. Στο Υπουργείο Γεωργίας: Καταργήσατε βασικά κέντρα ελέγχου, καταργήσατε
την ουσιαστική συνεισφορά των τεχνικών και των επιστημόνων γεωπόνων στην ανάπτυξη της υπαίθρου για να δοκιμάζετε τώρα με νέα σχήματα -μας είπατε μερικά όπως ΟΠΕΓΕ, ΔΗΜΗΤΡΑ κλπ.- για τα οποία τουλάχιστον ακόμη δεν

έχετε σε μερικά ούτε συστήσει το διοικητικό συμβούλιο για να λειτουργήσουν. Τώρα, γιατί αναφερθήκατε στο ΔΗΜΗΤΡΑ, κύριε Υπουργέ, εγώ κάνω κάποιους συνειρμούς αλλά δεν έχει καμία σημασία.
Για την πολιτική σας για τα μεταλλαγμένα προϊόντα και τις προσπάθειες τις οποίες κάνουμε: Εγώ δέχομαι ότι το περιβάλλον είναι πάρα πολύ δύσκολο και το ευρωπαϊκό και κυρίως το παγκόσμιο. 'Ομως στην Επιτροπή Τεχνολογίας στην οποία μετέχω συζητήσαμε πάρα πολύ γι αυτό το θέμα και υπάρχει μια ουσιαστική σύγκλιση. 'Ενα πόρισμα που έχουμε υποβάλει δεν συζητιέται ακόμη και νομίζω ότι θα μπορούσαμε μέσα από τις δικές μας συζητήσεις και αποφάσεις να προχωρήσουμε τουλάχιστον ένα πλαίσιο για τη δική μας τη

χώρα μεγαλύτερης προστασίας και αντίστασης στην εισαγωγή για ένα πολύ μεγάλο διάστημα αυτών των προϊόντων. Δεν μου απαντήσατε, όμως, επί της ουσίας τι κάνουμε για το ουσιαστικό υποκατάστατο όλων αυτών των πραγμάτων δηλαδή για την ανάπτυξη της βιολογικής γεωργίας και κτηνοτροφίας και για την προώθηση και τυποποίηση προϊόντων ποιότητος, μεγάλα συγκριτικά πλεονεκτήματα τα οποία διαθέτει η Ελλάδα.
Εδώ ζητούμε συνέχεια εναγωνίως με ερωτήσεις με τοποθετήσεις τι τελικά κονδύλια δίδονται σε αυτήν την κατεύθυνση. Απάντηση δεν έχουμε πάρει. Το μόνο που ξέρουμε βέβαια ειναι ότι 0,2% μόνο θα αυξηθεί η βιολογική καλλιέργεια μέχρι το 2006, ενώ οι δυνατότητές της είναι πάρα πολύ μεγαλύτερες.
Για τα νερά -ίσως δεν προλάβατε- και γι' αυτά δεν είχαμε κάποια απάντηση. Το ότι αυτήν τη στιγμή καταλαβαίνετε το πρόβλημα και ότι σχεδιάζετε τον Ενιαίο Φορέα Διαχείρισης... 'Επρεπε να τον είχατε σχεδιάσει. 'Επρεπε να είχατε λειτουργήσει προηγουμένως. Και εμείς δεν
έχουμε κανένα πανικό. Εσείς πρέπει να έχετε πανικό γιατί δεν προλαβαίνετε να κάνετε πια ούτε τυπικά και διοικητικά αυτά τα μέτρα, πόσο μάλλον να δημιουργήσετε σε αυτήν την κατακερματισμένη οργανωτικά δομή της χώρας, όσον αφορά τη διαχείριση και τη συνεννόηση των υδάτινων πόρων, μια άλλη κουλτούρα για να αποκομίσετε, να αποκομίσουμε όλοι στοιχειώδη οφέλη από μια συναινετική διαχείριση.
Να πούμε το παράδειγμα της διαχείρισης του Αλιάκμονα και της ατέρμονης διαδικασίας της προστασίας της ποιότητας του νερού και της παράλληλης ύδρευσης της Θεσσαλονίκης; Τεράστιο το θέμα της συνδιαχείρισης, τεράστιο το θέμα της ολοκλήρωσης των έργων, όπως τεράστιο είναι και το θέμα στο Θεσσαλικό Κάμπο.
Δεν είναι δυνατό να μας απαντάτε ότι φταίει το Συμβούλιο της
Επικρατείας που δεν υλοποιήσατε αυτό το σχέδιο, όπως μας απαντάτε και σε άλλα θέματα, για παράδειγμα για το χωροταξικό σχεδιασμό. Δεν είναι έξω από την Ελλάδα το Συμβούλιο της Επικρατείας. Εσείς είσθε η Κυβέρνηση, εσείς κάνετε τους νόμους και το Συμβούλιο της Επικρατείας καλά κάνει και ελέγχει, όπως πρέπει να ελέγχει, τους νόμους. Εσείς πρέπει να βρείτε τον τρόπο να κυβερνήσετε και να κάνετε τα έργα στην Ελλάδα και όχι να εξορκίζετε τους διάφορους φορείς και τις διάφορες ανεξάρτητες αρχές, όπως εξορκίζετε και την τοπική κοινωνία, γιατί δεν αποδέχεται τις χωματερές. 
Εν τη ρήμη του λόγου σας αποκαλέσατε τους ΧΙΤΑ, που τώρα εν έτει 2001
προσπαθείτε να κάνετε, χωματερές. Βεβαίως μέχρι τώρα ο κόσμος μόνο χωματερές έβλεπε. Καμία αποκατάσταση δεν έχει γίνει. Μόλις πριν ένα-δύο χρόνια έγινε μερική αποκατάσταση στα Λιόσια και ξεκινούν και τα έργα αποκατάστασης κάποιων χωματερών στη Θεσσαλονίκη.
Ο κόσμος δεν έχει κανένα παράδειγμα προστασίας και διαχείρισης του
κράτους σε αυτά τα θέματα και γι'αυτό δεν αποδέχεται. Είναι ευθύνη των κυβερνήσεων να δημιουργήσουν αυτήν την περιβαλλοντολογική συνείδηση και προστασία, ούτως ώστε να συνεργαστεί μαζί σας.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, είπα από την πρώτη στιγμή ότι
είναι σε δυσχερή θέση ο κύριος Υφυπουργός, διότι οφείλει να δώσει απαντήσεις σε πράγματα για τα αποία δεν αποφασίζει. Είναι αισθητή η φυγομαχία του Υφυπουργού ΠΕΧΩΔΕ, ο οποίος θυμάται την Αριστερά όταν αναζητεί διευρύνσεις της κυβερνητικής παράταξης. 'Οταν όμως γίνεται συζήτηση επί της ουσίας σε μεγάλα θέματα για τα οποία έχει την ευθύνη, απουσιάζει. Και απουσιάζει ηχηρότατα.
Κύριε Υφυπουργέ, σας έθεσα ορισμένα θέματα με την πρωτολογία μου. Λυπάμαι που λέω ότι δεν απαντήσατε σε κανένα από αυτά. Και διερωτώμαι γιατί. Δεν επαναφέρω το θέμα του αεροδρομίου που κάνατε στα Σπάτα. 
'Εχουμε στο Λεκανοπέδιο ένα πολεοδομικό τέρας και με την τελευταία
απογραφή ότι υπερσυγκεντρώνεται εδώ στην Αττική πάνω από το μισό του πληθυσμού. Τα τελευταία είκοσι χρόνια που κυβερνά σχεδόν αδιάλειπτα το ΠΑ.ΣΟ.Κ. αυτό το ρεύμα δεν ανακόπηκε, διογκώνεται. Φαίνεται καθαρότατα με την απογραφή.
Αντί να πάτε, λοιπόν, το νέο αεροδρόμιο εκτός Λεκανοπεδίου, σε μια
πιο συμφέρουσα, οικονομικότερη και αποτελεσματικότερη λύση, "το φυτέψατε" στην Ανατολική Αττική.
Εν πάση περιπτώσει πήρατε την τραγική και καταστροφική απόφαση. Γιατί δεν προχωρήσατε σε ρυθμίσεις χωροταξικές, σε ζώνες οικιστικού ελέγχου, έτσι ώστε να αποφύγουμε να μεταφερθεί άλλο ένα πολεοδομικό τέρας στην Ανατολική Αττική, που γνωρίζετε τι ζώνη ζωής και οξυγόνου είναι;
Δέκα χρόνια αφήνετε αρρύθμιστη την περιοχή. Νομοθετήσατε όταν
αγοράσατε το αεροδρόμιο. Τίποτα δεν έγινε. Αποφασίζετε να κατασκευάσετε το αεροδρόμιο. Καμία ρύθμιση. Αρχίζετε να κατασκευάζετε το αεροδρόμιο. Καμία ρύθμιση. Ετοιμάστηκε το αεροδρόμιο. Καμία ρύθμιση. Επιτέλους, τι θα γίνει; Τι σας εμποδίζει να το κάνετε;
Και έχουμε και όλα αυτά τα αποτελέσματα που αναφέρει ο Οοργανισμός της Αθήνας, τα οποία ούτε καν σχολιάσατε. Σας μίλησα για την καταστροφή των ακτών του Σαρωνικού. Δεν ξέρω αν έχετε αντιληφθεί το θέμα. Τα Τουριστικά Ακίνητα έχουν βγάλει στο σφυρί της εμπορευματοποίησης, της τσιμεντοποίησης και της ιδιωτικοποίησης όλες τις ακτές του Σαρωνικού. 
Αντί να παραδοθούν προς ήπια χρήση αυτές οι ακτές -αφού καταστρέφετε
την Ανατολική Αττική, ας μείνει τουλάχιστον η Νοτιοδυτική Αττική ένας πνεύμονας οξυγόνου και ζωής για το Λεκανοπέδιο- πάτε να τσιμεντοποιήσετε
τις ακτές και να ορθώσετε ένα νέο φράγμα.
Γιατί το κάνετε αυτό; Για να είστε ευχάριστοι σε ιδιωτικά συμφέροντα, τα οποία θα εμπορευματοποιήσουν και θα βγάλουν τεράστια κέρδη από αυτήν την περιοχή; Γι' αυτό το κάνετε; Να μου απαντήσετε αν συμφωνείτε ή όχι. Τι λέτε επ'αυτού;
Σας μίλησα και για το Ελληνικό -δεν κάνατε κανένα σχολιασμό- το
περίφημο μεγαλύτερο πάρκο της Ευρώπης, και σας είπα ότι πάτε εκεί και θα βάλετε πέντε ολυμπιακά αγωνίσματα εξήντα χιλιάδων θέσεων και δύο κλειστά είκοσι δύο χιλιάδων θέσεων, θα βάλετε και το δημοσιογραφικό χωριό και ούτε ίχνος πρασίνου. Δεν το σχολιάσατε καθόλου. Γιατί προσπερνάτε αυτά
τα θέματα;
Κάνετε επικοινωνιακή προπαγάνδα αλλά με τα έργα σας τσιμεντοποιείτε
συνεχώς, διαλύετε τους ελεύθερους χώρους.
Σας μίλησα επίσης και για το Μετρό στον Πειραιά. Ούτε αυτό το σχολιάσατε. Γιατί δεν σχεδιάζετε εντός του Γ' Κοινοτικού Πλαισίου Στήριξης το Μετρό, ιδιαίτερα στη Β' Περιφέρεια του Πειραιά και την επέκταση του ΗΣΑΠ; Αντ' αυτού τι πάτε να κάνετε; Λεωφορειοδρόμους πάλι και λεωφορειοδρόμους με τη χειρότερη δυνατή μορφή τους. Μπαζώνετε τον Κηφισό. Σας το είπα προηγουμένως, δεν έγινε κανένας σχολιασμός.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
'Ενα ποτάμι έχει η Αθήνα, έχει και νερό, αν δεν το ξέρετε, κύριε Ευθυμιόπουλε, το οποίο μπορεί να βελτιωθεί και να γίνει ένας μεγάλος χώρος οξυγόνου, αναψυχής και δροσιάς για το Λεκανοπέδιο. Είμαστε η μόνη χώρα που αυτό το ποτάμι -μικρό έστω- τον Κηφισό, τον μπαζώνει με λεωφορειόδρομο. Είναι δυνατόν; Γιατί κόβετε αυτήν την ανάσα ζωής; Ξέρετε τα ποτάμια φέρνουν ρεύματα αέρα, τα οποία είναι πολύτιμα για όλο το Λεκανοπέδιο. Γιατί φτιάχνετε τη λεωφόρο πάνω από το ποτάμι; Αυτό είναι τρομερό.
(Στο σημείο αυτό κτυπάει το επαναληπτικό κουδούνι λήξεως του χρόνου
ομιλίας του κυρίου Βουλευτή)
Πάτε να φτιάξετε τη Λεωφόρο Παπανδρέου, αντί αυτών που σας είπα προηγουμένως. Και πώς την κάνετε; Αντί να την κάνετε υπόγεια, την κάνετε υπερυψωμένη. Πάνω από τον Πειραιά, σε ύψος δέκα μέτρων θα περνάει μία λεωφόρος η οποία θα γεμίζει ρύπανση και μόλυνση όλο το περιβάλλον. Γιατί; Γιατί υπάρχει κόστος;
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
Για όλα αυτά εγκαλείσθε. Για όλα αυτά δεν μπορεί να σιωπάτε και δεν
μπορείτε να μας φέρνετε τη δεκαετία του '50.
Θα σας πω ένα παράδειγμα για τη δεκαετία του '50.
ΠΡΟΕΔΡΕΥΩΝ (Κωνσταντίνος Βρεττός): Μην πείτε τα παραδείγματα τώρα.
'Ηδη έχουμε δύο λεπτά υπέρβαση. Σας παρακαλώ τελειώστε.
ΠΑΝΑΓΙΩΤΗΣ ΛΑΦΑΖΑΝΗΣ: Τελείωσα, κύριε Πρόεδρε. 'Ενα νούμερο θα πω. ΠΡΟΕΔΡΕΥΩΝ (Κωνσταντίνος Βρεττός): Πείτε το. Είδατε τον Πρόεδρο και
θέλετε να δείξετε καλή διαγωγή. Καλά κάνετε, αλλά ας μην το παρακάνουμε. ΠΑΝΑΓΙΩΤΗΣ ΛΑΦΑΖΑΝΗΣ: Τη δεκαετία του '50 σωστά τη χαρακτηρίσαμε ως
δεκαετία αντιπαροχής. Στην δεκαετία του '50 -που σωστά την
καυτηριάζουμε- είχαμε όμως εκατόν δέκα τέσσερα χιλιόμετρα σταθερής τροχιάς στο Λεκανοπέδιο. Σήμερα, αφού ολοκληρωθεί το μετρό, θα έχουμε σαράντα τέσσερα χιλιόμετρα. Η ιστορία επαναλαμβάνεται όχι ως φάρσα, αλλά ως νέα, ακόμη μεγαλύτερη τραγωδία για το Λεκανοπέδιο.
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Περιβάλλοντος,
Χωροταξίας και Δημοσίων 'Εργων κ. Ευθυμιόπουλος έχει το λόγο.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Εγώ δυστυχώς δεν θα παρακολουθήσω τον κ. Κωνσταντόπουλο στην απαξιωτική και για το πρόσωπό μου, αλλά και για την Κυβέρνηση, αποστροφή του, ότι με έστειλε εδώ ο Υπουργός Περιβάλλοντος γιατί δεν ήθελε να έρθει ο ίδιος και γιατί φυγομαχεί, αφ' ενός διότι με υποτιμά, αφ' ετέρου διότι αμφισβητεί τη νομιμότητα της εδώ παρουσίας μου.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Πολιτικά ελέγχω, κύριε Υφυπουργέ. Είδατε, μόνος σας είπατε ότι είσθε Υφυπουργός Περιβάλλοντος.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Δεν είχα καμία πρόθεση επίσης να κάνω κανέναν
συμψηφισμό ευθυνών. Απλώς ήθελα να υπενθυμίσω ότι υπάρχουν ιστορικές ευθύνες και σε αυτές τις ιστορικές ευθύνες συγκαταλέγεται και ένας ορισμένος ιδεολογικός λόγος της Αριστεράς, που μπορεί η Αριστερά να μην ήταν ποτέ κυρίαρχη, αν θέλετε, πολιτικά ή να μην είχε την εξουσία, όμως ο λόγος της επηρέαζε ολόκληρη την κοινωνία και αυτό δεν θα πρέπει να το ξεχνάμε.
Εν πάση περιπτώσει, δεν νομίζω ότι είναι η ώρα εδώ να κάνουμε αυτήν
την αντιπαράθεση. Εκείνο το οποίο κατετέθη επανειλημμένως από όλους τους ομιλητές, είναι ότι μιλάμε θεωρητικά, κάνουμε διαλέξεις, αλλά δεν καταθέτουμε στοιχεία.
'Εχω εδώ, λοιπόν, ένα σύνολο τόμων που αφορούν τα θέματα των απορριμμάτων, τα θέματα των υδάτινων πόρων, τα θέματα των βιολογικών καθαρισμών και επίσης την έκθεση του ΟΟΣΑ την οποία επιμένω ότι θα πρέπει να διαβάσουν όλοι οι 'Ελληνες και όλοι οι πολιτικοί. 'Εχει πάρα πολύ χρήσιμα συμπεράσματα. Είναι μια αντικειμενική έκθεση, εντοπίζει τις αδυναμίες, εντοπίζει επίσης τα θετικά βήματα, τα οποία έχουν γίνει. Νομίζω πως απεικονίζει με έναν πραγματιστικό τρόπο την κατάσταση που υπάρχει αυτήν τη στιγμή στο περιβάλλον της χώρας μας.
Επειδή πολλές φορές μιλάμε χωρίς στοιχεία και εσείς και εμείς, με
έναν ιδεολογικό λόγο, θα σας παρακαλούσα να διαβάσετε αυτές τις εκθέσεις, οι οποίες έχουν στηριχτεί σε πολυετείς μελέτες υπηρεσιών, οργανισμών και επιστημόνων. Νομίζω ότι κανείς δεν τις έχει αμφισβητήσει μέχρι τώρα. 'Ολα τα στοιχεία τα οποία ζητήσατε, υπάρχουν εδώ και θα σας τα καταθέσω. Υπάρχουν επίσης και τα νεότερα στοιχεία σε ό,τι αφορά το θέμα της πολιτικής στους υδατικούς πόρους, που δυστυχώς δεν έχω το χρόνο να την αναπτύξω στο σύνολό της.
Επειδή θεωρώ, όμως, ότι είναι ένα κρίσιμο θέμα, το οποίο θα απασχολήσει, όχι μόνο την πολιτική, όχι μόνο την Κυβέρνηση, όχι μόνο την Αντιπολίτευση, αλλά και ολόκληρη την κοινωνία στην επόμενη δεκαετία, σας παρακαλώ να διαβάσετε προσεκτικά αυτήν την έκθεση, να δείτε τα στοιχεία, να δείτε τις προτάσεις και να δείτε σε ποιο βαθμό απαντούν ή όχι με πραγματικό τρόπο στις ανάγκες της σύγχρονης εποχής.
Πέραν αυτών, θέλω να σημειώσω ότι δεν υπάρχει καμία αντιπαράθεση ανάμεσα στην Κυβέρνηση και στις οργανωμένες κοινωνικές ομάδες. Οι περιβαλλοντικές οργανώσεις, που ορισμένες από αυτές βρίσκονται συχνά ή ενίοτε σε μία αντιπαράθεση με την Κυβέρνηση για ορισμένα ειδικά θέματα, κατά κανόνα συνεργάζονται συμμετέχοντας στα συστήματα διαχείρισης, συμμετέχοντας στα κοινοτικά και στα εθνικά προγράμματα. Και αυτήν τη στιγμή έχουν ένα σημαντικό μερίδιο σε αυτήν τη συνδιαχείριση.
Αυτό δεν θα πρέπει να το ξεχνάμε, γιατί αποτελεί καινούριο στοιχείο, όχι μόνο της πολιτικής, δηλαδή της προσέγγισης της Κυβέρνησης και του ΠΑ.ΣΟ.Κ. με το χώρο των κοινωνικών οργανώσεων, αλλά γιατί βάζει ένα νέο στοιχείο σε ό,τι αφορά τη συνδιαχείριση των πραγμάτων, που νομίζω ότι είναι το ζητούμενο.
Λοιπόν, εξετάστε πολύ προσεκτικά το ρόλο και τη συμμετοχή των
περιβαλλοντικών οργανώσεων στα υπό εξέλιξη προγράμματα για το περιβάλλον, είτε αυτά είναι εθνικά είτε είναι κοινοτικά. Οι περιβαλλοντικές οργανώσεις συμμετέχουν επίσης στα προγράμματα κατάρτισης, μιλάω πάντα για το περιβάλλον, όπως επίσης και στα προγράμματα περιβαλλοντικής εκπαίδευσης.
Θα ήθελα να σας πω μόνο χαρακτηριστικά ένα νούμερο, ότι το 0,5% των
πόρων που διατίθενται για τα προγράμματα κατάρτισης και προώθησης στην απασχόληση του κοινωνικού ταμείου, του Υπουργείου Εργασίας δηλαδή, πηγαίνει στις οργανώσεις, στις μη κυβερνητικές οργανώσεις, προκειμένου να συμμετέχουν αποφασιστικά και ενεργά σε αυτά τα προγράμματα.
Το 1/3 του 0,5% αφορά τις περιβαλλοντικές οργανώσεις. Είναι πάρα
πολλά χρήματα. Είναι περίπου τρία δισεκατομμύρια για την τετραετία, που θα διατεθούν σε περιβαλλοντικές οργανώσεις προκειμένου να συμμετέχουν σε προγράμματα κατάρτισης και προώθησης της απασχόλησης σε σχέση με το περιβάλλον.
Βεβαίως θα μου πείτε πάλι ότι το θέμα δεν είναι τα χρήματα. Μα, εδώ
δεν μπορώ να παρακολουθήσω καθόλου αυτήν τη λογική, διότι όταν αναφερόμαστε σε πολιτικές, σε μέτρα, λέμε ότι εκείνο το οποίο μετράει, είναι τα χρήματα.
'Οταν αναφερόμαστε σε χρήματα, λέμε ότι δεν υπάρχουν πολιτικές. Εγώ δεν μπορώ να παρακολουθήσω αυτήν τη λογική. 'Η οι πόροι είναι απαραίτητοι
και επομένως πρέπει να τους καταθέσουμε ή δεν είναι απαραίτητοι. 'Η συζητάμε μόνο για πολιτικές και τότε να μιλήσουμε μόνο επί των αποτελεσμάτων. Αλλά εν πάση περιπτώσει, δεν μπορεί να χρησιμοποιούνται επιλεκτικά αυτά τα επιχειρήματα, όποτε βολεύει, για λόγους απλής θεωρητικής αντιπολίτευσης.
Για το αεροδρόμιο δεν νομίζω ότι μπορώ πράγματι να αναπτύξω όλο το
ιστορικό μιας επιλογής, η οποία ταλαιπώρησε θα έλεγα και απασχόλησε παραπάνω από μία δεκαετία την ελληνική δημόσια ζωή. Εκείνο όμως το οποίο έχει σημασία είναι τι κάνουμε τώρα, δεδομένης αυτής της επιλογής. Και αυτή η επιλογή θα πρέπει πλέον να θεωρηθεί όχι μόνο δεδομένη, αλλά θα πρέπει να τη στηρίξουμε δεδομένου ότι είναι πλέον ένα έργο εθνικής σημασίας.
Εκείνο το οποίο λέει η έκθεση του Οργανισμού Αθήνας δεν είναι ότι αντιπολιτεύεται την επιλογή. Δεν τη διαβάσατε καλά. Αναφέρεται ακριβώς στην ανάγκη για τη δημιουργία Ζώνης Οικιστικού Ελέγχου στην ευρύτερη περιοχή του αεροδρομίου και αυτή η πρόταση ακριβώς αυτήν τη στιγμή βρίσκεται σε επεξεργασία. Πρόκειται δηλαδή πάρα πολύ σύντομα να θεσμοθετηθεί αυτή η ζώνη οικιστικού ελέγχου, η οποία θα προστατεύσει την ευρύτερη περιοχή από την άναρχη ανάπτυξη ή από τη μη επιθυμητή ανάπτυξη στο βαθμό που δεν θέλουμε να επιβαρύνουμε άλλο αυτήν την περιοχή. 
Βεβαίως, θα πρέπει να σκεφθεί κανείς και να συμψηφίσει και να βρει το
ισοζύγιο ανάμεσα στην ανακούφιση που θα επέλθει στην παραλιακή ζώνη και κυρίως στην περιοχή του Ελληνικού και αυτό αφορά όχι μόνο τις χρήσεις γης, αλλά και τη συγκοινωνιακή βελτίωση της κατάστασης στην παραλιακή ζώνη.
Σε ό,τι αφορά το Κτηματολόγιο, περάσαμε την πρώτη και την πιο δύσκολη φάση. 'Ηταν η φάση των πιλοτικών προγραμμάτων και ως πιλοτικά προγράμματα ήταν πάρα πολύ φυσικό να βγουν και έξω από τον προϋπολογισμό, να έχουν και καθυστερήσεις, αλλά αυτήν τη στιγμή ολοκληρώθηκε αυτή η φάση, -και αυτό έχει ιδιαίτερη σημασία- επελέγησαν οι πιο δύσκολες περιπτώσεις, οι πιο δύσκολες περιοχές και αυτήν τη στιγμή το "Κτηματολόγιο", ανεξαρτήτως του όγκου των εργασιών που έχει ολοκληρώσει, έχει αποκτήσει μία πολυτιμότατη εμπειρία η οποία θα διευκολύνει πάρα πολύ το έργο στη συνέχεια.
Ας μην κατεδαφίζουμε τα πάντα σ' αυτήν τη χώρα! 'Εχει γίνει ένα έργο υποδειγματικό. 'Εχω την τύχη να συμμετέχω σε πολλές από τις συνεδριάσεις του διοικητικού συμβουλίου του "Κτηματολογίου", έχω την τύχη να επισκέπτομαι συχνά τα γραφεία και να μιλάω με τους ίδιους τους επιστήμονες που εργάζονται μέσα σ' αυτό το χώρο. Σας πληροφορώ ότι είναι μία από τις καλύτερες υπηρεσίες που διαθέτει η χώρα. Μη μηδενίζουμε τα πάντα!
Σας καλώ επίσης να επισκεφθούμε μαζί το "Κτηματολόγιο", για να δείτε από κοντά ποιο είναι το έργο αυτών των ανθρώπων, ποιο είναι το έργο αυτής της υπηρεσίας και αν πράγματι τα χρήματα που δόθηκαν δικαιολογούν το αποτέλεσμα το οποίο έχουμε αυτήν τη στιγμή.
Εν πάση περιπτώσει, η απόφαση της Ευρωπαϊκής 'Ενωσης για το πάγωμα της χρηματοδότησης δεν είναι προφανώς, όπως ξέρετε, οριστική. Είναι ένα ζήτημα το οποίο είναι σε διαπραγμάτευση και πιστεύω ότι πάρα πολύ γρήγορα θα το ξεπεράσουμε, όπως έχει γίνει στο παρελθόν και με άλλα κοινοτικά έργα. Αυτός είναι ο ρόλος της Ευρωπαϊκής 'Ενωσης, να ελέγχει την πρόοδο και τη νομιμότητα των δαπανών και των έργων και προφανώς καλά κάνει και επιτελεί αυτό το ρόλο. Αυτό δεν σημαίνει ότι εμείς θα σταματήσουμε, ότι θα σταματήσει το Κτηματολόγιο ή κανένα έργο επειδή υπάρχει ένας κοινοτικός έλεγχος. Μην γινόμαστε λοιπόν μάντεις και προφήτες κακών!

Το Κτηματολόγιο θα προχωρήσει, θα προχωρήσει κατά τη γνώμη μου
ικανοποιητικά και κυρίως, αν υπάρχει ένα επιπλέον κόστος, πέρα απ' αυτό δηλαδή που αρχικά είχε προβλεφθεί και που έχει ενταχθεί στα κοινοτικά προγράμματα, είναι προφανές ότι θα καλυφθεί με το σύστημα της αυτοχρηματοδότησης. 'Ηδη δηλαδή η εταιρεία η οποία έχει δημιουργηθεί και ο οργανισμός του δημοσίου ο οποίος την υποστηρίζει, στο μέλλον θα λειτουργήσει υποκαθιστώντας τα υποθηκοφυλάκεια, επομένως το "Κτηματολόγιο" πολύ γρήγορα θα αρχίσει να έχει έσοδα από τη σύνταξη και επίδοση των τίτλων ιδιοκτησίας στους δικαιούχους. Είναι ένα σύστημα το οποίο προφανώς έχει υπολογιστεί και προφανώς μπορεί να καλύψει ένα πολύ μεγάλο μέρος από το κόστος όχι μόνο της λειτουργίας του "Κτηματολογίου"

αλλά και της συνέχειας και ολοκλήρωσης του έργου.
Αναφέρθηκα εκτενώς νομίζω στα ζητήματα της γεωργίας και της οικολογικής γεωργίας. Σας είπα -και το ξανατονίζω αυτό- ότι το ζήτημα δεν είναι μόνο οι βιολογικές καλλιέργειες. Το ζήτημα είναι -και αυτή είναι και η νέα ευρωπαϊκή πολιτική- να πάμε σε μια ολοκληρωμένη γεωργική πολιτική με πρακτικές, οι οποίες αντιστοιχούν σε αυτό που ονομάζουν αειφορία. Αυτή είναι η νέα κοινή αγροτική πολιτική σε επίπεδο Ευρωπαϊκής 'Ενωσης. Οι επιδοτήσεις στο μέλλον θα συναρτώνται με αυτήν τη νέα προσέγγιση και αυτήν τη νέα πολιτική και ήδη βρίσκονται σε εξέλιξη χρηματοδοτήσεις και προγράμματα προς αυτήν την κατεύθυνση, μιας ολοκληρωμένης και αειφορικής γεωργίας. Σας είπα, ότι είναι πάνω από πεντακόσια δισεκατομμύρια τα χρήματα τα οποία θα διατεθούν προς αυτήν την κατεύθυνση. Μου απαντάτε πάλι ότι το πρόβλημα δεν είναι τα λεφτά.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μιλάτε για πενήντα χιλιάδες στρέμματα...
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κοιτάξτε, κυρία Ξηροτύρη, αυτήν τη στιγμή μπορώ να σας πω υπεύθυνα ότι το 50% των καλλιεργειών ελιάς είτε πρόκειται για βρόσιμα προϊόντα είτε πρόκειται για ελαιόλαδο, κατατάσσονται στην κατηγορία των βιολογικών προϊόντων. Το γεγονός ότι δεν το έχουμε κάνει αυτό έχει
να κάνει με τις αδυναμίες στο στάδιο της πιστοποίησης, γι αυτό λοιπόν, δημιουργούνται νέοι φορείς, όπως ο ΟΤΕΓΕΠ, τον οποίο δεν γνωρίζετε, αλλά οφείλατε να τον γνωρίζατε και ο οποίος όχι μόνο έχει συσταθεί, αλλά λειτουργεί εδώ και δύο χρόνια. Σας παρακαλώ επισκεφθείτε την υπηρεσία για να τη δείτε από κοντά.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: 'Εχει αλλάξει ο πρόεδρος.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων 'Εργων): Και επειδή έχει αλλάξει ο πρόεδρος, τι έγινε; Δεν σας καταλαβαίνω.
Το βασικό ζήτημα η πιστοποίηση, η ανάδειξη των αγορών. Αυτό είναι το ζήτημα της ελληνικής γεωργίας, η οποία σε ένα μεγάλο βαθμό είναι ποιοτική και ανταποκρίνεται σε αυτό που ονομάζουμε βιολογική γεωργία. Εκεί είναι το πρόβλημα. Και αυτό το προωθούμε με τα νέα εργαλεία και τις νέες πολιτικές.

Τελειώνω, κύριε Πρόεδρε, ξαναγυρίζοντας στο θέμα του Σχοινιά. Δυστυχώς δεν μπορώ να αναπτύξω το σύνολο αυτού του προβληματισμού, αλλά
θέλω να επισημάνω δύο τρία στοιχεία. Γιατί δεν το βάλαμε στο "NATURA 2000"; 'Εχουμε εντάξει το 18% της ελληνικής επικράτειας στις περιοχές "NATURA 2000", είναι διακόσιες εξήντα περιοχές. Θα μπορούσαν να ήταν πεντακόσιες εξήντα, να είχαμε βάλει το 40%. Να βάλουμε όλη τη χώρα στο σύστημα "NATURA 2000", ε, αυτό είναι μια υπερβολή.
Προφανώς υπάρχουν περιοχές ενδιαφέροντος πέρα από το "NATURA 2000" οι οποίες δεν μπορούν να ενταχθούν μέσα σε αυτό το σύστημα ή δεν έχει νόημα να ενταχθούν μέσα σε αυτό το σύστημα και τις οποίες δεν σημαίνει, ότι δεν θα προστατεύσουμε. Εκείνο το οποίο όμως είπα και ξαναλέω είναι ότι εδώ πρόκειται για μια διαφορά στρατηγικής και μ' αυτήν τη στρατηγική θέλουμε να συνδυάσουμε και την προστασία του περιβάλλοντος και τις ανθρώπινες δραστηριότητες σε ενότητες με αειφορική διαχείριση.
Το γεγονός ότι αυτή είναι μια περιοχή με ιστορικό και πολιτιστικό χαρακτήρα, ακριβώς δικαιολογεί αυτήν την επιλογή. Γιατί αύριο μπορεί να γίνει ένα οικολογικό ιστορικό και πολιτιστικό πάρκο, μοναδικό θα έλεγα σε ολόκληρη την Ελλάδα, τόσο από την άποψη της επιλογής του τόπου, όσο και από την άποψη των χαρακτηριστικών του.
Πρόκειται, λοιπόν, για μια διαφορετική στρατηγική και εδώ είναι η διαφορά μας και από ορισμένες πολιτικές παρατάξεις και απο ορισμένες περιβαλλοντικές οργανώσεις. Ορισμένες, διότι κάποιες άλλες ήδη συμμετέχουν στο φορέα διαχείρισης.
Υπάρχουν, λοιπόν, και εδώ και στα ζητήματα διαχείρισης και προστασίας της φύσης προοδευτικές απόψεις και συντηρητικές απόψεις. Η άποψη η οποία αντιτίθεται στο έργο αυτήν τη στιγμή του Σχοινιά, επιτρέψτε μου να πω ότι είναι μια συντηρητική άποψη.
ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος έχει το λόγο. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και
της Προόδου): Και επειδή ο λόγος, κύριε Πρόεδρε, περί προοδευτικών και συντηρητικών απόψεων, επιτρέψτε μου αναφερόμενος σε εσάς να περιγράψω
αυτό που έβλεπα προχθές στην τηλεόραση. Τον Υπουργό Περιβάλλοντος της Γερμανίας, αντιπρόεδρο του κόμματος των Πρασίνων, πρώην ενεργό ακτιβιστή οικολόγο, ο οποίος πρωταγωνιστούσε στη δεκαετία του 1980 και μετά του 1990, για να μη μεταφερθούν τα πυρηνικά απόβλητα, για να μην επεκταθεί το αεροδρόμιο της Φρανκφούρτης, για να μη γίνουν οι μεγάλοι αυτοκινητόδρομοι. Οφείλω να πω ότι αισθάνθηκα αισθήματα πικρά, μέσα μου, όταν τον άκουσα να λέει: "ξεχάστε αυτά που κάναμε τότε, ήταν η νεύρωση μιας εποχής, δεν παράγουν αποτέλεσμα, σήμερα πρέπει να γίνουν αυτά, να μεταφερθούν δηλαδή τα πυρηνικά απόβλητα και να αποθηκευτούν ξανά στη Γερμανία". Και είπα, κύριε Πρόεδρε, απευθυνόμενος σε εσάς -σκέφτομαι μεγαλόφωνα- πώς αλλάζουν οι εποχές. Πώς αλλάζουν μέσα στις εποχές και πάρα πολλά από εκείνα που συγκροτούν περιεχόμενο ζωής, περιεχόμενο συνειδήσεων και στάση συμπεριφοράς, συνείδηση και δράση σε μια πραγματικότητα, που καλεί την πολιτική να τη διαμορφώσει, να τη διαχειριστεί και να την αναμορφώσει. Για να δούμε τι είναι το συντηρητικό και τι είναι το προοδευτικό. Τι είναι εκείνο που αξιοποιεί συνείδηση και τι είναι εκείνο που φοράει κάθε φορά το μανδύα του αμοραλισμού.
Είμαι υποχρεωμένος, λοιπόν, να αναφερθώ σε ορισμένα ζητήματα, τα
οποία έχουν σχέση με καταστάσεις και παραμέτρους της ίδιας μας της ζωής. Η ανάγκη να υπολογισθεί στρατηγικά σε κάθε απόφαση, πολιτική απόφαση για ανάπτυξη, για επένδυση, για έργα, η συνιστώσα της οικονομίας και της οικολογίας είναι απαραίτητη. Σήμερα, λοιπόν, εμείς ελέγχουμε την Κυβέρνηση ότι δεν έχει σχεδιασμένη περιβαλλοντική πολιτική η οποία να εξασφαλίζει την αειφορία, τη βιωσιμότητα, την προστασία, την ισορροπία και την ποιότητα. Αν είσθε ευτυχείς, ως Κυβέρνηση, έχει καλώς. 'Ομως, κύριε Υφυπουργέ, πολλά από αυτά για τα οποία είπατε ότι αποτελούν μηδενισμό της πραγματικότητας και απλή θεωρητική αντιπολίτευση, ήταν περιεχόμενο και της δικής σας κοινωνικής και πολιτικής δράσης. Πολλά από αυτά τα ζητήματα, για τα οποία εμείς σήμερα φωνάζουμε, αποτελούσαν πεδίο δραστηριότητας κοινωνικής, επιστημονικής και πολιτικής και δική σας. Και για πολλά από αυτά τα θέματα, κύριε Υφυπουργέ, εσείς διαμορφώσατε οικολογική συνείδηση στην ελληνική κοινωνία είτε σε επιμέρους περιοχές. Θα πείτε, λοιπόν, και εσείς σ'αυτούς που φωνάζουν σήμερα για το Σχοινιά, σ'αυτούς που φωνάζουν για τους υγροβιοτόπους, σ'αυτούς που φωνάζουν για τις άθλιες πόλεις, σ'αυτούς που ζητάνε περισσότερους ελεύθερους χώρους, σ'αυτούς που ζητάνε προγράμματα στήριξης της ερημούμενης υπαίθρου, θα πείτε "αφήστε τα αυτά, ήταν η νεύρωση μιας εποχής, δεν πιάνουν τόπο και δεν παράγουν τίποτα;" Αυτά για τα οποία εσείς σήμερα είπατε ότι είναι μια γενική άποψη και μια γενική κριτική, δεν αποτέλεσαν αντικείμενο ακτιβιστικών δραστηριοτήτων δικών σας; Δεν τρέχαμε στα δικαστήρια, εναντίον αποφάσεων των κυβερνήσεων από το 1974 και μετά, για να υπερασπισθούμε ακτιβιστές οικολόγους, οι οποίοι φτιάχνανε συνείδηση και πρωτοπορούσαν, υπερασπιζόμενοι στην πράξη αυτήν την ευαισθησία τους και την εγρήγορσή τους; Τώρα όλα αυτά ξεχνιούνται, διότι ορισμένοι λέει έχουν και μερίδιο συνδιαχείρισης;
Κύριε Υφυπουργέ, θέλετε να συνεννοηθούμε με όρους πολιτικούς;
Πριν φθάσουμε στο μερίδιο συνδιαχείρισης, υπάρχει η συμμετοχή στη
διαμόρφωση των αποφάσεων. Υπάρχει η συμμετοχή στις διαδικασίες, που γίνοναι οι επιλογές. Μετέχει κανένας απ' αυτούς τους οικολογικούς φορείς, στις διαδικασίες λήψης των αποφάσεων; 'Εχει μερίδιο με τον όρο που εσείς χρησιμοποιήσατε- συναπόφασης; 'Οχι βέβαια. Μερίδιο συνδιαχείρισης μπορεί να έχουν ορισμένοι, αλλά αυτό δεν σημαίνει ότι οι πολιτικές επιλογές δεν λαμβάνονται αλλού.
Εμείς σας λέμε ευθέως: Τι υπερασπίζεστε αυτήν τη στιγμή; 'Ενα τμήμα
του Υπουργείου Χωροταξίας, Δημοσίων 'Εργων και Περιβάλλοντος, που είναι η σκωληκοειδής απόφυση του Υπουργείου Δημοσίων 'Εργων.
Υπάρχει εθνικός χωροταξικός σχεδιασμός; Υπάρχει περιφερειακός σχεδιασμός της ανάπτυξης; Υπάρχει περιβαλλοντική πολιτική, η οποία ουσιαστικά να αντιμετωπίζει αυτά τα θέματα, στο πρωτογενές πεδίο των επιλογών που γίνονται;
Λέτε να μη μηδενίζουμε και να μη κατεδαφίζουμε τα πάντα. Βεβαίως και 
δεν πρέπει να γίνεται έτσι. Αλλά και εσείς να μην ωραιοποιείτε τα πάντα. Μην βαυκαλίζεστε αυτάρεσκα, μπροστά στον καθρέφτη της εξουσίας, ότι όλα

έχουν καλώς.
Επί των ημερών σας, δεν καταργούνται τα παρατηρητήρια στους υδροβιότοπους; Δεν φεύγουν, δεν απολύονται όλοι γιατί δεν μπορούν να πληρώσουν; Δεν τα ξέρετε αυτά; Στις λίμνες στη Βεγορίτιδα και αλλού δεν ξέρετε ότι συμβαίνουν αυτά; Εγώ πρέπει να σας τα λέω;
Επί των ημερών σας δεν γίνονται όλες αυτές οι κακοποιήσεις του περιβάλλοντος, για τις οποίες αν διαβάσετε μονάχα τις τοπικές εφημερίδες ολόκληρης της επικράτειας, θα δείτε ότι εξακολουθεί να υπάρχει αναρχία; 
Εμείς, λοιπόν, επισημαίνουμε την ανάγκη για ορισμένα θέματα να
υπάρξει επιτέλους ουσιαστικός διάλογος. Σας μιλάμε με αγωνία και ευθύνη. Το σοβαρότερο πρόβλημα της περιόδου, που αρχίζει μπροστά μας, είναι
το πρόβλημα του νερού. Ποια πολιτική έχετε; Τώρα σπεύδετε να συγκροτήσετε φορείς, τώρα σπεύδετε να σχεδιάσετε πολιτικές.
Το πρόβλημα του νερού για την Ελλάδα είναι σε πρώτη προτεραιότητα από το 1986. Και επειδή ανατρέχετε σε μελέτες, να σας στείλω και εγώ τις μελέτες της Ευρωπαϊκής 'Ενωσης του 1986, που επισημαίνουν ότι για την επόμενη εικοσαετία, τα υπ' αριθμόν δύο προβλήματα, που θα ταλαιπωρήσουν τη χώρα μας είναι τα απορρίμματα και τα νερά.
Ποια πολιτική επαρκής υπάρχει;
Θα σας πω ακόμα -γιατί το ξέρετε, επειδή έχουμε άριστους επιστήμονες και το ξερετε γιατί έχετε ασχοληθεί- ότι ο ν. 1739 του 1987 είναι ένας πολύ καλός νόμος, που θα μπορούσε πάνω του να στηριχθεί η υλοποίηση μιας συγκεκριμένης πολιτικής. Εφαρμόσατε αυτό το νόμο; Δεν τον εφαρμόσατε. Ακόμα και σήμερα που μιλάμε δεν εφαρμόζεται ο ν. 1739/87. Με τίνος ευθύνη δεν εφαρμόζεται; Της Αριστεράς; Των κατοίκων του χωριού μου στον Καϊάφα και στην Κυπαρισσία; Με τίνος ευθύνη δεν εφαρμόζεται ο νόμος; Δεν υπάρχει κανένας να πει, γιατί δεν εφαρμόζεται ο νόμος; Γιατί, για πρώτη φορά τα συναρμόδια Υπουργεία -είναι έξι στον αριθμό μέχρι και το Υπουργείο Πολιτισμού είναι συναρμόδιο για τα νερά, όπως και το Υπουργείο Μεταφορών"θα" συνεδριάσετε με τον Πρωθυπουργό; Τώρα που τα νερά στερεύουν, τώρα που η στάθμη πέφτει, τώρα που η άναρχη και εντατική άντληση έχει δημιουργήσει του κόσμου τα προβλήματα, ζωντανά ποτάμια που ψοφάνε, περιοχές ολόκληρες που αντιμετωπίζουν τον εφιάλτη και της παραγωγικής και της οικονομικής ερήμωσης, τώρα θα συνεδριάσουν τα συναρμόδια Υπουργεία; 
Εδώ σας ρωτάμε, λοιπόν, ποια είναι η πολιτική σας και μας απαντάτε
"θα συνέλθουμε", "θα συνεδριάσουμε", "φτιάξαμε το φορέα", "θα δράσουμε". Γιατί δεν εφαρμόζετε το νόμο και σπεύδετε τώρα να προσαρμοστείτε στη ντιρεκτίβα της Ευρωπαϊκής 'Ενωσης;

Και τελειώνω, κύριε Πρόεδρε, επανερχόμενος στο θέμα του Σχοινιά. Βεβαίως υπάρχει διαφορά στρατηγικής. Ξέρετε αυτή η διαφορά της
στρατηγικής, προώθησε το συγκεκριμένο μοντέλο τουριστικής πολιτικής, που
κυριάρχησε στην Ελλάδα.
Είμαι από περιοχή που έχει εξαιρετικής σπουδαιότητας φυσικές και

ιστορικές ομορφιές. Είμαι από την Ολυμπία, όπου είναι ο Αλφειός, όπου περνάει η Νέδα, όπου είναι ο Καϊάφας, όπου είναι η ατέλειωτη αμμουδιά, όπου είναι η Φολόη, ο Δρυμός. Ποια τουριστική πολιτική εφαρμόσατε; Αυτή η στρατηγική, την οποία και τώρα θέλετε να προωθήσετε, με πεδίο εφαρμογής το Σχοινιά, είναι εκείνη η οποία έδωσε αυτό το στρεβλό μοντέλο τουριστικής πολιτικής. Θα το επαναλάβετε και θα καταστρέψετε μία ακόμη περιοχή; Και μετά θα λέτε αυτό που λέτε τώρα και για το αεροδρόμιο. 
"Βεβαίως έγινε μία καταστροφή, βεβαίως έπρεπε να είναι αλλού, βεβαίως
έπρεπε να γίνει αλλιώς, αλλά τώρα μην ασχολούμαστε με το τι δεν έγινε! Ας δούμε από εδώ και πέρα τι γίνεται". Ε, τι να γίνει τώρα στα Μεσόγεια; Τώρα φούσκωσε εκεί το προζύμι. Θα γεμίσει από κατοικίες και θα επαναληφθεί το φαινόμενο του Θριασίου και της Αθήνας. Το ίδιο θα γίνει στο Σχοιχιά και στο Μαραθώνα και στη Νέα Μάκρη. Αυτή είναι η διαφορά της πολιτικής μας αντίληψης. Εσείς όταν πρέπει να σχεδιάσετε πολιτική, δεν σχεδιάζετε. Προσπαθείτε επικοινωνιακά να κρύψετε τα ελαττώματα αυτής της πολιτικής. Τα βαφτίζετε σε μεγάλες ιδέες και στρατηγικές προσεγγίσεις και όταν συντελούνται πλέον οι δυσμενείς επιπτώσεις, λέτε, "τώρα τι να κάνουμε;" "Να γκρεμίσουμε το αεροδρόμιο; Δεν γίνεται να γκρεμίσουμε το αεροδρόμιο". Αλλά η περιοχή των Μεσογείων από αγροτική περιοχή, από πολιτισμικός χώρος, από μια περιοχή η οποία διατήρησε τα αυτόνομα χαρακτηριστικά της σε όλη την ιστορική της διαδρομή, πολτοποιείται. 
Πολτοποιήσατε, λοιπόν, μια περιοχή, φυτέψατε ένα εκ μεταφοράς γερμανικό οικοδόμημα, χωρίς ίχνος ελληνικής, τουλάχιστον, αισθητικής, οι επιπτώσεις στην περιοχή είναι τεράστιες και μας λέτε τώρα, "τι θέλετε να κάνουμε ; Βεβαίως δεν θα σας πούμε να γκρεμίσετε το αεροδρόμιο, αλλά σας λέμε τουλάχιστον δεν σταματάτε αυτήν τη λογική, τώρα που είναι καιρός; Μην την πάτε και στο Σχοινιά, μην την πάτε και στην παραλία, μην την πάτε και στο Γαλάτσι, μην την πάτε και στο Γουδί, μην την πάτε και σε άλλες περιοχές της Ηπείρου, της Πελοποννήσου, της Χαλκιδικής ή της Μακεδονίας. Αν θέλετε ακούτε. Αν δεν θέλετε, μην ακούτε. Βεβαίως ο ελληνικός λαός κρίνει. Και ο ελληνικός λαός να μετρήσει τις πληγές του, από τέτοιες νοοτροπίες και από τέτοιες πρακτικές.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Περιβάλλοντος, Χωροταξίας και Δημοσίων 'Εργων κ. Ευθυμιόπουλος.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Κύριε Κωνσταντόπουλε, πριν έρθουν τα τανκς του Συνασπισμού να γκρεμίσουν το αεροδρόμιο, το μετρό και οποιοδήποτε άλλο έργο, εν πάση περιπτώσει...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν μίλησα για τανκς, κύριε Υφυπουργέ. Και ξέρετε, όταν κάνουμε πολιτικό διάλογο και πολιτική αντιπαράθεση, χρησιμοποιώ όρους πολιτικούς, όσο και αν είναι αυστηροί και ενοχλητικοί. Μη μου μιλάτε, λοιπόν, εμένα για τανκς.
ΠΡΟΕΔΡΕΥΩΝ (Κωνσταντίνος Βρεττός): Θα παρακαλέσω, κύριε Πρόεδρε, να
μην υπάρχουν διακοπές.
Συνεχίστε, κύριε Υφυπουργέ.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Εκείνο το οποίο πρέπει να κάνουμε, είναι να προστατεύσουμε το χώρο. Και αυτό κάνουμε. Σας είπα ότι βρίσκεται σε εξέλιξη η ζώνη οικιστικού ελέγχου της ευρύτερης περιοχής. Και εκείνο το οποίο επίσης πρέπει να κάνουμε, είναι να βελτιώσουμε το περιβαλλοντικό ισοζύγιο σε άλλες περιοχές. Και αυτό επίσης θα κάνουμε. Και η απόφαση να γίνει το Ελληνικό πνεύμονας πρασίνου, είναι στα πλαίσια αυτής της λογικής.
Η Αττική βέβαια είναι ένας χώρος με υψηλή πίεση, ημικατεστραμμένος
σε πολλές περιοχές, αλλά υπάρχουν ακόμα περιθώρια. Παραδείγματος χάρη το έργο στο Σχοινιά είναι ένα τέτοιο αντισταθμιστικό έργο, είναι ένα έργο αναβάθμισης μιας κατεστραμμένης περιοχής. Διότι το ξέρετε πολύ καλά. Κι αν δεν το ξέρετε αξίζει να επισκεφθείτε την περιοχή μία και δύο και τρεις φορές και σε διαφορετικές εποχές, όχι μόνο το καλοκαίρι για μπάνιο, να δείτε τον δήθεν υγρότοπο, να δείτε τις στρατιωτικές εγκαταστάσεις, να δείτε την καταστροφή την οποία έχει επιφέρει η οικιστική ανάπτυξη όλ' αυτά τα χρόνια σ' αυτήν την περιοχή και να δείτε επίσης ποια μπορεί να είναι η προοπτική χωρίς αυτό το έργο.
Θέλω να πω μερικά στοιχεία γι' αυτήν την υπόθεση: Ειπώθηκε ότι κατασκευάστηκε ένας αγωγός της ΕΥΔΑΠ, ο οποίος θα φέρει νερό από τη λίμνη του Μαραθώνα. 'Ολ' αυτά είναι μυθεύματα. Δεν υπάρχει τέτοιο έργο. Υπάρχει ήδη ένας αγωγός της ΕΥΔΑΠ, ο οποίος συνδέει την περιοχή με τη λίμνη του Μαραθώνα και για τον οποίο ελέχθη ότι θα μπορούσε να χρησιμοποιηθεί επικουρικά για την τροφοδοσία της λίμνης -και όχι της χαβούζας που είπε ο κ. Τσιτουρίδης- με νερό στην περίπτωση που θα υπήρχε πρόβλημα. Αλλά αυτά τα πράγματα έχουν μελετηθεί.
Το νερό της Μακαρίας πηγής φτάνει και για τη λίμνη για τον υγρότοπο, όπως έφθανε για εκατοντάδες χιλιάδες χρόνια. Απλώς το έργο της αποξήρανσης το 1923 εξέτρεψε αυτό το νερό στη θάλασσα. Και σήμερα συνεχίζει να πηγαίνει εκεί. Αυτό λοιπόν το νερό θα χρησιμοποιηθεί. Είναι πράγματα μετρήσιμα, είναι απλοί επιστημονικοί υπολογισμοί. Δεν χρειάζεται να επιχειρηματολογούμε επ' αυτών για να δημιουργούμε εντυπώσεις.
Ξαναλέω, όμως, ότι εδώ υπάρχει ένα θέμα επιλογής, υπάρχει ένα θέμα
αντίληψης για τα ζητήματα της προστασίας της φύσης και δεν είναι η επιλογή μιας τουριστικού τύπου ανάπτυξης. Κάνετε λάθος, κύριε Κωνσταντόπουλε. Αυτό το έργο, αυτό το εγχείρημα και αυτή η στρατηγική δεν έχει δοκιμαστεί ποτέ ξανά στη χώρα μας. Και σας είπα ότι τη δοκιμάζουμε στη Ζάκυνθο, τη δοκιμάζουμε στο Σχοινιά, θα τη δοκιμάσουμε σε δεκάδες άλλες περιοχές με τα χαρακτηριστικά που είπα διότι μόνο αυτό είναι ένα βιώσιμο σχήμα.
Βιώσιμο σχήμα είναι αυτό το οποίο εξασφαλίζει την τοπική συναίνεση. 
Διότι αν δεν έχουμε την τοπική συναίνεση και συμμετοχή, θα έχουμε τα τελείως αντίθετα αποτελέσματα: Θα μπει ο κόσμος μέσα και θα κάψει αυτές τις περιοχές, θα κάψει τα δάση, θα χτίσει αυθαίρετα, θα καταστρέψει τα πάντα. Χρειάζεται, λοιπόν, η εκπαίδευση του κόσμου, χρειάζεται η συμμετοχή, χρειάζεται η συναίνεση στο τοπικό επίπεδο.
Για τις περιβαλλοντικές οργανώσεις: Είπα ότι συμμετέχουν ήδη στη
διαχείριση, συμμετέχουν ήδη και στη διαδικασία λήψης αποφάσεων. Συμμετέχουν σε πάρα πολλά όργανα, παραδείγματος χάρη στις Επιτροπές Παρακολούθησης του Κοινοτικού Πλαισίου Στήριξης. Εγώ προσωπικά έχω καλέσει τις περιβαλλοντικές οργανώσεις, και όχι μόνο της Αθήνας, κατά τη διαδικασία της εκπόνησης των σχεδίων για τα νέα επιχειρησιακά προγράμματα του κοινοτικού πλαισίου στήριξης. Και σας πληροφορώ ότι μόνο μέσα απ' αυτήν τη διαδικασία μπορεί να προκύψει η συναίνεση και στη συνέχεια η συνδιαχείριση.
Βεβαίως τις αποφάσεις δεν θα τις πάρουν οι περιβαλλοντικές οργανώσεις. Τις αποφάσεις θα τις πάρει η Κυβέρνηση και τα διατεταγμένα όργανα. Αλλά αυτή η διαδικασία έχει εγκαινιαστεί εδώ και χρόνια κι έχει αρχίσει να αποδίδει καρπούς.
Τελειώνω και θέλω να πω ξανά να μην απαξιώνετε τα πάντα. Τα στοιχεία που σας έδωσα δεν είναι θεωρητικές μελέτες. Είναι το εφαρμοσμένο πρόγραμμα της πολιτικής του Υπουργείου στις περιοχές των έργων και των δράσεων που αναφέρθηκαν. Μιλάει με στοιχεία για τα έργα που έγιναν, για τα έργα τα οποία είναι σε εξέλιξη και γι' αυτά τα οποία προγραμματίζονται στο μέλλον. Σας δίνει στοιχεία, αριθμούς, ποσά και χρονοδιαγράμματα. Γι' αυτό σας τα έδωσα, για να έχετε πληροφορίες και να μας κάνετε, αν θέλετε, τεκμηριωμένη αντιπολίτευση και κριτική. Δεν είναι εκθέσεις γενικού χαρακτήρα. Δεν είναι μελέτες. Δεν είναι θεωρία. Είναι η αποτύπωση της πραγματικότητας.
ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος του Συνασπισμού της
Αριστεράς και της Προόδου κ. Κωνσταντόπουλος έχει το λόγο για να τριτολογήσει.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το κωπηλατοδρόμιο, σύμφωνα με όλες τις μελέτες, αλλά και τις υπάρχουσες υποδομές, μπορούσε να γίνει στα Γιάννενα, γιατί εκεί γίνεται και το παγκόσμιο πρωτάθλημα κωπηλασίας. Αυτό το επισημαίνουν όλοι εκείνοι οι οποίοι μελέτησαν για να εισηγηθούν. Η επιλογή των Ιωαννίνων δεν έγινε, με το επιχείρημα ότι είναι μεγάλη η απόσταση, μεγαλύτερη από την επιτρεπόμενη.
'Ολοι ξέρουμε ότι αυτά είναι προσχήματα που κατά καιρούς προβάλλει η ΔΟΕ και όλοι έχουμε γνώση ότι τα θαλάσσια αθλήματα των Ολυμπιακών Αγώνων της Ατλάντα, έγιναν σε απόσταση τετρακοσίων χιλιομέτρων από την Ατλάντα. Εκεί αγωνίστηκε ο Κακλαμανάκης τετρακόσια και πλέον χιλιόμετρα μακριά. Δεν θέλετε τα Γιάννενα που έχουν τις υποδομές για τη διεξαγωγή του παγκόσμιου πρωταθλήματος; Υπάρχει η Υλίκη, όπου πάλι προτείνεται ως εναλλακτική λύση, με το επιπρόσθετο επιχείρημα, κύριε Υφυπουργέ, που ανταποκρίνεται και στα ιδεολογικά, πολιτικά και θεωρητικά σας κριτήρια, της επιλογής της περιφέρειας για την εγκατάσταση των υποδομών και τη 
διεξαγωγή των αγώνων. Η περιφέρεια να είναι εκείνη η οποία θα στηριχθεί. Δεν το επιλέγετε, διότι εξαρχής υπήρξε η επιλογή του Σχοινιά. Ακριβώς εξ αρχής, διότι έτσι εξηγείται και όλη αυτή η διαδικαστική μεταχείριση, την οποία επιφυλάξατε στο Σχοινιά. Αυτή είναι η αλήθεια. 'Αλλο το να γίνει πάρκο, που προεβλέπετο, και άλλο μέσα στο πάρκο να γίνουν και εγκαταστάσεις και να συνδυαστεί το πάρκο με τους Ολυμπιακούς Αγώνες.

Εάν λοιπόν, δεν υπάρχει σωστή ενημέρωση, αυτό βαρύνει εσάς και
σκοπίμως συσκοτίζετε τα πράγματα, διότι άλλο οι ολυμπιακές εγκαταστάσεις και άλλο το εθνικό πάρκο. Το εθνικό πάρκο προϋπήρχε ως σκέψη και ο σχεδιασμός και καθυστέρησε ακριβώς για να ενσωματώσει τις εμφυτεύσεις οι οποίες γίνονται λόγω των Ολυμπιακών Αγώνων.
Δεύτερη παρατήρηση την οποία θέλω να κάνω. Στους Ολυμπιακούς Αγώνες της Βαρκελώνης η βασική αρχή ήταν οι ανάγκες των Ολυμπιακών Αγώνων θα υπηρετήσουν το σχέδιο πόλης. Στους Ολυμπιακούς Αγώνες του 2004, βασική αρχή είναι ότι οι ανάγκες των Ολυμπιακών Αγώνων, θα επιβληθούν στο σχέδιο πόλης. Το μέτωπο της παραλίας, σας τα είπε ο κ. Λαφαζάνης, οι ελεύθεροι χώροι. Το ξέρετε, μέχρι και η Εκκλησία θέλει να ανεγείρει ξενοδοχεία. Το Γουδί; Επίσης. Το Γαλάτσι; Ολόκληρη εγκατάσταση σε μία περιοχή η οποία
θα έπρεπε να αναδασωθεί. Είναι δασική έκταση. Το Ελληνικό, επίσης, με αμφιλεγόμενη προοπτική πλέον. Ανάμεσα στα "ήξεις αφήξεις", είναι βέβαιο ότι θα συντελεσθούν μετατοπίσεις. 'Ενα όμως εγώ ερωτώ: Το Υπουργείο σας, δεν ανησυχεί για την πρόσθετη περιβαλλοντική επιβάρυνση της πρωτεύουσας; 
Τρίτη παρατήρηση την οποία θα ήθελα να κάνω. Μου λέτε πάλι για τα
σχέδια. Μεγάλωσα παρακολουθώντας κινητοποιήσεις των συμπατριωτών μου να λένε: "να αποξηρανθεί η λίμνη της Αγουλινίτσας για να μοιρασθούν στους ακτήμονες οι γαίες, για να αλλάξει το επίπεδο της ζωής, για να γίνουμε από μία ημιορεινή, φτωχή επαρχία, μία επαρχία η οποία θα έχει ραγδαία αύξηση του εισοδήματος". Αποξηράνθηκε η λίμνη της Αγουλινίτσας. Ξέρετε πότε, κύριε Υφυπουργέ; Την εποχή εκείνη, που υπήρχαν τα τανκς, για τα οποία μιλήσατε. Τότε αποξηράνθηκε η λίμνη της Αγουλινίτσας. Και σήμερα οι πατριώτες μου φωνάζουν: "Να ξαναγίνει η λίμνη της Αγουλινίτσας", γιατί ούτε γαίες δόθηκαν στους ακτήμονες, απεναντίας πολλοί ενοικιάζουν τα κτήματα και πλουτίζουν εκ του ασφαλούς. Εγκαταστάθηκαν ρυπογόνες βιομηχανίες που κατέστρεψαν τον Αλφειό. Καταστράφηκε η λίμνη της Μουριάς και στην παραλία των εκβολών του Αλφειού, σε μία χρυσή αμμουδιά, είναι τρεισήμισι χιλιάδες αυθαίρετα και με την άδεια της αστυνομίας. Είναι η πιο κραυγαλέα και προκλητική χωματερή, για την οποία ξέρετε πολύ καλά, ότι θα πληρώσουμε πάρα πολλά, περισσότερα από όσα πληρώσαμε στον Κουρουπητό.
Να, λοιπόν όταν δεν υπάρχει σχεδιασμός, ποιες, άναρχες επιπτώσεις μπορεί να υπάρξουν. Εμείς σας λέμε μην το κάνετε στο Σχοινιά. Υπάρχει ακόμα καιρός. Σας επισημαίνουμε ότι κάποια στιγμή εσείς ο ίδιος ή κάποιος άλλος, θα μας πείτε ότι "τώρα το κάναμε και δεν γίνεται αλλιώς".
Μια τελευταία παρατήρηση: Κύριε Υφυπουργέ, δεν υβρίσαμε εμείς τις περιβαλλοντικές και τις οικολογικές οργανώσεις. Ο προϊστάμενος Υπουργός σας τις ύβρισε και ο συναρμόδιος Υπουργός Πολιτισμού. Οφείλατε να τις υπερασπιστείτε. Οφείλατε να πείτε ότι αυτοί που αντιδρούν στο άρθρο 24 ή στο Σχοινιά, δεν είναι μονομανείς ιδεόληπτοι, παροξυσμένοι, άσχετοι. Οφείλατε να το πείτε. Δεν το κάνατε. Δικαίωμά σας. Δικαίωμα δικό μας όμως είναι να επισημάνουμε αυτήν την ανακολουθία.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο για τρία λεπτά.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Θα είμαι πάρα πολύ σύντομος, γιατί νομίζω ότι εξαντλήθηκαν τα επιχειρήματα και από τις δύο πλευρές. Θέλω να πω όμως ότι το θέμα των εναλλακτικών επιλογών, που φέρονται ως επιχείρημα για τη θέση Σχοινιά, είναι από πάσης απόψεως αστήρικτες. Γιατί η περιοχή της λίμνης των Ιωαννίνων είναι και αυτή ένας υγρότοπος και δεν μπορεί να γίνει το έργο μέσα στη λίμνη. Χρειάζεται να καταστραφεί ένα μεγάλο μέρος του βάλτου.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Γίνεται το παγκόσμιο πρωτάθλημα.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Δεν γίνεται, κύριε Κωνσταντόπουλε. 'Εχει άλλες προδιαγραφές το ολυμπιακό άθλημα και η επιβάρυνση που θα φέρει στην περιοχή της λίμνης και του έλους ένα τέτοιο έργο είναι πολύ μεγαλύτερη. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και
της Προόδου): Η επιβάρυνση από τα έργα;
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Βεβαίως.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Αρα στο Σχοινιά πάτε να κάνετε αυτά τα έργα;
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων 'Εργων): Στο Σχοινιά πρόκειται για αναβάθμιση. Στην περιοχή των Ιωαννίνων πρόκειται για μια επιβάρυνση. Αυτό είναι σαφές.
Σε ό,τι αφορά την Υλίκη είναι ένα έργο τεχνικά αστήρικτο. Δεν νομίζω ότι το συζητάει κανείς σοβαρά. Εν πάση περιπτώσει όμως είπα και στην αρχή ότι η επιλογή, του Σχοινιά είναι μια συνειδητή επιλογή, διότι συνδυάζει με τον καλύτερο δυνατό τρόπο την προστασία, την αναψυχή, τη διαχείριση και την εξασφάλιση του χαρακτήρα της ευρύτερης περιοχής. Βεβαίως υπάρχουν κάποιοι που αντιδρούν, όπως επίσης αντιδρούν και αυτοί που έχουν συμφέροντα στην περιοχή.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Η Αρχαιολογική Εταιρεία; Δεν τους ξέρω για οικοπεδοφάγους

αυτούς. Για επιστήμονες τους ξέρω.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων 'Εργων): Αυτοί δηλαδή οι οποίοι έφτιαξαν ήδη τον οικισμό των αυθαιρέτων στα δυτικά της περιοχής και αυτοί οι οποίοι διεκδικούν ακόμα περισσότερα οικόπεδα, δηλαδή ο συνεταιρισμός των δικαστικών στη βόρεια πλευρά του σημερινού Εθνικού Πάρκου.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Είναι προς την Εύβοια. Δεν είναι προς το έλος. Δεν έχετε πάει, κύριε Ευθυμιόπουλε;
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι,
κηρύσσεται περαιωμένη η συζήτηση επί της υπ' αριθμόν 45/25.1.2001 επερώτησης των Βουλευτών του Συνασπισμού της Αριστεράς και της Προόδου κυρίων Ασημίνας Ξηροτύρη-Αικατερινάρη, Γεωργίου Αμπατζόγλου, Μαρίας Δαμανάκη, Παναγιώτη Λαφαζάνη και Φώτη Κουβέλη προς τους Υπουργούς Περιβάλλοντος, Χωροταξίας και Δημοσίων 'Εργων και Γεωργίας, σχετικά με την πολιτική της Κυβέρνησης στον τομέα της προστασίας του περιβάλλοντος. 
'Εχουν διανεμηθεί τα Πρακτικά της Δευτέρας 19 Μαρτίου 2001 και της
Τρίτης 20 Μαρτίου 2001 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Δευτέρας 19 Μαρτίου 2001 και της Τρίτης 20 Μαρτίου 2001 επικυρώθηκαν.
Κυρίες και κύριοι συνάδελφοι, δέχεστε στο σημείο αυτό να λύσουμε τη
συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.22', λύεται η συνεδρίαση για
τη Δευτέρα 2 Απριλίου 2001 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

