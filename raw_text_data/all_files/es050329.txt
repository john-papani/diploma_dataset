Τρίτη 29 Μαρτίου 2005
ΣΥΝΕΔΡΙΑΣΗ ΡΜ’


ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

ΘΕΜΑΤΑ

Α. ΕΙΔΙΚΑ  ΘΕΜΑΤΑ

1. Επικύρωση Πρακτικών, σελ.
2. ‘Αδεια απουσίας της Βουλευτού κ. Σ. Καλαντζάκου, σελ.
3. Ανακοινώνεται ότι τη συνεδρίαση παρακολουθούν μαθητές από το Εσπερινό Λύκειο Παλλήνης και από τη Σχολή Αξιωματικών Νοσηλευτικής, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων  ‘Εργων σχετικά με την κατασκευή αποχετευτικών δικτύων στο Δήμο Θραψανούσες, σελ.
β) Προς τον Υπουργό Οικονομίας και Οικονομικών σχετικά με τη στήριξη των αγροτών των Αρχανών Ηρακλείου Κρήτης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του», σελ.
2. Ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «’Ιδρυση και λειτουργία Εμπορευματικών Κέντρων και άλλες διατάξεις», σελ.
3. Συζήτηση επί της αρχής του σχεδίου νόμου του Υπουργείου Ανάπτυξης: «
‘Ελεγχος της διακίνησης και αποθήκευσης πετρελαιοειδών προϊόντων – ρύθμιση θεμάτων του Υπουργείου Ανάπτυξης», σελ.


ΟΜΙΛΗΤΕΣ
Α. Επί των επικαίρων ερωτήσεων:
ΚΑΛΟΓΙΑΝΝΗΣ Σ., σελ.
ΚΕΓΚΕΡΟΓΛΟΥ Β., σελ.
ΡΕΓΚΟΥΖΑΣ Β., σελ.
ΣΤΡΑΤΑΚΗΣ Ε., σελ.

Β. Επί του σχεδίου νόμου του Υπουργείου Δημόσιας Τάξης:
ΓΚΑΤΖΗΣ Ν., σελ.

Γ. Επί του σχεδίου νόμου του Υπουργείου Ανάπτυξης:
ΑΝΤΩΝΑΚΟΠΟΥΛΟΣ Π., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΔΕΝΔΙΑΣ Ν., σελ.
ΔΕΡΜΕΝΤΖΟΠΟΥΛΟΣ Α., σελ.
ΚΑΣΤΑΝΙΔΗΣ Χ., σελ.
ΚΕΓΚΕΡΟΓΛΟΥ Β., σελ.
ΚΟΥΣΕΛΑΣ Δ., σελ.
ΜΕΡΕΝΤΙΤΗ Α., σελ.
ΜΠΕΚΙΡΗΣ Μ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΛΑΚΙΩΤΑΚΗΣ Ι., σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΑΣ Χ., σελ.
ΣΑΛΑΓΚΟΥΔΗΣ Γ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.
ΤΖΑΚΡΗ Θ., σελ.


     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΜ΄
     Τρίτη 29 Μαρτίου 2005
     Αθήνα, σήμερα στις 29 Μαρτίου 2005, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων στα οποία ζητείται η κατασκευή αυτοκινητοδρομίου στην Πάτρα Αχαϊας.
     2) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας στο οποίο ζητείται η λήψη μέτρων για την εύρυθμη λειτουργία της Οφθαλμολογικής Κλινικής του Γενικού Νοσοκομείου Λάρισας.
     3) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία Επαγγελματίες, Βιοτέχνες και ΄Εμποροι Ναυπακτίας ζητούν να μην απελευθερωθεί το ωράριο λειτουργίας των καταστημάτων.
     4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Ινστιτούτο Βιολογικών Προϊόντων ΑΕ «ΒΙΟ Ελλάς», καταγγέλλει δημοσιεύματα που θίγουν το κύρος και την αξιοπιστία του.
     5) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία κάτοικοι περιοχής Αγίων Αναργύρων Αττικής, καταγγέλλουν την υποβάθμιση του περιβάλλοντος από την κατασκευή του προαστιακού σιδηροδρόμου στην περιοχή τους.
     6) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την έκδοση κανονισμών για τη βελτίωση της ανταγωνιστικότητας της ελληνικής γεωργίας.
     7) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία η Ένωση Αγραφιώτικων Χωριών Νομού Καρδίτσας ζητεί να ιδρυθεί σχολή οικοτουρισμού στις κατασκηνώσεις Καστανιάς στη Λίμνη Πλαστήρα Καρδίτσας.
     8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Αικατερίνη Κλημίδου ζητεί την μετάθεσή της στον παιδικό σταθμό Κρύας Βρύσης Γιαννιτσών.
     9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι κύριοι Θωμάς Θωμαϊδης και Ιωάννης Μουχτάρης ζητούν πληροφορίες για το νομικό καθεστώς που διέπει τη χρήση της γεωθερμικής ενέργειας στην Ελλάδα.
     10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Τολίδης, κάτοικος Γιαννιτσών, ζητεί να του απονεμηθεί οριστικός τίτλος ιδιοκτησίας αγροτεμαχίου του στα Γιαννιτσά.
     11) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία το Σωματείο Εργαζομένων του ΓΝΠ Πατρών «Καραμανδάνειο» καταγγέλλει την εξαίρεση υπαλλήλων Π.Ε. του κλάδου Διοικητικού –Λογιστικού από τη συμμετοχή τους στο Υπηρεσιακό Συμβούλιο. 
     12) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία η κ. Δήμητρα Κοντογιάννη, υπάλληλος συμβασιούχος του ΟΠΑΔ, ζητεί την παραμονή της στην εργασία της.
     13) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία ο Σπουδαστικός Σύλλογος ΠΣΕ, «Τεχνολογία Ιατρικών Συστημάτων» του ΤΕΙ  Κρήτης, ζητεί να δοθεί στους σπουδαστές  του επιπλέον παράταση των σπουδών τους.
     14) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία   Υπάλληλοι του Γ.Ν. Παίδων Πατρών Αχαϊας «Καραμανδάνειο» ζητούν  την άμεση τοποθέτησή τους, ως προϊστάμενο στα τμήματα για τα οποία νόμιμα έχουν επιλεγεί.
     15) Ο Βουλευτής Λάρισας κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά  με την οποία ο Σύνδεσμος Θεσσαλικών Βιομηχανιών ζητεί να εκδοθούν κανονισμοί για τη βελτίωση της ανταγωνιστικότητας της ελληνικής γεωργίας.
     16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μόσχος Τσοπανάκης, κάτοικος Νέας Πέλλας Γιαννιτσών, ζητεί να του εγκριθεί άδεια καλλιέργειας βάμβακος για 30 επί πλέον στρέμματα.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3961/11-10-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 740/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Mπόλαρης, για τα θέματα της αρμοδιότητάς μας, σας πληροφορούμε τα εξής:
     Α. Νιτρορύπανση γεωργικής προέλευσης
     Η Οδηγία 91/676/ΕΟΚ του Συμβουλίου «για την προστασία των υδάτων από τη νιτρορύπανση γεωργικής προέλευσης» εναρμονίσθηκε με την Ελληνική νομοθεσία με την με αριθμό 16190/1335/1997 Κοινή Υπουργική Απόφαση «Μέτρα και όροι για την προστασία των νερών από τη νιτρορύπανση γεωργικής προέλευσης» (ΦΕΚ 519/Β΄).
     Στα πλαίσια του άρθρου 4 παράγραφοι 1 και 2 της παραπάνω ΚΥΑ, καθορίστηκαν αρχικά με την με αριθμό 19652/1906/1999 ΚΥΑ (ΦΕΚ 1575/Β΄) τέσσερις (4) ευπρόσβλητες στη νιτρορύπανση ζώνες, που είναι οι παρακάτω:
     1. Η περιοχή της Δυτικής και Ανατολικής Θεσσαλίας.
     2. Η περιοχή του Κωπαϊδικού πεδίου.
     3. Η περιοχή του Αργολικού πεδίου και
     4. Η λεκάνη του Πηνειού Ηλείας.
     Ο κατάλογος των ευπρόσβλητων ζωνών. συμπληρώθηκε με την αριθμ. 20419/2522/2001 Κ.Υ.Α. (ΦΕΚ 1212/Β') με τις παρακάτω περιοχές:
     1. Την περιοχή του Κάμπου Θεσσαλονίκης - Κιλκίς Πέλλας- Ημαθίας.
     2. Την περιοχή της λεκάνης του Στρυμόνα του Νομού Σερρών. 
     3. Την περιοχή της πεδιάδας  Άρτας - Πρέβεζας.
     Για την εφαρμογή της Οδηγίας αρμόδιο Υπουργείο για την χώρα μας καθορίστηκε το ΥΠΕΧΩΔΕ. Για το σκοπό αυτό, το ΥΠΕΧΩΔΕ ανέθεσε στο Πανεπιστήμιο Πατρών και το ΕΘΙΑΓΕ την εγκατάσταση ενός δικτύου μετρήσεων και παρακολούθησης των νιτρικών στα υπόγεια και επιφανειακά νερά της χώρας μας. Μετά το πέρας των μετρήσεων και τη σύνταξη της σχετικής μελέτης και με όριο τα 50 mg νιτρικών/Ι, καθορίστηκαν οι παραπάνω επτά (7) ευπρόσβλητες ζώνες.
     Βάσει του άρθρου 5 της Οδηγίας, η χώρα μας οφείλει να εκδώσει Προγράμματα Δράσης για τις ευπρόσβλητες περιοχές, τα . οποία αποτελούν ένα σύνολο κανόνων - υποχρεώσεων των παραγωγών, των οποίων οι εκμεταλλεύσεις βρίσκονται μέσα στη ζώνη αυτή.
     Οι κανόνες - υποχρεώσεις που αναφέρονται στα Προγράμματα Δράσης σχετίζονται με:
     - Την υποχρέωση εφαρμογής ενός μέγιστου επιτρεπτού ορίου αζωτούχου λίπανσης κατά κύρια καλλιέργεια και εδαφική κλάση, λαμβάνοντας υπόψη. τις εδαφοκλιματικές συνθήκες, την κλίση του εδάφους και τις συνθήκες άρδευσης, σύμφωνα με τα καθοριζόμενα στο παράρτημα κάθε Προγράμματος Δράσης.
     - Την εφαρμογή της κατάλληλης δόσης λίπανσης τον κατάλληλο χρόνο, με σκοπό τον περιορισμό των απωλειών αζώτου λόγω έκπλυσης ή επιφανειακής απορροής.
     - Την υποχρέωση των παραγωγών να χρησιμοποιούν ορθολογικά συστήματα άρδευσης και να εφαρμόζουν αριθμό αρδεύσεων και δόση άρδευσης, ώστε να μειωθεί ο κίνδυνος διάβρωσης λόγω επιφανειακής απορροής. Επιπλέον, να εφαρμόζουν πρακτικές για τη μείωση της βαθιάς διήθησης και την παράλληλη προστασία των' υδάτινων πόρων από την εξάντληση.
     - Την ορθολογική διαχείριση των κτηνοτροφικών αποβλήτων για τη μείωση της σημειακής ρύπανσης από αζωτούχες ενώσεις.
     - Τη διατήρηση της αυτοφυούς βλάστησης, κατά τη φθινοπωρινή και χειμερινή περίοδο, στις επικλινείς εκτάσεις και γενικότερα σε περιοχές υψηλού κινδύνου έκπλυσης νιτρικών.
     - Τη λήψη των κατάλληλων μέτρων για την ασφαλή μεταφορά και αποθήκευση των λιπασμάτων.
     Για τις τέσσερις πρώτες περιοχές έχουν ήδη εκδοθεί και έχουν δημοσιευθεί σε ΦΕΚ τα αντίστοιχα Προγράμματα Δράσης, ενώ για τις άλλες τρεις ευπρόσβλητες ζώνες, μέσα στις οποίες είναι και η περιοχή της λεκάνης του Στρυμόνα του Ν. Σερρών καθώς και η περιοχή του κάμπου Θεσσαλονίκης, δεν έχουν ακόμα εκδοθεί τα Προγράμματα Δράσης, τα οποία βρίσκονται στο στάδιο επεξεργασίας και σύντομα θα εκδοθούν. Στη συνέχεια τα Προγράμματα Δράσης θα εγκριθούν με Κοινή Υπουργική Απόφαση των Υπουργών Χωροταξίας και Προστασίας Περιβάλλοντος, Αγροτικής Ανάπτυξης και Τροφίμων, Οικονομίας και Οικονομικών, Ανάπτυξης και Υγείας και Κοινωνικής Αλληλεγγύης. .
     Μετά την υπογραφή των ΚΥΑ για τις τρεις (3) περιοχές που αναφέρονται παραπάνω και την έναρξη υποχρεωτικής εφαρμογής του Προγράμματος Δράσης γία τους παραγωγούς των οποίων οι εκμεταλλεύσεις βρίσκονται μέσα στις ευπρόσβλητες ζώνες, η χώρα μας, στα πλαίσια του Καν. (ΕΚ) 1257/99, θα υποβάλει αίτημα για ένταξη των περιοχών αυτών σε επιδοτούμενο αγροπεριβαλλοντικό πρόγραμμα, με πρόταση τροποποίησης του Εγγράφου Προγραμματισμού Αγροτικής Ανάπτυξης (ΕΠΑΑ) 2000 - 2006.
     Αξίζει να σημειωθεί ότι στο επιδοτούμενο πρόγραμμα της «μείωσης της νιτρορύπανσης γεωργικής προέλευσης» που εφαρμόζεται από το 1995 στην ευπρόσβλητη στη νιτρορύπαvση ζώνη του Θεσσαλικού Πεδίου (Ν. Λάρισας, Καρδίτσας, Τρικάλων, Μαγνησίας και Φθιώτιδας) συμμετείχαν κατά την περίοδο 1995-1999 περισσότεροι από 3.200 παραγωγοί σε έκταση 33.000 Ha και σημειώθηκε μείωση των αζωτούχων λιπασμάτων κατά 30% περίπου για τις κυριότερες καλλιέργειες του Θεσσαλικού κάμπου.
     Β. Φυτοφάρμακα
     1. Το Υπουργείο Αγροτικής Ανάπτυξης και Τροφίμων είναι αρμόδιο για τη χορήγηση των εγκρίσεων κυκλοφορίας στα φυτοπροστατευτικά προϊόντα, φυτοφάρμακα, (φ.π.). Έγκριση χορηγείται μόνο όταν πληρούνται οι απαιτήσεις που καθορίσθηκαν με το π.δ/γμα 115/97, που εκδόθηκε σε εναρμόνιση της Ελληνικής νομοθεσίας με την Οδηγία 91/414 της Ε.Ε. Σύμφωνα με τις διατάξεις αυτές θα πρέπει να αποδεικνύεται ότι τα φ.π., όταν χρησιμοποιούνται σύμφωνα με τα αναφερόμενα στην έγκρισή τους:
     α. είναι κατάλληλα για το σκοπό που προορίζονται και 
     β. δεν έχουν μη αποδεκτή επίδραση:
     - στο περιβάλλον
     - τους χρήστες τους και
     - τους καταναλωτές των παραγόμενων προϊόντων.
     2. Σε περιπτώσεις που οι αρμόδιοι για τον έλεγχο των υδάτων φορείς, (ΥΠΕΧΩΔΕ, Υπ. Υγείας και Κοινωνικής Αλληλεγγύης, Εταιρείες Υδάτων) διαπιστώσουν ρύπανση από φυτοφάρμακα, το Υπουργείο Αγροτικής Ανάπτυξης και Τροφίμων είναι υποχρεωμένο να επανεξετάσει τις εγκρίσεις των αντίστοιχων φυτοπροστατευτικών προϊόντων και να λάβει τα απαραίτητα μέτρα.
     3. Στην ετικέτα κάθε φυτοπροστατευτικού προϊόντος αναγράφονται με λεπτομέρεια όλες οι απαραίτητες πληροφορίες για την ορθή αποθήκευση και χρήση του, διασφαλίζοντας έτσι τον άνθρωπο και το περιβάλλον.
     4. Αρμόδιες υπηρεσίες για τον έλεγχο της ορθής χρήσης των φ.π., σύμφωνα με το άρθρο 15 του Ν. 721/77, είναι οι κατά τόπους Διευθύνσεις Γεωργίας των Νομαρχιακών Αυτοδιοικήσεων.
     5. Για την ορθή χρήση και φύλαξη των φυτοπροστατευτικών προϊόντων από τους αγρότες, παρότι σε κάθε συσκευασία, όπως προαναφέρθηκε, αναγράφονται όλες οι απαραίτητες οδηγίες και προφυλάξεις, αφενός γίνονται συνεχείς ενημερώσεις, κυρίως μέσω των κατά τόπους Διευθύνσεων Γεωργίας, αφετέρου διενεργούνται τακτικοί έλεγχοι, επιτόπιοι ή εργαστηριακοί.
     6. Το Υπουργείο Αγροτικής Ανάπτυξης και Τροφίμων, με βάση τα στοιχεία ελέγχου των Δ/νσεων Γεωργίας, επιβάλλει τις προβλεπόμενες από το άρθρο 32 του Ν. 721/77 διοικητικές κυρώσεις, που είναι χρηματικά πρόστιμα από 1.500 - 30.000 €, καθώς και κατάσχεση και καταστροφή των τροφίμων και ζωοτροφών που περιέχουν υπολείμματα φυτοφαρμάκων ανώτερα από τα επιτρεπόμενα.
     Γ. Όσον αφορά την παρακολούθηση της ποιότητας των αρδευτικών νερών στην πεδιάδα των Σερρών, σας διαβιβάζουμε συνημμένα το με αριθμ. πρωτ. 3755/27-10-04 έγγραφο του Ειδικού Γραμματέα Γ΄ ΚΠΣ.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 4776/4-11-04 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμ. 868/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Τ. Τσιόγκας και Ν. Γκατζής, σας πληροφορούμε τα εξής:
     Σύμφωνα με τα στοιχεία των Νομαρχιακών Αυτοδιοικήσεων Αγροτικής Ανάπτυξης, η φετινή καλλιεργούμενη έκταση ακτινιδίων ανέρχεται σε σύνολο Χώρας σε 38.320 στρ. έναντι 37.300 στρ. πέρυσι και η συνολική παραγωγή, λόγω πολύ καλών καιρικών συνθηκών, εκτιμάται στους 75.000 τον. περίπου, έναντι 38.200 τόνων πέρυσι.
     Ειδικότερα, στην περιοχή του Δήμου Κάτω Ολύμπου του Ν. Λάρισας καλλιεργούνται 1.350 στρ. ακτινιδίων, με παραγωγή που εκτιμάται στους 3.400 τον., έναντι 1.300 τον. πέρυσι.
     Μέχρι το πρώτο 15ήμερο του μηνός Νοεμβρίου είχε συγκομιστεί το 50% της παραγωγής και είχε δοθεί στους εμπόρους με μέση τιμή 0,35 €/κιλό.
     Το προϊόν μπορεί να διατεθεί άμεσα στην αγορά ή να συντηρηθεί στα ψυγεία, όπου, με κατάλληλες συνθήκες ψύξης και ελεγχόμενης ατμόσφαιρας αερίων, διατηρείται και διατίθεται μέσα στους επόμενους 5 ή 6 μήνες σε άριστη εμπορική κατάσταση και ποιότητα και οπωσδήποτε σε καλύτερες τιμές.
     Οι φετινές τιμές στα χέρια των παραγωγών θα διαμορφωθούν σε χαμηλότερα επίπεδα σε σχέση με πέρυσι, λόγω της αυξημένης παραγωγής στην Χώρα μας, αλλά και στις χώρες της Ε.Ε. (Ιταλία, Γαλλία).
     Γενικότερα, οι τιμές διάθεσης του προϊόντος διαμορφώνονται ανάλογα με την προσφορά και τη ζήτηση και δεν είναι σύμφωνη με το κοινοτικό καθεστώς η παρέμβαση στους μηχανισμούς της ελεύθερης αγοράς για ρύθμιση των τιμών.
     Οι παραγωγοί πρέπει να δραστηριοποιηθούν μέσα από Οργανώσεις Παραγωγών οι οποίες επιδιώκουν: α) την επίτευξη καλύτερων τιμών του προϊόντος, β) το άνοιγμα νέων αγορών γ) τη διατήρηση των παραδοσιακών αγορών με την προώθηση ποιοτικού προϊόντος και δ) την υλοποίηση δράσεων σχετικά με την προώθηση και τη ποιοτική βελτίωση των προϊόντων τους, μέσα από τα επιχειρησιακά τους προγράμματα. Για τις εν λόγω δράσεις ενισχύονται σε ποσοστό 50% από την Ευρωπαϊκή Ένωση.
     Το ακτινίδιο ως προϊόν δεν κατατάσσεται στα προϊόντα που περιγράφονται στο παράρτημα V του Καν. (ΕΚ) 2200/96, για τα οποία προβλέπεται κοινοτική αποζημίωση απόσυρσης, για την αποσυμφόρηση της αγοράς λόγω υπερπαραγωγής.
     Εν τούτοις, οι Οργανώσεις Παραγωγών είναι δυνατόν να προβούν στην απόσυρση ακτινίδιων, σύμφωνα με την παράγραφο 3 του άρθρου 15 του Καν. (ΕΚ) 2200/96, εφόσον η δράση αυτή προβλεφθεί, μέσα από το εγκεκριμένο Επιχειρησιακό Πρόγραμμα της Οργάνωσης, για μια δεδομένη χρονιά.
     Ο Υφυπουργός
     Α. ΚΟΝΤΟΣ»
     3. Στην με αριθμό 4517/27-10-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 824/17-11-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 4003/ 15-11-04 έγγραφο του Ειδικού Γραμματέα του Γ΄ ΚΠΣ, σε απάντηση της ανωτέρω ερώτησης του Βουλευτή κ. Α. Φωτιάδη.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 4975/10-11-04 ερώτηση του Βουλευτή κ. Ευστάθιου Κουτμερίδη δόθηκε με το υπ’ αριθμ. 890/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 21393/ 16-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Στ. Κουτμερίδη.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 4444/25-10-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 803/17-11-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Λ. Γρηγοράκος, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων λαμβάνοντας υπόψη την έως τώρα εφαρμογή του συστήματος ενίσχυσης των εσπεριδοειδών στο πλαίσιο εφαρμογής της αντίστοιχης ΚΟΑ και την κατάσταση του τομέα (παραγωγή - διάθεση - μεταποίηση - διεθνής ανταγωνισμός), με σαφείς και ξεκάθαρες παρεμβάσεις προς τα κοινοτικά όργανα στα οποία συμμετέχει, στοχεύει στη διαμόρφωση ενός κανονιστικού πλαισίου, με στόχο τη στήριξη του εισοδήματος των παραγωγών αλλά και τη διασφάλιση της ανταγωνιστικότητας του τομέα.
     Η έως τώρα εφαρμογή της ΚΟΑ εσπεριδοειδών στη βάση περιοδικών και πολυετών συμβάσεων μεταξύ Ομάδων Παραγωγών (ΟΠ) και βιομηχανιών, έχει δημιουργήσει κλίμα ηρεμίας και ισορροπιών ως προς τη διάθεση της πρώτης. .ύλης παρά τη διπλή χρήση του προϊόντος. Ως προς τη διαμόρφωση των τιμών, αυτή εξαρτάται από την κοινοτική ενίσχυση και την εμπορική τιμή που είναι αποτέλεσμα διαπραγμάτευσης μεταξύ των ΟΠ και των μεταποιητών.
     Στη διαμόρφωση της εμπορικής τιμής συμβάλλει τα μέγιστα και η εξέλιξη των τιμών της κυρίως παραγωγού χώρας της Βραζιλίας, η οποία διαθέτει τεράστιους αποθηκευτικούς χώρους στην Ευρώπη (Ολλανδία, Γερμανία).
     Στην επικείμενη αναθεώρηση της ΚΟΑ οπωροκηπευτικών, αναμένεται να κατατεθεί το πρώτο εξάμηνο του 2005 η πρόταση της Επιτροπής προς το Συμβούλιο. Για τις προτάσεις που θα διαμορφώσει τελικά η χώρα μας έχουν ληφθεί υπόψη και οι εισηγήσεις των εκπροσώπων των παραγωγών (ΠΑΣΕΓΕΣ κλπ.).
     Στις προθέσεις του Υπουργείου Αγροτικής Ανάπτυξης και Τροφίμων είναι:
     1) η συνέχιση του υπάρχοντος συστήματος με προσπάθεια προς την κατεύθυνση της απλούστευσης των διαδικασιών και 
     2) η αύξηση της ποσόστωσής μας κατά 30.000 τον. στα πορτοκάλια, αφού η ποσότητα των 280.000 τον. φαίνεται πως δεν επαρκεί για τις ανάγκες μας για παραγωγή υπό κανονικές συνθήκες.
     Από τη μέχρι σήμερα πορεία των διαπραγματεύσεων δεν προβλέπεται ότι θα γίνουν ριζικές αλλαγές στο ισχύον καθεστώς.
     Ο Υπουργός
     Ε. ΜΠΑΣΙΑΚΟΣ»
     6. Στην με αριθμό 5159/15-11-2004 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 7017/4/4707/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Δ. Κουσελάς, σε ό,τι μας αφορά, σας γνωρίζουμε ότι στον προγραμματισμό που κάνει το Υπουργείο μας για την ενίσχυση του Πυροσβεστικού Σώματος περιλαμβάνεται και η πρόσληψη ικανού αριθμού πυροσβεστών. Στο πλαίσιο αυτό για την άμεση κάλυψη μέρους των υπαρχουσών κενών οργανικών θέσεων πυροσβεστικού προσωπικού, προγραμματίζουμε την πρόσληψη πυροσβεστικών υπαλλήλων με αξιοκρατική επιλογή, μέσω διαγωνισμού που πρόκειται να προκηρυχθεί σύντομα, και ήδη από το Αρχηγείο Πυροσβεστικού Σώματος προωθούνται οι διαδικασίες για την εξασφάλιση των απαραίτητων, προς τούτο, προϋποθέσεων.
     Επισημαίνεται ότι, για το σκοπό αυτό, ήδη η Μόνιμη Νομοπαρασκευαστική Επιτροπή του Υπουργείου μας επεξεργάζεται την τροποποίηση του ισχύοντος νομοθετικού πλαισίου πρόσληψης του μόνιμου πυροσβεστικού προσωπικού, με στόχο την καθιέρωση αντικειμενικότερου και αξιοκρατικότερου συστήματος επιλογής και πρόσληψης του προσωπικού αυτού, το οποίο θα προάγει το δημόσιο συμφέρον προς όφελος του κοινωνικού συνόλου.
     Πέραν αυτών, για την κάλυψη παροδικής φύσεως εποχικών αναγκών του Πυροσβεστικού Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης και στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο, επαναπροσλήφθηκαν 5.500 εποχικοί υπάλληλοι από τους κυρωμένους πίνακες που καταρτίσθηκαν το παρελθόν έτος και ισχύουν για πέντε έτη.
     Σε ό,τι αφορά τη διάρκεια απασχόλησης του εποχικού πυροσβεστικού προσωπικού, σας πληροφορούμε ότι η σχετική, για την πρόσληψη του προσωπικού αυτού, διάταξη της παρ. 1 του άρθρου 1 του π.δ. 124/2003, δεν προβλέπει ρητώς τη λύση των συμβάσεων στο τέλος Οκτωβρίου, δηλαδή 5μηνη διάρκεια απασχόλησης, αλλά ορίζει ότι η διάρκεια αυτής δεν μπορεί να υπερβεί τους πέντε (5) μήνες ετησίως. Κατόπιν των ανωτέρω, το Αρχηγείο Πυροσβεστικού Σώματος, με βάση τον επιχειρησιακό σχεδιασμό πυροπροστασίας και αφού έλαβε υπόψη του το δείκτη επικινδυνότητας και τις καιρικές συνθήκες που επικρατούσαν το συγκεκριμένο χρονικό διάστημα, καθώς και τις πιστώσεις που είχαν εγκριθεί για το σκοπό αυτό, προέβη στη λύση της σχέσης εργασίας ιδιωτικού δικαίου ορισμένου χρόνου των πυροσβεστών εποχικής απασχόλησης την 16-10-2004.
     Επίσης, για το θέμα της μοριοδότησης των εποχικών υπαλλήλων, για την πρόσληψή τους ως μονίμων πυροσβεστών, σας πληροφορούμε ότι έχει καθιερωθεί ευνοϊκό καθεστώς πρόσληψης στο Πυροσβεστικό Σώμα για όσους υπηρέτησαν στο παρελθόν ως εποχικοί υπάλληλοι και διαθέτουν ανάλογη πείρα, πολύτιμη για την εκτέλεση του πυροσβεστικού έργου, το οποίο με νομοθετική ρύθμιση που προωθούμε καθίσταται ευνοϊκότερο.
     Σε ό,τι αφορά την αντιμετώπιση των συμβάντων, που προκλήθηκαν σε διάφορες περιοχές της χώρας, το τελευταίο χρονικό διάστημα, σας πληροφορούμε ότι αυτά αντιμετωπίσθηκαν άμεσα και αποτελεσματικά από τα επίγεια και εναέρια πυροσβεστικά μέσα και το απαιτούμενο πυροσβεστικό προσωπικό, χωρίς να λάβουν καταστροφική έκταση και να προκληθούν εκτεταμένες ζημιές. Επισημαίνεται πάντως ότι, η αντιμετώπιση των εν λόγω συμβάντων εντάσσεται στα προβλεπόμενα όρια και τις δυνατότητες του μηχανισμού πυρόσβεσης των Πυροσβεστικών Υπηρεσιών, οι οποίες δεν απαιτούσαν εξαιρετικά μεγάλο αριθμό πυροσβεστικού προσωπικού και η αντιμετώπισή τους ήταν δυνατή από τις μόνιμες πυροσβεστικές δυνάμεις, οι οποίες ενήργησαν αποτελεσματικά.
     Για το θέμα της ίδρυσης Υπηρεσίας Αγροτικής Ασφάλειας και Προστασίας Περιβάλλοντος, σας γνωρίζουμε ότι, για το σκοπό αυτό, εκδόθηκε η 7008/1/14 από 27-9-2004 Κοινή Υπουργική Απόφαση των Υπουργών Εσωτερικών, Δημόσιας Διοίκησης και Αποκέντρωσης και Δημόσιας Τάξης με την οποία συνεστήθη και ήδη λειτουργεί, Ομάδα Διοίκησης Έργου για την εμπεριστατωμένη εξέταση και μελέτη του όλου θέματος και ειδικότερα για την επί νέας βάσεως, μελέτη και ανάλυση όλων των παραμέτρων σχετικά με την αποστολή, την οργάνωση, τη διάρθρωση, την υπαγωγή, τη διοίκηση, τη στελέχωση, τον εξοπλισμό, καθώς και την εκπαίδευση του προσωπικού της Υπηρεσίας αυτής.
     Τέλος σας πληροφορούμε ότι, για το θέμα αυτό, ενημερώθηκε η Εθνική Αντιπροσωπεία, από τον κ. Υπουργό Δημόσιας Τάξης, την 22-11-2004, κατά τη συζήτηση της 413/15-11-2004 επίκαιρης ερώτησης, που κατέθεσε ο Βουλευτής κ. Κ. Τσιάρας.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     7. Στην με αριθμό 5176/16-11-2004 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 7017/4/4714/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Κ. Καΐσερλης, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
     Όμως η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Επισημαίνεται ότι, με την ολοκλήρωση του προαναφερόμενου σχεδιασμού, συναρτάται και η ανακατανομή της οργανικής δύναμης των αστυνομικών Υπηρεσιών, με βάση τα πληθυσμιακά δεδομένα και τα αστυνομικά προβλήματα που αντιμετωπίζει κάθε περιοχή.
     Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Δωδεκανήσου και φυσικά της νήσου Κω, ώστε με τις ρυθμίσεις αυτές να καλυφθούν κατά τον πλέον ουσιαστικό και ορθολογικό τρόπο οι πραγματικές ανάγκες και να εμπεδωθεί περαιτέρω το αίσθημα ασφάλειας των πολιτών της περιοχής, πράγμα που αποτελεί πρώτη προτεραιότητα και διαρκή επιδίωξη του Υπουργείου μας.
     Σε ό,τι αφορά τις αναφερόμενες στην ερώτηση αποσπάσεις αστυνομικού προσωπικού, σας πληροφορούμε ότι το Αρχηγείο Ελληνικής Αστυνομίας εκτιμώντας τις αυξημένες υπηρεσιακές ανάγκες, κατά την παρελθούσα θερινή περίοδο του τρέχοντος έτους, της Αστυνομικής Διεύθυνσης Δωδεκανήσου προέβη στην εξαίρεση της συγκεκριμένης Αστυνομικής Διεύθυνσης από τις Υπηρεσίες που θα ενίσχυαν με αστυνομικό προσωπικό την Γενική Αστυνομική Διεύθυνση Αττικής για την διεξαγωγή των Ολυμπιακών Αγώνων. Συνεπώς, από τις αστυνομικές Υπηρεσίες της νήσου Κω δεν αποσπάσθηκε αστυνομικό προσωπικό για τους Ολυμπιακούς Αγώνες, ενώ παράλληλα, κατά την ανωτέρω περίοδο ενισχύθηκε το Αστυνομικό Τμήμα Αερολιμένα Κω με 15 δόκιμους αστυφύλακες.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     8. Στις με αριθμό 5177, 5190, 5191/16-11-2004 ερωτήσεις του Βουλευτή κ. Κωνσταντίνου Καΐσερλη δόθηκε με το υπ’ αριθμ. 7017/4/4715/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση των ανωτέρω ερωτήσεων, που κατέθεσε ο Βουλευτής κ. Κ. Καΐσερλης, σας γνωρίζουμέ ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των πυροσβεστικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση των Πυροσβεστικών Υπηρεσιών με βάση τις σύγχρονες ανάγκες και τα νέα δεδομένα.
     Για την εξέταση του σημαντικού θέματος της αναδιάρθρωσης (ίδρυσης, κατάργησης, προαγωγής κ.λ.π.) των πυροσβεστικών Υπηρεσιών, έχει συγκροτηθεί στο Αρχηγείο Πυροσβεστικού Σώματος Επιτροπή η οποία εξετάζει εμπεριστατωμένα όλα τα συναφή προς το θέμα στοιχεία και δεδομένα, προκειμένου στη συνέχεια και μετά από αναλυτική αξιολόγηση και εκτίμηση όλων των παραμέτρων να υποβληθούν οι σχετικές προτάσεις και να ληφθούν οριστικές αποφάσεις. Στα πλαίσια αυτά θα εξετασθούν και τα αιτήματα για ίδρυση Πυροσβεστικών Υπηρεσιών σε νησιά του νομού Δωδεκανήσου.
     Πάντως πρέπει να επισημάνουμε ότι, πέραν των αρμόδιων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στα νησιά της Δωδεκανήσου.
     Σχετικά με το αίτημα για μεταβίβαση στους Ο.Τ.Α της αρμοδιότητας ίδρυσης στην περιοχή τους πυροσβεστικών Υπηρεσιών, σας πληροφορούμε ότι για την ενίσχυση του μηχανισμού πυροπροστασίας της χώρας και την αποτελεσματική αντιμετώπιση των προβλημάτων που προέρχονται από φυσικές καταστροφές, μεταξύ των μέτρων που έχουν ληφθεί είναι και η καθιέρωση του θεσμού του εθελοντή πυροσβέστη.
     Σύμφωνα, με το νομικό πλαίσιο λειτουργίας του θεσμού αυτού (ν. 1951/1991 «Καθιέρωση του θεσμού του εθελοντή πυροσβέστη και άλλες διατάξεις» και π.δ. 32/1992 «Κανονισμός οργάνωσης και λειτουργίας Εθελοντικών Πυροσβεστικών Σταθμών και Κλιμακίων») το Πυροσβεστικό Σώμα συνεργάζεται στενά με την Τοπική Αυτοδιοίκηση και τους άλλους φορείς για την προώθηση του εν λόγω θεσμού και ενισχύει με κάθε δυνατό τρόπο τις εθελοντικές προσπάθειες που γίνονται από τους Ο.Τ.Α. ή από άλλους φορείς εθελοντών πυροσβεστών, συνεργάζεται αρμονικά με αυτούς και τους κατευθύνει στην εκτέλεση του έργου τους.
     Ειδικότερα, σύμφωνα με τις ανωτέρω διατάξεις, Εθελοντικοί Πυροσβεστικοί Σταθμοί και Κλιμάκια ιδρύονται από τους Δήμους και Κοινότητες, οι οποίοι αναλαμβάνουν την υποχρέωση εφοδιασμού των με πυροσβεστικά οχήματα και τον απαραίτητο μηχανολογικό εξοπλισμό, τη στέγαση και γενικά τη χρηματοδότηση της λειτουργίας των. Επίσης διατάξεις ρυθμίζουν τα κριτήρια που απαιτούνται για την απόκτηση της ιδιότητάς του εθελοντή πυροσβέστη, καθώς και άλλα θέματα που αφορούν αυτούς, όπως εκπαίδευσης, στολής κ.λ.π.
     Επισημαίνεται ότι το Πυροσβεστικό Σώμα συνδράμει κάθε προσπάθεια των ανωτέρω φορέων, εφόσον εκδηλώσουν ενδιαφέρον, για την ίδρυση και λειτουργία τέτοιων Υπηρεσιών και συντρέχουν οι απαραίτητες προϋποθέσεις. Οι εν λόγω Σταθμοί και Κλιμάκια λειτουργούν στο πλαίσιο του Πυροσβεστικού Σώματος και υπάγονται διοικητικά και επιχειρησιακά στην Πυροσβεστική Υπηρεσία της περιοχής όπου εδρεύουν.
     Στο πλαίσιο αυτό, το Αρχηγείο Πυροσβεστικού Σώματος θα συνδράμει κάθε προσπάθεια των αναφερόμενων στις ερωτήσεις Ο.Τ.Α, εφόσον εκδηλώσουν ενδιαφέρον για την ίδρυση τέτοιων Υπηρεσιών στα νησιά αυτά, και συντρέχουν οι απαραίτητες προϋποθέσεις, όπως αυτές καθορίζονται από την ισχύουσα νομοθεσία.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     9. Στην με αριθμό 5194/16-11-2004 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 7017/4/4719/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Ε. Παπαδημητρίου, σας γνωρίζουμε ότι οι οριστικές αποφάσεις, για το θέμα της αναδιάρθρωσης των περιφερειακών αστυνομικών Υπηρεσιών, θα ληφθούν, από το Υπουργείο μας, ύστερα από την ολοκλήρωση και τη λεπτομερή τελική επεξεργασία της σχετικής συνολικής οργανωτικής μελέτης.
     Πρέπει να επισημάνουμε ότι η επιτυχής υλοποίηση του συγκεκριμένου, ευρύτατου σε έκταση και σημασία οργανωτικού προγράμματος δεν είναι συμβατή με την προχειρότητα και τη βιασύνη, αλλά απαιτεί, πέραν των άλλων, την προσεκτική προσαρμογή του υφιστάμενου οργανωτικού σχεδιασμού στη νέα αστυνομική πραγματικότητα και τις προοπτικές που διαμορφώθηκαν στη χώρα μας ύστερα και από την επιτυχή έκβαση των Ολυμπιακών Αγώνων.
     Παράλληλα, το θέμα αυτό συναρτάται με την ολοκλήρωση ορισμένων καίριων και επιτακτικού χαρακτήρα διαρθρωτικών παρεμβάσεων, όπως η ίδρυση Υπηρεσιών Τροχαίας Αυτοκινητοδρόμων στις βασικές εθνικές οδικές αρτηρίες, η σύσταση Διεύθυνσης Ειδικών Αστυνομικών Δυνάμεων, ο εξορθολογισμός του οργανωτικού σχήματος βασικών υπηρεσιακών μονάδων των Γενικών Αστυνομικών Διευθύνσεων Αττικής και Θεσσαλονίκης και γενικότερα με τη διαμόρφωση των αναγκαίων εκείνων χρονικών και άλλων προϋποθέσεων, που θα εγγυώνται την ομαλή προσαρμογή των αστυνομικών Υπηρεσιών στη σύγχρονη πραγματικότητα και θα διασφαλίζουν την παραγωγή των προσδοκόμενων αποτελεσμάτων.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     10. Στην με αριθμό 5195/16-11-2004 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 7017/4/4720/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Ε. Παπαδημητρίου, σας γνωρίζουμε ότι, για το αντικείμενο αυτής, ενημερώθηκε η Εθνική Αντιπροσωπεία με το 7017/4/4432 από 3-8-2004 έγγραφό μας, σε απάντηση της 2157/14-7-2004 ερώτησης, που κατέθεσε η ίδια κ. Βουλευτής.
     Πέραν αυτών σας πληροφορούμε ότι οριστικές αποφάσεις ως προς την αναδιάρθρωση των περιφερειακών αστυνομικών Υπηρεσιών θα ληφθούν μετά την ολοκλήρωση της μελέτης, που γίνεται για το θέμα αυτό.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     11. Στην με αριθμό 5236/17-11-2004 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 7017/4/4721/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Ανδριανόπουλος, σε ό,τι μας αφορά, σας γνωρίζουμε ότι επί της λεωφόρου Ποσειδώνος 3 σήμερα λειτουργούν νόμιμα, δυνάμει αδειών λειτουργίας, δύο καταστήματα. Το ένα με την επωνυμία ΒΕΒΕΚ λειτουργεί ως κέντρο διασκέδασης με συγκρότηση εστιατορίου στο όνομα του Ευστρατίου ΚΑΚΕΤΣΗ και το άλλο με την επωνυμία ΚITCHEN BAR λειτουργεί ως κέντρο διασκέδασης με συγκρότηση εστιατορίου - μπαρ, στο όνομα του Νικολάου ΚΑΚΕΤΣΗ, που εκπροσωπεί την εταιρεία Ε. ΚΑΚΕΤΣΗΣ & ΣΙΑ Ε.Ε.
     Σε ό,τι αφορά το δεύτερο κατάστημα, σας πληροφορούμε ότι, μετά από αυτοψία της Διεύθυνσης Υγείας του Τομέα Νότιας Αθήνας της Νομαρχίας Αθηνών, τα αποτελέσματα της οποίας κοινοποιήθηκαν στην αρμόδια Υπηρεσία μας, διαπιστώθηκε ότι αυτό είχε μετατραπεί σε καφετέρια - μπαρ - εστιατόριο. Κατόπιν τούτου, από το Αστυνομικό Τμήμα Αλίμου, διενεργήθηκαν 15 έλεγχοι και βεβαιώθηκαν 9 παραβάσεις για τροποποίηση της άδειας λειτουργίας και 3 παραβάσεις για παραβίαση του ωραρίου λειτουργίας, ενώ διενεργήθηκαν και 2 ηχομετρήσεις και την 25-9-2004 εφαρμόσθηκε η αυτόφωρη διαδικασία. Για τη βεβαίωση των ανωτέρω παραβάσεων ενημερώθηκαν οι συναρμόδιες Υπηρεσίες για τις δικές τους ενέργειες.
     Πέραν αυτών σας πληροφορούμε ότι την 26/6, 22/9 και 8/11/2004 συνήλθε το αρμόδιο Πρωτοβάθμιο Συμβούλιο Επιθεωρήσεων Κινηματογράφων - Θεάτρων κ.λ.π. της Νομαρχίας Αθηνών, αρμοδιότητας Δήμου Αλίμου, και κατά την τελευταία συνεδρίαση αποφάσισε ομόφωνα τη χορήγηση αδείας λειτουργίας κέντρου διασκέδασης με συγκρότηση εστιατορίου καφετέριας - μπαρ με τον διακριτικό τίτλο ΚITCHEN ΜΠΑΡ, καθώς και τη χορήγηση αδείας λειτουργίας κέντρου διασκέδασης με συγκρότηση εστιατορίου - καφετέριας - μπαρ με τον διακριτικό τίτλο ΒΕΒΕΚ στα προαναφερόμενα καταστήματα, ιδιοκτησίας των ανωτέρω. Όπως δε ενημέρωσε την Υπηρεσία μας ο αρμόδιος για την έκδοση των αδειών λειτουργίας Δήμος Αλίμου, οι άδειες αυτές θα χορηγηθούν εντός των προσεχών ημερών, καθόσον βρίσκονται στο στάδιο της καθαρογράφησης.
     Στο σημείο αυτό, πρέπει να επισημάνουμε ότι η αρμοδιότητα χορήγησης και ανάκλησης των αδειών ίδρυσης και λειτουργίας κέντρων διασκέδασης και λοιπών καταστημάτων και επιχειρήσεων υγειονομικού ενδιαφέροντος, καθώς και η έκδοση και εκτέλεση αποφάσεων για προσωρινή ή οριστική αφαίρεση των ανωτέρω αδειών, σύμφωνα με την ισχύουσα νομοθεσία, ανήκει στους Ο.Τ.Α. Οι αστυνομικές Υπηρεσίες, είναι αρμόδιες για τη διενέργεια ελέγχων στα καταστήματα αυτά, προς διαπίστωση της νόμιμης λειτουργίας τους και εφαρμογή σε βάρος των παραβατών της ισχύουσας νομοθεσίας από πλευράς ποινικών κυρώσεων, καθώς και την ενημέρωση των αρμοδίων Υπηρεσιών (Ο.Τ.Α., Διευθύνσεις Πολεοδομίας, Υγιεινής κ.λ.π.), για τις δικές τους ενέργειες.
     Οι προαναφερόμενοι έλεγχοι αφορούν την τήρηση των όρων ασφάλειας και υγιεινής των εργαζομένων και θαμώνων στα καταστήματα υγειονομικού ενδιαφέροντος και ειδικότερα την είσοδο υπεράριθμων πελατών, τη λειτουργία αυτών χωρίς άδεια, τη λειτουργία μουσικών οργάνων χωρίς άδεια, την παραβίαση του ωραρίου λειτουργίας, την ηχορύπανση, την ανάπτυξη τραπεζοκαθισμάτων πέραν του προβλεπόμενου αριθμού, την τροποποίηση των υγειονομικών όρων λειτουργίας τους, την τήρηση των μέτρων και μέσων πυροπροστασίας κ.λ.π.
     Σε ό,τι αφορά την απαγόρευση του καπνίσματος στα καταστήματα υγειονομικού ενδιαφέροντος, σας πληροφορούμε ότι, σύμφωνα με την υπ' αριθ. ΥΙ/Γ.Π./οικ.76017 τη 29-7/1-8-2004 «Απαγόρευση του καπνίσματος σε δημόσιους χώρους, μεταφορικά μέσα και μονάδες παροχής υπηρεσιών υγείας», απαγορεύεται το κάπνισμα σε όλα τα καταστήματα υγειονομικού ενδιαφέροντος κατά την έννοια των διατάξεων του άρθρου 5 της Α1Β/8577/83 υγειονομικής διάταξης, με εξαίρεση τα αμιγή καταστήματα μπαρ και παραδοσιακά καφενεία του άρθρου 37 και τα κέντρα διασκέδασης του άρθρου 41 αυτής.
     Πάντως, από τις αρμόδιες Υπηρεσίες μας, δεν έχουν διαπιστωθεί παραβάσεις αναγόμενες σε θέματα ασφαλείας, ούτε έχουν γίνει καταγγελίες ή παράπονα σχετικά με τη λειτουργία των προαναφερόμενων καταστημάτων, ενώ οι έλεγχοι σ' αυτά, όπως και στα λοιπά καταστήματα υγειονομικού ενδιαφέροντος, θα συνεχισθούν, σύμφωνα και με τις εντολές και οδηγίες που έχουν δοθεί στις Υπηρεσίες μας.
     Αναφορικά με το αναφερόμενο στην ερώτηση επεισόδιο, σας πληροφορούμε ότι, μέχρι σήμερα, δεν έχει υποβληθεί στις Υπηρεσίες μας σχετική έγκληση από τον κ. Αθανάσιο ΔΙΑΜΑΝΤΟΠΟΥΛΟ.
     Τέλος στο Υπουργείο Δικαιοσύνης διαβιβάζουμε φωτοαντίγραφο της ερώτησης, προκειμένου να σας πληροφορήσει σχετικά με το ερώτημα που αφορά τους δικαστές.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     12. Στην με αριθμό 5278/18-11-2004 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. 7017/4/4723/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φ. Πετσάλνικος, σας γνωρίζουμε ότι ο πυροσβέστης Χαράλαμπος ΑΛΕΞΙΟΥ, στον αρχικώς εκδοθέντα πίνακα επιτυχόντων στη Σχολή Ανθυποπυραγών γενικής σειράς του Υπουργείου Εθνικής Παιδείας και Θρησκευμάτων του ακαδημαϊκού έτους 2004 - 2005, είχε καταλάβει την 22η θέση. Στη συνέχεια ο εν λόγω πίνακας τροποποιήθηκε ορθώς και νομίμως και ο αρχιπυροσβέστης Νικόλαος ΝΤΟΒΡΟΣ, ο οποίος εκ παραδρομής δεν είχε συμπεριληφθεί σ' αυτόν, κατέλαβε την 17η θέση, με αποτέλεσμα ο αναφερόμενος πυροσβέστης να καταλάβει την 23η θέση και να θεωρηθεί 1ος επιλαχών, αφού, σύμφωνα με την 8484 Φ.201.32/18-2-2004 απόφαση του Αρχηγού Πυροσβεστικού Σώματος, ο αριθμός των εισακτέων ανδρών με επανεξέταση στα μαθήματα της τελευταίας τάξης του Ενιαίου Λυκείου για το 90% των θέσεων καθορίστηκε σε 22.
     Κατόπιν των ανωτέρω, ο αναφερόμενος δεν εισήχθη στη Σχολή Ανθυποπυραγών και για το θέμα έχουν ολοκληρωθεί οι σχετικές διαδικασίες και οι αποφάσεις ελήφθησαν από τη Διοίκηση με τρόπο διαφανή και νόμιμο και δεν τίθεται πλέον ζήτημα επανεξέτασής του.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     13. Στην με αριθμό 5712/2.12.2004 ερώτηση των Βουλευτών κυρίων Ιωάννου Διαμαντίδη, Γεωργίου Ανωμερίτη, Παναγιώτου Ρήγα, Αγγελικής Γκερέκου, Μιχάλη Καρχιμάκη, Αθανασίου Παπαγεωργίου, Ιωάννου Παρασκευά, Ευαγγελίας Σχοιναράκη-Ηλιάκη, Ελπίδας Τσουρή, Εμμανουήλ Σκουλάκη, Βασιλείου Κεγκέρογλου, Κωνσταντίου Καΐσερλη, Ροδούλας Ζήση και Θάνου Μοραΐτη δόθηκε με το υπ’ αριθμ. 475/23.12.04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθμό πρωτ. 5712/02-12-2004 εγγράφου σας, με το οποίο μας διαβιβάστηκε ερώτηση των Βουλευτών κ. Γ. Διαμαντίδη, κ. Γ. Ανωμερίτη, κ. Π. Ρήγα, κ. Α. Γκερέκου, κ. Μ. Καρχιμάκη, κ. Θ. Παπαγεωργίου, Κ. Ι. Παρασκευά, κ. Ε. Σχοιναράκη-Ηλιάκη, κ. Ε. Τσουρή, κ. Ε. Σκουλάκη, κ. Β. Κεγκέρογλου, κ. Κ. Καΐσερλη, κ. Ρ. Ζήση και κ. Θ. Μωραΐτη, που κατατέθηκε στη Βουλή των Ελλήνων, σας διαβιβάζουμε, για την ενημέρωσή σας, φωτοαντίγραφο του με αριθ. πρωτ. 63896/09-12-2004 εγγράφου του Ναυτικού Απομαχικού Ταμείου προς την αρμόδια Διεύθυνση του ΥΕΝ.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     14. Στην με αριθμό 5647/1.12.04 ερώτηση των Βουλευτών κυρίων Βασιλείου Οικονόμου, Μιχάλη Καρχιμάκη, Κώστα Σπηλιόπουλου, Γιάννη Δριβελέγκα, Poδούλας Ζήση, Aπόστoλoυ Φωτιάδη, Τάκη Ρήγα Χρύσας Αράπογλου, Αθανασίας Μερεντίτη, Θάνου Μωραΐτη και Μάρκου Μπόλαρη δόθηκε με το υπ’ αριθμ. Φ 900α/4353/7645/18.12.04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 5647/1-12-2004 ερώτησης, που κατέθεσαν οι Βουλευτές κ.κ. Βασίλης Οικονόμου, Μιχάλης Καρχιμάκης, Κώστας Σπηλιόπουλος, Γιάννης Δριβελέγκας, Poδούλα Ζήση, Aπόστoλoς Φωτιάδης, Τάκης Ρήγας, Χρύσα Αράπογλου, Αθανασία Μερεντίτη, Θάνος Μωραίτης και Μάρκος Μπόλαρης με θέμα τη μετάθεση στη ΓΓΟΣΑΕ Αξιωματικού του Π.Ν., σας γνωρίζουμε τα ακόλουθα:
     Η τοποθέτησή του από το ΚΕΕΠ/ΑΣ, στο οποίο υπηρετούσε από το 2001, στη ΓΓΟΣΑΕ, έγινε στο πλαίσιο του ετησίου κύκλου μεταθέσεων και στο πνεύμα του Ν.2439/96 «Περί Ιεραρχίας και Εξελίξεως των Μονίμων Αξιωματικών των Ενόπλων Δυνάμεων» που αφορά στη συμπλήρωση τυπικών και ουσιαστικών προσόντων των Αξιωματικών και για κάλυψη υπηρεσιακών αναγκών.
     Δεν έγινε καμία ενέργεια από τη ΓΓΟΣΑΕ για την τοποθέτησή του και η μετάθεσή του έγινε τυχαία στα πλαίσια της εναλλαγής των υπηρετούντων Αξιωματικών στη ΓΓΟΣΑΕ.
     Η διαταγή τοποθετήσεως εξεδόθη την 12-05-04, η δε υλοποίηση της εν λόγω μετάθεσης είχε προγραμματισθεί με διαταγή ΓΕΝ της 6-10-2004 για τις 15-10-2004 και ανεστάλη με διαταγή της 21-10-04 μέχρι την ολοκλήρωση όλων των διοικητικών πράξεων, που αφορούν περιστατικό που διαπιστώθηκε σε έκτακτο οικονομικό έλεγχο, ο οποίος διενεργήθηκε από το ΑΣ.
     Δεν είχαν προσδιοριστεί ποια θα ήταν τα καθήκοντά του στη ΓΓΟΣΑΕ, διότι αυτό γίνεται αφού παρουσιασθεί ο κάθε Αξιωματικός και εξετασθούν το σχετικό βιογραφικό, το οποίο υποβάλει (όπου φαίνονται τα προσόντα του), σε συνδυασμό με τις υπάρχουσες υπηρεσιακές ανάγκες.
     Μετά την ολοκλήρωση των διοικητικών πράξεων στον εν λόγω Αξιωματικό επιβλήθηκε ποινή 6 μηνών αργίας δια προσκαίρου παύσεως και ετέθη στην διάθεση του ΓΕΝ για την έκτιση της ποινής του.
     Σε ότι αφορά τις τοποθετήσεις των Αξιωματικών αυτές δεν γίνονται με κομματικά κριτήρια αλλά, λαμβάνονται υπόψη τα στοιχεία των Ατομικών Φακέλων των και τα οποία συνηγορούσαν για την εν λόγω τοποθέτηση, αφού είναι τα ίδια στοιχεία με τα οποία ο εν λόγω Αξιωματικός τοποθετήθηκε, από την Κυβέρνηση ΠΑΣΟΚ ως ακολούθως:
     1. Κατά την περίοδο 1999-2001, στη Μόνιμη Αντιπροσωπεία της Ελλάδας στο ΝΑΤΟ στις ΒΡΥΞΕΛΛΕΣ.
     2. Το 2001, στο ΚΕΕΠ/ΑΣ υπηρεσία στην οποία συνέβη το αναφερόμενο περιστατικό.
     Όσον αφορά για το ενδεχόμενο εικονικών εισαγωγών κρεάτων στο Ναύσταθμο, αν και το γεγονός δεν συσχετίζεται με την εν λόγω ερώτηση, αναφέρεται ότι διενεργήθηκε έκτακτη οικονομική επιθεώρηση με πρωτοβουλία του ΓΕΝ, οι διαπιστώσεις της οποίας οδήγησαν στη λήψη διαφόρων Διοικητικών μέτρων Ι πράξεων, ενώ ανελήφθησαν ενέργειες και για ποινική διερεύvηση του όλου ζητήματος διαβίβαση Ε.Δ.Ε στο Ναυτοδικείο Πειραιά).
     Τέλος για τα θέματα πολιτικής ηθικής και χρηστής διαχείρισης, οι Έλληνες πολίτες αποφάνθηκαν στις 7 Μαρτίου.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     15. Στην με αριθμό 5994/13.12.2004 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Πέτρου Ευθυμίου, Παναγιώτου Ρήγα, Θάνου Μωραΐτη, Λεωνίδα Γρηγοράκου και Χρήστου Αηδόνη δόθηκε με το υπ’ αριθμ. Φ900α/4385/7683/7.1.05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 5994/13-12-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Βασίλης Οικονόμου, Πέτρος Ευθυμίου, Παναγιώτης Ρήγας, Θάνος Μωραΐτης, Λεωνίδας Γρηγοράκος και Χρήστος Αηδόνης, με θέμα το διδακτικό προσωπικό των ΑΣΕΙ και τις αρμοδιότητες του κ. Βαρβαρίκη, σας γνωρίζουμε τα ακόλουθα:
     Βρίσκονται εν εξελίξει οι διαδικασίες συλλογής και καταγραφής των απόψεων του διδακτικού προσωπικού των ΑΣΕΙ και των Γενικών Επιτελείων με σκοπό την ανάδειξη των σημείων που χρήζουν αναθεώρησης, τροποποίησης και βελτίωσης, ώστε να αποδοθεί η καλύτερη νομοθετική λύση σχετικά με την οργάνωση και λειτουργία των ΑΣΕΙ.
     Όσον αφορά στο διορισμό της κ. Παναγιωτοπούλου ως καθηγήτριας στη Σχολή Ικάρων, αυτή έγινε σύμφωνα με τις προβλεπόμενες διαδικασίες και υπό καθεστώς απόλυτης διαφάνειας, όπως προκύπτει από το ακριβές απόσπασμα Απόφασης Πρόσληψης Ωρομίσθιου Διδακτικού Προσωπικού Σ.Ι, το οποίο επισυνάπτεται (σχετικό 1).
     Αναφορικά με την κατάθεση εγγράφων στην ΒτΕ αυτή γίνεται σύμφωνα με τη διαδικασία του άρθρου 133 του Κανονισμού της Βουλής (Αιτήσεις Κατάθεσης Εγγράφων).
     Τέλος, σύμφωνα με το άρθρο 11 του ΠΔ 281/2002 «Επιτελείο Υπουργού Εθνικής Άμυνας», η Νομική Υπηρεσία του ΕΠΥΕΘΑ είναι αρμόδια για τον ασκούμενο κοινοβουλευτικό έλεγχο στο ΥΠΕΘΑ. Ο Στρατιωτικός Δικαστής κ. Βαρβαρίκης Παναγιώτης τοποθετήθηκε, με απόφαση του Ανώτατου Δικαστικού Συμβουλίου, στη Νομική Υπηρεσία του ΕΠΥΕΘΑ ως Νομικός Σύμβουλος παράλληλα με τα δικαστικά του καθήκοντα την 9-1-1997 και υπηρέτησε σε αυτή τη θέση ευδοκίμως έως την 13η Δεκεμβρίου 2004.
     Σε κάθε περίπτωση όμως, οι απαντήσεις του ΥΠΕΘΑ στον ασκούμενο κοινοβουλευτικό έλεγχο αποτελούν ευθύνη του Υπουργού.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     16. Στην με αριθμό 5993/13.12.04 ερώτηση των Βουλευτών κυρίων Μιχάλη Καρχιμάκη, Συλβάνας Ράπτη, Βασιλείου Οικονόμου, Ευάγγελου Παπαχρήστου, Παναγιώτου Ρήγα, Θάνου Μωραΐτη, Λεωνίδα Γρηγοράκου, Βασιλείου Τόγια και Χρήστου Αηδόνη δόθηκε με το υπ’ αριθμ. Φ 900α/4384/7682/7.1.05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 5993/13-12-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Συλβάνα Ράπτη, Bασiλης Οικονόμου, 	Βαγγέλης Παπαχρήστος, Παναγιώτης Ρήγας, Θανάσης Μωραίτης, Λεωνίδας Γρηγοράκος, Bασiλης Τόγιας και Χρήστος Αηδόνης, με θέμα το διδακτικό προσωπικό των ΑΣΕ, σας γνωρίζουμε τα ακόλουθα:
     Βρίσκονται εν εξελίξει οι διαδικασίες συλλογής και καταγραφής των απόψεων του διδακτικού προσωπικού των ΑΣΕ και των Γενικών Επιτελείων με σκοπό την ανάδειξη των σημείων του Ν. 3187/03 που χρήζουν αναθεώρησης, τροποποίησης και βελτίωσης, ώστε να αποδοθεί η καλύτερη νομοθετική λύση σχετικά με την οργάνωση και λειτουργία των ΑΣΕΙ.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     17. Στην με αριθμό 5781/6.12.2004 ερώτηση των Βουλευτών κυρίων Μιχάλη Καρχιμάκη, Ανδρέα Λοβέρδου, Ευάγγελου Βενιζέλου, Αλεξάνδρου Ακριβάκη, Κίμωνα Κουλούρη, Γρηγορίου Νιώτη, Γεωργίου Παπαγεωργίου, Σωκράτη Κοσμίδη και Ηλία Παπαηλία δόθηκε με το υπ’ αριθμ Φ. 900α/4367/7660/30.12.04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 5781/6-12-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Ανδρέας Λοβέρδος, Ευάγγελος Βενιζέλος, Αλέκος Ακριβάκης, Κίμων Κουλούρης, Γρηγόρης Νιώτης, Γιώργος Παπαγεωργίου, Σωκράτης Κοσμίδης και Ηλίας Παπαηλίας, με θέμα το δημοσίευμα για διέλευση αξιωματούχων της προμηθεύτριας ρωσικής εταιρείας των TOR Μ-Ι στην Ελλάδα, σας γνωρίζουμε τα ακόλουθα:
     Μετά από επίσκεψη του κ. ΥΕΘΑ και του κ. Πρωθυπουργού στη Ρωσία, υπήρξε επικοινωνία με τη ΓΓΟΣΑΕ από την Ρωσική πλευρά και ζητήθηκε η επανέναρξη των διαπραγματεύσεων - συνομιλιών σχετικά με το οπλικό σύστημα TOR M-l.
     Η ΓΓΟΣΑΕ απάντησε εγγράφως θετικά μέσω του γραφείου του Ακολούθου Άμυνας της Ρωσικής Πρεσβείας στην Αθήνα. Στη συνέχεια η Ρωσική πλευρά υπέβαλε αίτημα ώστε η συνάντηση με τους Έλληνες εκπροσώπους να γίνει στις 20 και 21-12-2004. Επίσης, ζητήθηκε η έκδοση αδείας εισόδου (VISA) για κάποιους από τους εκπροσώπους της ρωσικής αντιπροσωπείας, κάτι το οποίο πραγματοποιήθηκε. Η συνάντηση των δύο πλευρών έλαβε χώρα στις 21-12-2004 και ώρα 10:00 π.μ. στην αίθουσα συσκέψεων της ΓΓΟΣΑΕ. Όλα τα παραπάνω επιβεβαιώνονται από την αλληλογραφία μεταξύ της ΓΓΟΣΑΕ και του Ακολούθου Άμυνας της Ρωσικής Πρεσβείας στην Αθήνα, αντίγραφα της οποίας σας υποβάλλονται συνημμένα.
     Από τα παραπάνω είναι προφανές ότι τα δημοσιεύματα που επικαλούνται οι κύριοι ερωτώντες Βουλευτές είναι αναληθή και σκοπίμως διαστρεβλωμένα.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου:
     Είναι η με αριθμό 2752/30.8.2004 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή αποχετευτικών δικτύων στο Δήμο Θραψανού.
     Το περιεχόμενο της ερώτησης του κυρίου συναδέλφου έχει ως εξής:
     «Ο Δήμος Θραψανού έχει υποβάλλει πρόταση με πλήρη Τεχνικό Δελτίο και ώριμες μελέτες για το έργο Αποχετευτικά Δίκτυα Θραψανού.
     Ο βιολογικός καθαρισμός που χρηματοδοτείται από τα ΟΠΑΑΧ του Υπουργείου Οικονομίας και Οικονομικών ολοκληρώνεται.
     Για να αξιοποιηθεί και να καταστεί λειτουργικό το έργο του βιολογικού καθαρισμού απαιτείται η κατασκευή των αποχετευτικών δικτύων που περιέχονται στην πρόταση.
     Ερωτάται ο Υπουργός:
     Πότε θα εξεταστεί η πρόταση, προκειμένου να ενταχθεί σε πρόγραμμα και να υλοποιηθεί το συγκεκριμένο έργο;»
     Ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
     Το επιχειρησιακό πρόγραμμα «ΠΕΡΙΒΑΛΛΟΝ» (ΕΠΠΕΡ) του Γ΄ Κοινοτικού Πλαισίου Στήριξης χρηματοδοτεί, στο πλαίσιο του μέτρου 6.2, βασικά έργα υποδομής στον τομέα της διαχείρισης των υδάτινων πόρων και συγκεκριμένα σε τρεις κατηγορίες: Πρώτον, αντιπλημμυρική προστασία του αστικού και εξωαστικού χώρου σε επιλεγμένες περιοχές της χώρας, οι οποίες παρουσιάζουν έντονα προβλήματα, δεύτερον, εξασφάλιση της φυσικής ροής ποταμών-χειμάρρων με σκοπό την αντιμετώπιση των πλημμυρών και, τρίτον, επεξεργασία των αστικών λυμάτων είτε σε μικρούς οικισμούς –ορεινούς, παραλιακούς, αγροτικούς- ή σε οικισμούς με εποχικά κυμαινόμενο πληθυσμό, δηλαδή σε τουριστικούς οικισμούς.
     Στο πλαίσιο του συγκεκριμένου προγράμματος δημοσιεύθηκε στις 21 Ιανουαρίου 2004 η τέταρτη πρόσκληση της υπηρεσίας διαχείρισης του επιχειρησιακού προγράμματος «ΠΕΡΙΒΑΛΛΟΝ» για υποβολή προτάσεων στο μέτρο 6.2 για έργα επεξεργασίας λυμάτων σε μικρούς οικισμούς ή οικισμούς με εποχικά κυμαινόμενο πληθυσμό. 
     Ο Δήμος Θραψανού υπέβαλε πρόταση με τίτλο «Κεντρικός αποχετευτικός αγωγός προς το βιολογικό καθαρισμό – Δευτερεύοντα δίκτυα αποχέτευσης» σε αυτήν τη συγκεκριμένη πρόταση το Φεβρουάριο του 2004 με συνημμένο τεχνικό δελτίο έργου. 
     Ο έλεγχος επιλεξιμότητας και κανονικότητας της τέταρτης πρόσκλησης στο μέτρο 6.2 ολοκληρώθηκε τον Οκτώβριο του 2004. Όμως, με την υπ’ αριθμόν πρωτοκόλλου 177205 της 26ης Οκτωβρίου 2004 απόφαση του Υπουργού ΠΕΧΩΔΕ ανακλήθηκε ολόκληρη η τέταρτη πρόσκληση του συγκεκριμένου μέτρου βάσει του πορίσματος ελέγχου της μονάδας ελέγχου της ειδικής υπηρεσίας διαχείρισης του ΕΠΠΕΡ το οποίο εγκρίθηκε με την υπ’ αριθμόν πρωτοκόλλου 177200/26.10.2004 απόφαση του Προέδρου της Επιτροπής Παρακολούθησης του ΕΠΕΔ. Σύμφωνα με αυτήν διαπιστώθηκε πρόβλημα κανονικότητας ολόκληρης της πρόσκλησης του συγκεκριμένου μέτρου. Δεν εντάχθηκαν, δηλαδή, έργα στο πρόγραμμα βάσει της πρόσκλησης αυτής.
     Τέλος, σε ό,τι αφορά τη χρηματοδότηση ενός έργου από το ΠΕΠ Κρήτης, που είναι ο εναλλακτικός τρόπος χρηματοδότησης του συγκεκριμένου έργου, σας ενημερώνω, κύριε συνάδελφε, ότι θα πρέπει να υποβληθεί πρόταση από τον ενδιαφερόμενο φορέα στο πλαίσιο ανοικτής πρόσκλησης για υποβολή προτάσεων, να αξιολογηθεί βάσει των κριτηρίων τα οποία τίθενται και βεβαίως θα εγκριθεί εφόσον πληροί τα κριτήρια επιλεξιμότητας και ωριμότητας.
     Μέχρι στιγμής πάντως στο ΠΕΠ Κρήτης δεν υπάρχει αντίστοιχη πρόσκληση, χωρίς αυτό να σημαίνει ότι αποκλείεται στο μέλλον να υπάρξει τέτοια πρόσκληση.
     Ευχαριστώ, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
     Κύριε Υπουργέ, ο Δήμος Θραψανού του Νομού Ηρακλείου είναι ένας μικρός δήμος σχετικά σε έκταση και πληθυσμό, όμως έχει μια μεγάλη δυναμική ανάπτυξης. 
     Η παραδοσιακή τέχνη της αγγειοπλαστικής, που συνεχίζει την παράδοση της Μινωικής Κρήτης, είναι βασική δραστηριότητα των κατοίκων, η ανθοκαλλιέργεια έχει σημαντική συμμετοχή στην ανάπτυξη του νομού, παρά τα προβλήματα που έχουν οι ανθοκαλλιεργητές και η παραγωγή και τυποποίηση άριστης ποιότητας ελαιολάδου με σημαντικές εξαγωγές είναι ένας άλλος σημαντικός τομέας δραστηριότητας των κατοίκων. Ο Δήμος Θραψανού στα πλαίσια του προγράμματος τοπικής ανάπτυξης που έχει εκπονήσει έχει ξεκινήσει τη δημιουργία του βιολογικού καθαρισμού, ο οποίος το καλοκαίρι που έρχεται θα έχει ολοκληρωθεί. 
     Υπέβαλε, όπως πολύ σωστά είπατε, την πρόταση για τον κεντρικό αγωγό σύνδεσης με το βιολογικό καθαρισμό και για τα δευτερεύοντα δίκτυα, που όμως δεν αξιολογήθηκε για να ενταχθεί στο συγκεκριμένο πρόγραμμα. Απαντήσατε δώδεκα μήνες μετά. Έχουμε το εξής παράδοξο: ενώ στις περισσότερες περιπτώσεις συμβαίνει να έχουμε τα δίκτυα και να μην έχουμε το βιολογικό καθαρισμό, εδώ θα έχουμε βιολογικό καθαρισμό και δεν θα έχουμε κεντρικό αγωγό σύνδεσης. Θα ήθελα, λοιπόν, να μας ενημερώσετε, εάν θα υπάρξει επαναπροκήρυξη της τέταρτης πρόσκλησης, η οποία ακυρώθηκε τον Οκτώβριο που πέρασε, στο πρόγραμμα «ΕΠΕΡ» ή εάν θα πρέπει ο δήμος να αποταθεί σε άλλα προγράμματα. Και ένα απ’ αυτά, όπως είπατε, μπορεί να είναι από την Περιφέρεια Κρήτης. Ακόμη, αν η διάθεση του Υπουργείου είναι να χρηματοδοτήσει τέτοιας μορφής έργα σύνδεσης με ήδη υπάρχοντες βιολογικούς καθαρισμούς, με δεδομένο ότι για τη συγκεκριμένη περιοχή ο βιολογικός καθαρισμός ήταν απαραίτητος λόγω του ότι από τη λεκάνη της περιοχής Θραψανού υδρεύεται η πόλις του Ηρακλείου και άρα είναι παραπάνω από επείγουσα η ανάγκη λειτουργίας του συγκεκριμένου καθαρισμού. 
     ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
     Πράγματι, κύριε συνάδελφε, παρατηρείται στη συγκεκριμένη περίπτωση το παράδοξο να ολοκληρώνεται η μονάδα -το εργοστάσιο, αν θέλετε- βιολογικού καθαρισμού, χωρίς να έχει καν ξεκινήσει, χωρίς να έχει ενταχθεί ακόμα σε χρηματοδοτικό σχήμα το αποχετευτικό δίκτυο. Γι’ αυτό βεβαίως υπεύθυνη είναι η δημοτική αρχή. Θα έπρεπε να έχει μεριμνήσει ούτως ώστε πρώτα να ξεκινήσει το αποχετευτικό δίκτυο και στη συνέχεια να περάσουμε στη χρηματοδότηση και κατασκευή του βιολογικού καθαρισμού. Βεβαίως -το είπα άλλωστε και στην πρωτομιλία μου- ο Δήμος Θραψανού μπορεί να επανέλθει σε νεότερη πρόσκληση του επιχειρησιακού προγράμματος «ΠΕΡΙΒΑΛΛΟΝ» του ΥΠΕΧΩΔΕ μόλις αυτή υπάρξει. 
     Σε ό,τι αφορά την πρόθεση του Υπουργείου, θα πρέπει να σας πω ότι η αξιολόγηση των προτάσεων θα γίνει μετά την υποβολή τους και βεβαίως εφόσον πληρούνται τα κριτήρια επιλεξιμότητας και ωριμότητας. 
     Σας ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των αναφορών και ερωτήσεων δεύτερου κύκλου.
     Είναι η με αριθμό 5361/19.11.2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη στήριξη των αγροτών των Αρχανών Ηρακλείου Κρήτης.
     Η ερώτηση του κ. Στρατάκη έχει ως εξής:
     «Οι εξελίξεις στον αγροτικό τομέα σε παγκόσμιο επίπεδο, την Ευρώπη και τη χώρα μας, διαμορφώνουν νέα αρνητικά δεδομένα για τα προϊόντα μας, με αποτέλεσμα να βγαίνει από τους αγρότες φωνή απόγνωσης, με την οποία ζητούν αποτελεσματικά μέτρα για την επίλυση των προβλημάτων τους.
     Ο Αγροτικός Σύλλογος Αρχανών Νομού Ηρακλείου με ανακοίνωσή του προς τους Βουλευτές του νομού ζητά την άμεση παρέμβαση για την ανακούφιση και στήριξη των παραγωγών. Όμως, παρά την προσπάθειά του να εντοπίσει τις αιτίες των προβλημάτων, αποτυγχάνει γιατί οι θέσεις που προβάλλει αποτελούν προτάσεις πολιτικών φορέων που αυτοαναιρούνται, επειδή αντιστρατεύονται αυτά που πρεσβεύουν, όπως τη διεθνιστική αντίληψη και την αλληλεγγύη μεταξύ των λαών. 
     Οι αγρότες των χωρών του Τρίτου Κόσμου και κατά κανόνα των φτωχών αγροτικών χωρών είναι αυτοί που διεκδικούν να λειτουργήσει ο ανταγωνισμός, έστω και αν στο τέλος οι μηχανισμοί του κόστους των συντελεστών παραγωγής, εκτός αυτού της εργασίας και κυρίως οι μηχανισμοί εμπορίας, δεν τους αφήνουν να απολαύσουν τους κόπους τους. Το ίδιο συμβαίνει σε μεγάλο βαθμό και για τη χώρα μας παρά την προστασία της Κοινής Αγροτικής Πολιτικής (ΚΑΠ), αφού το στοιχείο της ποιότητας παραμένει αναξιοποίητο και επιπλέον δεν έχουν δημιουργηθεί μηχανισμοί εμπορίας, που να έχουν δυνατότητες παρέμβασης και αποτροπής της εκμετάλλευσης. Για τους λόγους αυτούς παρατηρείται το φαινόμενο στον μεν παραγωγό να μειώνεται η τιμή μέχρι και 50% και ταυτόχρονα η αύξηση στον καταναλωτή να ξεπερνά το 20% ιδιαίτερα όταν λειτουργούν ασύδοτα οι κανόνες της αγοράς, όπως συμβαίνει σήμερα. 
     Η περιοχή των Αρχανών έχει δραστήριους και προοδευτικούς παραγωγούς που μπορούν, όπως έχουν αποδείξει εδώ και πολλά χρόνια, να παράγουν προϊόντα ποιότητας πλήρως ανταγωνιστικά. Παρά όμως την προοδευτικότητα των κατοίκων και την αντίληψη συνεργασίας που τους διακατέχει, βρίσκονται σε άσχημη κατάσταση ιδιαίτερα μετά τα αρνητικά αποτελέσματα της φετινής χρονιάς, με αποτέλεσμα να αδυνατούν να προχωρήσουν με τα αναγκαία βήματα στην επιβαλλόμενη μετεξέλιξη. Η ανάγκη για τη συμπλήρωση του εισοδήματος με οποιονδήποτε τρόπο είναι επιτακτική προκειμένου να αντιμετωπίσουν το πρόβλημα επιβίωσής τους και για να συνεχίσουν την παραγωγική τους δραστηριότητα. Εξάλλου, αυτό έχει γίνει πολλές φορές στο παρελθόν με τις κοινοτικές ενισχύσεις, έστω κι αν ορισμένοι τις κατακρίνουν. Όμως, η σημαντικότερη συνδρομή θα ήταν η προώθηση της εμπορίας των προϊόντων τους με τεχνικοοικονομική στήριξη των φορέων τους (Αγροτικής Συνεταιρισμός, Ομάδα Παραγωγών, κλπ.), όπως με διαφημιστική καμπάνια και άλλες συντονιστικές και υποστηρικτικές δράσεις.
     Ερωτώνται οι κ.κ. Υπουργοί: 
     1. Αν προτίθενται να αντιμετωπίσουν το πρόβλημα επιβίωσης των παραγωγών σε συνδυασμό με τη συνέχιση της παραγωγικής τους δραστηριότητας και 
     2. Αν προτίθενται, έστω με πιλοτικό πρόγραμμα τεχνικοοικονομικής στήριξης και άλλων δράσεων, που δεν απαιτούν έγκριση της Επιτροπής Ανταγωνισμού της Ευρωπαϊκής ‘Ενωσης, να συμβάλουν στην προώθηση της εμπορίας των αρίστης ποιότητας και γνωστής φήμης προϊόντων τους».
     Ο Υφυπουργός Οικονομίας και Οικονομικών έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, το θέμα της ερώτησης αφορά το Υπουργείο Αγροτικής Ανάπτυξης και Τροφίμων. Δεν αφορά το Υπουργείο Οικονομίας. 
     Επισυνέβη το γεγονός της σημερινής συζήτησης, επειδή το Υπουργείο Οικονομίας εντός της προθεσμίας των τριάντα ημερών δεν απάντησε στον αγαπητό συνάδελφο. Γι’ αυτό βρισκόμαστε σήμερα εδώ. Ωστόσο όμως, ο κύριος συνάδελφος –και απορώ γιατί- θέλησε την πραγματοποίηση της συζήτησης σήμερα, ενώ από τις 10.12.2004 με σχετικό έγγραφο του Υπουργείου Αγροτικής Ανάπτυξης και Τροφίμων πήρε την απάντησή του. Για την αξία όμως των Πρακτικών, αλλά και τον ακονισμό της μνήμης, θα αναφέρω ορισμένα στοιχεία, τα οποία ούτως ή άλλως αναφέρονται και σ’ αυτό το έγγραφο. 
     Πρόκειται για το με αριθμό 4445/8.12.2004 έγγραφο του γραφείου του ειδικού γραμματέα του σχετικού Υπουργείου, απ’ όπου προκύπτουν τα ακόλουθα:
     Πρώτον, τα επενδυτικά σχέδια που αρχικά υποβλήθηκαν για τα τέσσερα ολοκληρωμένα προγράμματα ανάπτυξης αγροτικού χώρου της Περιφέρειας Κρήτης ήταν τριακόσια είκοσι οκτώ. Δεύτερον, η αξιολόγηση των παραπάνω σχεδίων από την αρμόδια διεύθυνση προγραμματισμού και γεωργικών διαρθρώσεων ολοκληρώθηκε στο τέλος Νοεμβρίου 2003. Τρίτον, τα εκατόν ενενήντα τρία επενδυτικά σχέδια βαθμολογήθηκαν θετικά από τη γνωμοδοτική επιτροπή της περιφέρειας στις 2 και 3 Δεκεμβρίου του 2003. Τέταρτον, η ημερομηνία 3.12.2003 είναι η αφετηρία υλοποίησης των εκατόν ένα επενδυτικών σχεδίων του ΟΠΑΘ Μαλεβιζίου Νομού Ηρακλείου. Πέμπτον, από τα παραπάνω εκατόν ένα έργα, εννέα υλοποιούνται στο Δήμο Αρχανών συνολικού κόστους 1.200.000 ευρώ και δημόσιας δαπάνης 600.000 ευρώ περίπου. Έκτον, το έργο του «ΜΕΤΡΟ ΕΠΤΑ 3-Εφαρμογή και Πιστοποίηση Συστήματος Ολοκληρωμένης Διαχείρισης Επιτραπέζιου Σταφυλιού», ολοκληρωμένο πρόγραμμα εφαρμοζόμενο από ομάδα αμπελοκαλλιεργητών, αφορά την παραγωγή περισσοτέρων από εκατόν είκοσι αγροτόνων. Τέλος, το έργο «ΜΕΤΡΟ ΕΠΤΑ 9-Δράση 3» προβλέπει τα συγκριτικά πλεονεκτήματα της περιοχής παρέμβασης, που είναι ο Δήμος Αρχανών.
     Αυτό για την αξία των Πρακτικών, γιατί η απάντηση του κυρίου συναδέλφου ήδη είχε απαντηθεί από το Δεκέμβριο του 2004.
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Στρατάκης.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
     Κύριε Υπουργέ, εάν είχα πάρει απάντηση, ασφαλώς δεν θα ήθελα να σας φέρω εδώ σήμερα να μου απαντήσετε. Υπολογίζω όμως ότι μάλλον δεν διαβάσατε καλά την ερώτηση. 
     Εγώ στο δεύτερο ερώτημά μου λέω αν προβλέπονται κάποια συγκεκριμένα πιλοτικά μέτρα, εκτός και πέραν των μέτρων που προβλέπονται μέσα από το κοινοτικό πλαίσιο στήριξης, ώστε να ενισχυθούν οι συγκεκριμένοι παραγωγοί. Και βέβαια, μέτρα και πιλοτικά προγράμματα που δεν εντάσσονται στις διαδικασίες της Επιτροπής Ανταγωνισμού της Ευρωπαϊκής Ένωσης.
     Δεν μου απαντάτε όμως και σήμερα. Και βέβαια η απάντηση του Υπουργείου Αγροτικής Ανάπτυξης και Τροφίμων, την οποίαν επικαλείστε και λέτε ότι μου απάντησε η Κυβέρνηση, δεν έχει καμία σχέση με τέτοιας μορφής προγράμματα, στα οποία αναφέρεται η ερώτησή μου. Το μόνο που αναφέρει είναι τα προγράμματα των ΟΠΑΧ και κάποια άλλα, τα οποία δυστυχώς και αυτά τα έχετε σταματήσει. Άρα, λοιπόν, στην ουσία απάντηση η ερώτησή μου δεν πήρε. Αντίθετα διαπιστώνουμε καθημερινά άλλα πράγματα. Δηλαδή, ενώ θα έπρεπε να μου πείτε κάποια πράγματα που έχουν σχέση –ενδεχομένως- με τη μείωση του κόστους παραγωγής, βλέπουμε σήμερα την Κυβέρνηση να παίρνει νέα μέτρα και αντί να μειώνει το ΦΠΑ, όπως έλεγε στις προεκλογικές εξαγγελίες, τον αυξάνει.
     Δεν παίρνετε κανένα συγκεκριμένο μέτρο που να συμβάλλει στη βελτίωση του εισοδήματος. Και βέβαια όλα αυτά με τις αυξήσεις οδηγούν στην υπέρμετρη διόγκωση του κόστους παραγωγής, διότι αυξάνονται τα καύσιμα, διότι αυξάνονται τα εφόδια, διότι αυξάνονται τα φάρμακα, διότι αυξάνονται όλα εκείνα τα οποία ουσιαστικά χρειάζεται ο παραγωγός για να μπορέσει να παράξει το προϊόν που παράγει.
     Στη συγκεκριμένη περίπτωση όμως –και εδώ είναι το πρόβλημα- οι παραγωγοί παράγουν και μάλιστα άριστης ποιότητας προϊόντα. Χρειαζόμαστε, λοιπόν, την ενίσχυση του Υπουργείου Εθνικής Οικονομίας που έχει τον τομέα του εξωτερικού εμπορίου, προκειμένου με κάποιες παρεμβάσεις -και έχουμε ήδη ζητήσει, αλλά απαντήσατε προφορικά αρνητικά- είτε να ενισχυθεί η παραγωγή στην απόσταξη κρίσεως, για παράδειγμα, του κρασιού και εκεί οι ποσότητες που προβλέπονται θα είναι περιορισμένες είτε δεύτερον, να γίνει μία προσπάθεια για να εξαχθεί η σταφίδα που παραμένει στις αποθήκες των μεταποιητών με αποτέλεσμα να μην έχουν τη δυνατότητα του χρόνου να αγοράσουν σταφίδα οι εμπλεκόμενοι φορείς είτε συνεταιριστικοί είτε ιδιωτικοί. Όλα αυτά δημιουργούν ένα τεράστιο πρόβλημα στους παραγωγούς, διότι το προϊόν τους παραμένει αδιάθετο, έχουν μεγάλο κόστος στην παραγωγή του προϊόντος και επιπλέον δεν έχουν εισόδημα για να ζήσουν και να παράξουν.
     Εμείς, λοιπόν, την παρέμβαση του Υπουργείου Εθνικής Οικονομίας τη θέλουμε σε συγκεκριμένες κατευθύνσεις που τις έχουμε βάλει και ζητούμε και διεκδικούμε να υπάρξουν μέτρα, ώστε να διευκολυνθούν οι παραγωγοί να μπορέσουν να επιβιώσουν. Δυστυχώς διαπιστώνουμε ότι συμβαίνει το αντίθετο. 
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υφυπουργός Οικονομίας και Οικονομικών κ. Ρεγκούζας.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, ασφαλώς η πολιτική της Κυβέρνησης είναι ενιαία. Ωστόσο όμως οι τομείς δράσεις εξελίσσονται και ξετυλίγονται μέσα από τη λειτουργία των Υπουργείων. Το Υπουργείο Αγροτικής Ανάπτυξης είναι αρμόδιο για αυτά τα αναπτυξιακά προγράμματα. Εσείς θέσατε και άλλα ζητήματα, όπως είναι το κόστος παραγωγής του αγροτικού τομέα και οι υποδομές που έχουν σχέση. Ασφαλώς υπάρχουν παράλληλες δράσεις των Υπουργείων και ασφαλώς το ένα Υπουργείο αλληλοϋποστηρίζει το άλλο με την πολιτική που αναπτύσσει.
     Ωστόσο όμως σας επαναλαμβάνω ότι αυτά τα αναπτυξιακά προγράμματα για τα οποία γίνεται λόγος με την ερώτησή σας δεν αφορούν το Υπουργείο Οικονομίας, αφορούν το Υπουργείο Αγροτικής Ανάπτυξης. Το Υπουργείο Αγροτικής Ανάπτυξης με τις απαντήσεις που σας έδωσε νομίζω  ότι κάλυψε όλο το φάσμα, τουλάχιστον, αυτών που αναφέρετε στην ερώτησή σας. Στο Υπουργείο Οικονομίας θα πρέπει να απευθυνθείτε με ένα διαφορετικό κείμενο ερώτησης για να σας απαντήσει για ζητήματα που έχουν σχέση με τις υποδομές, με τη χρηματοδότηση δράσεων κλπ. 
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, ολοκληρώθηκε η συζήτηση των αναφορών και ερωτήσεων 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Μεταφορών και Επικοινωνιών
     Ψήφιση στο σύνολο του σχεδίου νόμου: «Ίδρυση και λειτουργία Εμπορευματικών Κέντρων και άλλες διατάξεις».
     Το νομοσχέδιο θα ψηφιστεί στη συνέχεια.
     Υπουργείου Ανάπτυξης
     Μόνη συζήτηση επί της αρχής, των άρθρων και του συνόλου του σχεδίου νόμου: «Έλεγχος της διακίνησης και αποθήκευσης πετρελαιοειδών προϊόντων - ρύθμιση θεμάτων του Υπουργείου Ανάπτυξης».
     Το νομοσχέδιο θα συζητηθεί στην αποψινή συνεδρίαση.
     Υπουργείου Δημόσιας Τάξης
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του».
     Το νομοσχέδιο αυτό ψηφίστηκε κατά πλειοψηφία στη Διαρκή Επιτροπή και εισάγεται με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας.
     Το λόγο έχει ο κ. Γκατζής εκ μέρους του Κομμουνιστικού Κόμματος.
     ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
     Κυρία Πρόεδρε, θα ήθελα εδώ να υπενθυμίσω στο Σώμα ότι εμείς είχαμε καταψηφίσει την προηγούμενη σύμβαση που αφορούσε τη συνεργασία των ίδιων ομίλων κρατών του Ευξείνου Πόντου για την καταπολέμηση του εγκλήματος. Την είχαμε καταψηφίσει για τους εξής λόγους: Περιλάμβανε συγκεκριμένη αναφορά στις πράξεις τρομοκρατίας και μπαίνει το ερώτημα –το βάλαμε και τότε, το ξαναβάλαμε και στην επιτροπή και το θέτουμε και εδώ στην Ολομέλεια- ότι, ενώ αναφέρεται σε πράξεις τρομοκρατίας, η έννοια της τρομοκρατίας είναι μία αόριστη νομική πια έννοια, η οποία μπορεί να ερμηνευτεί σε βάρος του λαϊκού κινήματος κατά βούληση, πολύ δε περισσότερο όταν είναι χαρακτηριστικό πως οι Ηνωμένες Πολιτείες της Αμερικής εν ονόματι της τρομοκρατίας έχουν εξαπολύσει σήμερα ένα παγκόσμιο πογκρόμ ενάντια σε λαούς για καθαρά οικονομικά συμφέροντα, μόνο και μόνο με το αιτιολογικό της αντιμετώπισης της τρομοκρατίας. Είδαμε με τη γειτονική Γιουγκοσλαβία τι έγινε, με την Ευρωπαϊκή Ένωση, το ΝΑΤΟ και τη συνδρομή των Αμερικανών, ξέρουμε τι γίνεται στο Ιράκ, στο Ιράν, τη Συρία και σε άλλες χώρες που αναφέρονται. Πολύ δε περισσότερο, κυρία Πρόεδρε, όταν στην έννοια της τρομοκρατίας οι Ηνωμένες Πολιτείες με ανακοινώσεις του State Department χαρακτηρίζουν και τα εθνικοαπελευθερωτικά κινήματα αλλά και τα κινήματα ειρήνης που υπάρχουν μέσα στη χώρα, όπως και στη χώρα τη δική μας. 
     Εξάλλου, κάποιες από τις συμβαλλόμενες χώρες, κύριοι συνάδελφοι, όπως η Τουρκία, προδήλως έχει ταυτίσει την τρομοκρατία με τις προοδευτικές ιδέες και οργανώσεις. Είδαμε στην τηλεόραση πώς ακριβώς αντιμετώπιζαν τη συγκέντρωση των γυναικών για τις 8 του Μάρτη και τα δικαιώματα που ζητούσαν κλπ. Επίσης να σας πω, κυρία Πρόεδρε, ότι μέσα σε αυτόν τον όμιλο των χωρών του Ευξείνου Πόντου η Μολδαβία, η οποία είναι και αυτή μέλος, έχει χαρακτηρίσει ως εθνικούς ήρωες τους συνεργάτες των Γερμανών -και τους έχει κάνει και μνημεία μάλιστα- και έχει εγκλείσει στις φυλακές όλους τους αγωνιστές που αντιστάθηκαν στον κατακτητή. Αυτή είναι σήμερα η αντίληψη που κυριαρχεί και στις χώρες του Ευξείνου Πόντου για την αντιμετώπιση δήθεν της τρομοκρατίας και στις χώρες γενικότερα για το πώς αντιμετωπίζονται οι προοδευτικές ιδέες και τα κινήματα.
     Με λίγα λόγια, δεν ξέρω με πόση ευκολία η Κυβέρνηση αλλά και το ΠΑΣΟΚ ψηφίζουν τέτοιες συμφωνίες, τέτοιες συμβάσεις που θα είναι ενάντια και στα λαϊκά κινήματα, ενάντια ίσως και στον ελληνικό λαό, όταν βρεθούν σε δύσκολη θέση οι κυρίαρχες δυνάμεις και απαιτήσουν και μέτρα καταστολής και άλλα μέτρα πολύ περισσότερο που προβλέπουν την πρόληψη, κύριοι Υπουργοί, για την αντιμετώπιση δήθεν της τρομοκρατίας κλπ.
     Γι΄ αυτούς τους λόγους, κυρία Πρόεδρε, εμείς καταψηφίσαμε τη σύμβαση, όπως την καταψηφίζουμε και σήμερα.
     ΠΡΟΕΔΡΟΣ (Άννα Μπενάκη-Ψαρούδα): Δεν υπάρχει άλλος συνάδελφος που θέλει να λάβει το λόγο, επομένως κηρύσσεται περαιωμένη η συζήτηση επί του σχεδίου νόμου του Υπουργείου Δημόσιας Τάξης: «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Δημόσιας Τάξης: «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του» έγινε δεκτό σε μόνη συζήτηση επί της αρχής, των άρθρων και του συνόλου κατά πλειοψηφία και έχει ως εξής:
     
     (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
     
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
     Επανερχόμεθα στην ημερήσια διάταξη.
     Υπουργείου Μεταφορών και Επικοινωνιών
     Ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις».
     Ερωτάται το Σώμα: Γίνεται δεκτό στο σύνολο το νομοσχέδιο του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις» ως διενεμήθη από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις» έγινε δεκτό κατ’ αρχήν, κατ’ άρθρον και στο σύνολο κατά πλειοψηφία και έχει ως εξής:
     
     (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
     
ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
     Επανερχόμαστε στο νομοσχέδιο του Υπουργείου Ανάπτυξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Έλεγχος της διακίνησης και αποθήκευσης πετρελαιοειδών προϊόντων – ρύθμιση θεμάτων του Υπουργείου Ανάπτυξης».
     Η Διάσκεψη των Προέδρων αποφάσισε στη συνεδρίασή της, της 23.3.2005, τη συζήτηση του νομοσχεδίου αυτού σε δύο συνεδριάσεις, σήμερα επί της αρχής και αύριο επί των άρθρων. 
     Επίσης θα ήθελα να ανακοινώσω ότι κατά τη συζήτηση αυτού του νομοσχεδίου ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει ως Κοινοβουλευτικό Εκπρόσωπο το Βουλευτή κ. Νικόλαο Γκατζή και ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως ειδική αγορήτρια του Συνασπισμού τη Βουλευτή κ. Ασημίνα Ξηροτύρη-Αικατερινάρη.
     Κύριε Υπουργέ, έχετε να κάνετε κάποια παρατήρηση;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, μοιράζονται ήδη στους συναδέλφους οι τροποποιήσεις που δεχτήκαμε κατά τη συζήτηση του νομοσχεδίου στη Διαρκή Επιτροπή. Με μπλε χρώμα είναι οι τροποποιήσεις οι οποίες γίνονται. Οι διαγραφές είναι με κόκκινο χρώμα. Τίθενται υπόψη των κυρίων συναδέλφων, επιβεβαιώνοντας το πόσο δημιουργική ήταν η συζήτηση στη Διαρκή Επιτροπή και ότι ακούστηκαν οι απόψεις των συναδέλφων. Με το ίδιο κλίμα θα διεξάγουμε τη συζήτηση και επί της αρχής και επί των άρθρων σήμερα και αύριο. 
     Επίσης, κύριοι συνάδελφοι, θα σας δοθεί και μια τροποποίηση την οποία καταθέτω σήμερα μετά από τη συνεννόηση και την ενημέρωση που είχα από τον Πρόεδρο του Ελεγκτικού Συνεδρίου όσον αφορά τις συμβάσεις που υπέγραψαν οι ΕΠΑ και χρηματοδοτούνται από τα κοινοτικά κονδύλια, από το Γ΄ Κοινοτικό Πλαίσιο Στήριξης.
     Είχαμε ψηφίσει το καλοκαίρι ρύθμιση για να εξεταστούν από το Ελεγκτικό Συνέδριο οι συμβάσεις της ΔΕΗ και της ΔΕΠΑ. Υπεβλήθη αίτηση από την ΕΠΑ Αθηνών για έλεγχο και κατόπιν τούτου μετά τη γνωμοδότηση του Ελεγκτικού Συνεδρίου, πρέπει να δοθεί χρόνος ενός μηνός και στις δύο άλλες ΕΠΑ της Θεσσαλονίκης και της Θεσσαλίας για να υποβάλουν προς έλεγχο τις συμβάσεις. 
     Ευχαριστώ.
     ΝΙΚΟΛΑΟΣ ΓΚΑΤΖΗΣ: Κύριε Υπουργέ, τι ζητάτε επ’ αυτού;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ζητώ προθεσμία τριάντα ημερών για να υποβάλουν αίτηση στο Ελεγκτικό Συνέδριο για να ελέγξει τις συμβάσεις που καταρτίσανε γιατί υπήρχε η αντίληψη ότι δεν έπρεπε να πηγαίνουν για έλεγχο στο Ελεγκτικό Συνέδριο οι συμβάσεις που ήταν πάνω από 500.000.000. δραχμές. Ζήτησα την έγκριση της Βουλής το καλοκαίρι να πηγαίνουν οι συμβάσεις της ΔΕΗ και της ΔΕΠΑ. Έστειλε αίτηση και η ΕΠΑ Αθηνών -της οποίας το 51% ανήκει  στο δημόσιο και το 49%, το μάνατζμεντ σε ξένους επενδυτές- να πηγαίνουν για έλεγχο στο Ελεγκτικό Συνέδριο και οι συμβάσεις που έχουν κάνει οι ΕΠΑ. 
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
     «ΣΧΕΔΙΟ ΝΟΜΟΥ 
     ΕΛΕΓΧΟΣ ΤΗΣ ΔΙΑΚΙΝΗΣΗΣ ΚΑΙ ΑΠΟΘΗΚΕΥΣΗΣ
     ΠΕΤΡΕΛΑΙΟΕΙΔΩΝ ΠΡΟΪΟΝΤΩΝ - ΡΥΘΜΙΣΗ ΘΕΜΑΤΩΝ ΤΟΥ 
     ΥΠΟΥΡΓΕΙΟΥ ΑΝΑΠΤΥΞΗΣ
     ΤΡΟΠΟΠΟΙΗΣΕΙΣ
     ΚΕΦΑΛΑΙΟ Β'
     ΤΡΟΠΟΠΟΙΗΣΗ -ΑΝΤΙΚΑΤΑΣΤΑΣΗ ΔΙΑΤΑΞΕΩΝ ΤΟΥ Ν.
     3054/2002
     Άρθρο 5
     Η παρ. 2 του άρθρου 5 του Ν.3054/2002, αντικαθίσταται ως εξής:
     «2. Ο κάτοχος Άδειας Διύλισης μπορεί να διαθέτει Πετρελαιοειδή Προϊόντα στην εγχώρια αγορά μόνο σε κατόχους Άδειας Εμπορίας, σε Μεγάλους Τελικούς Καταναλωτές, στις Ένοπλες Δυνάμεις, σε Προμηθευτικούς Συνεταιρισμούς ή Κοινοπραξίες της παρ. 10 του άρθρου 7 και σε κατόχους Άδειας Λιανικής Εμπορίας των κατηγοριών με τα στοιχεία α' και β' της παρ. 3 του άρθρου 7 του Ν. 3054/2002. Ο κάτοχος Άδειας Διύλισης δεν μπορεί να διαθέτει Πετρελαιοειδή Προϊόντα στους κατόχους Άδειας Λιανικής Εμπορίας ή στους Προμηθευτικούς Συνεταιρισμούς ή Κοινοπραξίες του προηγούμενου εδαφίου, οι οποίοι ή τα μέλη των οποίων είτε προμηθεύονται αποκλειστικά, με σχετική σύμβαση, Πετρελαιοειδή Προϊόντα από έναν κάτοχο Άδειας Εμπορίας είτε φέρουν το Σήμα κατόχου Άδειας Εμπορίας. Ο κάτοχος Άδειας Λιανικής Εμπορίας, ο οποίος προμηθεύεται πετρελαιοειδή προϊόντα απευθείας από κάτοχο Άδειας Διύλισης, είτε μεμονωμένα είτε ως μέλος Προμηθευτικού Συνεταιρισμού ή Κοινοπραξίας της παρ. 10 του άρθρου 7, οφείλει να υποβάλει σ' αυτόν υπεύθυνη δήλωση του άρθρου 8 του Ν. 1599/1986 (ΦΕΚ 75 Α') ότι δεν έχει συνάψει σύμβαση αποκλειστικής προμήθειας από κάτοχο Άδειας Εμπορίας ούτε φέρει το Σήμα του κατόχου αυτού. Ο κάτοχος Άδειας Διύλισης υποχρεούται να κοινοποιεί την πιο πάνω δήλωση στη «Διεύθυνση», μέσα σε αποκλειστική προθεσμία δέκα (10) ημερών από την ημερομηνία της, κατά τα ανωτέρω, υποβολής της. Αν δεν υποβληθεί δήλωση ή υποβληθεί δήλωση με ψευδές περιεχόμενο, πέραν των άλλων προβλεπόμενων κυρώσεων, ανακαλείται η Άδεια Λιανικής Εμπορίας.».
     Άρθρο 7
     3. Οι παρ. 10 και 11 του άρθρου 7 του Ν. 3054/2002 καταργούνται και αντικαθίστανται ως εξής:
     «10. Οι κάτοχοι Άδειας Λιανικής Εμπορίας μπορούν να ιδρύουν κατά τις κείμενες διατάξεις Προμηθευτικούς Συνεταιρισμούς ή Κοινοπραξίες οι οποίοι θα έχουν τα ίδια δικαιώματα και τις υποχρεώσεις τα οποία παρέχει ο παρών νόμος στους κατόχους Άδειας Λιανικής Εμπορίας. Στους Προμηθευτικούς Συνεταιρισμούς ή Κοινοπραξίες χορηγείται άδεια από τον Υπουργό Ανάπτυξης για την προμήθεια Πετρελαιοειδών Προϊόντων απευθείας από τα Διυλιστήρια της χώρας ή από Εισαγωγή εφόσον τα Προϊόντα αυτά προορίζονται αποκλειστικά για την τροφοδοσία των μελών τους και εφόσον κανένα από τα μέλη τους δεν προμnθεύεται, με βάση αποκλειστική σύμβαση, Πετρελαιοειδή Προϊόντα από κάτοχο Άδειας Εμπορίας ή δεν φέρει το Σήμα του κατόχου αυτού. Οι Προμηθευτικοί αυτοί Συνεταιρισμοί ή οι Κοινοπραξίες δεν επιτρέπεται να διαθέτουν ή να χρησιμοποιούν ίδιους αποθηκευτικούς χώρους πέραν αυτών που προβλέπονται από τις Άδειες Λειτουργίας των Πρατηρίων που είναι μέλη του Συνεταιρισμού ή της Κοινοπραξίας. Οι Συνεταιρισμοί αυτοί ή οι Κοινοπραξίες δεν μπορούν να διαθέτουν βυτιοφόρα οχήματα πέραν αυτών που διαθέτουν τα πρατήρια που είναι μέλη του Συνεταιρισμού ή της Κοινοπραξίας.
     11. Οι κάτοχοι Άδειας Λιανικής Εμπορίας των κατηγοριών με τα στοιχεία α' και β' της παρ. 3, μπορούν να πραγματοποιούν εισαγωγές Πετρελαιοειδών Προϊόντων, εφόσον τα Προϊόντα αυτά προορίζονται, αποκλειστικά, για την προμήθεια των πρατηρίων τους και τηρούνται οι διατάξεις της ισχύουσας νομοθεσίας για τις Εισαγωγές, του Τελωνειακού Κώδικα και το άρθρο 12 για την τήρηση αποθεμάτων ασφαλείας.».
     Άρθρο 8
     Η παρ. 1 του άρθρου 10 του Ν.3054/2002 αντικαθίσταται ως εξής:
     «1. Για την εκπλήρωση της υποχρέωσης τήρησης αποθεμάτων ασφαλείας σύμφωνα με το άρθρο 12 , οι κάτοχοι Άδειας Διύλιση ς, Άδειας Εμπορίας, Άδειας Λιανικής Εμπορίας των κατηγοριών με τα στοιχεία α' και β' της παρ. 3 του άρθρου 7 Προμηθευτικοί Συνεταιρισμοί ή Κοινοπραξίες παρ. 10 του άρθρου 7 και οι Μεγάλοι Τελικοί Καταναλωτές, μπορούν να έχουν πρόσβαση σε αποθηκευτικούς χώρους που βρίσκονται σε χώρους Διυλιστηρίων ή κατόχων Άδειας Εμπορίας ή Μεγάλων Τελικών Καταναλωτών, εφόσον οι χώροι αυτοί θεωρούνται Αποθήκες Τήρησης Αποθεμάτων Ασφαλείας.».
     Άρθρο 9
     Η παρ. 2 του άρθρου 15 του Ν.3054/2002, αντικαθίσταται ως εξής:
     «2. Η διάθεση Προϊόντων στον κάτοχο Άδειας Λιανικής Εμπορίας, στους Προμηθευτικούς Συνεταιρισμούς ή Κοινοπραξίες της παρ. 10 του άρθρου 7 ή στον Τελικό Καταναλωτή συνεπάγεται την άρση του καθεστώτος αναστολής φορολογικών υποχρεώσεων για τα Προϊόντα. Η έξοδος των πετρελαιοειδών προϊόντων από το καθεστώς αναστολής φορολογικών υποχρεώσεων από φορολογικές αποθήκες των κατόχων Άδειας Διύλισης γίνεται με επιμέλεια, δαπάνες και ευθύνη του αγοραστή.»
     Άρθρο 11
     Τα στοιχεία α' και β' της παρ. 2 του άρθρου 19 του Ν.3054/2002, αντικαθίσταται ως εξής:
     «α. Η ειδική εισφορά ορίζεται σε ποσοστό ένα κόμμα δύο τοις εκατό (1,2%) στην προ εισφορών και φόρων αξία των πετρελαιοειδών προϊόντων που διακινούν: α) οι κάτοχοι με στοιχεία α' και β' της παρ. 3 του άρθρου 7.γ) οι Προμηθευτικοί Συνεταιρισμοί ή οι Κοινοπραξίες της παρ. 10 του άρθρου 7  και δ) οι Μεγάλοι Τελικοί Καταναλωτές, για τις απευθείας αγορές τους από τους κατόχους Άδειας Διύλισης στη χώρα ή από εισαγωγές τους, εκτός από τα καύσιμα των Ενόπλων Δυνάμεων, τα αεροπορικά καύσιμα, τα καύσιμα της ακτοπλοΐας και της διεθνούς ναυσιπλοΐας.».
     Άρθρο 12
     1. Η παρ. 4 του άρθρου 22 του Ν.3054/2002 αντικαθίσταται, ως εξής:
     «4. Με αποφάσεις των αρμοδίων, κατά περίπτωση, Νομαρχών, μετά από πρόταση της οικείας αντιπροσωπευτικής Ένωσης Βενζινοπωλών ή, αv ελλείπει, της Ομοσπονδίας Βενζινοπωλών Ελλάδος, ορίζεται η εκ περιτροπής υποχρεωτική λειτουργία των καταστημάτων διανομής πετρελαιοειδών κατά τις Κυριακές και αργίες, στα πλαίσια των χρονικών ορίων που καθορίζονται με την κοινή υπουργική απόφαση της προηγούμενης παρ. 1.
     3. Μετά την παρ. 6 του άρθρου 22 του Ν.3054/2002. προστίθεται νέα παρ. 7, ως εξής:
     «7. Όσα Kαταστήματα δεν υπάγονται στις ρυθμίσεις των παρ. 2, 3 και 4 του παρόντος άρθρου, παραμένουν υποχρεωτικά κλειστά κατά το διάστημα πέραν του ωραρίου ημερησίας λειτουργίας, κατά τις Κυριακές και τις αργίες.»
     ΚΕΦΑΛΑΙΟ Γ'
     ΑΛΛΕΣ ΔΙΑΤΑΞΕΙΣ
     Άρθρο 14
     Μετά το άρθρο πέμπτο του Ν. 1956/1991 (ΦΕΚ 113 Α') που προστέθηκε με το άρθρο 8 του Ν.2364/1995 (ΦΕΚ 252 Α΄), όπως αυτό ισχύει, προστίθεται άρθρο έκτο και αναριθμείται το άρθρο έκτο σε άρθρο έβδομο, ως εξής:
     « Άρθρο έκτο
     1. Οι διατάξεις των τριών προηγούμενων άρθρων εφαρμόζονται αναλόγως και στις συμβάσεις, που πρόκειται εάν και εφόσον να υπογραφούν μεταξύ της Δημόσιας Επιχείρησης Αερίου (Δ.ΕΠ.Α.) Α.Ε και των Κονσόρτιουμ των εταιριών JSC STROYTRAΝSGAZ (πρώην Α/Ο STROYTRAΝSGAZ) και PROΜΕTHEUS GAS S.A, και για την κατασκευή του κλάδου προς Θράκη (Κομοτηνή-Αλεξανδρούπολη) του κυρίου αγωγού μεταφοράς του φυσικού αερίου και των υπολοίπων κλάδων αγωγών φυσικού αερίου και των σταθμών συμπίεσης φυσικού αερίου που αναφέρονται στο Πρωτόκολλο της 19ης Δεκεμβρίου 1994, το οποίο τροποποιεί το Προσάρτημα με ημερομηνία 1 Ιουλίου 1993 της Διακρατικής Συμφωνίας της 7ης Οκτωβρίου 1987 για την προμήθεια φυσικού αερίου στην Ελληνική Δημοκρατία, όπως αυτά κυρώθηκαν με το ν.2299/1995 (ΦΕΚ 66 Α΄)»
     2. Η προτεινόμενη ρύθμιση έχει ως ακολούθως:
     Τροποποίηση - Προσθήκη
     Νέο άρθρο…..
     «Οι συμβάσεις προμήθειας αγαθών, παροχής υπηρεσιών και εκτέλεσης έργων που έχουν συναφθεί από τις Εταιρίες Παροχής Αερίου (Ε.Π.Α. Α.Ε.) μέχρι την έναρξη ισχύος του παρόντος νόμου και δεν έχουν υποβληθεί, εμπρόθεσμα, στα Κλιμάκια του Ελεγκτικού Συνεδρίου για τον έλεγχο νομιμότητας που προβλέπεται στην παρ. 7 του άρθρου 19 του Π.Δ. 774/1980 (ΦΕΚ 189 Α΄), υποβάλλονται για την άσκηση του ελέγχου αυτού στα ανωτέρω κλιμάκια, μετά του σχετικού φακέλου, εντός προθεσμίας τριάντα (30) εργάσιμων ημερών από την έναρξη της ισχύος του παρόντος. Αν η σύμβαση και ο σχετικός φάκελος δεν υποβληθούν εντός της ανωτέρω προθεσμίας ή αν ο έλεγχος του Ελεγκτικού Συνεδρίου αποβεί αρνητικός, επέρχονται οι συνέπειες που προβλέπουν οι διατάξεις του Π.δ. 774/1980, όπως ισχύει».»)
     ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, καταχωρίστηκαν στα Πρακτικά οι τροποποιήσεις που εισηγηθήκατε και θα διανεμηθούν στους συναδέλφους. Προχωρούμε στη συζήτηση.
     Το λόγο έχει ο εισηγητής της Νέας Δημοκρατίας κ. Ιωάννης Πλακιωτάκης.
     ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κυρία Πρόεδρε.
     Κυρία και κύριοι συνάδελφοι, το νομοσχέδιο το οποίο έρχεται σήμερα στη Βουλή, εντάσσεται στο σκέλος των διαρθρωτικών παρεμβάσεων του Υπουργείου Ανάπτυξης, στο πλαίσιο πάντα της αναπτυξιακής και οικονομικής πολιτικής της νέας διακυβέρνησης. Είναι προϊόν μιας συστηματικής δουλειάς και συντονισμένης προσπάθειας της πολιτικής ηγεσίας του Υπουργείου Ανάπτυξης, του Υπουργού κ. Σιούφα, του αρμόδιου Υφυπουργού κ. Σαλαγκούδη, του Γενικού Γραμματέα κ. Στεφάνου και βεβαίως, πολλών υπηρεσιακών παραγόντων του Υπουργείου Ανάπτυξης. Είναι επίσης και προϊόν εξαντλητικού διαλόγου μετά από επανειλημμένες συνεδριάσεις με τη συμμετοχή όλων των εμπλεκομένων φορέων. Τόσο οι δικές τους θέσεις όσο βεβαίως και οι παρατηρήσεις απ’ όλους τους πολιτικούς χώρους, ελήφθησαν υπ΄όψιν στην κατάρτιση του παρόντος νομοσχεδίου. Άλλωστε, το νομοσχέδιο αυτό έρχεται να αλλάξει τον προηγούμενο νόμο, το ν. 3054/2002, στα σημεία εκείνα όπου στην πράξη εμφανίστηκε αναποτελεσματικός. Κρατήσαμε όμως αυτά που βρήκαμε θετικά με αποτέλεσμα πιστεύω να επιτευχθεί η μέγιστη δυνατή συναίνεση και συνεννόηση όπως προέκυψε από τις τοποθετήσεις τόσο των εισηγητών, όσο και των μελών της αρμόδιας επιτροπής. 
     Το παρόν νομοσχέδιο στοχεύει στην αναδιοργάνωση και την αναβάθμιση του μηχανισμού ελέγχου σε όλα τα στάδια που αφορούν τη διακίνηση των καυσίμων και των πετρελαιοειδών προϊόντων. Όπως είναι γνωστό, υπάρχουν τέσσερα στάδια στον τομέα αυτό: διύλιση, διακίνηση, αποθήκευση και βεβαίως η διάθεση των καυσίμων. 
     Μέχρι σήμερα οι έλεγχοι των ΚΕΔΑΚ περιορίζονταν αποκλειστικά στο χώρο της λιανικής διάθεσης των καυσίμων, δηλαδή μόνο στα πρατήρια. Είναι επιτακτική ανάγκη να λειτουργήσει ένας μηχανισμός ο οποίος να αποτρέπει φαινόμενα λαθρεμπορίας, αισχροκέρδειας και κυρίως νοθείας.
     Κυρίαρχο, λοιπόν, στοιχείο αυτού του νομοσχεδίου είναι η σύσταση υπηρεσίας, μιας ειδικής διεύθυνσης, η οποία πλέον θα υπάγεται απευθείας στον Υπουργό Ανάπτυξης. Οργανικά τμήματα αυτής της νέας διεύθυνσης θα αποτελούν πλέον τα ΚΕΔΑΚ, στα οποία επιχειρείται να δοθεί η αναγκαία υποστήριξη που θα διασφαλίζει την αποτελεσματικότητά τους. Πώς θα το επιτύχουμε αυτό; Με την παροχή της απαραίτητης υλικοτεχνικής υποδομής, την αναβάθμιση σε επίπεδο στελεχών, την πρόβλεψη αναγκαίων υποστηρικτικών μηχανισμών και τη θεσμοθέτηση καταλλήλων κινήτρων παραγωγικότητας. 
     Μέχρι σήμερα οι έλεγχοι που πραγματοποιούνταν, αφορούσαν μόνο το λεκανοπέδιο της Αττικής. Τώρα πλέον υπάρχει η δυνατότητα επέκτασης σε όλη τη χώρα. 
     Επιπλέον, το έργο των ΚΕΔΑΚ δύναται πλέον να ενισχυθεί και από άλλους ισχυρούς ελεγκτικούς μηχανισμούς όπως είναι η Ελληνική Αστυνομία, το Λιμενικό Σώμα και η Υπηρεσία Ειδικών Ελέγχων. 
     Οι αλλαγές που επιχειρούνται με το παρόν νομοσχέδιο, είναι απαραίτητες προκειμένου να εναρμονιστούμε με το κοινοτικό δίκαιο, καθώς όπως μας έχει επισημανθεί από τα αρμόδια όργανα, υπάρχει μεγάλη απόκλιση μεταξύ εθνικού και κοινοτικού δικαίου στο συγκεκριμένο τομέα.
     Θα μου επιτρέψετε να αναφερθώ σε ένα χαρακτηριστικό παράδειγμα. Παρέχουμε πλέον στους πρατηριούχους υγρών καυσίμων αλλά και στους πρατηριούχους υγραερίου κίνησης το δικαίωμα της απευθείας προμήθειας από τα διυλιστήρια της χώρας, όπως επίσης και το δικαίωμα της πραγματοποίησης της εισαγωγής πετρελαιοειδών προϊόντων από τα κράτη-μέλη της Ευρωπαϊκής Ένωσης. Έτσι ουσιαστικά επιλύουμε μια πολύχρονη διένεξη μεταξύ του ελληνικού δημοσίου και της Ευρωπαϊκής Επιτροπής, η οποία χρονολογείται από το Νοέμβριο του ’88, όταν με προσφυγή τους Έλληνες πολίτες, θεώρησαν ότι ουσιαστικά καταστρατηγούνται τα δικαιώματά τους με τη μη δυνατότητά τους για απευθείας πρόσβαση στα διυλιστήρια. Έτσι αντιμετωπίζουμε μια εκκρεμότητα η οποία θα μπορούσε να οδηγήσει σε επιβολή σοβαρών προστίμων για τη χώρα μας. Αυτό είναι ένα από τα προβλήματα που επιλύει το παρόν νομοσχέδιο και άγνωστο γιατί μέχρι σήμερα δεν είχε λυθεί και εμείς ερχόμαστε σήμερα να το επιλύσουμε.
     Με την ευκαιρία, θα ήθελα να ενημερώσω το Σώμα ότι ο Υπουργός Ανάπτυξης ο κ. Σιούφας στα μέσα Μαρτίου συναντήθηκε στο Συμβούλιο Ανταγωνιστικότητας της Ευρωπαϊκής Ένωσης με τέσσερις Επιτρόπους: τους Επιτρόπους για τον Ανταγωνισμό, την Ενέργεια, το Περιβάλλον και τη Βιομηχανία. Τους πρότεινε να έλθουν να μιλήσουν στη Διαρκή Επιτροπή Παραγωγής και Εμπορίου. Σύντομα πιστεύω ότι θα έχουμε τις ημερομηνίες κατά τις οποίες μπορούν να μιλήσουν στην επιτροπή για θέματα τα οποία χειρίζονται. Το λέω αυτό γιατί πιστεύω ότι πρέπει να ενημερωνόμαστε διαρκώς γιατί σε πολλούς τομείς δυστυχώς υπάρχει μεγάλη απόκλιση από το Κοινοτικό Δίκαιο. Είναι μια αξιέπαινη πρωτοβουλία του Υπουργού Ανάπτυξης και πιστεύω ότι θα βρει μιμητές και στις άλλες Διαρκείς Επιτροπές.
     Ένα άλλο σημείο στο οποίο θα ήθελα να σταθούμε, είναι η αποτελεσματικότητα του προηγούμενου νόμου στον τρόπο βεβαίωσης και είσπραξης των επιβαλλόμενων προστίμων. Ναι μεν τα πρόστιμα επιβάλλονται, αλλά δεν εισπράττονται γιατί ο μηχανισμός άσκησης των ενδίκων μέσων χρειάζεται ένα διάστημα πέντε έως επτά ετών για να ολοκληρωθεί. Θα μου επιτρέψετε σ’ αυτό το σημείο να σας παραθέσω ορισμένα στοιχεία. 
     Από το Φεβρουάριο του 2003 έως το Φεβρουάριο του 2004, δηλαδή τον πρώτο χρόνο λειτουργίας των ΚΕΔΑΚ, πραγματοποιήθηκαν έλεγχοι σε χίλια εννιακόσια ογδόντα ένα πρατήρια και επιβλήθηκαν τριάντα τρία πρόστιμα ύψους 1.959.821 ευρώ. Στο δεύτερο χρόνο λειτουργίας πραγματοποιήθηκαν δύο χιλιάδες πεντακόσιοι πενήντα ένα έλεγχοι και επιβλήθηκαν σαράντα εννέα πρόστιμα συνολικού ύψους 2.449.000 ευρώ.
     Δηλαδή είχαμε αύξηση από τη μια κατά 29% των ελέγχων και από την άλλη κατά 25% των προστίμων. Το ζητούμενο όμως είναι ότι ενώ το σύνολο των προστίμων που επιβλήθησαν στη διετία ήταν 4,4 εκατομμύρια ευρώ η ταμειακή είσπραξη ήταν 80.000 μόλις ευρώ δηλαδή μόνο 1,82%.  Τώρα πλέον με το παρόν νομοσχέδιο μεταβάλλεται η διαδικασία επιβολής προστίμων. Στην περίπτωση κατά την οποία βεβαιώνεται μια παράβαση για νοθεία, για να ασκηθούν τα ένδικα μέσα, καθιερώνεται η επιβολή ποσού 20% επί του συνολικού προστίμου ως απαραίτητη προϋπόθεση για να μπορεί να ασκηθεί η προσφυγή. 
     Εστίασα σε ορισμένα παραδείγματα ώστε να γίνει αντιληπτό πως στόχος μας είναι να εκλογικεύσουμε και να ορθολογικοποιήσουμε τη λειτουργία της αγοράς των πετρελαιοειδών προϊόντων. Επιτρέψτε μου στο σημείο αυτό να ανοίξω μια παρένθεση. Λόγω της διεθνούς συγκυρίας με τον καλπασμό στις τιμές του μαύρου χρυσού το νομοσχέδιο αυτό μπορεί κάλλιστα να χαρακτηρισθεί ως επίκαιρο. Δυστυχώς η χώρα μας επηρεάζεται πολύ περισσότερο από την ανοδική πορεία της τιμής του πετρελαίου σε σχέση με τα υπόλοιπα ευρωπαϊκά κράτη. το γιατί είναι ευκόλως κατανοητό. Έχουμε τη μεγαλύτερη εξάρτηση από το πετρέλαιο όσον αφορά τις ενεργειακές μας ανάγκες. Πάνω από το 65% των αναγκών μας σε σχέση με τις άλλες χώρες της Ευρωπαϊκής Ένωσης. Το αποτέλεσμα είναι οι εισαγωγές πετρελαίου στη χώρα μας να αντιπροσωπεύουν το 3,8% του ΑΕΠ έναντι 1,4% που είναι ο μέσος κοινοτικός όρος.
     Η σημερινή Αξιωματική  Αντιπολίτευση, έχει χρησιμοποιήσει πολλές φορές ως αιχμή του δόρατος το επιχείρημα ότι η αύξηση των τιμών των υγρών καυσίμων στη χώρα μας ήταν δυσανάλογα μεγαλύτερη απ’ ότι στα υπόλοιπα ευρωπαϊκά κράτη. Μπορεί οι αριθμοί να μη λένε πάντοτε την αλήθεια, αλλά πιστεύω ότι ορισμένα στοιχεία δεν επιδέχονται αμφισβήτηση. Στις αρχές του 2004 η τιμή του ΜΠΡΕΝΤ ήταν στα 31 δολάρια το βαρέλι. Ένα χρόνο μετά έφθασε τα 57 δολάρια το βαρέλι. Δηλαδή είχαμε αύξηση 80%. Την ίδια ώρα η τιμή της αμόλυβδης βενζίνης αυξήθηκε στο ίδιο χρονικό διάστημα μόλις 12,59%. Έτσι καταφέραμε να κρατήσουμε τις χαμηλότερες τιμές στην Ευρώπη. 
     Το πλαφόν το οποίο μας ζητάτε, κύριοι συνάδελφοι της Αντιπολίτευσης, δεν έχει πάντα ευεργετικά αποτελέσματα. Και εκεί που το βάλατε εσείς, δηλαδή σε ορισμένους νομούς οι τιμές εξακολουθούν να είναι ιδιαίτερα υψηλές. Δεν χρειάζεται, λοιπόν, από μόνοι μας να τρομοκρατούμε την αγορά δημιουργώντας πανικό με την επιβολή του πλαφόν. Η σημερινή Κυβέρνηση από τα πρώτα μέτρα που πήρε ήταν με υπουργική απόφαση να καθοριστούν υποχρεώσεις των διυλιστηρίων και των εταιρειών εμπορίας πετρελαιοειδών για τη γνωστοποίηση των τιμών διάθεσής τους στο Υπουργείο. Με αυτόν τον τρόπο το Υπουργείο Ανάπτυξης ενισχύει το οπλοστάσιό του, για την άσκηση μιας ολοκληρωμένης πετρελαϊκής πολιτικής αφού αποκτά τη δυνατότητα της πλήρους γνώσης για την εξέλιξη και την διαμόρφωση των τιμών. Δηλαδή μας δίνεται η δυνατότητα ελέγχου του περιθωρίου κέρδους σε όλα τα στάδια της αλυσίδας. Εμείς χρησιμοποιούμε άλλα μέτρα. Κάνουμε άλλου είδους παρεμβάσεις και πάνω απ’ όλα επιδιώκουμε συστηματική και υπεύθυνη συνεργασία με όλους τους παράγοντες της αγοράς. 
     Πριν κλείσω θα ήθελα να επιστήσω την προσοχή σας στο άρθρο 13 που περιλαμβάνεται στις άλλες διατάξεις. Βάσει αυτού του άρθρου δίδεται παράταση πενταετίας για τον καθορισμό των ατομικών περιοχών. Είναι ένα πρόβλημα που το ζούμε σχεδόν σε όλους τους νομούς της χώρας. Το ζω και εγώ στο νομό μου, το Νομό Λασηθίου. Ίσως αυτή η παράταση να μην αρέσει σε κάποιους. Όμως είναι απαραίτητη αν θέλουμε να είμαστε ρεαλιστές. Υπάρχουν αιτήματα από τις νομαρχίες. Υπάρχουν προβλήματα αποχαρακτηρισμών. Υπάρχουν αποφάσεις του Συμβουλίου της Επικρατείας. Βεβαίως υπάρχουν και πολλές πιέσεις από τις τοπικές κοινωνίες. Όμως υπάρχει το τεράστιο θέμα με το κόστος των αδρανών υλικών με οδυνηρές και μεγάλες συνέπειες στα έργα οδοποιίας και στις οικοδομές. Θεωρώ ότι η παράταση είναι επιβεβλημένη. 
     Όσον αφορά την εισήγησή μου επί της αρχής, δεν σκοπεύω να επεκταθώ περισσότερο. Εξ άλλου θα έχουμε την ευκαιρία στη συζήτηση επί των άρθρων να αναλύσουμε πιο διεξοδικά το παρόν νομοσχέδιο. Εν κατακλείδι απλώς θα ήθελα να σημειώσω ότι με το παρόν νομοσχέδιο στοχεύουμε σε τρία σημεία: Στην αναδιοργάνωση και στην αναβάθμιση του μηχανισμού ελέγχου ώστε να γίνει αποτελεσματικός σε όλη την επικράτεια. Στις απαιτούμενες αλλαγές, ώστε να εναρμονιστούμε με το κοινοτικό δίκαιο. Στη δημιουργία δικονομικών διαδικασιών που θα δώσουν αμεσότητα απομακρύνοντας τις μακροχρόνιες εκκρεμότητες.
     Τέλος, θέλω να σημειώσω, ότι αυτό το νομοσχέδιο είναι από τα λίγα για τα οποία έγινε εξαντλητικός διάλογος με όλους τους φορείς. Είχαμε την ευκαιρία να ακούσουμε τους φορείς στην αρμόδια επιτροπή. Στήριξαν τις ρυθμίσεις του νομοσχεδίου κάνοντας προσεγγίσεις οι οποίες έγιναν δεκτές. Για όλους τους παραπάνω λόγους ζητάμε την ψήφιση του παρόντος νομοσχεδίου.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ ( Άννα Μπενάκη - Ψαρούδα): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του μεγάρου της Βουλής των Ελλήνων σαράντα ένας μαθητές και ένας συνοδός -καθηγητής από τη Σχολή Αξιωματικών Νοσηλευτικής. 
     Τους καλωσορίζουμε στο Κοινοβούλιο.
     (Χειροκροτήματα απ’ όλες τις πτέρυγες της Βουλής)
     Το λόγο έχει ο εισηγητής του ΠΑΣΟΚ κ. Αθανάσιος Παπαγεωργίου. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρία Πρόεδρε, η συζήτηση που πραγματοποιούμε σήμερα για το νομοσχέδιο περί ελέγχου της διακίνησης και της ποιότητας των πετρελαιοειδών πραγματοποιείται σε μια περίοδο τραγικών εξελίξεων για την οικονομία μας, σε μια περίοδο κατά την οποία η αδυναμία της Κυβέρνησης, για να άρει τα αδιέξοδα στα οποία η ίδια οδήγησε την οικονομία της χώρας έχει ομολογηθεί. Η συζήτηση μας πραγματοποιείται σε μια μέρα κατά την οποία εξαγγέλθηκαν μέτρα για την επιβολή έμμεσων φόρων σε πολλούς τομείς της οικονομικής δραστηριότητας της χώρας. Από πάρα πολλούς χαρακτηρίστηκαν ως σύγχρονη φοροεπιδρομή. Νομίζω ότι αυτό δεν απέχει πολύ από την πραγματικότητα. 
     Αυτές τις ημέρες βιώνουμε τη διάψευση των κυβερνητικών σχεδιασμών και την ομολογία αδυναμίας εκτέλεσης του προϋπολογισμού. Αυτό είχε επισημανθεί από την παράταξή μας κατά τη συζήτηση και ψήφιση του προϋπολογισμού. Δυστυχώς δεν διαψευστήκαμε. Επιβεβαιωθήκαμε γρηγορότερα απ’ ότι περιμέναμε. Πιστεύαμε ότι περί το Μάιο θα φέρετε τα σκληρά μέτρα επιβολής φόρων για την αναμόρφωση του προϋπολογισμού. Ήρθατε πολύ πιο γρήγορα να επιβάλλεται αυτά τα σκληρά μέτρα και την φορολογική πολιτική των νέων φόρων στα πλατιά στρώματα και τις επιχειρήσεις. Δυστυχώς επιβεβαιώθηκε η άποψή μας ότι η πολιτική σας είναι πολιτική ύφεσης και σκληρής λιτότητας. 
     Ευτυχώς όμως που τώρα συνειδητοποίησαν όλοι οι πολίτες της χώρας ότι η οικονομική πολιτική σας δεν είναι πολιτική ήπιας προσαρμογής αλλά πολιτική σκληρής, παρατεταμένης και εκτεταμένης λιτότητας. Επιβεβαιώθηκε, λοιπόν, η ήττα του θεωρήματος της ήπιας προσαρμογής και αποκαλύφθηκε στους πολίτες η σκληρή πραγματικότητα της σκληρής λιτότητας. Γιατί είχαμε αυτά τα δραματικά αποτελέσματα κυρίες και κύριοι συνάδελφοι; Πιστεύω απόλυτα ότι είναι αποτέλεσμα της έλλειψης οικονομικής πολιτικής. Είναι αποτέλεσμα των κακών χειρισμών της κυβέρνησης στα οικονομικά ζητήματα και της ψευδεπίγραφης απογραφής που κάνατε στην οικονομία. Είναι αποτέλεσμα των συνεχών αλλαγών στα σταθεροποιητικά προγράμματα που καταθέτετε στην Ευρωπαϊκή Ένωση. 
     Είναι αποτέλεσμα, κυρίες και κύριοι, της πρωτοφανούς κατάρρευσης των εσόδων του προϋπολογισμού. Τώρα οι εργαζόμενοι καλούνται να πληρώσουν την αποτυχία της κυβερνητικής πολιτικής, καλούνται να πληρώσουν τη μείωση των ρυθμών ανάπτυξης, καλούνται επίσης να πληρώσουν τους νέους φόρους, τους πολλούς και εκτεταμένους φόρους που ροκανίζουν τα εισοδήματα των χαμηλοσυνταξιούχων και των χαμηλόμισθων. Τώρα, κυρίες και κύριοι, καλούνται οι εργαζόμενοι και οι πολίτες να αντιμετωπίσουν το τέρας της ανεργίας που θα φτάσει στο ύψος του 12%. Αυτοί είναι οι υπολογισμοί που κάνουν όλοι οι οργανισμοί. Τον πληθωρισμό, την ακρίβεια, τα ελλείμματα καλούνται οι πολίτες να αντιμετωπίσουν. Αυτή είναι η τραγική κατάσταση. Κανένας δεν πιστεύει σε αυτόν τον τόπο ακόμα και ο πιο αισιόδοξος ότι τα πράγματα θα πάνε καλύτερα, ανεξάρτητα πολιτικού χρώματος και τοποθέτησης. Έμμεσοι φόροι παντού, φόροι όμως που μειώνουν το εισόδημα των πολιτών και ροκανίζουν την ανταγωνιστικότητα της ελληνικής οικονομίας. 
     Η Κυβέρνηση –και εδώ είναι το τραγικό της όλης ιστορίας- μέρες τώρα συζητούσε, κυρίες και κύριοι, για την επιβολή φόρων και στα πετρελαιοειδή. Ρωτάμε την Κυβέρνηση, είναι δυνατόν σ’ αυτές τις συνθήκες της τεράστιας ανόδου των τιμών να συζητά την επιβολή φόρων; Εγκατέλειψε την ιδέα για επιβολή φόρων στα πετρελαιοειδή, ή θα έρθει με τη μέθοδο του σαλαμιού μετά από λίγο καιρό, όπως υπολογίζουν κάποιοι περί το Μάιο να επιβάλει φόρους στα πετρελαιοειδή; 
     Είναι δυνατόν η Κυβέρνηση να συζητάει, κύριοι συνάδελφοι, στο τέλος του χειμώνα για την επιβολή φόρων ενώ θα έπρεπε να συζητάει την επιδότηση του πετρελαίου θέρμανσης. Πέρυσι λοιδορούσε αυτό το μέτρο της κυβέρνησης του ΠΑ.ΣΟ.Κ. Αντί να συζητά πώς θα εφαρμόσει το θετικό μέτρο για το πετρέλαιο κίνησης στους αγρότες, σε μια δύσκολη χρονιά, συζητά πώς θα το άρει ή πώς θα το τροποποιήσει με κουπόνια. Αυτές είναι οι πληροφορίες που έχουμε από το Υπουργείο Γεωργίας.
     Κυρίες και κύριοι συνάδελφοι, πριν τελειώσει ο χειμώνας η περιβόητη και περιλάλητη κοινωνική ευαισθησία εγκατέλειψε το πολιτικό προσκήνιο για να δώσει τη θέση της στην απέραντη αναλγησία της Κυβέρνησης, κάτι που διαπιστώνουν με πόνο σήμερα όλοι οι εργαζόμενοι και κατά συνέπεια ο ελληνικός λαός. 
     Ζούμε, αγαπητοί συνάδελφοι, τον τελευταίο χρόνο την εφιαλτική αύξηση των τιμών στα πετρελαιοειδή. Ζούμε, όμως, παράλληλα και την αδυναμία της Κυβέρνησης να προστατεύσει τους πολίτες απ’ αυτή την εκρηκτική άνοδο των τιμών και τις επιχειρήσεις. Ένα χρόνο τώρα προσπαθεί να μετατοπίσει την εφιαλτική αυτή κατάσταση, προσπαθεί να ερμηνεύσει τα πράγματα και να αποδώσει ευθύνες στους ξένους, στους πολιτικούς αντιπάλους, σε σκοτεινές δυνάμεις, προσπαθεί σε τελευταία ανάλυση να μετατοπίσει το πρόβλημα στο μόνο λόγο της αύξησης, στην αύξηση της τιμής του αργού πετρελαίου. Αποκρύπτει το γεγονός ότι οι αυξήσεις στις τιμές του πετρελαίου στη χώρα μας είναι πολύ μεγαλύτερες από τις αυξήσεις του αργού πετρελαίου στις διεθνείς αγορές των πετρελαϊκών προϊόντων. Αυτή η κατάσταση της δραματικής αύξησης οφείλεται στην ανικανότητα της Κυβέρνησης να επιβάλει κανόνες στο εσωτερικό και να ρυθμίσει την αγορά των πετρελαιοειδών προϊόντων, να ελέγξει την αγορά. Ακόμη αδυνατεί να δημιουργήσει προϋποθέσεις ανταγωνιστικής λειτουργίας σε όλα τα επίπεδα γιατί πάσχει η αγορά των πετρελαιοειδών από έλλειψη ανταγωνιστικής λειτουργίας σε όλα τα επίπεδα. Επίσης, από ανικανότητα της Κυβέρνησης να πιέσει τις επιχειρήσεις να μειώσουν, σε μια περίοδο κρίσης, τις τιμές σε μια προσέγγιση σύγχρονου concessus και συμφωνίας όλων των πλευρών που θα έπρεπε να συμβάλλουν και οι επιχειρήσεις, με τη μείωση του μεικτού περιθωρίου κέρδους. Αντίστοιχα, διαπιστώνουμε ότι έχουμε πολύ μεγάλη αύξηση του μεικτού περιθωρίου κέρδους σε όλα τα επίπεδα, όπως διύλιση, εμπορία, πρατήρια, τελική κατανάλωση. Επίσης, είναι ανίκανη η Κυβέρνηση να ελέγξει τη νοθεία των προϊόντων, καθώς και τη φοροδιαφυγή και φοροαποφυγή. 
     Είναι καταπληκτική η ομολογία του Υπουργού Οικονομικών κ. Αλογοσκούφη που απέδωσε την μείωση των εσόδων σε ένα μόνο λόγο, δηλαδή στη φοροδιαφυγή από την κλοπή που συντελείται, κατά την λαθραία διακίνηση των πετρελαιοειδών. Φυσικά, παραβλέπει όλα τα άλλα, όπως τη μείωση του τζίρου στην αγορά και το γεγονός ότι η οικονομία στενάζει και δεν αποδίδουν οι επιχειρήσεις ΦΠΑ. Είναι αυτός ο λόγος που έχουμε μειωμένα έσοδα στον προϋπολογισμό; Και αν είναι έτσι, τι έκανε ένα χρόνο η Κυβέρνηση, ώστε να κτυπήσει την παράνομη διακίνηση των πετρελαιοειδών; 
     Κυρίες και κύριοι συνάδελφοι, η Κυβέρνηση έχει μεγάλες ευθύνες για την εφιαλτική κατάσταση που ζούμε σήμερα. Ο κύριος Υπουργός λέει ότι οι τελικές τιμές των πετρελαιοειδών στο εσωτερικό οφείλονται μόνο και μόνο στην ευθεία μεταφορά της αύξησης των τιμών του αργού πετρελαίου στον τελικό καταναλωτή. Όμως, όλοι ξέρουν και πρέπει να ρωτήσετε τα ΕΛΠΕ. Είναι αλήθεια ότι προμηθεύονται από τους δυο μεγάλους προμηθευτές, τη Ρωσία και το Ιράν, πετρέλαιο με έκπτωση από 4 έως 8 ευρώ δολάρια το βαρέλια; Είναι αλήθεια ακόμη ότι κατά την ανατίμηση του ευρώ στα υψηλότερα επίπεδα αγοράζαμε με βάση και τις εκπτώσεις 28 ευρώ το βαρέλι τα ΕΛ.ΠΕ., από 26 ευρώ που αγοράζαμε πριν από τη μεγάλη κρίση και την εκτίναξη των αγορών στο αργό πετρέλαιο; Αν είναι έτσι, θα έχει ενδιαφέρον η εξήγηση και η ερμηνεία που θα δώσετε, για το πώς μεταφέρθηκε και ποια είναι η αύξηση είναι ο μόνος λόγος που αυξήθηκαν οι τιμές στην τελική τιμή του προϊόντος; 
     Σας καταθέσαμε στην επιτροπή και καταθέτω και σήμερα δυο πίνακες, όπου ισχυριζόμαστε ότι είχαμε αύξηση του μεικτού περιθωρίου κέρδους τουλάχιστον 10% σε όλα τα στάδια της διακίνησης του πετρελαίου στη χώρα μας. 
     (Στο σημείο αυτό ο Βουλευτής κ. Αθανάσιος Παπαγεωργίου  καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αυτά είναι στοιχεία της EUROSTAT και δεν τα διαψεύσατε. Μας καταθέσατε ένα διάγραμμα της περιόδου από 1.2.2004 έως το τέλος του 2004, ενώ εμείς σας λέμε ότι το 2003 με κυβέρνηση του ΠΑΣΟΚ ο μέσος όρος των τιμών του πετρελαίου (με φόρους) ήταν στο 70% του μέσου όρου της ευρωπαϊκής αγοράς. Χωρίς φόρους ήταν στο 99% και σήμερα, κύριε Υπουργέ, είναι στο 80% με φόρους και είναι στο 107% χωρίς φόρους. 
     Δεν είναι δικά μας στοιχεία, είναι επίσημα στοιχεία της EUROSTAT. Επομένως, έχουμε μία έκρηξη των τιμών και έχουμε αύξηση του μεικτού περιθωρίου κέρδους στις εμπορικές επιχειρήσεις, στη διύλιση και στη διακίνηση, σε βάρος των λοιπών επιχειρήσεων και της ανταγωνιστικότητας της ελληνικής οικονομίας, σε βάρος των συνταξιούχων και των μισθωτών.
     Είναι γνωστό, κύριε Υπουργέ, ότι όταν αυξάνονται οι τιμές του αργού πετρελαίου, μεταφέρονται την ίδια ώρα στον καταναλωτή ενώ παρατηρούμε από ρεπορτάζ όλων των εφημερίδων, όλων των πολιτικών χρωμάτων πως, όταν πέφτουν οι τιμές του αργού πετρελαίου, καθυστερεί δραματικά η προσαρμογή της αγοράς στα κατώτατα όρια της τιμής του αργού πετρελαίου. Επίσης, είναι αλήθεια, ότι συναντάμε διαφορετικές πρακτικές στη χώρα μας, στη νησιώτικη Ελλάδα, στις ακριτικές περιοχές, στη Θράκη, όπου η τιμή είναι και 10 ευρώ μεγαλύτερη απ’ ό,τι είναι στην ηπειρωτική χώρα. Υπάρχει πρόβλημα καρτέλ και εναρμονισμένων πρακτικών; Ναι. Καταργήσατε το πλαφόν με τον ισχυρισμό ότι το πλαφόν δεν ήταν χρηστικό, γιατί στο γύρισμα των τιμών προς τα κάτω έμεναν οι τιμές στα υψηλότερα επίπεδα. Μα, εδώ παραμένουν οι τιμές και στα πάνω και στα κάτω στο ίδιο επίπεδο στις φτωχές και απομακρυσμένες περιοχές της χώρας.
     Έχουμε μεγάλες αποκλίσεις σε συγκεκριμένες περιοχές και θα πρέπει να μας απαντήσετε, κύριε Υπουργέ, τι θα κάνετε γι’ αυτό. Επίσης, ένας άλλος λόγος είναι ότι δεν μπορείτε να τιθασεύσετε, να οργανώσετε την αγορά για να λειτουργήσει ανταγωνιστικά. Έχουμε πλημμελείς ελέγχους και η Κυβέρνηση έχει χάσει πολύτιμο χρόνο. Δεν αξιοποίησε το οπλοστάσιο που της παρέδωσε η κυβέρνηση του ΠΑΣΟΚ. 
     Δεν εφάρμοσε το ν.3054/2002, με αποτέλεσμα η αγορά να μείνει ανέλεγκτη για ένα μεγάλο χρονικό διάστημα.
     Θα σας αναφέρουμε ένα στοιχείο και το οποίο επαναλαμβάνουμε, κύριε Υπουργέ. Την περίοδο της διακυβέρνησης της χώρας από το ΠΑΣΟΚ, το 2003, με τρεις κινητές μονάδες ελέγχου κάναμε χίλιους οκτακόσιους εβδομήντα δύο ελέγχους και εσείς με είκοσι κινητές μονάδες ελέγχου κάνατε μόνο δυόμισι χιλιάδες ελέγχους.
     Δεν ανανεώσατε τα μητρώα ελεγκτών και δεν είχαμε ελεγκτές για να επιτελέσουν αυτό το σπουδαίο έργο του ελέγχου της αγοράς. Για μεγάλο χρονικό διάστημα, τα μηχανήματα ήταν στις αποθήκες των προμηθευτών. Δεν τα παραλαμβάνατε, για να πείτε ότι δεν παρέδωσε τίποτε το ΠΑΣΟΚ. Προφανώς, δεν ήταν σε γνώση του αγαπητού κυρίου Υπουργού, ο οποίος διακρίνεται για τη σεμνότητα και για την ηθική αντίληψη των πραγμάτων. 
     Η Κυβέρνηση δεν έκανε ελέγχους, κυρίες και κύριοι. Ξέρετε γιατί; Γιατί δεν ήθελε να υλοποιήσει το νόμο του ΠΑΣΟΚ. Να θυμίσω εδώ, ότι ήταν η μόνη πλευρά στην προηγούμενη κοινοβουλευτική περίοδο που δεν ψήφισε το νομοσχέδιο του ΠΑΣΟΚ, το ν.3054/2004. Ήταν η μόνη πλευρά κόντρα στη βούληση και μεταξύ όλων των εμπλεκομένων, των διακινητών πετρελαίου, και των διυλιστηρίων που συμμετείχαν στην επιτροπή εφαρμογής του νόμου. Ήταν η μόνη πλευρά που δεν συμμετείχε σε αυτήν την επιτροπή. Δεν έκανε ελέγχους από βαθιά ιδεοληψία και πίστη στο θεώρημα ότι οι δυνάμεις της αγοράς πρέπει να δράσουν ελεύθερα, όπερ σημαίνει ασύδοτα. Αυτή είναι η ιδεοληψία και η θεωρητική προσέγγιση για την αγορά των πετρελαιοειδών. 
     Τώρα, όμως, κάτω από το βάρος των προβλημάτων η Κυβέρνηση μας φέρνει ένα νομοσχέδιο, το οποίο, στην ουσία, βελτιώνει το υπάρχον νομοσχέδιο. Μας φέρνει ένα νομοσχέδιο το οποίο ψηφίστηκε το 2002 και σήμερα βελτιώνει πτυχές αυτού του νομοσχεδίου. Γιατί, κυρίες και κύριοι, κατάλαβε τώρα για τα εγκληματικά λάθη που διέπραξε και την καθυστέρηση που είχε στην πολιτική της. Όμως, αυτή η καθυστέρηση οδήγησε σε ροκάνισμα των εισοδημάτων των πολιτών και μείωση της ανταγωνιστικότητας των επιχειρήσεων. Οι πολίτες, σήμερα, γι’ αυτό ζητούν από την Κυβέρνηση να απολογηθεί. Ζητούν απαντήσεις γι’ αυτά τα ζητήματα. Γιατί πήγαν τόσο ψηλά οι τιμές; Γιατί αυτά που σας καταμαρτυρούμε εμείς είναι ότι δεν τα είδατε εξ αρχής, για να λύσετε τα προβλήματα της χώρας; 
     Εμείς, κύριε Υπουργέ, είμαστε σύμφωνοι με το νομοσχέδιο επί της αρχής, όπως το δηλώσαμε και στην επιτροπή. Όμως, με αυτό το νομοσχέδιο θέλουμε να πούμε, ότι επιχειρείται ο έλεγχος της ποιότητας του διακινούμενου προϊόντος. Δεν αποσκοπεί αυτό το νομοσχέδιο να ελέγξει τις τιμές ή τη λαθρεμπορία. Το ξέρουν οι συνάδελφοι και οι συναδέλφισσες.
     Είναι σίγουρο, κυρίες και κύριοι, ότι χρειάζονται ελεγκτικοί μηχανισμοί. Χρειάζεται ευέλικτο νομοθετικό πλαίσιο για την πάταξη της νοθείας, για την καλύτερη παροχή προϊόντων ποιότητας στους καταναλωτές, για την πάταξη της παραοικονομίας, της φοροδιαφυγής και της φοροαποφυγής, για το χτύπημα του λαθρεμπορίου.
     Εμείς ψηφίζουμε επί της αρχής το νομοσχέδιο. Διατηρούμε επιφυλάξεις επί των άρθρων και όταν θα έρθει η συζήτηση κατ’ άρθρον θα διατυπώσουμε τις απόψεις και τις διαφωνίες μας Αν η Κυβέρνηση επιφέρει και άλλες μεταβολές, συμφωνίες με τις προτάσεις μας θα τις ψηφίσουμε και αυτές. Γιατί, κυρίες και κύριοι, θέλουμε να καταδείξουμε στη Νέα Δημοκρατία ότι δεν στεκόμαστε με στείρο τρόπο απέναντι στις θετικές νομοθετικές πρωτοβουλίες. Δεν είμαστε οπαδοί του μηδενισμού και του αρνητισμού. Δεν είμαστε, κυρίες και κύριοι, οπαδοί της δικής σας θεωρίας. Κλασικό παράδειγμα είναι αυτό το νομοθέτημα που το καταψηφίσατε την προηγούμενη περίοδο έρχεστε και να λέτε τώρα ότι ήταν καλό και το συμπληρώνετε. Αυτή ήταν η θεωρία που είχατε. Ωστόσο χάσατε ένα χρόνο. 
     Παράλληλα όμως –και κλείνω, κυρία Πρόεδρε- θα αναδείξουμε το μέγεθος των προβλημάτων της οικονομίας και της αγοράς, ιδιαίτερα των προβλημάτων που δημιουργούνται από τη στρεβλή λειτουργία της αγοράς των πετρελαιοειδών. Θα αναδείξουμε τα προβλήματα που δημιουργούνται στα εισοδήματα των πολιτών και στην ανταγωνιστικότητα των επιχειρήσεων. Έχουμε χρέος τούτες τις μέρες να είμαστε κοντά στους πολίτες, οι οποίοι πλήττονται από τη φοροεισπρακτική πολιτική, από την αδιέξοδη οικονομική πολιτική. Έχουμε χρέος να δώσουμε προοπτική στην οικονομία.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, θέλετε να κάνετε μία παρέμβαση; 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κυρία Πρόεδρε, θέλω να κάνω μία παρέμβαση που προβλέπει ο Κανονισμός.
     Δικαιολογώ τον μόλις κατελθόντα του Βήματος ρήτορα και ειδικό περί τα πετρελαιοειδή. Είχα την αίσθηση ότι γνωρίζει πολύ καλά τα της Αγροτικής Τραπέζης και τα του αγροτικού κόσμου, αλλά διαπίστωσα σήμερα ευρύ φάσμα…
     (Θόρυβος στην Αίθουσα)
     Παρακαλώ, κύριοι συνάδελφοι, μη με διακόπτετε!
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι. Δεν ξέρετε τι θα πει παραπέρα ο Υπουργός. Προδικάζετε τι θα πει παρακάτω;
     ΒΥΡΩΝ ΠΟΛΥΔΩΡΑΣ: Αφήστε τον Υπουργό να τελειώσει το συλλογισμό του. Μπορεί να μην είναι ειρωνεία!
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οφείλω να το κάνω για ένα λόγο…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Οικονομικά έχω σπουδάσει. 
     ΧΡΗΣΤΟΣ ΠΡΩΤΟΠΑΠΑΣ: Προσβάλλετε τον συνάδελφο, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρωτόπαπα, επειδή θητεύω επί είκοσι πέντε χρόνια σε αυτή την Αίθουσα, έχω μάθει να τιμώ τους συναδέλφους μου, που τους θεωρώ όχι αντιπάλους μου, αλλά ανταγωνιστές. Αυτή είναι η διαφορά μας. Τα είπα αυτά, γιατί όσα από του Βήματος ο κ. Παπαγεωργίου κατελόγισε για την πολιτική επί των καυσίμων στη Νέα Δημοκρατία και τα υπονοούμενα, τα οποία άφησε, δεν μπορούν να περάσουν απαρατήρητα. Αυτό είναι το πρώτο που θέλω να πω.
     Δεύτερον, μίλησε για το ν. 354/2000. Γι’ αυτό μίλησα για νεοφώτιστο. Όταν οι νόμοι –το έχω πει και άλλη φορά- ψηφίζονται από την Εθνική Αντιπροσωπεία, είναι νόμοι του ελληνικού Κοινοβουλίου και του ελληνικού λαού και τους τιμούμε και τους εφαρμόζουμε όλοι μέχρι να τους αλλάξουμε. Δεν υπάρχει θέμα μη εφαρμογής των νόμων. Περισσότερες από δέκα υπουργικές αποφάσεις φέρνουν την υπογραφή την δική μου και του συναδέλφου, του κ. Σαλαγκούδη, πριν έρθει σήμερα ο κ. Παπαγεωργίου να εξαπολύσει μύδρους και άσφαιρα πυρά. Ένα είναι αυτό. 
     Επίσης, θα σταθώ στα θέματα της ημέρας. Θα περίμενα περισσότερη σεμνότητα, όταν κάνετε κριτική για την οικονομική  πολιτική της Κυβέρνησης. Θα περίμενα, κύριε συνάδελφε, για το 1% αύξηση του ΦΠΑ και τις αυξήσεις στα αλκοολούχα ποτά και στα τσιγάρα, για να μπορέσει να καλυφθεί το χάος και τα χρέη που κληρονομήσαμε από τις κυβερνήσεις σας, να είστε περισσότερο σεμνοί, όταν θέλετε να κάνετε κριτική σε αυτήν την Κυβέρνηση. Πρόκειται για πολιτική η οποία ήταν αναπόφευκτη εξαιτίας αυτής της κληρονομιάς που αφήσατε και χωρίς να θιχθεί το κοινωνικό κράτος και αυτά τα οποία η νέα διακυβέρνηση υποσχέθηκε και κάνει πράξη στον ελληνικό λαό. 
     (Χειροκροτήματα από την πτέρυγα της Νέας Δημοκρατίας)
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Στον προϋπολογισμό τα είπατε αυτά, κύριε Υπουργέ;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είπατε ότι αυτήν την περίοδο πρέπει να βρίσκεστε κοντά στους πολίτες. Πολύ αργά τους θυμηθήκατε τους πολίτες! Πολύ αργά θυμηθήκατε ότι υπάρχει κοινωνία, ότι έχει προβλήματα η ελληνική κοινωνία! Γιατί αυτά τα έκρινε τουλάχιστον γι’ αυτήν την τετραετία και για τον ομιλούντα για πολλές τετραετίες. Συνεπώς, μην βιάζεστε να είστε επικριτές και τιμητές. Αντιληφθείτε ότι είστε απολογούμενοι για τις πολιτικές και για το χάος που κληροδοτήσατε στον ελληνικό λαό. 
     Όσον αφορά τα πετρελαιοειδή -και τελειώνω με αυτό, κυρία Πρόεδρε…
     ΕΥΑΓΓΕΛΟΣ ΑΡΓΥΡΗΣ: Αυτά που δεν μπορείτε να πείτε στον κ. Αλογοσκούφη, τα λέτε εδώ.
     (Θόρυβος στην Αίθουσα)
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι!
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό είναι ευφυέστατο! Θα το λάβω σοβαρά υπόψη, κύριε Αργύρη. 
     Για το γενικό θέμα των πετρελαιοειδών σας προκαλώ να κάνετε επερώτηση με μόνο θέμα αυτό. Όμως, ας κρατήσουν οι κύριοι συνάδελφοι και ο ελληνικός λαός που μας παρακολουθεί τα εξής: 
     Στις 30 Δεκεμβρίου 2004 η μέση τιμή της αμόλυβδης βενζίνης ήταν 0,749, δηλαδή 74 λεπτά. Η τιμή μπρεντ ήταν 39,885, δηλαδή 39 δολάρια. 
     Στις 24 Μαρτίου 2005 –δηλαδή στην προχθεσινή μέτρηση- ήταν 0,83. Η τιμή στο βαρέλι ήταν 52,4 δολάρια. 
     Η αύξηση στην τιμή της βενζίνης είναι 11,48. Η αύξηση στην τιμή του βαρελιού σε δολάρια είναι 31,47.
     Να έρθω τώρα και στα νούμερα, τα οποία αναφέρονται σε προηγούμενες περιόδους. Στις 2 Ιανουαρίου 2004, με Κυβέρνηση δική σας, η τιμή της βενζίνης ήταν 0,731, η τιμή του βαρελιού 31 δολάρια. Η προχθεσινή τιμή της αμόλυβδης βενζίνης ήταν 0,835, με αύξηση από την ίδια χρονική περίοδο, από τις 2 Ιανουαρίου 2004, 14,23% και αύξηση της τιμής του βαρελιού του πετρελαίου 69,15%. Αυτό καταφέραμε εμείς: να κρατήσουμε μόνο με 14% την αύξηση της αμόλυβδης βενζίνης στην Ελλάδα, όταν αυξήθηκε 70% η τιμή του πετρελαίου.
     Και γι’ αυτό βρίσκετε αφορμή για να κάνετε κριτική και να αφήσετε υπονοούμενα για προμήθειες πετρελαίου! Κάντε, σας παρακαλώ πάρα πολύ, μία επερώτηση, για να έρθει εδώ το θέμα των ΕΛΠΕ «πακέτο» και τότε να δούμε ποιοι θα κρύβονται κάτω από τα έδρανα, κύριε συνάδελφε!
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Την έχουμε ήδη κάνει, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας προκαλώ!
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ πολύ, κύριε Υπουργέ.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Νικόλαος Γκατζής.
     ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
     Δεν ξέρω πώς μπορεί κανένας να δικαιολογήσει αυτή την έξαρση που βγήκε από τον Εισηγητή της Αξιωματικής Αντιπολίτευσης για τα μέτρα, όταν η Αξιωματική Αντιπολίτευση συμφωνεί γενικότερα με την πολιτική της Κυβέρνησης σε όλους τους τομείς, όπως και στο νομοσχέδιο.
     Το νομοσχέδιο έχει καθαρά μια ταξική πολιτική, είναι καθαρά ταξικό. Ενισχύει, ουσιαστικά, πάλι τις μεγάλες εταιρείες. Ακολουθείται η ίδια ακριβώς πολιτική. Και κατ’ επανάληψη το έχει τονίσει εδώ ο Υπουργός κ. Σιούφας ότι συνεχίζει την πολιτική του ΠΑΣΟΚ, ότι εφαρμόζει τους νόμους του ΠΑΣΟΚ, νόμοι, οι οποίοι έχουν περάσει στη συνείδηση του ελληνικού λαού σαν αντιλαϊκοί.
     Πέρα όμως απ’ αυτό, θα ήθελα να πω, κύριε Υπουργέ, ότι πραγματικά τα κυβερνητικά μέτρα είναι μια νέα φοροεπιδρομή στο λαϊκό εισόδημα. Και έτσι πρέπει να το αντιμετωπίσει ο ελληνικός λαός, έτσι πρέπει να αντιδράσει, έτσι να το παλέψει και έτσι να συνειδητοποιήσει για ακόμη μια φορά αυτό που έλεγε το ΚΚΕ προεκλογικά, ότι είτε η Νέα Δημοκρατία έρθει στην εξουσία είτε το ΠΑΣΟΚ, η αντιλαϊκή πολιτική θα συνεχιστεί, η επίθεση στο εισόδημα θα συνεχιστεί, οι ιδιωτικοποιήσεις θα ολοκληρωθούν και θα παραδοθεί ό,τι ωφέλιμο και αναπτυξιακό υπάρχει στο δημόσιο τομέα στους ιδιώτες, ότι θα γίνει νέα φοροεπιδρομή και στις συντάξεις και στα ασφαλιστικά ταμεία. Και αυτά είναι που συμφωνήθηκαν και τώρα, με την Εαρινή Σύνοδο.
     Από την άποψη αυτή δεν μπορεί να λέτε, κύριοι της Κυβέρνησης, ότι τα μέτρα, τα οποία πήρατε, δεν θίγουν το κοινωνικό κράτος. Αντίθετα μάλιστα, θίγουν πάρα πολύ το λαϊκό εργατικό εισόδημα, γιατί στηρίζουν την αύξηση των δημοσίων εσόδων στην αύξηση της φορολογίας των ειδών λαϊκής κατανάλωσης. Και ενώ υπάρχει αίτημα από το εργατικό κίνημα –το ταξικό ιδιαίτερα εργατικό κίνημα- για κατάργηση του ΦΠΑ στα είδη λαϊκής κατανάλωσης και πρώτης ανάγκης, έρχεστε να τον αυξήσετε. Και αυτό είναι «κεφαλικός» φόρος.
     Από την άλλη –για να δούμε αυτά που έλεγε προηγουμένως ο κ. Σιούφας, ότι διατηρεί το κοινωνικό κράτος- παράλληλα, κύριε Υπουργέ και κύριοι της Κυβέρνησης, έχετε μειώσει τη φορολογία στα ανώτερα εισοδήματα και στις μεγάλες επιχειρήσεις. Τη μειώσατε κατά 20% περίπου και κάνατε μάλιστα ένα προεκλογικό ανταγωνισμό, πλειοδοτικό θα έλεγα, το ΠΑΣΟΚ και η Νέα Δημοκρατία για το ποιος θα τη μειώσει περισσότερο.
     Χαρίζετε, λοιπόν, λεφτά στο μεγάλο κεφάλαιο, έχει όμως έλλειμμα ο προϋπολογισμός. Από πού θα το πάρουμε; Από τα λαϊκά στρώματα. Βάλε το ΦΠΑ και τον «κεφαλικό» φόρο ανέβασέ τον. Και παίρνετε και τα άλλα τα μέτρα, τα οποία είπατε ότι θα πάρετε. Και επίσης, κάνετε πέρα για πέρα ιδιωτικοποίηση σε ό,τι έχει μείνει στο δημόσιο από αυτά που έχει αφήσει το ΠΑΣΟΚ.
     Θα ήθελα, επίσης, να πω ότι οι νέες μεταρρυθμίσεις, πέρα από τις νέες παροχές, θα πλήξουν γενικότερα τα λαϊκά εισοδήματα, γιατί συνυπάρχουν τα προβλήματα που αντιμετωπίζουν οι εργαζόμενοι στο κόστος αντιμετώπισης των βασικών κοινωνικών τομέων της υγείας και της παιδείας.
     Από την άλλη μεριά, όμως, δεν θα μπορεί κανένας να πει ότι είναι υποκριτική η στάση που κρατάει σήμερα το ΠΑΣΟΚ. Είναι υποκριτική λόγω του γεγονότος ότι είναι ακριβώς τα μέτρα, τα οποία θα έπαιρνε και το ίδιο, αν ήταν σήμερα στην Κυβέρνηση, γιατί ακολουθούσε και ακολουθεί τις ίδιες ακριβώς πολιτικές και εντολές, που έρχονται από την Ευρωπαϊκή Ένωση. Και με τη συμφωνία και της Κυβέρνησης, αλλά και του ΠΑΣΟΚ, εφαρμόζεται αυτή η νεοφιλελεύθερη αντιλαϊκή πολιτική, που έχει φέρει τον ελληνικό λαό σε αυτή την κατάσταση.
     Εμείς λέμε, κύριοι Βουλευτές, ότι το ΠΑΣΟΚ δεν τολμά να θίξει την ταξική πολιτική, που ακολουθεί η Νέα Δημοκρατία. Και όλα αυτά, τα οποία λέγονται, είτε από το Βήμα της Βουλής είτε από τα μπαλκόνια ή τα καφενεία, είναι υποκριτικά από το γεγονός ότι συμφωνεί στα νομοσχέδια, στηρίζει τα νομοσχέδια και δεν βάλλει ενάντια αυτής της πολιτικής.
     Τι είπε σήμερα ο Εισηγητής, που κατακεραύνωσε την Κυβέρνηση για τα μέτρα αυτά; Είπε πρώτον ότι δεν παίρνετε μέτρα –γιατί τα έχω σημειώσει…
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η Νέα Δημοκρατία κυβερνά, όχι το ΠΑΣΟΚ.
     ΝΙΚΟΛΑΟΣ ΓΚΑΤΖΗΣ: Ναι, αλλά ποιος στηρίζει, κύριε συνάδελφε, αυτή την πολιτική; Για πείτε μου εσείς, που λέτε ότι η Νέα Δημοκρατία κυβερνάει; Με τη στήριξή σας κυβερνάει, όπως κυβερνούσατε κι εσείς με τη στήριξη της Νέας Δημοκρατίας.
     Για πείτε μου γι’ αυτά τα οποία είπε σήμερα ο Εισηγητής: φταίει το ότι δεν πήρε έγκαιρα τα μέτρα; Φταίει το ότι έγινε η απογραφή; Είτε με απογραφή είτε χωρίς απογραφή, η αντιλαϊκή αυτή πολιτική, η νεοφιλελεύθερη αυτή πολιτική θα εφαρμοζόταν είτε ήταν η Νέα Δημοκρατία είτε ήταν το ΠΑΣΟΚ στην Κυβέρνηση. Φταίει το ότι δεν έγιναν περισσότερο κατασταλτικά τα μέτρα; Με μέτρα κατασταλτικά θα μπορέσουμε να πατάξουμε τις αυξήσεις;
     Δεν φταίει, δηλαδή, το ότι στα πετρελαιοειδή, που αναφέρθηκαν, έχει μεγάλη ευθύνη και το ΠΑΣΟΚ και την διατηρεί σήμερα και η Νέα Δημοκρατία, που χρησιμοποιεί τα διυλιστήρια ΕΛΠΕ, που ήταν δημόσια και τα έκανε ιδιωτικά; Γιατί θα μπορούσε έτσι να ρυθμίσει την αγορά των πετρελαιοειδών. Και έρχεται το ΠΑΣΟΚ σήμερα και μας λέει ότι τελικά φταίει μόνο η Νέα Δημοκρατία για τις αυξήσεις. Και οι δύο έχετε την ίδια ευθύνη για όλη αυτή την άσχημη κατάσταση που βιώνει σήμερα ο ελληνικός λαός.
     Κύριοι Βουλευτές, εμείς λέμε ότι δεν πρέπει να υπάρχει καμιά ανοχή στην ανέχεια της λαϊκής οικογένειας και δεν πρέπει να επιτρέψουμε καμία αύξηση των έμμεσων φόρων. Και πρέπει να αντιπαλέψει το λαϊκό κίνημα και εμείς θα κάνουμε ό,τι περνάει από το χέρι μας προς την ανάπτυξη αυτής της πάλης. Πάντα πάλευε το λαϊκό κίνημα και παλεύει και σήμερα και θα παλέψει για την κατάργηση του ΦΠΑ στα είδη πλατιάς κατανάλωσης. Εμείς δίνουμε ό,τι μπορούμε. Και αντί γι’ αυτό, έχουμε τον αναπτυξιακό νόμο, που δίνει νέα προνόμια στο κεφάλαιο, παράλληλα με τον προϋπολογισμό και τα φορολογικά μέτρα, και μια νέα επιβάρυνση στα λαϊκά στρώματα.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ )
     Πρέπει, λοιπόν, να αντιπαλέψουμε αυτήν την πολιτική. Θα αγωνιστούμε, ούτως ώστε το εισόδημα να είναι 1.200 ευρώ, η σύνταξη στα 960 ευρώ. Το δικαιούται ο ελληνικός λαός, για να ζήσει αξιοπρεπώς σήμερα. Ζητάμε 400 ευρώ για τους αγρότες, αφορολόγητο όριο στις 15.000 ευρώ και μάλιστα προσαυξημένο για κάθε παιδί. Είναι μέτρα, τα οποία θα πρέπει να δούμε. Και αυτό μάλιστα θα πρέπει να αποτελέσουν στόχους πάλης.
     Μη γελάτε ειρωνικά, κύριε Υπουργέ. Για πέστε μου, θα μπορούσατε να ζήσετε εσείς με 500 ευρώ, με 560 ευρώ όλη η οικογένειά σας; Και θα μπορούσατε, όταν θα είχατε να αντιμετωπίσετε και τα προβλήματα της υγείας και της παιδείας ή πολύ περισσότερο, όταν θα είχατε και έναν άνεργο στην οικογένεια;
     Αυτά είναι τα προβλήματα, τα οποία πρέπει, κατά την άποψή μας, να αντιμετωπιστούν και δεν είναι ούτε οι συμφωνίες κυρίων που μπορούν να μειώσουν την τιμή των πετρελαιοειδών ή να κρατήσουν τις τιμές στα άλλα προϊόντα ούτε ο ανταγωνισμός μπορεί να τις μειώσει. Γιατί ξέρουμε ότι ο ανταγωνισμός αυτός δεν μπορεί να βάλει φρένο στις τιμές, από το γεγονός ότι υπάρχουν και οι συμφωνίες των κυρίων εταιρειών για τη διατήρησή τους.
     Και από την άλλη μεριά παλεύουν οι εταιρείες αυτές και όποιος μπορεί θα φάει τον μικρότερο, τον αδύνατο, για να κυριαρχήσει σύμφωνα με τους κανόνες της αγοράς. Ούτε είναι λάθος αυτής της πολιτικής, όπως είπε ο Εισηγητής του ΠΑΣΟΚ. Είναι συνειδητή πολιτική που ακολουθεί όλο αυτό το διάστημα η Νέα Δημοκρατία, όπως συνειδητή ήταν και η πολιτική που ακολούθησε το ΠΑΣΟΚ όλα αυτά τα χρόνια. Και δεν μπορεί να πει κανείς ότι έκανε λάθη το ΠΑΣΟΚ στην πολιτική του. Συνειδητά ακολουθούσε αυτήν την πολιτική. 
     Να έρθουμε τώρα επί του νομοσχεδίου. 
     Η αντιπαράθεση ανάμεσα στα δύο κόμματα ήταν ποιος έβαλε τα μεγαλύτερα πρόστιμα και έκανε τους περισσότερους ελέγχους. Αυτό βγήκε τελικά. Ο ένας έκανε χίλιους εννιακόσιους ελέγχους με είκοσι άτομα και ο άλλος, με όλον αυτόν το μηχανισμό, δυόμισι χιλιάδες και ο ένας έβαλε τόσα πρόστιμα και ο άλλος τόσα πρόστιμα. Εκεί είναι τελικά το πρόβλημα στον έλεγχο των πετρελαιοειδών; Έτσι θα αντιπαλέψουμε τις αυξήσεις στις τιμές κλπ.; 
     Εμείς θεωρούμε ότι με τα μέτρα που παίρνονται γίνεται μία βελτίωση στη δομή του ελέγχου, σε έναν ελεγκτικό μηχανισμό και τίποτα παραπάνω. Στήνεται μία υπηρεσία, η οποία μπορεί να ανταποκριθεί στον έλεγχο, ιδιαίτερα των καυσίμων. Αυτό μας ενδιαφέρει για το λαθρεμπόριο, για τις νοθείες, γιατί έχουμε αύξηση του κρατικού προϋπολογισμού. Είναι κάπως ένα θετικό μέτρο. Το θέμα είναι, ότι αυτό το έσοδο που θα έρθει στον κρατικό προϋπολογισμό, ποιος το νέμεται, ποιος το καρπούται; Να τα αποτελέσματα από τα νέα μέτρα που πήρε η Κυβέρνηση (φοροεισπρακτικά, φορομπηχτικά)! Ενώ, παράλληλα, έχουμε και τον αναπτυξιακό νόμο και τα φορολογικά μέτρα που πήραν και ευνοούν, ουσιαστικά, το μεγάλο κεφάλαιο.
     Κύριοι Βουλευτές, η Κυβέρνηση πραγματικά προσπαθεί να λύσει το πρόβλημα δια της διαχείρισης και σ’ αυτό έχει τη σύμφωνη συμπαράσταση και του ΠΑΣΟΚ. Εμείς λέμε ότι ο καταναλωτής δεν ωφελείται από αυτήν την αντιμετώπιση. Δε μιλάει κανένα κόμμα για τα έσοδα που έχουν και τα διϋλιστήρια και οι μεγάλες εταιρείες. Γίνεται μία κρίση στο πόσο ανέβηκαν οι τιμές και βγήκε ο κύριος Υπουργός να μας αντιπαραθέσει ότι ανέβηκαν μόνο 14% οι τιμές της βενζίνης, όταν είχαμε αύξηση 31% της εισαγωγής στο βαρέλι πετρελαίου κλπ.. Δεν μας είπε, όμως, πόση αύξηση πήραν οι εργαζόμενοι και πώς μπορούν να αντεπεξέλθουν σ’ αυτές τις αυξήσεις. Δεν μας είπε πόση αύξηση πήραν τα είδη πλατιάς κατανάλωσης με το αιτιολογικό, ότι έχουν αυξηθεί τα καύσιμα στα είδη που περνούν από τη μεταποίηση. 
     Εμείς αναφερόμαστε σε συγκεκριμένα παραδείγματα που υπάρχουν στην ελεύθερη αγορά. Η MOBIL μαζί με τη ΔΕΠΑ –η ΜOBIL ελέγχει το 25% και η ΔΕΠΑ το 75% της αγοράς- έχουν μία μονοπωλιακή αντιμετώπιση στο να διαμορφώνουν τις τιμές. Το προηγούμενο διάστημα οι αυξήσεις στα διϋλιστήρια δε ξεπερνούσαν το 12% και, ξαφνικά, έφθασαν μέχρι και το 70%, ενώ στις εταιρείες πετρελαιοειδών οι αυξήσεις ξεπέρασαν τα 420 ευρώ τον τόνο. Συγκεκριμένα: Από τα 805 που το πουλούσε, το κόστος ανά τόνο ήταν 420 ευρώ, σχεδόν 400 ευρώ επιβαρύνουν τον καταναλωτή. Για λογαριάστε με πόσα ποσοστά κερδών δουλεύουν αυτές οι επιχειρήσεις. 
     Από την άλλη μεριά, ήταν ψεύτικο το επιχείρημα, κύριε Υπουργέ, ότι μέσω της Ευρωπαϊκής Ένωσης θα λύσετε το πρόβλημα της μείωσης του ειδικού φόρου κατανάλωσης. Εδώ έχουμε, πλην ειδικού φόρου, τις μεγαλύτερες τιμές, τις οποίες διαμορφώνουν τα διϋλιστήρια και οι εταιρείες. Αλλά δεν μπορεί να μην υπολογίζεται και η αγοραστική αξία που έχει ο μισθός του Έλληνα εργαζόμενου. 
     Πέρα από αυτό –θα τα πούμε και στη συζήτηση επί των άρθρων- θα ήθελα να σταθώ λίγο και στα άλλα μέτρα. 
     Εμείς λέμε ότι πρέπει να υπάρχει ένας κρατικός φορέας διαχείρισης των πετρελαιοειδών, γενικότερα των καυσίμων, ειδικότερα και της ενέργειας, η οποία θα λαμβάνει υπόψη πάντοτε τα λαϊκά συμφέροντα και θα διαμορφώνει έτσι τις τιμές που να εξυπηρετούν και την ανάπτυξη και τις κοινωνικές ανάγκες.
     (Στο σημείο αυτό χτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, τι ανοχή έχουμε; 
     ΠΡΟΕΔΡΕΥΩΝ ( Σωτήρης Χατζηγάκης):  Ένα – δύο λεπτά. 
     ΝΙΚΟΛΑΟΣ ΓΚΑΤΖΗΣ:  Θα ήθελα να πω ότι ο Τύπος την περασμένη εβδομάδα που συζητούσαμε το νομοσχέδιο στην επιτροπή στις 22/3/2005 ανέφερε ότι οι πωλήσεις το 1997 – 2001 στα πετρελαιοειδή σημείωσαν μία ετήσια άνοδο 18,6%, ενώ η αύξηση του εισοδήματος των εργαζομένων την ίδια περίοδο, κατ’ έτος, ήταν 2,5% - 3%. Αυτή είναι η πολιτική που εφαρμόζεται σήμερα στα πετρελαιοειδή με την ανοχή και των προηγούμενων κυβερνήσεων, αλλά και της σημερινής Κυβέρνησης. 
     Έχετε τη δυνατότητα να χρησιμοποιήσετε τον κρατικό φορέα, τη ΔΕΠΑ, για τη συγκράτηση των τιμών των πετρελαιοειδών. Αντί να προβείτε σε τέτοιες παρεμβάσεις, αφήνετε τη ΔΕΠΑ να γίνεται ένας καθαρά κερδοσκοπικός οργανισμός εκμετάλλευσης του λαϊκού εισοδήματος που τα κέρδη της φθάνουν, όπως ανέφερα προηγούμενα, και μέχρι το 70%.
     Κυρίες και κύριοι Βουλευτές, εμείς λέμε ότι το νομοσχέδιο αυτό είναι καθαρά ταξικό. Αυξάνετε το φόρο. Θα μου πείτε «το 1,2% από 1%»; Ναι, είναι πολύ σοβαρό, αν λάβουμε υπόψη όλες τις άλλες αυξήσεις, αν λάβουμε υπόψη τι αυξήσεις δίνετε στο εισόδημα του εργαζόμενου, αν λάβουμε υπόψη το επίπεδο φτώχειας, το ποσοστό ανεργίας κλπ.. 
     Ενώ καταργούσατε τη δυνατότητα ίδρυσης συνεταιρισμών και κοινοπραξιών, φέρνετε τροπολογίες που σήμερα τις περνάτε. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εσείς το ζητήσατε. 
     ΝΙΚΟΛΑΟΣ ΓΚΑΤΖΗΣ: Ναι, το ζήτησε το κόμμα μας. Όμως, κύριε Υπουργέ, τι λέτε εκεί; Δε θα μπορούν να προμηθευτούν βυτιοφόρα. Γιατί; Αν δηλαδή χρειαστεί αυτή η εταιρεία, αυτός ο συνεταιρισμός, αυτή η κοινοπραξία που θα δημιουργηθεί, να αγοράσει ένα βυτιοφόρο για να εξυπηρετούνται καλύτερα, δε θα έχουν τη δυνατότητα; Γιατί τους το στερείτε; Είναι μέτρο αυτό; Δεν το καταλαβαίνουμε και νομίζω ότι και εσείς βλέπετε ότι δεν είναι σωστό. Λέτε ότι θα μπορούν να λειτουργήσουν μόνο με τα βυτιοφόρα που είχαν τα πρατήρια πριν δημιουργηθεί η κοινοπραξία. Και σας λέω: αναπτύσσεται η δουλειά τους, θέλουν βυτιοφόρα, αυτά είναι παλιά, δεν κάνουν. Δε θα μπορεί να πάρει βυτιοφόρο η κοινοπραξία, ο συνεταιρισμός κλπ.; Θα πρέπει να το δείτε. 
     Να έρθω στο άρθρο 14, στο οποίο κάνετε ορισμένες διορθώσεις, οι οποίες ουσιαστικά είναι φραστικές. Όμως, για την κατασκευή της διακλάδωσης του κύριου αγωγού μεταφοράς του φυσικού αερίου, όπως και των υπολοίπων κλάδων αγωγών και των σταθμών συμπίεσης φυσικού αερίου επαναλαμβάνετε την ίδια σύμβαση που είχε υπογράψει το ΠΑΣΟΚ το 1994. Και εμείς λέμε ότι είναι καθαρά αποικιοκρατική, διότι στερείται το ελληνικό δημόσιο από το ΦΠΑ, που σήμερα αυξάνεται στον Έλληνα εργαζόμενο με κεφαλικό φόρο ουσιαστικά, από φόρους, από τέλη, από τη δυνατότητα να εισπράξει το ελληνικό δημόσιο ακόμα και για τα μηχανήματα εισαγωγής, τα οποία έρχονται, και πολύ περισσότερο από τα ασφαλιστικά ταμεία. 
     Γι’ αυτό λέμε ότι έχει έναν τέτοιο ταξικό χαρακτήρα. Δε συμφωνούμε, επίσης, με την παράταση που δίνετε, των πέντε ετών, για τα λατομεία που έχουν καταστρέψει το φυσικό περιβάλλον, με την ανοχή των κυβερνήσεων, γιατί ποτέ δεν προχώρησε καμία κυβέρνηση…
     ΠΡΟΕΔΡΕΥΩΝ (Σωτήριος Χατζηγάκης): Ολοκληρώστε όμως, κύριε Γκατζή, γιατί παραέγινε η ανοχή.
     ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε.
     Δε μιλάμε, βέβαια, για τα νησιά που και εκεί μπορεί να γίνει κάποια αξιολόγηση των σημείων εξόρυξης, όμως θα πρέπει να γίνει μια μελέτη, σε εθνικό επίπεδο, χωροθέτησης των λατομικών ζωνών και αυτό μπορεί να γίνει μέσα σε ένα χρόνο και όχι σε πέντε που δίνετε εσείς την παράταση. 
     Τέλος, κύριε Πρόεδρε, εμείς καταψηφίζουμε το νομοσχέδιο αυτό. Πιστεύουμε ότι η διέξοδος βρίσκεται σε ένα ενιαίο, αποκλειστικά κρατικό φορέα ενέργειας που θα υπηρετεί τις λαϊκές ανάγκες και θα αποτελεί λαϊκή περιουσία, στα πλαίσια μιας άλλης πολιτικής. Γι’ αυτό παλεύουμε, αγωνιζόμαστε, προτρέπουμε τον κόσμο να παλέψει γι’ αυτά που δικαιούται, για παράδειγμα το επίδομα για το πετρέλαιο θέρμανσης, την ιδιαίτερη αντιμετώπιση για τα χαμηλά εισοδήματα και τους χαμηλοσυνταξιούχους, τη φορολογία που μπαίνει στον ειδικό φόρο κλπ.. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε Γκατζή.
     ΝΙΚΟΛΑΟΣ ΓΚΑΤΖΗΣ: Εμείς, κύριε Υπουργέ, καταψηφίζουμε, όπως είπα, το νομοσχέδιο και στη δευτερολογία μου θα πω όσα δε μπόρεσα να πω στην πρωτολογία λόγω χρόνου.
     Ευχαριστούμε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     ΙΩΑΝΝΗΣ ΔΙΑΜΑΝΤΙΔΗΣ: Ας δίνατε, κύριε Πρόεδρε, πέντε λεπτά παραπάνω!
     ΠΡΟΕΔΡΕΥΩΝ (Σωτήρης Χατζηγάκης): Είπαμε, υποκύψαμε στη γοητεία της Αριστεράς, αλλά όχι και τόσο!
     ΑΠΟΣΤΟΛΟΣ -ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σε όλα τα κόμματα της Αριστεράς, κύριε Πρόεδρε;
     ΠΡΟΕΔΡΕΥΩΝ (Σωτήριος Χατζηγάκης): ‘Ισως σε όλες τις αποχρώσεις διαχρονικά, γιατί έχουν μπερδευτεί λίγο τα πράγματα της Αριστεράς και της Δεξιάς, τώρα στις μέρες μας!
     Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, αγαπητοί συνάδελφοι ούτε ένα χρόνο δε κράτησαν οι υποσχέσεις της Κυβέρνησης, του κυρίου Πρωθυπουργού που δήλωνε ότι η προσπάθεια για την εξυγίανση των δημόσιων οικονομικών της χώρας δε θα επιβαρύνει τους πολίτες, δε θα επιβαρύνει κυρίως τους χαμηλόμισθους. Τελικά, τα νέα φορολογικά μέτρα σηματοδοτούν είτε μια αλλαγή στην πολιτική της ήπιας προσαρμογής ή διατυπώνουν, ακριβώς, τι είναι αυτή η ήπια προσαρμογή. Βέβαια, το ΠΑΣΟΚ πριν λίγο με τον εκπρόσωπό του κατηγόρησε την Κυβέρνηση για την κατάσταση της οικονομίας, κατηγόρησε την Κυβέρνηση γι’ αυτά τα φορολογικά μέτρα τα οποία παίρνει. Η Κυβέρνηση, από την άλλη πλευρά, δικαιολογεί τα μέτρα της ότι τα παίρνει, ακριβώς, γιατί μέχρι τώρα ήταν κακή η διαχείριση και η πολιτική του ΠΑΣΟΚ, όταν ήταν στην κυβέρνηση. Αποφασίστε τελικά. Αυτό φταίει ή φταίνε οι πολιτικές που εφαρμόζετε και στις οποίες συμπίπτετε; ‘Η φταίει το αλαλούμ το οποίο υπάρχει στα θέματα διαχείρισης των ζητημάτων του δημόσιου συμφέροντος και του δημόσιου χρήματος; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς τι νομίζετε κυρία συνάδελφε;
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Νομίζω ότι φταίνε και οι πολιτικές και ο τρόπος που όταν λαμβάνονται οι αποφάσεις για αυτές οι πολιτικές των ιδιωτικοποιήσεων κλπ., δεν γίνεται ορθή διαχείριση. Και κακοδιαχείριση και κακές πολιτικές. Γι’ αυτό έχουμε αυτήν την κατάσταση. Ανταλλάσσετε μόνο αντιπολιτευτικούς λόγους χωρίς να μπείτε στην ουσία των πραγμάτων. Η ουσία των πραγμάτων δεν είναι ότι οι πολίτες είναι επιβαρημένοι ιδιαίτερα; Δεν είναι ότι το 25% των πολιτών ζουν κάτω από το όριο της φτώχειας; Δε σας απασχολεί αυτό; Γιατί δεν μπορούσαμε να συμφωνήσουμε σε ένα μέτρο για το κατώτερο εγγυημένο εισόδημα; Μπορούμε και βρίσκουμε μόνο τα φορολογικά μέτρα. Γιατί εκεί δεν μπορούμε ποτέ να κάνουμε κοινωνική πολιτική; Αντέχει η χώρα να κάνει κοινωνική πολιτική; Τρία Κοινοτικά Πλαίσια Στήριξης έχουν εισρεύσει και ένα σωρό άλλα πράγματα. Φταίνε βεβαίως οι πολιτικές, γιατί δεν υπάρχει κοινωνική πολιτική, όπως και η κακοδιαχείριση ζητημάτων δημόσιου συμφέροντος.
     Τι συζητάμε σήμερα; Ένα νομοσχέδιο το οποίο έρχεται να συμπληρώσει, να τροποποιήσει διατάξεις του νόμου 3054, που αφορά ένα σημαντικό τομέα για την ενεργειακή πολιτική επάρκειας και ασφάλειας της χώρας. Ένα τομέα που επηρεάζει άμεσα όλες τις δραστηριότητες και αποτελεί βασικό παράγοντα της οικονομικής ανάπτυξης της χώρας. Αν συνυπολογίσουμε δε ότι η χώρα μας είναι σε σχέση με τα άλλα κράτη-μέλη, που και αυτά έχουν πολύ μεγάλο βαθμό εξάρτησης αλλά η χώρα μας είναι περισσότερο εξαρτημένη στην ενέργεια από το πετρέλαιο και ότι τα μέτρα εξοικονόμησης δεν προχωρούν παρ’ όλες τις δεσμεύσεις που έχουμε και τις επιβαρύνσεις του περιβάλλοντος, αν δούμε σήμερα το παγκόσμιο περιβάλλον πώς έχει διαμορφωθεί με την ένταση στις τιμές, με την ένταση στις πηγές, θα δούμε ότι η κατάσταση της οικονομίας της χώρας μας θα συνεχίζει, για πολύ, να επηρεάζεται από τα θέματα των τιμών του πετρελαίου. 
     Σε όλα αυτά τα κρίσιμα ζητήματα, έρχονται να προστεθούν και τα σοβαρότερα προβλήματα που υπάρχουν στο κύκλωμα εμπορίας των πετρελαιοειδών στη διύλιση, στην εμπορία, στη διακίνηση, στην αποθήκευση και ιδιαίτερα στις ολιγοπωλειακές συνθήκες που επικρατούν σήμερα και, βεβαίως, αυτές κατά κύριο λόγο επηρεάζουν τις τιμές. 
     Από την άλλη πλευρά, δεν μπορεί εύκολα να υποστηρίζει κανείς, όπως υποστήριζε και το ΠΑΣΟΚ στο νόμο 354/2002, ότι η αγορά είναι ελεύθερη. Δεν είναι ελεύθερη η αγορά στα πετρελαιοειδή. Δεν ισχύει αυτό. Ακόμη και σε χώρες που έχουν ενσωματώσει πλήρως τον καπιταλισμό, η αγορά στα πετρελαιοειδή ελέγχεται από το κράτος. Το κράτος έχει κοινωνικό καθήκον να θέτει τους κανόνες και τους ελέγχους για τα θέματα της διακίνησης των πετρελαιοειδών. Να προστατεύει την αγοραστική δύναμη των πολιτών από την ακρίβεια και την αισχροκέρδεια, τη δημόσια υγεία από τη νοθεία και παράλληλα να εξασφαλίζει προϋποθέσεις εξυγίανσης της αγοράς με συνθήκες υγιούς ανταγωνισμού. 
     Ο νόμος 3054 πέτυχε αυτήν την εξυγίανση, κύριοι συνάδελφοι; Γιατί εδώ είναι σαν να ήρθαμε από τον ουρανό. Δεν την πέτυχε. Έκανε κάποιες προσπάθειες, αλλά από την άλλη πλευρά στα κρίσιμα ζητήματα δεν έδωσε λύσεις. Η κατάσταση σήμερα στο χώρο της εμπορίας και της ποιότητας των πετρελαιοειδών δεν είναι καθόλου καλή. Και ενώ εκατέρωθεν υπάρχουν οι αντιδράσεις, στο τέλος συγκλίνετε: Καλός ήταν ο νόμος και κάποιες συμπληρώσεις κάνουμε, ενώ όλοι καταθέτετε στοιχεία για το πόσο άσχημη είναι η κατάσταση αυτή τη στιγμή. Τέλος πάντων, συνεννοηθείτε τι φταίει. Φταίει μόνο η αύξηση των πετρελαιοειδών από το εξωτερικό; Δεν μπορείτε δηλαδή να διαπιστώσετε και κάποιες αδυναμίες και η προηγούμενη κυβέρνηση και τούτη η Κυβέρνηση γιατί δεν έρχεται να διορθώσει αυτές τις αδυναμίες. Όλοι συμφωνούμε ότι η κατάσταση δεν είναι καλή στη διακίνηση των πετρελαιοειδών, ότι οι τιμές αργούν να προσαρμοστούν. Ανεβαίνουν πάρα πολύ εύκολα και όταν κατεβαίνουν οι τιμές του πετρελαίου, αυτές παραμένουν. Αυτό το πληρώνει ο Έλληνας πολίτης, ο Έλληνας καταναλωτής. Και το πληρώνει ακόμη περισσότερο στις απομακρυσμένες περιοχές, στις φτωχές περιοχές. Δε βλέπετε, λοιπόν, ότι κάτι δεν πάει καλά; ‘Ότι ο νόμος ο προηγούμενος δεν ήταν καλός, ότι ορισμένα πράγματα δεν εφαρμόστηκαν καλά και ότι χρειάζονται ριζοσπαστικότερες αλλαγές και ρυθμίσεις σ’ αυτόν τον τομέα; Από την άλλη πλευρά διαπιστώνουμε ότι η κατάσταση θα γίνει ακόμη πιο εκρηκτική. Οι διεθνείς αναλυτές προβλέπουν, ότι μέχρι τέλους του έτους το πετρέλαιο θα ξεπεράσει τα 70 δολάρια το βαρέλι. Μπροστά σ’ αυτήν την κατάσταση δεν βλέπετε ότι τελικά οι καταναλωτές είναι εντελώς απροστάτευτοι; Τα αναφέρει σε μελέτες του το ΕΟΒΕ που λέει ότι οι κανόνες λειτουργίας της αγοράς δεν επαρκούν για την προστασία του καταναλωτή και ως προς την τιμή και ως προς την ποιότητα των καυσίμων που αγοράζει. Ενδεικτικό της λειτουργίας της αγοράς είναι ότι τα τελευταία χρόνια η κερδοφορία στο χώρο της διύλισης παραμένει σε υψηλά επίπεδα. Σύμφωνα, πάντα, με στοιχεία του ΕΟΒΕ από τα 45,7 εκατομμύρια ευρώ το 1994, η κερδοφορία εκτινάχτηκε το 2003 στα 168 εκατομμύρια ευρώ, ενώ οι πωλήσεις δεν αυξήθηκαν με αυτόν το ρυθμό. Από την άλλη πλευρά η χώρα μας παραμένει εξαρτημένη από το πετρέλαιο όσο καμία άλλη και προβλέπεται σημαντική αύξηση και της αμόλυβδης βενζίνης και του πετρελαίου θέρμανσης. 
     Από την άλλη πλευρά έχουμε τις υποχρεώσεις για την εφαρμογή του Πρωτοκόλλου του Κιότο κ.ο.κ. Ποια είναι η ενεργειακή πολιτική στα κτήρια, στην κίνηση; Γεμίσαμε αυτοκινητοδρόμους. Οι σιδηρόδρομοι καρκινοβατούν. Κανένα άλλο μέτρο δεν παίρνετε, ούτως ώστε η χώρα μας να απαλλαγεί από αυτή την εξάρτηση και μιλάμε για ουσιαστικά μέτρα. Γι αυτό σας λέω ότι τελικά εδώ, για να διορθωθεί η κατάσταση χρειάζονται ριζοσπαστικά μέτρα και ρυθμίσεις. Με ασπιρίνες δεν λύνονται τα θέματα. 
     Από την άλλη πλευρά, ποια κατάσταση έχει δημιουργηθεί σήμερα μεταξύ των λίγων εταιριών, των ολιγοπωλίων που λέμε, με τα εγχώρια διυλιστήρια που εμποδίζουν τη μείωση των τιμών; Ποια κατάσταση έχει δημιουργηθεί, κύριοι συνάδελφοι, με τα ΕΛΠΕ; Η πιο καλή κρατική επιχείρηση πετρελαιοειδών ξεπουλιέται τμηματικά όπως-όπως. Αυτά δεν πρέπει να τα δούμε; Πού θα πάει αυτό το ξεπούλημα τελικά; Χωρίς πρόγραμμα, χωρίς ρυθμό, χωρίς τίποτα. Κανονική εκποίηση της δημόσιας περιουσίας! 
     Πού βρισκόμαστε όσον αφορά τις τιμές; Έχουμε καταθέσει αρκετές ερωτήσεις και σε απάντηση ερώτησης και του Ευρωβουλευτή στην Ευρωπαϊκή Επιτροπή, αυτή διαπιστώνει ότι τα στοιχεία που έχει στη διάθεσή της είναι ότι στις 18 Οκτωβρίου του 2004 η μέση τιμή στην Ελλάδα ενός λίτρου EURO SUPER 95 ήταν 0,426 ευρώ, ενώ ο αντίστοιχος μέσος όρος στην Ευρωπαϊκή Ένωση ανερχόταν σε 0,385 ευρώ και η μέση τιμή στη Γαλλία και στην Αγγλία ήταν 0,345 ευρώ. Αυτά από τα επίσημα στοιχεία. Κάτι δεν πάει καλά και πριν και τώρα. Πρέπει να τα διορθώσουμε. Δεν είναι δυνατόν, δηλαδή, να μπαίνουμε έτσι. 
     Όσον αφορά τη λαθρεμπορία και τη φοροδιαφυγή, το πιο κρίσιμο πρόβλημα είναι –ιδιαίτερα αυτή την περίοδο- η χρήση του πετρελαίου θέρμανσης αντί για πετρέλαιο κίνησης. Η μεγάλη διαφορά φορολογίας πραγματικά, δημιουργεί όλες αυτές τις εντάσεις. Θα πρέπει να βρεθεί ένα άλλο μέτρο, ούτως ώστε να μπορούμε να πατάξουμε τη φοροδιαφυγή και να μη χρησιμοποιούμε πετρέλαιο θέρμανσης για κίνηση. 
     Αυτό είναι εντελώς καταστροφικό και για το περιβάλλον, ένα περιβάλλον που στις πόλεις, με πρώτη τη Θεσσαλονίκη και αλλού, η ατμοσφαιρική ρύπανση είναι η μεγαλύτερη από όλα τα κράτη-μέλη της Ευρωπαϊκής Ένωσης. Και, βέβαια, η ατμοσφαιρική ρύπανση, κατά κύριο λόγο είναι μεγαλύτερη από τα καυσαέρια. Το πετρέλαιο, δηλαδή, το νοθευμένο επηρεάζει πάνω από 25% το περιβάλλον. Βέβαια, επηρεάζει και τους πετρελαιοκινητήρες και πολλά άλλα. 
     Αν δούμε από τις μετρήσεις, το πετρέλαιο κίνησης που χρησιμοποιείται σήμερα έχει συγκέντρωση θείου 350 ppm και αυτό της θέρμανσης 500 ppm. Σκεφτείτε, λοιπόν, κύριοι συνάδελφοι, τη ρύπανση, αν χρησιμοποιείται πετρέλαιο θέρμανσης στην κίνηση. 
     Τα 99 πρόστιμα που επεβλήθησαν, όπως ανακοίνωσε το Υπουργείο Ανάπτυξης, μέσα σε ένα χρόνο σε ελέγχους τεσσάρων χιλιάδων τετρακοσίων τριάντα πρατηρίων από τα ΚΕΔΑΚ, είναι ένα μεγάλο νούμερο. Είναι σημαντικός αριθμός. Δεν ξέρω όμως αν, κύριε Υπουργέ, συνιστά ικανοποιητικό έλεγχο σε σχέση με την ένταση με την οποία εμφανίζεται το πρόβλημα. Δεν έχουμε συγκριτικά στοιχεία. Ενώ συγκριτικά στοιχεία για το πόσο αυξήθηκαν τα κέρδη των μεγάλων εταιριών εμπορίας των πετρελαιοειδών στην Ελλάδα έχουμε πάρα πολλά από όλες τις μετρήσεις. Αυτά εκτινάχθηκαν. 
     Όπως καταλαβαίνετε, κύριε Υπουργέ, εμείς δεν μπορούμε να συμφωνήσουμε επί της αρχής. Πολλά άρθρα θα τα ψηφίσουμε, γιατί βελτιώνουν την κατάσταση. Δεν μπορούμε όμως να συμφωνήσουμε σε ένα αποσπασματικό και συμπληρωματικό νομοσχέδιο ενός νόμου, στον οποίο εμείς δεν συμφωνήσαμε και είπαμε ότι θα δημιουργήσει στρεβλώσεις. Και δημιούργησε. Θα δημιουργήσει περαιτέρω συγχύσεις κ.ο.κ.. 
     Από την άλλη πλευρά, εμείς επιμένουμε ότι θα πρέπει να είναι πιο ριζοσπαστικές οι ρυθμίσεις, θα πρέπει το κράτος να παρεμβαίνει στον έλεγχο της διακίνησης των πετρελαιοειδών. Θα μου πείτε ότι τα πρώτα άρθρα επιχειρούν μια διοικητική, όπως λέτε στην εισηγητική έκθεση, αναδιοργάνωση και λειτουργική αναβάθμιση του υφιστάμενου μηχανισμού ελέγχου της διακίνησης και της αποθήκευσης καυσίμων. Θα συμφωνήσουμε σε αυτό. 
     Δε βλέπουμε, όμως, αυτός ο μηχανισμός με τα ΚΕΔΑΚ, που ενσωματώνει αυτή η ειδική διεύθυνση, να μπορεί να στήνεται και να λειτουργήσει, γιατί είναι μεγάλη ανάγκη. Παραπέμπεται σε υπουργική απόφαση ή προεδρικό διάταγμα, αν δεν κάνω λάθος, το οποίο θα εκδοθεί και θα καθορίζει το οργανόγραμμα, τη σύσταση αυτών των υπηρεσιών, τους υπαλλήλους κ.λ.π.. 
     Αυτό, δηλαδή, που χρειάζεται σε όλα τα νομοσχέδια που φέρνετε, για να διορθώσετε τα προηγούμενα ή στα καινούρια, είναι μια εξυγίανση και ενίσχυση της δημόσιας διοίκησης των ελεγκτικών μηχανισμών για να αντεπεξέλθουν στο ρόλο τους, όλα αυτά παραπέμπονται σε υπουργικές αποφάσεις ή σε προεδρικά διατάγματα, που όλο μετατίθενται για το μέλλον. 
     Μερικές παρατηρήσεις επί των άρθρων στις αλλαγές δηλαδή που κάνει το νομοσχέδιο. Θα αναφερθώ, πρώτα, στους αποθηκευτικούς χώρους στο άρθρο 6. Και κατά τη συζήτηση του ν. 3054 είχαμε εκφράσει τότε τις ανησυχίες μας για το άρθρο 6 και τις αντιρρήσεις μας για τα όρια που έθετε ως προς το κεφάλαιο και τους αποθηκευτικούς χώρους για την κατηγορία Α, και είχαμε τονίσει ότι ήταν μεγάλα. 
     Τονίσαμε και τότε για την κάθε εταιρία πετρελαιοειδών, ότι πρέπει να υπόκειται σε κρατικό έλεγχο, να πληροί ορισμένες προϋποθέσεις και γενικά να παρέχει τα εχέγγυα, ότι ο καταναλωτής θα έχει τελικά ένα καύσιμο μιας ορισμένης ποιότητας και μιας καλής τιμής. Και για την κατηγορία Α ήταν ουσιαστικά, στην πράξη μεγάλα αυτά τα όρια και σωστά τώρα γίνεται αυτή η διάσπαση σε δύο, στη δυνατότητα ανάλογα με την κατανάλωση αποθηκευτικού χώρου 13.000 κυβικών ή 7.000 κυβικών. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Θα ήθελα και εγώ, κύριε Πρόεδρε, περισσότερα λεπτά. 
     Θα έλεγε κανείς ότι, όταν έχει έναν αδύναμο ελεγκτικό μηχανισμό, δύο- τρεις οι εταιρίες μόνο στο χώρο των πετρελαιοειδών, με μεγάλους αποθηκευτικούς χώρους, θα ήταν εύκολο να ελεγχθούν και ότι, τώρα βέβαια, η κατάσταση μπορεί να μην ελέγχεται, για αυτό επιμένουμε στην ενίσχυση του ελεγκτικού μηχανισμού. 
     Εν πάση περιπτώσει, και αυτό το νομοσχέδιο παίρνει κάποια πρόσθετα μέτρα. Με αυτό που κάνουμε θα πρέπει να ενισχυθούν ακόμη περισσότερο οι ελεγκτικοί μηχανισμοί, διότι θα πρέπει να ελέγχουν περισσότερες αποθήκες. Με αυτή την έννοια εμείς συμφωνούμε σε αυτό το διαχωρισμό που γίνεται. 
     Στο άρθρο 7 είχαμε και τότε, στον προηγούμενο νόμο, εκφράσει τις αντιρρήσεις μας για τη μη δυνατότητα -παρά μόνο μέσω κοινοπραξίας ή συνεταιρισμών- πρόσβασης σε απευθείας προμήθεια από τα διυλιστήρια των κατόχων άδειας γενικής εμπορίας. Αυτό συνιστούσε, τότε, μια αδικαιολόγητη διάκριση και ήταν και εκτός του δικαίου των Ευρωπαϊκών οδηγιών. Από την άλλη πλευρά δεν βοηθούσε στον υγιή ανταγωνισμό. 
     Επομένως, σωστά λαμβάνεται το μέτρο να μπορούν τελικά τα ανεξάρτητα πρατήρια να έχουν άμεση πρόσβαση, αλλά από την άλλη πλευρά χρειάζεται και εδώ μια διόρθωση. Και ο σύνδεσμος των βενζινοπωλών το τόνισε αυτό και το αναφέρει πολύ σωστά, όσον αφορά τα θέματα της συνυπευθυνότητας. 
     Σαν έννοια η συνυπευθυνότητα μεταξύ του τελικού εμπόρου και αυτού που του δίνει το προϊόν είναι πάρα πολύ σωστή και έτσι πρέπει να είναι, γιατί το κύκλωμα σε κάθε στάδιο μπορεί να διαβρωθεί. Θα πρέπει και εδώ να ληφθεί μέριμνα, μέσα από αυτό το νομοσχέδιο, να υπάρξει συνυπευθυνότητα μεταξύ του ανεξάρτητου πρατηρίου και της εταιρίας διύλισης που του δίνει το προϊόν. 
     Βέβαια, ο νόμος 3054 είχε πάρα πολλά κενά και πάρα πολλές ασάφειες ως προς τις διατάξεις που αφορούσαν το περιβάλλον, όπως το άρθρο 15 κ.ο.κ. Περιμέναμε και εδώ να γίνουν κάποιες διορθώσεις, να είναι πιο συγκεκριμένες οι προδιαγραφές, που υπάρχουν αντίστοιχες προδιαγραφές και διατάξεις στην Ευρωπαϊκή Ένωση και οι οποίες τελικά πρέπει να επιβληθούν και εδώ. Δεν εκσυγχρονίζονται και δεν βελτιώνονται αυτά τα άρθρα που αφορούν το περιβάλλον.  
     Βέβαια, πολύ μεγάλη αντίρρηση έχω για το άρθρο 13, με την παράταση προθεσμίας καθορισμού των λατομικών περιοχών.    
     Εν πάση περιπτώσει, ο νόμος που επέβαλε να καθοριστούν οι λατομικές περιοχές έγινε το 1984. Το πρόβλημα δεν ήταν ο καθορισμός των λατομικών περιοχών. Είναι πάρα πολύ εύκολος. Δυσκόλεψε αργότερα με κάποιες αποφάσεις του Συμβουλίου της Επικρατείας. Να το δεχθώ και αυτό. Το πρόβλημα ήταν πάντα στα Νομαρχιακά Συμβούλια, να επιβάλλουν τη μετεγκατάσταση. Διότι αν καθόριζες, σύμφωνα με το νόμο, τις λατομικές περιοχές, έπρεπε αμέσως να γίνει η μετεγκατάσταση. Εκεί ήταν το πρόβλημα: Συνεχείς παρατάσεις. Γι’ αυτό δεν καθορίστηκαν ποτέ οι λατομικές περιοχές κι όχι επειδή ήταν δύσκολη η διαδικασία καθορισμού. Φτάσαμε τώρα είκοσι χρόνια μετά. Ε, άλλα πέντε χρόνια; Μα δεν καταλαβαίνετε, κύριοι της Κυβέρνησης, ότι θα φθάσουμε πάλι στο παρά πέντε και πάλι θα σας λένε: Μα, εδώ δεν μπορούσαμε, εκεί δεν κάναμε κ.λπ.; 
     Εγώ να σας δώσω μία ανοχή ενός έτους. Δεν χρειάζεται παραπάνω. Τώρα πια έχετε όλη τη νομοθεσία, όλες τις παρατηρήσεις, τα πάντα κ.λ.π. Ο κάθε νομός της χώρας ξέρει τι τον πληγώνει για τον καθορισμό των λατομικών περιοχών. Τα ξέρετε όλα. Αύριο μπορούν να καθορισθούν! Επιβάλλετε, τελικά, στη διοίκηση να κάνει το χρέος της! Εάν της δώσετε περιθώριο πέντε χρόνια, εδώ θα είμαστε σε πέντε χρόνια και θα συζητάμε για το να δώσουμε πάλι παράταση. Αυτό το έργο το έχω δει τόσες πολλές φορές στο Νομαρχιακό Συμβούλιο της Θεσσαλονίκης που δεν πάει άλλο. Πραγματικά, νομίζω ότι θα πρέπει τουλάχιστον την πενταετία να την περιορίσετε.
     Αυτά ήθελα να πω προς το παρόν και, όπως καταλαβαίνετε, επί της αρχής δε θα ψηφίσουμε το νομοσχέδιο. Πολλά άρθρα του θα τα αποδεχθούμε και στη συζήτηση επί των άρθρων θα πούμε περισσότερα και για τα θέματα του αγωγού του φυσικού αερίου και για άλλες ρυθμίσεις και τροπολογίες, οι οποίες έχουν ενσωματωθεί στο νομοσχέδιο. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη. 
     Μπαίνουμε τώρα, κυρίες και κύριοι συνάδελφοι, στον κατάλογο των ομιλητών. Πριν δώσω το λόγο στον πρώτο αγορητή, στον κ. Μπεκίρη, έχω την τιμή να ανακοινώσω προς το Σώμα ότι τη σημερινή μας συνεδρίαση παρακολουθούν από τα άνω δυτικά θεωρεία, αφού πρώτα  ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, έντεκα μαθητές και μία συνοδός- καθηγήτρια από το Εσπερινό Λύκειο Παλλήνης. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Επίσης, η συνάδελφος Βουλευτής κυρία Σοφία Καλαντζάκου, παρακαλεί το Σώμα να της δοθεί παράταση αδείας απουσίας στο εξωτερικό από τις 29 Μαρτίου έως τις 31 Μαρτίου, για λόγους προσωπικούς. 
     Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Ο συνάδελφος κ. Μιχαήλ Μπεκίρης έχει το λόγο.
     ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, δεν υπάρχει καμία αμφιβολία ότι ο τομέας των πετρελαιοειδών είναι εξαιρετικά σημαντικός και για την ασφάλεια της χώρας αλλά και για την ενεργειακή της επάρκεια. Η νέα διακυβέρνηση, συνεπής στις προεκλογικές αλλά και τις προγραμματικές της δεσμεύσεις, προχωράει με το παρόν νομοσχέδιο στην υλοποίηση όλων εκείνων των μέτρων που θα συμβάλλουν αποφασιστικά στην προστασία του κράτους από κάθε είδους παρανομίες που σχετίζονται με τον χώρο των πετρελαιοειδών. Κυριότερα, όμως, απαντούμε στην απαίτηση των πολιτών για ποιοτικά καύσιμα σε ανταγωνιστικές τιμές. 
     Μετά από έναν εξαντλητικό και απόλυτα ειλικρινή διάλογο με όλους τους εμπλεκόμενους φορείς, η ηγεσία του Υπουργείου Ανάπτυξης κατέθεσε στη Βουλή το συγκεκριμένο νομοσχέδιο γιατί θεωρεί πως η χαλαρότητα στους θεσμούς, η αδυναμία στους ελέγχους, η ασυδοσία στη διακίνηση αλλά και την αποθήκευση των πετρελαιοειδών δεν τιμούν την πολιτεία μας, δεν προστατεύουν το δημόσιο συμφέρον, δεν απαντούν στην αγωνία των πολιτών για περιφρούρηση των δικαιωμάτων τους. Πιστεύουμε –και το κάνουμε άλλωστε πράξη, σε πλήρη αντίθεση με την κατάσταση που παραλάβαμε- πως ελεύθερη αγορά σε καμία περίπτωση δεν σημαίνει ασύδοτη αγορά, χωρίς όρους και προϋποθέσεις, αλλά αγορά με κανόνες που θίγουν τα παράνομα συμφέροντα και διευκολύνουν τον υγιή ανταγωνισμό, επιστρέφουν, δηλαδή, στον καταναλωτή τα θετικά αποτελέσματα της ελεύθερης οικονομίας.
     Τόσο η εισαγωγή πετρελαίου στη χώρα μας, που αντιπροσωπεύει το 3,8% του ΑΕΠ  όταν ο μέσος κοινοτικός όρος είναι μόλις στο 1,4%- όσο κι η αντίστοιχα μεγάλη εξάρτησή μας, –πάνω από το 65% των αναγκών μας- σε σχέση με τις άλλες ευρωπαϊκές χώρες, καθώς επίσης και ο διπλασιασμός της τιμής του πετρελαίου μέσα σ’ ένα χρόνο καθιστούν τώρα περισσότερο από ποτέ αναγκαία την αναμόρφωση του νομικού πλαισίου που αφορά στα πετρελαιοειδή. Χρειαζόμαστε –και αυτό επιχειρούμε-  μια άλλη προσέγγιση, με διαφορετική οπτική από αυτή του ν. 3054/2002, με στόχο πάντοτε τη διασφάλιση της ομαλής  λειτουργίας της αγοράς, τον αποτελεσματικό έλεγχο στη διακίνηση και την αποθήκευση των καυσίμων, τον περιορισμό του λαθρεμπορίου και την καταπολέμηση της νοθείας.
     Κυρίες και κύριοι συνάδελφοι, κανένας καλόπιστος συνομιλητής, κανένας καλόπιστος πολίτης δεν μπορεί να πιστέψει, αδυνατεί κυριολεκτικά να κατανοήσει εκείνους τους λόγους που οδήγησαν τις προηγούμενες κυβερνήσεις του ΠΑΣΟΚ να επιτρέψουν την ύπαρξη τόσων και ποικίλων κενών στη νομοθεσία, που αφ’ ενός μεν δημιουργούσαν διοικητικές αδυναμίες, με ελλιπή στελέχωση και ανεπαρκή υλικοτεχνική υποδομή, δικονομικές διαδικασίες αναποτελεσματικές και χρονοβόρες, που στην ουσία υπονόμευαν τον ίδιο τον προηγούμενο νόμο και αφ’ ετέρου δε προκαλούσαν για άλλη μια φορά την Ευρωπαϊκή Ένωση αφού δεν απαντούσαν στην ανάγκη εναρμόνισης της εθνικής νομοθεσίας με το κοινοτικό δίκαιο. Για να μην επεκταθούμε και στο ζήτημα των ανανεώσιμων πηγών ενέργειας,  που ενώ θα μπορούσε η αξιοποίηση των ευρωπαϊκών κονδυλίων για το θέμα αυτό να μας οδηγήσει σε σημαντική απεξάρτηση από τα πετρελαιοειδή, κάνατε και εδώ το θαύμα σας, κυρίες και κύριοι του ΠΑΣΟΚ, και αδρανήσατε, με τις γνωστές για την οικονομία μας συνέπειες.
     Όπως και κανείς σήμερα δεν μπορεί να ακολουθήσει το σκεπτικό των συναδέλφων της Αξιωματικής Αντιπολίτευσης που προσπαθούν να πείσουν μάλλον εαυτούς –και δείχνουν να το χαίρονται- περί έκρηξης τιμών στα πετρελαιοειδή της χώρας μας όταν, ενώ η διεθνής τιμή του πετρελαίου αυξήθηκε πάνω από 80%, η μέση τιμή της αμόλυβδης βενζίνης είχε αύξηση μόνο 12,59%. Αυτή είναι η πραγματικότητα. Ίσως έχουν ακόμα στο μυαλό τους την επιβολή πλαφόν στα καύσιμα το Σεπτέμβριο του 2003, με διεθνή τιμή στο πετρέλαιο 26,68 δολάρια το βαρέλι, τη μισή δηλαδή τιμή από τη σημερινή. Κατάφεραν τότε, με την επιβολή πλαφόν, να στείλουν προς όλες τις κατευθύνσεις ένα μήνυμα πανικού, να προκαλέσουν μια γενικότερη ανωμαλία στην αγορά, να προκαλέσουν ανατιμητικές τάσεις. Αυτές οι τακτικές εμάς δεν μας εκφράζουν, όπως δεν εκφράζουν ούτε την αγορά, ούτε τους πολίτες που θέλουν μέσα από τον υγιή ανταγωνισμό την καλύτερη ποιότητα στην καλύτερη τιμή. Αυτό σημαίνει ελεύθερη αγορά, κάτι που ακόμη και σήμερα, αγαπητοί συνάδελφοι της Αξιωματικής Αντιπολίτευσης, δείχνετε πως δεν μπορείτε να ενστερνισθείτε.  
     Το νομοσχέδιο που σήμερα συζητούμε ενσωματώνει τις θετικές διατάξεις του ν.3054/2002 και σηματοδοτεί τις διαρθρωτικές παρεμβάσεις του Υπουργείου, με στόχο και προοπτική την οργάνωση και την αναβάθμιση των μηχανισμών ελέγχου σε όλα τα στάδια που αφορούν στη διακίνηση πετρελαιοειδών προϊόντων, την εναρμόνιση του εθνικού μας δικαίου με το κοινοτικό, καθώς επίσης ορίζει και τις δικονομικές διαδικασίες για την άμεση επίλυση των δικαστικών διαφορών.
     Έτσι συστήνεται ειδική διεύθυνση στο Υπουργείο Ανάπτυξης με την απαραίτητη υλικοτεχνική υποδομή, τους υποστηρικτικούς μηχανισμούς, αλλά και τη θεσμοθέτηση κινήτρων παραγωγικότητας για την αποτελεσματικότερη και αποδοτικότερη άσκηση των καθηκόντων των στελεχών της διεύθυνσης. 
     Οι έλεγχοι επεκτείνονται σε ολόκληρη την επικράτεια από στελέχη με πλήρη και όχι παράλληλη απασχόληση, όπως γινόταν μέχρι σήμερα. Πέραν όμως από τους ελέγχους, που έχουν ως στόχο τη βελτίωση της ποιότητας των πετρελαιοειδών, την ενίσχυση του ανταγωνισμού, την πάταξη των παρανομιών, η εναρμόνιση της ελληνικής νομοθεσίας με το κοινοτικό δίκαιο απαντά στα χρόνια αιτήματα των πρατηριούχων για το δικαίωμα της απευθείας προμήθειας  προϊόντων από τα διυλιστήρια της χώρας, αλλά και της εισαγωγής των προϊόντων, εφόσον αυτά προορίζονται για την προμήθεια των πρατηρίων τους. 
     Πολύ θετικές κρίνονται άλλωστε και οι ρυθμίσεις του νόμου που καθορίζουν τα κατώτατα όρια στα επιβαλλόμενα πρόστιμα, τα κριτήρια με βάση τα οποία διαμορφώνεται το ύψος του προστίμου, καθώς και η διαδικασία επιβολής του προστίμου.
     Κυρίες και κύριοι συνάδελφοι, θεωρούμε εξαιρετικά θετική την κατ’ αρχήν συμφωνία της Αξιωματικής Αντιπολίτευσης για το παρόν νομοσχέδιο. Φαίνεται πως επιτέλους η αντίληψή μας για γνήσιους και αποτελεσματικούς ελέγχους, για προστασία του καταναλωτή, για πάταξη των φαινομένων που σχετίζονται με την αδιαφάνεια, τη διαφθορά και τη διαπλοκή βρίσκει ανταπόκριση. Είναι ευκαιρία να αποδείξει και η Αξιωματική Αντιπολίτευση ότι είναι σύμφωνη σε κάθε κυβερνητική πρωτοβουλία που έχει να κάνει με την προάσπιση του δημοσίου συμφέροντος και του Συντάγματος της χώρας. Γιατί, διαφορετικά η πτέρυγα του ΠΑΣΟΚ θα μείνει μόνος «Βασικός Μέτοχος» ενός παρελθόντος που η αδιαφάνεια και η διαπλοκή αποτελούσε σύνηθες και όχι ασύνηθες σύμπτωμα της πολιτικής και οικονομικής ζωής του τόπου!
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Πρωτόπαπας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, όπως τόνισε και ο εισηγητής μας, θα ψηφίσουμε αυτό το νόμο, διότι περιέχει κάποια βήματα εκσυγχρονισμού σε σχέση, κυρίως, με τον έλεγχο της ποιότητας των καυσίμων. Φυσικά αυτό δεν λύνει το πρόβλημα. Τα καύσιμα αυτήν τη στιγμή είναι ιδιαίτερα ακριβά, δεν συμφωνούμε όταν ακούμε τον Υπουργό να επαίρεται ότι έχουμε την πιο φθηνή βενζίνη στην Ευρώπη, διότι έχουμε την πιο ακριβή προ φόρων και δασμών και διότι κανείς δεν μπορεί να είναι ευτυχής, όταν για παράδειγμα το πετρέλαιο θέρμανσης από χρόνο σε χρόνο, από Μάρτη σε Μάρτη ανέβηκε περίπου κατά 33%. Αν τώρα, κύριε Υπουργέ, χρειάζεται και επερώτηση για να σας θυμίσουμε τα ζητήματα της ακρίβειας και της αύξησης της τιμής των καυσίμων, πρέπει να σας πω ότι η επερώτηση είναι έτοιμη και θα έχουμε την τιμή αύριο να την καταθέσουμε και στο Κοινοβούλιο για να δούμε τι τελικά θα μας απαντήσετε πάνω σ’ αυτά τα φλέγοντα ζητήματα που αφορούν ευθέως τον πολίτη.
     Αλλά η πολιτική αυτή την οποία ακολουθείτε στα καύσιμα, δεν είναι μόνο εκεί. Κύμα ακρίβειας υπάρχει και σε πείσμα του κ. Παπαθανασίου ο οποίος δεν βλέπει πουθενά την ακρίβεια, κατατρώγει το εισόδημα των μισθωτών και των συνταξιούχων, οδηγεί σε ασφυξία την αγορά. Ακόμη και στον κατάλογο που οι ίδιοι δώσατε στη δημοσιότητα, δείχνει ότι μέσα σε ένα χρόνο στα σαράντα δύο προϊόντα που εσείς επιλέξατε, στα τριάντα επτά έχουν σημειωθεί αυξήσεις και στα είκοσι τέσσερα από αυτά οι αυξήσεις είναι ιδιαίτερα σημαντικές και σημαντικές πάνω από τον πληθωρισμό. 
     Αυτή είναι η πολιτική σας. Ο Υφυπουργός δεν αναγνωρίζει την πραγματικότητα, ο δε Υπουργός έχει τουλάχιστον το κουράγιο να την αναγνωρίσει, αλλά και αυτός -άκουσον, άκουσον- την αποδίδει στις κυβερνήσεις του ΠΑΣΟΚ. Βρήκαμε τον ένοχο διά πάσαν νόσον. Ας σοβαρευτούμε! 
     Και πέρα από την ακρίβεια, η οποία κατατρώγει το εισόδημα και οδηγεί σε ασφυξία την αγορά, έχουμε κυρίες και κύριοι συνάδελφοι, τα σημερινά μέτρα. Δεν είναι κεραυνός εν αιθρία. Είναι συνέχεια της ίδιας πολιτικής, είναι αποτέλεσμα της ίδιας πολιτικής. Και απορώ με αυτά. Και σ’ αυτά φταίει το ΠΑΣΟΚ; Αν είναι έτσι, γιατί δεν τα βάζετε στον προϋπολογισμό; Γιατί όταν σχεδιάσατε τον προϋπολογισμό του 2005 δεν υπήρχαν αυτά τα συγκεκριμένα φορολογικά μέτρα και είχατε διαφορετικές προβλέψεις; Μήπως γιατί πέσατε έξω; Μήπως γιατί η πραγματικότητα αυτού του τριμήνου –και μιλάμε γι’ αυτό το τρίμηνο- είναι τελείως διαφορετική από τις προβλέψεις σας; Μα, δεν το είχαμε πει; Δεν το είχαμε προβλέψει; Δεν είχαμε πει σ’ αυτή εδώ την Αίθουσα ότι έχουμε εικονικό προϋπολογισμό ο οποίος δεν πρόκειται να εκτελεστεί και τον οποίο θα αναγκαστείτε στην πράξη να αλλάξετε, παίρνοντας και άλλα μέτρα σε βάρος του λαού; Πριν αλέκτωρ λαλήσει τρεις, οι δυστυχώς δυσμενείς αυτές προβλέψεις –και δεν μας αρέσει καθόλου να είμαστε Κασσάνδρες- έγιναν πραγματικότητα. Ομολογείτε με αυτά τα μέτρα την αποτυχία σας. Ομολογείτε ότι παίρνετε μέτρα υπό το κράτος του πανικού, υπό το κράτος της απειλής από την Ευρωπαϊκή Ένωση. Είναι μέτρα όμως που έχουν και ένα βαθιά ταξικό χαρακτήρα. Όπως θα πει κανένας, βάζουν βαθιά το χέρι στην τσέπη των μισθωτών και των συνταξιούχων. Είναι επιλεγμένα ώστε να θίγουν, κυρίως, τον απλό πολίτη. Είναι επιλεγμένα ώστε να θίγουν, κυρίως, εκείνο τον άνθρωπο ο οποίος αισθάνεται την ανάγκη κάποια στιγμή να πιει ένα ποτό ή να καπνίσει ένα τσιγάρο σε τελική ανάλυση να πάει στο super market  να αγοράσει ένα είδος λαϊκής κατανάλωσης. Από αυτόν παίρνετε τα λεφτά. Αυτόν και μόνο θίγετε. Και αυτή είναι μια βαθιά πολιτική επιλογή. 
     Την ίδια ώρα που με τα μέτρα σας δίνετε χρήματα στις επιχειρήσεις, δίνετε μεγάλες φοροαπαλλαγές στις επιχειρήσεις και προσέξτε, χωρίς να συνδέετε τις απαλλαγές αυτές, που θα το θεωρούσα εν πάση περιπτώσει ότι υπακούει σε κάποια λογική, με επενδύσεις, την ίδια ώρα έρχεστε και λέτε, να, και αύξηση στο ΦΠΑ και φόρο στα ποτά, και φόρο στα τσιγάρα, ό,τι βρούμε μπροστά μας. Και ρωτάω: Είναι αυτά τα τελικά μέτρα ή υπάρχουν και άλλα; Και περιμένω μία σαφή απάντηση από τον κ. Σιούφα. Θα υπάρξει σε μερικούς μήνες αύξηση και του φόρου στα καύσιμα ναι ή όχι; Γιατί αν κατάλαβα καλά, τη σημερινή απάντηση του Υπουργού Οικονομίας και Οικονομικών, το αφήνει ανοικτό. Πείτε μας, κύριε Υπουργέ: Θα υπάρξει τέτοιο μέτρο σε μερικούς μήνες ναι ή όχι; Το αφήσατε πίσω για να μην έρθουν όλα μαζί; επιλέγετε και δεύτερο κύμα φορολογικών μέτρων; Επιλέγετε και δεύτερη ομολογία της αποτυχίας σας, απλά και μόνο για να μην πέσουν όλα μαζί και θεωρήσετε ότι έτσι αναλαμβάνετε μεγαλύτερο πολιτικό κόστος; Μα, δεν υπάρχει θέμα πολιτικού κόστους. Ποια πολιτική υπηρετείτε, υπάρχει θέμα, σε ποια πολιτική οδηγούμαστε υπάρχει θέμα, σε ποια οικονομία οδηγούμαστε.
     Ξέρετε πολύ καλά ότι αυτά τα μέτρα θα έχουν σημαντικές επιπτώσεις στον πληθωρισμό. Θα πέσετε έξω, θα επιβαρυνθεί ο πληθωρισμός, τουλάχιστον, κατά 1% αν υπολογίσουμε και τις στρογγυλοποιήσεις που θα υπάρξουν μετά το νέο ΦΠΑ. Ξέρετε τι σημαίνει αυτό σε μία οικονομία στην οποία δεν έχουμε αυτήν τη στιγμή επενδύσεις; Σημαίνει και ύφεση και υψηλός πληθωρισμός. Σημαίνει δηλαδή ανεργία, σημαίνει εμβάθυνση και πολλαπλασιασμός των φαινομένων φτώχειας τα οποία αντικειμενικά υπάρχουν στην οικονομία μας. Και θα μου πείτε, ωραία θα γίνουν όλα αυτά. Βρήκαμε τώρα. Είπε πάλι ο Κυβερνητικός Εκπρόσωπος σήμερα, φταίει το ΠΑΣΟΚ. Μια στιγμή, κύριοι. Το ΠΑΣΟΚ φταίει γιατί δεν μπορέσατε στο α’ τρίμηνο του 2005 να καλύψετε το στόχο των εσόδων τον οποίο είχατε βάλει; Γνωρίζετε, ναι ή όχι, ότι ο ρυθμός αύξησης των εσόδων είναι στο 50% του προϋπολογισθέντος, στο μισό του προϋπολογισθέντος; Γι’ αυτό αναγκάζεστε και παίρνετε εισπρακτικά μέτρα. 
     Γνωρίζετε, ναι ή όχι ότι ενώ είχατε υπολογίσει αύξηση του ΦΠΑ σε αυτό το τρίμηνο κατά 12%, ο φόρος προστιθέμενης αξίας πηγαίνει με  -12%, δηλαδή υπάρχει ένα –24% έναντι του προϋπολογισμού. Ξέρετε τι σημαίνει –24%; Ότι δεν πληρώνει κανείς. Ξέρετε γιατί δεν πληρώνει κανείς; Γιατί έτσι τάξατε, γιατί αυτή ήταν η πολιτική σας, γιατί αυτές ήταν οι λογικές σας, γιατί διαλύσατε τους ελεγκτικούς μηχανισμούς, γιατί αυτές ήταν οι πολιτικές που εκπέμψατε προεκλογικά και είστε δέσμιοί τους και δεν μπορείτε να κάνετε τίποτα για να αναστρέψετε την κακή εικόνα. Και ξέρετε ότι η πραγματική οικονομία δεν παράγει. Τι ΦΠΑ να εισπραχθεί; Τι επενδύσεις έχουν γίνει; Τι έργα έχουν γίνει; Τι επιπλέον εισόδημα έχει δημιουργηθεί αυτήν τη στιγμή μέσα στην Ελλάδα; Από πού να εισπραχθεί εξάλλου; Πάλι το χέρι στις τσέπες. Και να σας πω και κάτι: Να υπήρχε και κάποια προοπτική, να πω ότι θα μπορούσα να σας καταλάβω. Ούτε αυτό υπάρχει. Γιατί τα μέτρα αυτά δεν συνδέονται με καμία προοπτική ανάπτυξης, δεν συνδέονται με κανένα στρατηγικό σχέδιο για το μέλλον και την πορεία της χώρας. Δως ημίν σήμερον. Και μετά, και αύριο; Πάλι το χέρι στην τσέπη; Θα έχουμε και αύξηση των τιμών των φόρων στα καύσιμα; Ρωτάω και περιμένω απάντηση. Θα έχουμε και άλλο κύμα εισπρακτικών μέτρων; Τι θα γίνει με  τις αυξήσεις στους μισθούς, στα εισοδήματα και στις συντάξεις; 
     Κυρίες και κύριοι συνάδελφοι, για να κλείσω, εδώ έχουμε πια αλλάξει τις έννοιες. Όταν η Νέα Δημοκρατία –γιατί και σήμερα το ισχυρίστηκε και ο κ. Ρουσόπουλος και ο κ. Σιούφας- πλέον μιλάει για ήπια προσαρμογή, ο λαός θα ξέρει ότι μιλάμε για άγρια λιτότητα. Όταν η Νέα Δημοκρατία μιλάει για τήρηση προεκλογικών δεσμεύσεων, ο λαός θα ξέρει ότι οι δεσμεύσεις έχουν πάει στο καλάθι των αχρήστων. Και όταν η Νέα Δημοκρατία λέει αυτό που είπε σήμερα ο κ. Σιούφας, χωρίς να πειράξουμε το κοινωνικό κράτος, σημαίνει ότι θα έχουμε υποβαθμίσει, θα έχουμε μειώσει σοβαρά κάθε έννοια παροχής και στήριξης των ασθενέστερων κοινωνικών ομάδων του πληθυσμού! 
     Αυτή είναι η πολιτική σας και σ’ αυτό το δρόμο οδηγείται. Εκείνο που πρέπει να ξέρετε είναι ότι θα βρείτε τους Έλληνες πολίτες, τον ελληνικό λαό απέναντί σας!
     (Χειροκροτήματα  από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Δερμεντζόπουλος, έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γιατί, κύριε Πρόεδρε; 
     ΠΡΟΕΔΡΕΥΩΝ (Σωτήρης Χατζηγάκης): Στους πρώτους έξι ομιλητές γίνεται εναλλαγή μεταξύ των δύο κομμάτων, λόγος, αντίλογος. Το Προεδρείο δεν αδικεί ποτέ, κύριε συνάδελφε.
     Ορίστε κύριε Δερμεντζόπουλε, έχετε το λόγο.
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, εγώ θα μιλήσω για το νομοσχέδιο που συζητάμε σήμερα. Το νομοσχέδιο, λοιπόν, που σήμερα έρχεται προς ψήφιση είναι ένα ακόμα τμήμα της προσπάθειας για την αναπτυξιακή προοπτική που έχει χαράξει η σημερινή Κυβέρνηση. Ένα ακόμα βήμα για την οικονομική ανόρθωση της χώρας. Είναι αποτέλεσμα της συντονισμένης προσπάθειας που καταβάλλει το Υπουργείο Ανάπτυξης, μέσα από έναν εξαντλητικό, ομολογουμένως, διάλογο με όλους τους φορείς για εξυγίανση του συγκεκριμένου χώρου.
     Έτσι, από τον προηγούμενο νόμο, το ν. 3054/2002, διατηρούνται τα όσα θετικά περιείχε, αλλά και τροποποιούνται αυτά που στην πράξη τον έκαναν αναποτελεσματικό. Με στόχο την επίτευξη ενός καλύτερου αποτελέσματος. Με στόχο την αναδιοργάνωση του μηχανισμού ελέγχου, καθώς επίσης και την αναβάθμισή του, σε όλα τα στάδια. Από τη διύλιση, τη διακίνηση, την αποθήκευση ως και τη διάθεση των καυσίμων. Και όχι όπως σήμερα, όπου οι έλεγχοι των ΚΕΔΑΚ περιορίζονται αποκλειστικά στο χώρο της λιανικής διάθεσης στα πρατήρια. Με βασική επιδίωξη την πάταξη της λαθρεμπορίας, της αισχροκέρδειας, της νοθείας.
     Έτσι, λοιπόν, προβλέπεται και συστήνεται υπηρεσία ειδικής διεύθυνσης, υπαγόμενη απευθείας στον Υπουργό Ανάπτυξης και οργανικά τμήματα αυτής της διεύθυνσης θα αποτελούν πια τα ΚΕΔΑΚ, στα οποία βέβαια θα δοθεί η αναγκαία στήριξη για τη διασφάλιση αποτελεσματικότητας, όπως λ.χ. υλικοτεχνική υποδομή, στελεχιακή αναβάθμιση, υποστηρικτικοί μηχανισμοί, κίνητρα παραγωγικότητας, δυνατότητα συνεργασίας με άλλους ισχυρότερους κρατικούς ελεγκτικούς μηχανισμούς. Όπως είναι η Ελληνική Αστυνομία, το Λιμενικό Σώμα, οι υπηρεσίες ειδικών ελέγχων. Και κυρίως οι έλεγχοι δεν θα περιορίζονται πια μόνο στο λεκανοπέδιο της Αττικής, αλλά θα επεκταθούν σε όλη την ελληνική επικράτεια.
     Κυρίες και κύριοι συνάδελφοι, οι αλλαγές που γίνονται με το παρόν νομοσχέδιο είναι και αναγκαίες για την εναρμόνιση με το κοινοτικό δίκαιο. Είναι εξάλλου γνωστές στους εμπλεκόμενους, οι διαρκείς επισημάνσεις από τα κοινοτικά όργανα για τις αποκλίσεις ανάμεσα στο κοινοτικό και στο εθνικό δίκαιο, όσον αφορά το συγκεκριμένο τομέα. 
     Από τα τέλη του 1998 υπάρχει η διένεξη ανάμεσα στο ελληνικό δημόσιο και στην Ευρωπαϊκή Επιτροπή για τη μη δυνατότητα πρόσβασης στα διυλιστήρια των πρατηριούχων υγρών καυσίμων και υγραερίων κίνησης. Έτσι ένα από τα προβλήματα που δεν έλυσε ο ν. 3054, το λύνει το παρόν νομοσχέδιο.
     Κυρίες και κύριοι συνάδελφοι, ένα άλλο θέμα όπου ο ν. 3054 απέδειξε την αναποτελεσματικότητά του και την αδυναμία του είναι η βεβαίωση, αλλά κύρια η είσπραξη των προστίμων. Με αποτέλεσμα να επιβάλλονται πρόστιμα, που τελικά δεν εισπράττονται. Με τον παρόντα νόμο μεταβάλλεται η διαδικασία επιβολής προστίμων και δυσκολεύει η χρονοβόρα διαδικασία των προσφυγών.
     Θα ήθελα όμως να επισημάνω, κυρίες και κύριοι συνάδελφοι, τη χρησιμότητα και την αναγκαιότητα του άρθρου 13, για το οποίο ακούστηκαν και κάποια πράγματα πριν από λίγο, που αφορά την παράταση της πενταετίας για τον καθορισμό των λατομικών περιοχών. 
     Στο Νομό Έβρου, αυτή η διάταξη ήταν και είναι αίτημα όλης της τοπικής κοινωνίας, των φορέων, των αρχών και αυτή η διάταξη λειτουργεί σήμερα ανακουφιστικά, όχι μόνο για τις εκατόν πενήντα οικογένειες, που θα έμεναν στο δρόμο, από τη μέχρι τώρα αδράνεια της πολιτείας, αλλά και για την αποφυγή των δυσμενών συνεπειών στο κόστος των έργων (οικοδομικών, οδοποιίας ή ακόμα και δημοσίων).
     Στόχος, λοιπόν, αυτού του νομοσχεδίου είναι να εκλογικευθεί και να ορθολογιστεί η λειτουργία στην αγορά των πετρελαιοειδών. Η τρέχουσα περίοδος, με τη διαρκή άνοδο στις τιμές του πετρελαίου, τονίζει επιπλέον την αναγκαιότητα υπερψήφισης αυτού του νομοσχεδίου, γιατί η επίπτωση στη χώρα μας είναι εντονότερη απ’ ό,τι στις υπόλοιπες ευρωπαϊκές χώρες, λόγω της μεγαλύτερης εξάρτησής της από αυτό σε ό,τι αφορά τις ενεργειακές ανάγκες.
     Για το λόγο αυτό όπως και για όλα τα άλλα ψηφίζω το παρόν νομοσχέδιο.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Δερμεντζόπουλε.
     Ο κ. Γεωργακόπουλος έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ο Υπουργός ο κ. Σιούφας στη σύντομη παρέμβασή του, πριν εσείς ανέβετε στην Έδρα, συνέστησε προς τον Εισηγητή μας και προς την Αξιωματική Αντιπολίτευση περισσότερη σεμνότητα. Διερωτώμαι πράγματι, κύριε Υπουργέ, αν πρέπει να έχουμε εμείς περισσότερη σεμνότητα ή εσείς που κοροϊδεύετε τον ελληνικό λαό, που ψεύδεστε ασύστολα καθημερινά απέναντι στον ελληνικό λαό. 
     Σας είπαμε το Δεκέμβρη, όταν συζητούσαμε τον προϋπολογισμό, ότι αυτός ο προϋπολογισμός είναι εικονικός και δεν μπορεί να πραγματοποιηθεί και ότι θα υποχρεωθείτε μέχρι τον Απρίλιο να πάρετε νέα φορολογικά μέτρα. Τότε διερρήγνυε τα ιμάτιά του ο κ. Αλογοσκούφης, ο δε Πρωθυπουργός μάς έλεγε ότι δεν πρόκειται οι απλοί πολίτες να πληρώσουν τα βάρη. 
     Ποιοι πληρώνουν τα βάρη με τα μέτρα τα οποία σήμερα ανακοίνωσε η Κυβέρνηση; Μήπως ξέρετε; Θα σας πω εγώ, αν δεν ξέρετε. Εάν κάποιος –το είπα και το πρωί στην επιτροπή, το επαναλαμβάνω- ο οποίος έχει 10.000 ευρώ εισόδημα που είναι αφορολόγητο και καπνίζει φθηνά τσιγάρα γιατί δεν τον φθάνουν να βγει, αν καπνίζει τα τσιγάρα των 0,60 και τώρα γίνονται 0,80, ξέρετε με πόσο επιβαρύνεται από την επιπλέον φορολογία; Επιβαρύνεται με 75.000 δραχμές. Δηλαδή μόνο από τα τσιγάρα θα πληρώσει 180 ευρώ επιπλέον. Δεν τα πληρώνει ο λαός, λοιπόν; Ποιος καπνίζει φθηνά τσιγάρα, κύριε Υπουργέ; Μήπως δεν το ξέρετε; 
     Μήπως λοιπόν η σεμνότητα είναι κάτι που λέτε ότι σας διακρίνει, αλλά το μόνο που βλέπω είναι η αλαζονεία επειδή κερδίσατε τις εκλογές και διαπράξατε το τραγικό λάθος της απογραφής έτσι όπως την κάνατε; Γιατί κι εμείς θέλαμε απογραφή. Κι εμείς σας είπαμε να κάνετε απογραφή, αλλά έτσι όπως την κάνατε, τώρα «λούζεστε» αυτήν την απογραφή και δεν μπορείτε να απαντήσετε. Λέτε συνεχώς ψέματα στον ελληνικό λαό.
     ΒΥΡΩΝ ΠΟΛΥΔΩΡΑΣ: Δηλαδή, πώς την κάναμε; Μπορείτε να μας πείτε; Να μας δώσετε ένα παράδειγμα γιατί όλο αυτό λέτε!
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να μου σταματήσει ο κύριος Πρόεδρος το χρόνο και να σας πω πώς την κάνατε!
     ΒΥΡΩΝ ΠΟΛΥΔΩΡΑΣ: Πείτε ένα παράδειγμα για να καταστραφεί πια αυτή η νοοτροπία!
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να σταματήσει ο κύριος Πρόεδρος το χρόνο να σας πω πώς κάνατε την απογραφή!
     ΠΡΟΕΔΡΕΥΩΝ (Σωτήρης Χατζηγάκης): Όχι, δεν θα σταματήσω το χρόνο! Συνεχίστε παρακαλώ, κύριε συνάδελφε. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Κοινοβουλευτικέ Εκπρόσωπε, για να δείτε τι κάνατε στην απογραφή…
     ΒΥΡΩΝ ΠΟΛΥΔΩΡΑΣ: Πείτε ένα παράδειγμα!
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας λέγαμε, κύριε Υπουργέ, ότι το έλλειμμα δεν είναι 5,3% που το λέγατε μετά από τις αναθεωρήσεις. Ήταν 2,9%, 4,2%, 5,3%. Εμείς τα λέγαμε; 
     ΒΥΡΩΝ ΠΟΛΥΔΩΡΑΣ: Δεν γράψατε 1,7%;
     ΠΡΟΕΔΡΕΥΩΝ (Σωτήρης Χατζηγάκης): Κύριε Πολύδωρα, παρακαλώ πολύ!
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς τα λέγατε! Εμείς σας λέγαμε το Δεκέμβρη ότι αυτό που γράφατε στον προϋπολογισμό ως υστέρηση εσόδων δεν είναι 435.000.000 ευρώ, είναι 1.500.000.000 ευρώ και ότι θα ξεκινήσετε το 2005 με έλλειμμα 6,5%. Τώρα δίνετε 6,1% και έρχεται η Κομισιόν, έρχεται η «EUROSTAT» και σας λέει ότι δεν επικυρώνει το 6,1%. Είναι πάνω από 6,1%. Εμείς λέγαμε ψέματα στον ελληνικό λαό; Εμείς πρέπει να έχουμε σεμνότητα ή εσείς οι οποίοι συνεχώς ψεύδεστε ενώπιον του ελληνικού λαού; 
     ΒΥΡΩΝ ΠΟΛΥΔΩΡΑΣ: Δεν γράψατε 1,7%; 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πολύδωρα.
     Συνεχίστε, κύριε Γεωργακόπουλε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτή είναι η ιστορία. Γιατί μας τα λέτε λοιπόν αυτά και μας μιλάτε για περισσότερη σεμνότητα; 
     Κάποια στιγμή πρέπει να απολογηθείτε ενώπιον του ελληνικού λαού, να του πείτε τι κάνατε στο έναν χρόνο και τι κάνετε τώρα. Αλλάζετε τον προϋπολογισμό. Αλλάξτε τον γιατί το Νοέμβριο είχατε καταθέσει ένα σχέδιο, ένα πρόγραμμα σταθεροποίησης. Τώρα, το Φεβρουάριο, αλλάζετε το πρόγραμμα σταθεροποίησης. Δεν πρέπει να αλλάξετε τον προϋπολογισμό; 
     Γιατί δεν φέρνετε συμπληρωματικό προϋπολογισμό, αν είστε ειλικρινής με τον ελληνικό λαό; Να πείτε «Ναι, κύριοι, αποτύχαμε. Κάναμε λάθος και φέρνουμε νέο προϋπολογισμό». Τότε θα ήταν έντιμο εκ μέρους σας να κάνετε συστάσεις σε εμάς. Όμως δεν μπορείτε να μας κάνετε συστάσεις, γιατί εμείς παραλάβαμε μια οικονομία από εσάς που είχε 14% έλλειμμα, 13% πληθωρισμό και παραδώσαμε μια οικονομία με 3% πληθωρισμό και με 2%-3% έλλειμμα. Αυτή είναι η πραγματικότητα, αλλά βεβαίως δεν συμφέρουν να τα λέμε αυτά γιατί πονάνε. 
     Κάποια στιγμή όμως αυξάνετε το ΦΠΑ. Δεν υπάρχει τραγικότερο λάθος απ’ αυτό που κάνετε. Το γνωρίζουν όσοι ξέρουν λίγο από οικονομία. Αύξηση του πληθωρισμού 1%. Είναι 0,8% και με τα υπόλοιπα θα πάει 1%.
     Όταν είπατε ότι δώσατε λίγο παραπάνω από τον πληθωρισμό, που ήταν 3,1% και πήγε 3,5%, δεν νομίζω να είχατε υπολογίσει και αυτές τις αυξήσεις μέσα. Βάζοντας 1% παραπάνω, του το παίρνετε πίσω και παίρνετε και άλλα επιπλέον από το εισόδημά του. Υποβιβάζετε το εισόδημα του Έλληνα εργαζόμενου. Είναι αρνητικό το εισόδημα με την πολιτική, την οποίαν ασκείτε.
     Θέλετε όμως να πω και λίγα για το νομοσχέδιο; Λέτε για τη λαθρεμπορία. Πιστεύετε ότι θα παταχθεί η λαθρεμπορία μ’ αυτό το νομοσχέδιο;
     Η λαθρεμπορία, κύριε Υπουργέ, είναι μέσα στα Υπουργεία: στο Υπουργείο Ανάπτυξης και στο Υπουργείο Οικονομικών. Εάν θέλετε, κατανοήστε το. Μέσα στα Υπουργεία είναι η λαθρεμπορία. Δεν μπορεί να γίνει λαθρεμπορία ούτε ένα λίτρο πετρελαίου, εάν δεν συμπράξει υπάλληλος του Υπουργείου Οικονομικών και του Υπουργείου Ανάπτυξης. Σας το λέει ένας, ο οποίος έχει περάσει από τον έλεγχο αυτό και γνωρίζουμε πάρα πολύ καλά τι γίνεται. Δεν πρόκειται λοιπόν να σταματήσει η λαθρεμπορία. Αντίθετα, με τη μεγάλη διασπορά που γίνεται με τη διακίνηση τώρα θα αυξηθεί η λαθρεμπορία. 
     Και μήπως θα μειωθούν οι τιμές με το να μπορέσουν οι βενζινοπώλες να έχουν κατ’ ευθείαν πρόσβαση; Δεν θα μειωθούν οι τιμές. Θα αυξηθούν οι τιμές. Ιδιαίτερα θα αυξηθούν οι τιμές εκεί που δεν θα μπορούν να έχουν κατ’ ευθείαν πρόσβαση στα διυλιστήρια, δηλαδή στα νησιά. Θα την πληρώσουν τα νησιά και ο τουρισμός με αυτά τα μέτρα, τα οποία κάνατε. Το θέλετε έτσι; Πάρτε το. Εμείς θα το ψηφίσουμε. Δεν σας λέμε «όχι». Αλλά μην τρέφετε αυταπάτες.
     Θα πω και κάτι επιπλέον, για τα λατομεία. Τι κόλπο είναι αυτό; Και δεν κάνω κριτική μόνο στη δική σας Κυβέρνηση. Ως Κοινοβουλευτικός Εκπρόσωπος τότε είχα ασκήσει και στη δική μας κυβέρνηση κριτική. Γιατί κάθε πέντε χρόνια δίνουμε πενταετείς παρατάσεις για τις λατομικές ζώνες; Είναι ντροπή για το ελληνικό κράτος. Κάποια στιγμή πρέπει να αποφασίσει κάποιος να επιβάλει τις λατομικές ζώνες. Δεν είναι δυνατόν να τα αφήνουμε αυτά και να λέμε ότι είμαστε κράτος ευνομούμενο, κύριε συνάδελφε.
     (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Και το τελευταίο: Ρώτησε ο προλαλήσας, ο κ. Πρωτόπαπας, εάν θα μπει καινούριος φόρος στο πετρέλαιο. Σήμερα το πρωί ο κ. Δούκας μας έφερε έγγραφο στην επιτροπή που λέει ότι το πετρέλαιο θέρμανσης θα έχει ως ειδικό φόρο κατανάλωσης 245 ευρώ το χιλιόλιτρο. Και σας ερωτώ:
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Το πετρέλαιο κίνησης.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και το πετρέλαιο θέρμανσης. Το διάβασα από μέσα και το έχω εδώ, κύριε Υπουργέ. Αν θέλετε, θα σας το διαβάσω κι εσάς. «Έχει 245 ευρώ το πετρέλαιο ντίζελ, το οποίο χρησιμοποιείται ως πετρέλαιο θέρμανσης». Ακριβώς έτσι το έλεγε. Και σας ερωτώ να μας πείτε: Καταργείται το πετρέλαιο θέρμανσης; Θα επιβαρυνθεί το πετρέλαιο θέρμανσης κατά 70%. Γιατί από 0,50 θα πάει στο 0,85 ευρώ το λίτρο. Καταλαβαίνετε λοιπόν ποια είναι η επιβάρυνση, την οποίαν θα υποστεί ο μισθωτός και ο συνταξιούχος; Απαντήστε μας επιτέλους σ’ αυτά τα ερωτήματα για να ακούσει και ο ελληνικός λαός, εσείς που λέτε ότι ενδιαφέρεστε, ότι είστε η λαϊκή δεξιά, η κοινωνική δεξιά. Τον πείσατε τον ελληνικό λαό με αυτά τα ψέματα ότι είσαστε η λαϊκή, η κοινωνική δεξιά. Είσαστε μία δεξιά, είσαστε νέα δεξιά. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε.
     Αυτός είναι ο χαρακτηρισμός γιατί φροντίσατε αμέσως να φοροαπαλλάξετε το μεγάλο κεφάλαιο από 800.000.000 ευρώ. Και σήμερα έρχεστε κι επιβάλλετε νέα φορολογία, έμμεση φορολογία, που θα την πληρώσουν οι μικροί απλά και μόνο για να δωρίσετε στους μεγάλους. Αυτή είναι η δική μας ταξική διαφορά από τη δική σας. Γιατί δεν μπορείτε να κάνετε διαφορετικά. Δεν είστε κοινωνική δεξιά, δεν είστε λαϊκή δεξιά. Είστε νέα, σκληρή δεξιά.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο κ. Δένδιας έχει το λόγο.
     ΝΙΚΟΛΑΟΣ ΔΕΝΔΙΑΣ: Κύριε Πρόεδρε, μετά τον ετεροπροσδιορισμό μας ως νέας, σκληρής, κακιάς δεξιάς από τον κύριο συνάδελφο και όλα τα συμπαρομαρτούντα, θα μου επιτρέψετε να επανέλθω στο νομοσχέδιο που συζητάμε για να θυμόμαστε καμιά φορά και την ημερήσια διάταξη.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είστε νεοφιλελεύθεροι.
     ΝΙΚΟΛΑΟΣ ΔΕΝΔΙΑΣ: Έτερος ετεροπροσδιορισμός. Να δούμε πού θα πάει αυτή η ιστορία.
     Θα ήθελα να τοποθετηθώ σε δύο συγκεκριμένα άρθρα του υπό συζήτηση νομοθετήματος, όπως έκανα και στη διαδικασία ενώπιον της επιτροπής και να συνταχθώ με μία τροπολογία, την οποίαν έχει καταθέσει ο συνάδελφος εκ Κεφαλληνίας, ο κ. Πέτρος Αλιβιζάτος.
     Κατ’ αρχήν, στο άρθρο 13 του νομοθετήματος, που αφορά την παράταση προθεσμίας καθορισμού λατομικών περιοχών:
     Θα μου επιτρέψετε να πω ότι βεβαίως το γεγονός ότι η Βουλή των Ελλήνων αναγκάζεται να παρατείνει για πέντε ακόμα χρόνια ή να προτείνεται να παρατείνει για πέντε ακόμα χρόνια την προθεσμία καθορισμού των θέσεων συγκέντρωσης λατομικών επιχειρήσεων, είναι αφ’ εαυτού κάτι το απαράδεκτο. Επίσης πολύ φοβάμαι ότι ουδεμία άλλη επιλογή είχε το Υπουργείο σ’ αυτήν την περίπτωση. Είναι προφανές ότι ελλείμματα πολιτικής προηγούμενων κυβερνήσεων και ιδίως το μείζον ζήτημα της έλλειψης χωροταξικού σχεδιασμού είναι αυτό που οδηγεί στην ανάγκη παράτασης της συγκεκριμένης προθεσμίας.
     Από την άλλη, κύριε Πρόεδρε, νομίζω ότι η Βουλή οφείλει να δηλώνει την απαξία της σε τέτοια πράγματα. Πρότεινα και στην επιτροπή και προτείνω και πάλι ενώπιόν σας να υπάρξει διάταξη στο συγκεκριμένο άρθρο που να απαγορεύει την εκ νέου παράταση. Είναι βέβαια προφανές ότι μια τέτοια διατύπωση δεν δεσμεύει την Εθνική Αντιπροσωπεία για το μέλλον. Ο νόμος τροποποιείται με νόμο. Κατά συνέπεια δεν θα σημαίνει αυτό στην πραγματικότητα την απαγόρευση της παράτασης από τη Βουλή. Τουλάχιστον όμως, θα διασώζει τη σοβαρότητά μας. Θα αποτελεί μια σαφή εκδήλωση πρόθεσης ότι η παρούσα Βουλή αποδοκιμάζει τις συνεχείς παρατάσεις αυτού του τύπου. 
     Διότι το θέμα των αδρανών υλικών, κύριε Πρόεδρε, δεν είναι απλό και δεν εξαντλείται μόνο στο θέμα χωροταξικού σχεδιασμού. Έτερος συνάδελφος, ο κ. Ιωάννης Μπούγας, μιλώντας αύριο επί των άρθρων θα θέσει επίσης ενδιαφέροντα νομικά ζητήματα που αφορούν την κυριότητα των αδρανών υλικών όταν εξορύσσονται όχι από λατομική επιχείρηση, παραδείγματος χάρη, αλλά από μεταλλευτική. Και τότε ενώ θεωρητικά περιέρχονται στην κυριότητα του ελληνικού δημοσίου, στην πραγματικότητα γίνονται αντικείμενο εκμετάλλευσης από τη συγκεκριμένη επιχείρηση. Το λατομικό θέμα, λοιπόν, είναι τεράστιο και χρειάζεται τεράστια προσοχή. Αλλά εν πάση περιπτώσει, οι αέναες παρατάσεις πενταετίων κλπ. κανένα πρόβλημα δεν λύνουν.
     Έρχομαι τώρα στην τροπολογία στο άρθρο 17.
     Εισάγεται προς ψήφιση η μείωση…
     ΠΡΟΕΔΡΕΥΩΝ (Ιωάννης Τραγάκης): Να τα πούμε αύριο αυτά, κύριε συνάδελφε; Να αφήσουμε την τροπολογία για αύριο;
     ΝΙΚΟΛΑΟΣ ΔΕΝΔΙΑΣ: Αν μου επιτρέπετε να το ολοκληρώσω, γιατί θεωρώ ότι είναι θέμα αρχής και όχι θέμα απλής τροπολογίας. Υποβαθμίζεται μπαίνοντας ως απλή τροπολογία της τροπολογίας.
     ΠΡΟΕΔΡΕΥΩΝ (Ιωάννης Τραγάκης): Ωραία. Συνεχίστε.
     ΝΙΚΟΛΑΟΣ ΔΕΝΔΙΑΣ: Εδώ είναι το θέμα προστασίας του περιβάλλοντος, το θέμα της προστασίας των ζωνών αυτών που χρειάζονται την προστασία. Έρχεται λοιπόν μια διάταξη, η οποία μειώνει τη ζώνη από δύο χιλιόμετρα σε πεντακόσια μέτρα. Εγώ δεν ξέρω για την υπόλοιπη Ελλάδα και δεν θα μιλήσω για την υπόλοιπη Ελλάδα. Έχω όμως μια σαφή και επαρκή γνώση των νησιωτικών περιοχών. Σας λέω λοιπόν ότι κάτι τέτοιο στις νησιωτικές περιοχές θα ήταν καταστροφικό. Αναφέρομαι στην Κέρκυρα, την οποίαν εκπροσωπώ, στην Κεφαλλονιά, την οποίαν εκπροσωπεί ο υπογράφων συνάδελφος την τροπολογία, είμαι βέβαιος ότι ισχύει και για τη Λευκάδα και για τα πλείστα όσα ελληνικά νησιά με πιθανή ίσως εξαίρεση τη μεγαλόνησο Κρήτη.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε συνάδελφε…
     ΝΙΚΟΛΑΟΣ ΔΕΝΔΙΑΣ: Το λέω απλώς επειδή είσαστε πάρα πολύ μεγάλοι, κύριε συνάδελφε.
     Παρακαλώ λοιπόν -και παρακαλώ και τον κύριο Υπουργό- τουλάχιστον όσον αφορά τα νησιά να μην ισχύσει. Να παραμείνει η απαγόρευση στα δύο χιλιόμετρα, για να μην πω, κύριε Υπουργέ, να επεκταθεί πέραν των δύο χιλιομέτρων.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, ο σοφός λαός μας έχει μία ρήση, η οποία λέει ότι «θέλω να αγιάσω, αλλά δυστυχώς οι άλλοι δεν με αφήνουν». Και ταιριάζει απολύτως με τη συζήτηση του σημερινού νομοσχεδίου.
     Εμείς το νομοσχέδιο αυτό θέλουμε να το ψηφίσουμε επί της αρχής τουλάχιστον γιατί θεωρούμε ότι έχει σωστές διατάξεις. Συμπίπτει όμως η συζήτηση του νομοσχεδίου αυτού με την ανακοίνωση των μέτρων της δημοσιονομικής προσαρμογής που η Κυβέρνηση ανακοίνωσε σήμερα.
     Και αυτά δεν θα πρέπει να μείνουν ασχολίαστα. Εκτός του ότι το νομοσχέδιο είναι σχετικό μια και στα μέτρα της δημοσιονομικής προσαρμογής αναφέρθηκε ο κ. Αλογοσκούφης για την πάταξη της λαθρεμπορίας καυσίμων, αλλά δεν πρέπει να μείνουν ασχολίαστα, διότι είναι απόρροια της αψυχολόγητης απογραφής που η Kυβέρνηση -ως μη όφειλε- προχώρησε. Μιας απογραφής για την οποία είχαμε προειδοποιήσει ότι στο τέλος θα μπούμε κάτω από μια δημοσιονομική μέγγενη. 
     Δεύτερον, δεν θα πρέπει να μείνουν ασχολίαστα, διότι τα μέτρα αυτά δεν είναι ήπια, όπως θέλετε να λέτε. Η ήπια προσαρμογή είναι ένα μεγάλο ψέμα, ένα ψέμα που, επειδή το επαναλαμβάνετε πολλές φορές, τείνει να το πιστέψετε και εσείς οι ίδιοι ότι έτσι είναι, ότι είναι ήπια η προσαρμογή. Επίσης είναι ψέμα ότι είναι ήπια διότι δεν θίγει τις ασθενείς τάξεις, λες και οι ασθενείς τάξεις δεν καπνίζουν, δεν πίνουν, δεν πληρώνουν ΦΠΑ. 
     Και επειδή η κοντή μνήμη είναι ασθενής, θέλω να σας θυμίσω, κύριε Υφυπουργέ, που δυστυχώς βρίσκεστε στα έδρανα ενώ άλλοι θα έπρεπε να βρίσκονται εκεί, ότι εσείς υποσχεθήκατε ότι θα μειώσετε το ΦΠΑ των αγροτικών μηχανημάτων από 18% στο 8%. Το αυξάνετε κατά μία μονάδα και το πάτε στο 19%. 
     Το ΦΠΑ δεν είναι ένας απλός έμμεσος φόρος όμως, αγαπητοί κύριοι συνάδελφοι, που πίπτει σε δίκαιους και άδικους. Το ΦΠΑ είναι ένας φόρος, ο οποίος κατά βάση θα βάλει σε περιπέτειες τη χώρα και θα εξηγήσω γιατί. Η αύξηση του ΦΠΑ δεν απαγορεύεται σε καμία χώρα της Ευρωπαϊκής Ένωσης. Η Ευρωπαϊκή Ένωση από την αύξηση του φόρου έχει έσοδα και τα έσοδα αυτά πηγαίνουν στο Ταμείο Συνοχής. Θέλω να υπενθυμίσω εδώ στην Αίθουσα ότι το 90% του Ταμείου Συνοχής πηγαίνει στην Ισπανία και μόνο το 6% έρχεται στην Ελλάδα και το 4% στην Πορτογαλία. 
     Παράλληλα, η αύξηση του ΦΠΑ παραμένει σταθερή πλέον από εδώ και πέρα διότι, όταν θα ζητήσει η χώρα να μειώσει τον ΦΠΑ, πρέπει να περάσει από την Επιτροπή Ανταγωνισμού  της Ευρωπαϊκής Ένωσης. Άρα, είναι ένας φόρος ο οποίος μπαίνει και δεν πρόκειται να αφαιρεθεί ποτέ, ένας έμμεσος φόρος που ουσιαστικά θα βαρύνει όλα τα κοινωνικά στρώματα και κυρίως τα χαμηλόμισθα.
     Και όλα αυτά γιατί έγιναν; Έγιναν κατά βάση για να ακολουθήσετε την παλιά συνταγή ότι παραλάβατε «καμένη γη». Μέχρι τώρα δεν το ομολογούσατε, το κρύβατε. Ήταν δυνατόν μια χώρα που μόλις διοργάνωσε τους Ολυμπιακούς Αγώνες με επιτυχία, που κατασκεύασε μεγάλα έργα, που πριν από δύο χρόνια τη χειροκροτούσαν στους πρόποδες της Ακρόπολης και όλοι οι εταίροι μας έλεγαν «μπράβο Ελλάδα», είναι δυνατόν από απόψεως οικονομίας να είναι «καμένη γη»; Από δω το είχατε από κει το φέρατε, ουσιαστικά στο τέλος το ξεφουρνίσατε. Το είπε χθες ο κ. Αντώναρος στη συνέντευξη Τύπου, ότι πράγματι παραλάβατε «καμένη γη». 
     Ε, λοιπόν, δεν πείθετε το λαό ότι παραλάβατε «καμένη γη». Η ουσιαστική κατάσταση της οικονομίας οφείλεται στους δικούς σας κακούς χειρισμούς. Αυτή η απογραφή, η οποία –όπως είπα- ουσιαστικά δεν έπρεπε να γίνει με αντιμετάθεση των οικονομικών μεγεθών και κατά βάση μεταφέροντας τα μεγέθη σε άλλες χρονιές, ενώ αντίθετα τα χρέη των νοσοκομείων, ενώ θα έπρεπε ταμειακά να τα καταγράψετε, τα γράφετε λογιστικά στις προηγούμενες χρονιές -αυτό αποδεικνύει την αναξιοπιστία σας- ενώ τις δαπάνες των αμυντικών οπλικών συστημάτων τις μεταφέρετε ως προκαταβολές τη χρονιά που έγιναν, τα νοσοκομεία, ενώ θα τα πληρώσετε από το 2006 και μετά. Δεν τα καταγράφετε από το 2006 και μετά, το 2007 και το 2008, τα καταγράφετε στις χρονιές που λέτε ότι έγιναν οι δαπάνες. Αυτό δείχνει την αναξιοπιστία σας.
     Ουσιαστικά αυτή  η απογραφή έφερε δύο τινά: Πρώτον, ύφεση στην οικονομία. Η ύφεση στην οικονομία δημιούργησε πρόβλημα στα έσοδα και είναι πολύ απλό, το λέει ο λαός ότι «το χρήμα γεννάει όταν γυρνάει». Εσείς ουσιαστικά μέσα από την ύφεση κατά βάση παγώσατε την οικονομία. Πώς θα έχετε έσοδα; Από πού θα τα έχετε; Και από τους έμμεσους φόρους, από τη στιγμή που δεν γίνεται τζίρος, πάλι έσοδα δεν θα έχετε, όσο και αν αυξάνετε τους έμμεσους φόρους. Δεύτερον, βάλατε τοποτηρητή στην επιχείρηση που λέγεται Ελλάδα. Αυτά είναι μέτρα τα οποία σας επιβάλλει η Ευρωπαϊκή Ένωση και στο τέλος θα ξαναέρθει η Ευρωπαϊκή Ένωση και θα δείτε ότι «πριν αλέκτωρ φωνήσαι τρις» θα βάλετε φόρους και στα καύσιμα, παρ’ όλο που το αρνείσθε. 
     Σαφώς η πάταξη της λαθρεμπορίας ως ένα μέτρο το οποίο εξαγγείλατε μέσα στο πακέτο για τη δημοσιονομική προσαρμογή είναι κάτι σωστό και με το νομοσχέδιο που συζητάμε γίνεται μια προσπάθεια, αν και υπάρχουν επιφυλάξεις. Και υπάρχουν επιφυλάξεις στα εξής σημεία: Πρώτον, στην ακύρωση της εναλλαγής των ελεγκτών του ΚΕΔΑΚ. Αυτούς τους έχετε εσαεί πλέον και όχι κάθε δεκαοκτώ μήνες που έπρεπε να αλλάζουν και να επιλέγονται από έναν κατάλογο. Η μονιμότητα είναι κακός σύμβουλος στους ελέγχους. Δεύτερον, στην απευθείας πρόσβαση των πρατηρίων για να μπορούν να έχουν καύσιμα. Εκεί μεταφέρετε κατά βάση την ευθύνη σε κάθε βενζινάδικο και θα πρέπει να ελέγχετε κάθε βενζινάδικο. Τρίτον, στην κατάργηση της συνυπευθυνότητας των ελευθέρων πρατηρίων με τις εταιρείες. 
     Θεωρώ ότι επίσης είναι λάθος η τροποποίηση του άρθρου 6 και η επανατροποποίηση της τροποποίησης. Συμβαίνει το εξής. Με το ένα λάθος, όταν πάτε να διορθώσετε κάποιο άλλο, κάνετε ένα λάθος στο τετράγωνο και δημιουργείτε και υπόνοιες. Θα ήταν πολύ λογικό: Τρεις εταιρείες είναι αυτές οι οποίες κατά βάση δεν μπόρεσαν να εκπληρώσουν αυτά που λέει ο νόμος. Γι’ αυτές τις τρεις εταιρείες θα έπρεπε να περάσετε μια διάταξη και να πείτε ότι αυτές οι τρεις εταιρείες οπωσδήποτε θα πρέπει να έχουν αποθηκευτικούς χώρους επτά χιλιάδες κυβικά μέτρα. Εσείς προχωράτε, το κάνετε γενικό άρθρο και έρχεσθε εκ των υστέρων και λέτε για τις νέες εταιρείες που θα θελήσουν να είναι εταιρείες προμήθειας των καυσίμων κατηγορίας Α ότι αυτές θα πρέπει να έχουν δεκατρείς χιλιάδες κυβικά μέτρα αποθήκες. Είναι σαν να λέτε ότι «δεν θέλουμε άλλους παίκτες στην αγορά».
     Θεωρώ επίσης θετική την επέκταση των ευεργετικών ρυθμίσεων στις εταιρείες κατασκευής του αγωγού φυσικού αερίου από τη Ροδόπη προς την Αλεξανδρούπολη. Είναι μια θετική διάταξη. Αλλά, όσο θετικές και να είναι οι διατάξεις του νομοσχεδίου αυτού, από τη στιγμή που εφαρμόζονται σε ένα πολύ κακό, άσχημο οικονομικό περιβάλλον, δεν μπορείτε να βοηθήσετε την οικονομία. Με τους ερασιτεχνικούς σας χειρισμούς φθάσατε σε αυτό το σημείο. Δυστυχώς θα έχουμε και άλλα μέτρα δημοσιονομικής προσαρμογής. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Το λόγο έχει ο συνάδελφος κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ανακοινώθηκαν σήμερα επίσημα οι αποφάσεις της Κυβέρνησης στα πλαίσια του αναθεωρημένου Προγράμματος Σταθερότητας 2005-2007 που υπέβαλε στην Ευρωπαϊκή Ένωση. Μόλις χθες ο Κυβερνητικός Εκπρόσωπος δήλωνε κατηγορηματικά ότι η Κυβέρνηση δεν σχεδιάζει καμιά φορομπηχτική πολιτική. Εσείς, κύριε Υπουργέ, δηλώσατε σήμερα ότι τα μέτρα ήταν και αναμενόμενα και αναγκαία. Έχουμε συνηθίσει πια: Η μια διάψευση διαδέχεται την άλλη.  Προεκλογικά υποσχεθήκατε στον ελληνικό λαό μια πολιτική την οποία δεν πιστεύατε. Μετεκλογικά δημιουργήσατε το κατάλληλο κλίμα, επιστρατεύσατε τα αναγκαία επιχειρήματα, προκειμένου να δικαιολογήσετε την αθέτηση των προεκλογικών σας υποσχέσεων. Επικαλεστήκατε και επικαλείσθε ολοφάνερα πολιτικά ψεύδη στο όνομα δήθεν της αλήθειας. Η χώρα πλήρωσε -και συνεχίζει να πληρώνει δυστυχώς- την πολιτική της αδιαφανούς απογραφής. Στην προσπάθειά σας αυτή να συκοφαντήσετε την πολιτική του ΠΑΣΟΚ εκθέσατε τη χώρα. Από σήμερα όμως, οι μόνοι που εκτίθενται είναι τα στελέχη της Κυβέρνησης και προσωπικά ο ίδιος ο Πρωθυπουργός. 
     Δυστυχώς ήρθε η ώρα που η Κυβέρνηση μεταφέρει τις αρνητικές επιπτώσεις από την πολιτική της στις πλάτες του λαού. Η Ευρωπαϊκή Ένωση, όπως είναι γνωστό, ζητάει τη λήψη ουσιαστικών μεν μέτρων, αλλά διαχρονικών. Η πολιτική όμως που αποφασίστηκε στη σημερινή συνεδρίαση της κυβερνητικής επιτροπής επισημοποιεί τη στροφή της Κυβέρνησης από τη θεωρία της ήπιας προσαρμογής στην πρακτική της βίαιης προσαγωγής στο τούνελ της λιτότητας και των εισπρακτικών μέτρων.
     Η αύξηση των έμμεσων φόρων θίγει άμεσα και πρωτίστως τα χαμηλά εισοδήματα. Μόνο από την αύξηση του 1% στο ΦΠΑ θα εισπραχθούν κατ’ έτος πάνω από 1.000.000.000 ευρώ, τα οποία θα κληθούν να πληρώσουν οι καταναλωτές. 
     Τα μέτρα που ανακοινώθηκαν θα εντείνουν και θα πυροδοτήσουν ακόμη περισσότερο το κύμα των αυξήσεων και της ακρίβειας, το οποίο επικρατεί εδώ και καιρό στην αγορά. Μόνο από το ΦΠΑ, από την αύξηση του 1%, θα αυξηθεί κατά 1% ο πληθωρισμός. 
     Το πετρέλαιο θέρμανσης σημείωσε φέτος αύξηση ρεκόρ αφού άγγιξε το 48% σε σχέση με τις αρχές του 2004 επιβαρύνοντας τις χαμηλότερα εισοδηματικά τάξεις.
     Η Κυβέρνηση αρνήθηκε πεισματικά να χορηγήσει στους οικονομικά ασθενέστερους, εργαζόμενους και συνταξιούχους, το επίδομα θέρμανσης όπως γινόταν επί κυβέρνησης ΠΑΣΟΚ με πολύ χαμηλότερες τιμές απ’ ό,τι σήμερα.
     Το πετρέλαιο κίνησης έφτασε δυστυχώς σε επίπεδα ρεκόρ και αυξήθηκε από τις αρχές του 2004 κατά 30%. Έτσι για πρώτη φορά βλέπουμε το πετρέλαιο κίνησης να ξεπερνά την τιμή της βενζίνης με αλυσιδωτές αντιδράσεις στην αγορά.
     Η Κυβέρνηση αφού για μεγάλο διάστημα ακολούθησε την πολιτική ότι η αγορά αυτορυθμίζεται, στη συνέχεια επικέντρωσε τη δραστηριότητά της, κυρίως, στους ελέγχους στους βενζινοπώλες και στη λιανική αγορά. Φαίνεται ότι τελευταία, μετά που διαφάνηκε ότι η πολιτική της δεν φέρνει αποτελέσματα, η Κυβέρνηση μέσω της επιτροπής ανταγωνισμού, στρέφεται και προς άλλες κατευθύνσεις, προκειμένου να αντιμετωπιστούν αιτίες υψηλών τιμών στα καύσιμα. 
     Κύριε Υπουργέ έπρεπε οι συστηματικοί έλεγχοι από την αρχή να περιλάβουν όλο το κύκλωμα από την παραγωγή στα διυλιστήρια μέχρι την κατανάλωση. Έχουμε επισημάνει πολλές φορές το γεγονός ότι όταν αυξάνονται οι διεθνείς τιμές του αργού πετρελαίου, τις οποίες επικαλείσθε συνεχώς, αυτόματα ή με μεγάλη ταχύτητα ενσωματώνονται στην τιμή της κατανάλωσης, στις τελικές τιμές, με τις ανάλογες αυξήσεις και προσαυξήσεις σε κάθε στάδιο. Αυτό αφορά και τα αποθέματα όλης της αλυσίδας από την παραγωγή μέχρι το πρατήριο, τα οποία έχουν αγοραστεί με τις προηγούμενες χαμηλότερες τιμές. Αντίθετα όταν έχουμε πτώση των διεθνών τιμών δεν παρατηρείται καμία θετική αντίδραση της αγοράς προς όφελος του καταναλωτή. Η πτώση των τιμών που παρατηρείται, υστερεί κατά πολύ από τις αντίστοιχες αυξήσεις που παρατηρήθηκαν με την ίδια αύξηση ποσοστιαία ή και δραχμική στη διεθνή τιμή του αργού πετρελαίου. ΄Εχουμε όμως και αποκλίσεις οι οποίες παρατηρούνται από περιοχή σε περιοχή, ιδιαίτερα στις νησιωτικές και ακριτικές περιοχές. Έχουμε μια επιπλέον επιβάρυνση.
     Κύριε Υπουργέ, ειπώθηκε από εκπροσώπους φορέων κατά την ακρόαση στην επιτροπή ότι το σημαντικότερο ζήτημα στον έλεγχο της διακίνησης των πετρελαιοειδών, είναι η ύπαρξη βούλησης και η εφαρμογή μιας συστηματικής πολιτικής ελέγχων. Και αυτή είναι η πραγματικότητα.
     Πρέπει να επισημάνουμε αυτό που σας είπαμε και στην επιτροπή, ότι υπάρχει μεγάλη απόκλιση των τιμών στη χώρα μας από τη μέση σταθμική τιμή στην Ευρωπαϊκή Ένωση μετά φόρων, αλλά κυρίως προ φόρων. Αυτό είναι ένα ακόμα αντικειμενικό και αδιαμφισβήτητο μέτρημα για την αναποτελεσματικότητα της πολιτικής σας. 
     Η επιχειρηματολογία του Υπουργείου σας, ιδιαίτερα όταν γίνεται προσπάθεια αξιοποίησης και στοιχείων, δεν βρίσκει ανταπόκριση. Και αυτό είναι προφανές. Οι καταναλωτές γνωρίζουν πολύ καλά τι συμβαίνει με την τσέπη τους, με τον οικογενειακό προγραμματισμό και τον οικογενειακό προϋπολογισμό ο οποίος ανατρέπεται.
     Νομίζετε, κύριε Υπουργέ, ότι σας πιστεύει κανείς όταν επιχειρηματολογείτε ότι έχουμε τη φτηνότερη βενζίνη στην Ευρώπη; Κανείς καταναλωτής δεν μπορεί να σας πιστέψει.
     ΒΥΡΩΝ ΠΟΛΥΔΩΡΑΣ: Και όμως, έτσι είναι.
     ΒΑΣΙΛΕΙΟΣ ΚΕΓΚΕΡΟΓΛΟΥ: Εδώ ταιριάζει η ρήση ότι οι αριθμοί του Υπουργείου ευημερούν, αλλά οι άνθρωποι ζορίζονται. Όλοι οι καταναλωτές βλέπουν καθημερινά την αγοραστική τους δύναμη να μειώνεται, ιδιαίτερα, οι εργαζόμενοι και οι συνταξιούχοι. Με την εισοδηματική πολιτική την οποία ακολουθεί η Κυβέρνηση δεν μπορούν να αντεπεξέλθουν στα απανωτά κύματα αυξήσεων και ακρίβειας. 
     Οι μικρομεσαίες επιχειρήσεις με την πολιτική αυτή βλέπουν καθημερινά την ανταγωνιστικότητά τους να μειώνεται. Τα στοιχεία του ΙΟΒΕ που ανακοινώθηκαν χθες, επιβεβαιώνουν τις ανησυχίες οι οποίες είχαν εκφραστεί για το επόμενο διάστημα και μετά τη μείωση κατά 31% των βιοτεχνικών και βιομηχανικών επενδύσεων το 2004 έχουμε μείωση και το 2005 η οποία θα φτάσει το 4%. Αυτό σημαίνει ότι για να φτάσουμε στα επίπεδα του 2003 θα πρέπει να έχουμε μια αύξηση της τάξεως του 40% σε επενδύσεις. Αυτό είναι το αποτέλεσμα της μη λειτουργίας του αναπτυξιακού νόμου για ένα χρόνο. Και αυτή η κατάσταση δημιουργήθηκε από την αλλοπρόσαλλη πολιτική που ακολουθεί η Κυβέρνηση στο χώρο, των επιχειρήσεων.
     Καθυστερήσατε, κύριε Υπουργέ, και αφήσατε για μεγάλο διάστημα χωρίς ελέγχους την αγορά. Ο Υπουργός Οικονομίας κ. Αλογοσκούφης σήμερα κατά τη συνέντευξή του τον μόνο Υπουργό και Υπουργείο που εγκάλεσε ουσιαστικά, ήταν το Υπουργείο Ανάπτυξης γιατί λέει υπάρχει μεγάλο θέμα στο λαθρεμπόριο των καυσίμων και θα έλθει νομοσχέδιο τις επόμενες μέρες που θα το αντιμετωπίζει. Αυτό δεν πρέπει να μείνει αναπάντητο από την πλευρά σας αν δεν είναι έτσι. Αν όμως το αποδέχεστε, μην έρχεστε εδώ και μας λέτε άλλα πράγματα. Απέναντι στον κ. Αλογοσκούφη πρέπει να τα πείτε. 
     Συμφωνούμε με την αρχή του νομοσχεδίου –το είπαμε και στην επιτροπή- για το λόγο ότι πραγματικά θέλουμε κάθε μέτρο το οποίο θα βοηθήσει στον έλεγχο της αγοράς να θεσπιστεί ακόμα πιο γρήγορα. Όμως, πρέπει να πούμε ότι πέρασε ένας χρόνος και μάλιστα κρίσιμος, με τόση κρίση στην αγορά και τη διεθνή και την ελληνική στα καύσιμα, χωρίς η Κυβέρνηση να παρέμβει ουσιαστικά.
     Ευχαριστώ.
     ( Χειροκροτήματα από την πτέρυγα του ΠΑΣΟΚ )
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Αντωνακόπουλος έχει το λόγο.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, σήμερα είναι μια σκληρή μέρα για την ελληνική κοινωνία, για τον Έλληνα πολίτη. Τα μέτρα που ανακοινώθηκαν είναι επώδυνα και προκαλούν ψυχικό πόνο στον Έλληνα πολίτη για δύο λόγους: και γιατί είναι σκληρά μέτρα, αλλά κυρίως γιατί αισθάνεται ο Έλληνας πολίτης ότι έπεσε θύμα μιας χονδροειδέστατης πολιτικής εξαπάτησης, που εξελίχθηκε όσον αφορά τις υποσχέσεις και  προεκλογικά –γιατί εδώ πρόκειται για μια παγκόσμια πρωτοτυπία- αλλά και μετεκλογικά. Μετεκλογικές σαφείς δεσμεύσεις και υποσχέσεις μιας κυβέρνησης ανατρέπονται κατά τον πιο εξόφθαλμο τρόπο. 
     Σ’ αυτές τις περιπτώσεις συνήθως πρέπει να υπάρχει από τους κυβερνώντες μια ταπεινότητα. Αυτό επιβάλλεται. Επιβάλλεται απέναντι στο λαό που προκαλείται. Αντ’ αυτού όμως οδηγούνται κορυφαία κυβερνητικά στελέχη και κυρίως στον τομέα της οικονομίας σε απώλεια ψυχραιμίας και σε νευρικότητα. Απόψε ο κ. Φώλιας στο «Κανάλι 10» σε ερώτηση δημοσιογράφου εάν εκτιμά ότι πονάνε τα μέτρα τον Έλληνα πολίτη, απάντησε το μνημειώδες, ότι άλλο να πονάνε τα μέτρα και άλλο πώς τα νοιώθει κανείς. Αυτή είναι η απάντηση του κ. Φώλια που «παίζει» απόψε στα δελτία ειδήσεων. Αυτή είναι μια δόση κοινωνικού σαδισμού. Και βεβαίως ο κοινωνικός σαδισμός είναι συστατικό στοιχείο του σκληρού οικονομικού νεοφιλελευθερισμού. Και αυτό τον οικονομικό νεοφιλελευθερισμό θα τον νοιώσουν πολύ καλά οι συμπατριώτες μας τα επόμενα χρόνια, όσο και αν εσείς δεσμεύεστε ότι δεν πρόκειται ν’ αλλάξετε τίποτα. 
     Και τι κάνετε; Ακολουθείτε την κλασική συνταγή: μεταφέρετε τα βάρη στα χαμηλά και στα μεσαία εισοδήματα. Μεταφέρετε τη σκληρή φορολογία στην κατανάλωση και κυρίως στην κατανάλωση ειδών ευρυτάτης χρήσεως όπως είναι ο καπνός και τα οινοπνευματώδη. Μήπως όμως δεν καταλάβαμε καλά και θέλετε να προστατεύσετε τη δημόσια υγεία, δηλαδή, να μη μπορεί κάποιος να καπνίζει ή να καταναλώνει λίγο οινόπνευμα; Μπορεί να το πιστεύαμε αυτό, αλλά οι δαπάνες που βάλατε για την υγεία στον προϋπολογισμό είναι χαμηλότερες από πέρσι και άρα, είναι στο ίδιο μήκος κύματος: χαμηλές δαπάνες για τον άνθρωπο, για την υγεία και βεβαίως ό,τι χρειαζόμαστε τα παίρνουμε απ’ αυτό τον άνθρωπο για τον οποίο δεν δίνουμε σημασία. Μήπως το ίδιο δεν κάνετε σε όλες τις πτυχές της πολιτικής σας που μέχρι τώρα έχετε ξεδιπλώσει; Στο περίφημο φορολογικό νομοσχέδιο δεν μεταφέρατε 600.000.000 ευρώ φορολογικά βάρη στους μεσαίους και στους χαμηλούς εισοδηματίες; Έτσι απάντησαν  η ΓΣΕΕ και όλοι οι φορείς οι οποίοι έχουν σχέση με τους εργαζόμενους, με την εργασία και την οικονομία. 
     Μέχρι τώρα έχετε δείξει δείγματα γραφής πού μεταφέρετε τα βάρη. Αύξηση 15% στα τέλη κυκλοφορίας. Τρομακτική αύξηση των διοδίων. Ποιοι τα πληρώνουν αυτά; Βεβαίως ο λαός, βεβαίως ο εργαζόμενος, οι άνθρωποι της εργασίας και όχι αυτοί οι οποίοι εν πάση περιπτώσει μένουν στο απυρόβλητο από την πολιτική σας.
     Πράγματι έχετε δείξει μια προκλητική αμνηστία προς το μεγάλο οικονομικό έγκλημα με νομοθετικές κατοχυρώσεις. Έτσι παρ’ ότι μιλάτε για το λαθρεμπόριο καυσίμων και για τα έσοδα τα οποία προσπορίζονται απ’ αυτό οι επιτήδειοι αετονύχηδες με ειδικό νόμο δεχθήκατε τα πλαστά και εικονικά τιμολόγια εδώ και μήνες για να κλείσουν τις φορολογικές τους υποθέσεις. Από τη μια έχουμε διακηρύξεις και από την άλλη πράξεις που ευνοούν το λαθρεμπόριο. Παράλληλα για να τους νομιμοποιήσετε όλους αυτούς φέρατε άλλο νόμο για να επαναεισαγάγουν –το είπατε επαναπατρισμό- αυτά τα κεφάλαια που είναι στο εξωτερικό από δραστηριότητες που εμπίπτουν στο οικονομικό έγκλημα με φορολογία μόνο 3% όταν ο νόμιμος πολίτης φορολογείται 25% με 30%. 
     Παράλληλα έχετε προβεί σε κατασυκοφάντηση των ελεγκτικών μηχανισμών. Το περίφημο ΣΔΟΕ που τόσο λοιδορούσατε σήμερα ντρέπεστε να το βάλετε με την ίδια ονομασία σε λειτουργία. Το έχετε κάνει Ειδική Υπηρεσία Ελέγχου. Προσπαθείτε να δικαιολογήσετε τις αποτυχίες των μαθητευόμενων μάγων σας στην οικονομία αντλώντας επιχειρήματα από το παρελθόν. Η Τράπεζα της Ελλάδος σας λέει ξεκάθαρα ότι το 2,6% του ελλείμματος που φέτος διαμορφώσατε στην εκτέλεση του προϋπολογισμού οφείλεται σε απώλεια εσόδων. Αυτό δεν μπορεί κανείς να το αναιρέσει γιατί η  Τράπεζα της Ελλάδας πάντα έχει μια αξιόπιστη θέση απέναντι στα δημόσια οικονομικά. Εσείς ήσασταν που διακηρύσσετε ότι θα τακτοποιούσατε τα οικονομικά και ότι θα νοικοκυρεύατε τις σπατάλες. Αντ’ αυτού αυξήσατε τις δαπάνες του δημοσίου πάνω από 10% από τις προβλεπόμενες στον προϋπολογισμό. Άρα ποιος φταίει που σας ξέφυγαν τα πράγματα; Σεις οι ίδιοι τορπιλίσατε την οικονομία. Το κακό δεν θέλει  πολύ χρόνο για να γίνει. Το είχατε κατορθώσει και το 1990-1993. Αποδώσατε κατεστραμένη την οικονομία και μετά λέγατε ότι τα τρία χρόνια δεν έφθασαν για να κάνετε κάτι. Ευτυχώς που μείνατε μόνο τρία χρόνια στην εξουσία. Να δούμε τώρα πόσο θα μείνετε γιατί αν συνεχίσετε με αυτό το ρυθμό είναι σίγουρο ότι δεν θα μείνει τίποτα. 
     Παράλληλα προχωράτε σε απεμπόληση των εσόδων του δημοσίου σε συγκεκριμένες περιπτώσεις. Εμείς σαν αντιπολίτευση σκεφτόμαστε πατριωτικά για την προστασία της δημόσιας οικονομίας. Γι’ αυτό σας έχουμε αποκαλύψει περιπτώσεις τεράστιας διαφυγής εσόδων για το δημόσιο όπως αυτά που έχουν να κάνουν με την διεύθυνση κληροδοτημάτων στο Υπουργείο Οικονομίας ή αυτά που αφορούν την διαφυγή δασμών και φόρων από εισαγωγές προϊόντων από την Κίνα. Δεν κάνετε τίποτα. Ο κ. Ρεγκούζας έχει παραδεχθεί εδώ ότι δεν λειτουργούν οι ελεγκτικοί μηχανισμοί και γι’ αυτό γίνονται οι εισαγωγές. Γι’ αυτό κατέρρευσαν τα έσοδα. Εσείς είστε Κυβέρνηση και σεις διαχειρίζεστε τα πράγματα. Αν θέλετε και δεν μπορείτε τότε είστε ανίκανοι πολιτικά. Αυτό είναι ένα πρόβλημα που πρέπει να το δουν οι πολίτες και να το δείτε και μεταξύ σας γιατί ο λαός σας έβαλε για να κυβερνήσετε. Εσείς όμως δηλώνετε αδυναμία. 
     Μιας και βρισκόμαστε στο μεγάλο θέμα της λαθρεμπορίας καυσίμων, σας ρωτώ γιατί δεν παρεμβαίνετε στο Δήμο Αθηναίων όπου σε προηγούμενη θητεία δικού σας στελέχους, έγινε χρήση νοθευμένου πετρελαίου αξίας πέντε δισεκατομμυρίων. Υπάρχει και πόρισμα του ΣΔΟΕ τέλος του 2003, το οποίο έχει λιμνάσει. Χρησιμοποιήθηκε πετρέλαιο ναυτιλίας το οποίο το είχαν επεξεργαστεί σε ειδικά διυλιστήρια και βάφτηκε κίτρινο. Αυτό έχει σαν αποτέλεσμα να καταστραφούν εκατό αυτοκίνητα του δήμου. Το έγκλημα δεν είναι μόνο οικονομικό, αλλά είναι και περιβαλλοντικό, διότι οι ρύποι που εκτοξεύονται στο Λεκανοπέδιο είναι τεραστίων ποσοτήτων και καταστρέφουν τη δημόσια υγεία. Γιατί δεν παρεμβαίνετε σε τέτοιες περιπτώσεις που είναι τρανταχτές περιπτώσεις χρήσης καυσίμων που προέρχονται από λαθρεμπόριο. Αυτό σημαίνει ότι δεν θέλετε να παρέμβετε. 
     Σήμερα ο Έλληνας πολίτης διαπιστώνει ότι παραμένετε η ίδια παράταξη του 1990-1993. Το 1993 αποδώσατε στη χώρα μηδενικό ρυθμό ανάπτυξης και διψήφιο αριθμό πληθωρισμού. Το ερώτημα που μένει να απαντηθεί είναι το εξής: Είστε η λαϊκή Δεξιά παλαιάς κοπής ή η αντιλαϊκή Δεξιά νέας κοπής; 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Η κ. Τζάκρη έχει το λόγο. 
     ΘΕΟΔΩΡΑ ΤΖΑΚΡΗ: Κύριοι συνάδελφοι, η αγορά των πετρελαιοειδών είναι εδώ και χρόνια μια απελευθερωμένη αγορά. Όμως μια απελευθερωμένη αγορά χρειάζεται σταθερούς κανόνες λειτουργίας που το κράτος οφείλει και να θεσπίζει και να προβλέπει. Με το ν. 3054/2002 επιτεύχθηκε εκσυγχρονισμός, κωδικοποίηση και ανασυγκρότηση του θεσμικού πλαισίου της αγοράς των πετρελαιοειδών με γνώμονα τις εξελίξεις της αγοράς τόσο σε ευρωπαϊκό όσο και σε διεθνές επίπεδο. Ο συγκεκριμένος νόμος συγκέντρωσε την ομοφωνία όλων των εμπλεκομένων στην αγορά δηλαδή των διυλιστηρίων, των εταιρειών εμπορίας, των βενζινοπωλών, των  εργαζομένων στο πετρέλαιο και στη διοίκηση. 
     Από τις βασικές καινοτομίες του νόμου απετέλεσε η θεσμοθέτηση της δυνατότητας πρόσβασης στα διυλιστήρια των πρατηρίων υπό τη μορφή είτε συνεταιρισμών είτε κοινοπραξιών και της εισαγωγής ετοίμων προϊόντων από άλλες χώρες. Επίσης η δημιουργία της επιτροπής διαχείρισης κρίσεων με τη συμμετοχή εκπροσώπων της πολιτείας, των Ενόπλων Δυνάμεων, αλλά και όλων των εμπλεκομένων φορέων της αγοράς με σκοπό την αντιμετώπιση κρίσεων εφοδιασμού υγρών καυσίμων που ενδεχομένως θα προκύψουν. 
     Συστάθηκαν τα κλιμάκια ελέγχου διακίνησης και αποθήκευσης καυσίμων ένας πρωτοποριακός αυτόνομος και αξιόπιστος ελεγκτικός μηχανισμός με σκοπό την πάταξη της λαθρεμπορίας και της νοθείας και τον έλεγχο και την εποπτεία της αγοράς, ενώ προβλέφθηκαν και αυστηρές κυρώσεις που φθάνουν ακόμη και στην αφαίρεση της άδειας για όσους δεν συμμορφώνονται με τις απαιτήσεις του νόμου. Προβλέφθηκε η συνυπευθυνότητα όλων των εμπλεκομένων στην περίπτωση της νοθείας και καθιερώθηκε ωράριο λειτουργίας στα πρατήρια βενζίνης ικανοποιώντας έτσι τις απαιτήσεις της αγοράς, αλλά και ένα πάγιο αίτημα των βενζινοπωλών. Ήταν κατά κοινή ομολογία ένας καλός νόμος που κληροδοτήθηκε στη συγκεκριμένη κυβέρνηση για να αποτελέσει ένα σημαντικό εργαλείο στα χέρια της προκειμένου να ελέγξει μια δύσκολη κατάσταση με πολλές ιδιαιτερότητες στην αγορά. Είναι γεγονός ότι τα πρώτα χρόνια εμπειρίας από την εφαρμογή του νόμου κατέγραψαν ορισμένες δυσλειτουργίες ακόμη και ενδεχόμενες ατέλειες, τις οποίες πράγματι το παρόν νομοσχέδιο προσπαθεί να βελτιώσει γι’ αυτό και το ψηφίζουμε επί της αρχής. 
     Όμως εισάγει και ρυθμίσεις που στρεβλώνουν τους πραγματικούς στόχους και σκοπούς που πρέπει να υπηρετεί ένα νομοθετικό πλαίσιο. Το κράτος οφείλει να παρέχει στον πολίτη επαρκή φθηνά και ποιοτικά ενεργειακά προϊόντα. Πώς εξασφαλίζονται, όμως, αυτοί οι στόχοι σε μια αγορά απελευθερωμένη; Μόνο με συστηματικούς, ουσιαστικούς και αξιόπιστους ελέγχους. Αυτό είναι το μόνο που δεν έκανε η σημερινή κυβέρνηση στη χρονιά που πέρασε. Απαξίωσε τους ελεγκτικούς μηχανισμούς όπως τα ΚΕΔΑΚ και τη δυνατότητα επιβολής πλαφόν και άφησε την αγορά ανεξέλεγκτη να οργιάζει σε βάρος του Έλληνα καταναλωτή. 
     Όσον αφορά τα ΚΕΔΑΚ για πρώτη φορά δημιουργήθηκε ένα μοναδικό για τα ευρωπαϊκά δεδομένα σύστημα, αδιάβλητων επιτόπιων και αυτόνομων ελέγχων των καυσίμων με ειδικά κλιμάκια. Γι’ αυτόν το λόγο δημιουργήθηκε το μητρώο ελεγκτών με δεκαοκτάμηνη θητεία που αποτελείτο από χίλια οκτακόσια εξήντα άτομα σε ολόκληρη την  Ελλάδα. Τα άτομα αυτά εκπαιδεύθηκαν πάνω στο σύγχρονο εξοπλισμό που προμηθεύτηκε το Υπουργείο  Ανάπτυξης κατόπιν δημόσιων διαγωνισμών. Συνιστούν είκοσι κινητές εργαστηριακές μονάδες με δυνατότητα ελέγχου της ποιότητας των καυσίμων ανά πάσα στιγμή και σε ολόκληρη την Ελλάδα. Ενώ οι είκοσι αυτές μονάδες παραδόθηκαν τμηματικά μέχρι τον περασμένο Αύγουστο μόνο τρεις βρίσκονται σε πραγματική λειτουργία με αποτέλεσμα να γίνονται αποσπασματικοί οι έλεγχοι μόνο στην Αθήνα, ενώ θα έπρεπε αυτές οι μονάδες να έχουν διασκορπιστεί σε όλη την ελληνική επικράτεια για να διενεργούν ελέγχους. 
     Το αποτέλεσμα ήταν, ενώ από το Φεβρουάριο του 2003 έως το Φεβρουάριο του 2004 διενεργήθηκαν χίλιοι οκτακόσιοι εβδομήντα δύο έλεγχοι σε  Αθήνα, Πειραιά και Θεσσαλονίκη και διαπιστώθηκαν τριάντα παραβάσεις, με τρεις μόνο εργαστηριακές μονάδες, υπό την καθοδήγηση της νέας διακυβέρνησης τη χρονιά που πέρασε έχουν διενεργηθεί μόνο δύο χιλιάδες πεντακόσιοι πενήντα οκτώ έλεγχοι αν και έχουν παραδοθεί και οι είκοσι εργαστηριακές μονάδες. Δεν επεκτάθηκε η εφαρμογή του μέτρου σε ολόκληρη την Ελλάδα. Δεν ανανεώθηκε η θητεία του μητρώου των ελεγκτών με αποτέλεσμα το τελευταίο διάστημα να μην έχει διενεργηθεί κανένας απολύτως έλεγχος και οι μονάδες να είναι ακόμη αποθηκευμένες στις εγκαταστάσεις του προμηθευτή.
     Με τις νέες ρυθμίσεις δημιουργείται πλέον μία μόνιμη υπηρεσία εντεταγμένη στο οργανόγραμμα του Υπουργείου με την επωνυμία διεύθυνση ελέγχου διακίνησης και αποθήκευσης καυσίμων ενώ αίρεται ο εναλλασσόμενος τρόπος εκλογής των ελεγκτών και δημιουργούνται μόνιμες υπαλληλικές θέσεις. Δηλαδή δημιουργείται κίνδυνος συναλλαγής ελεγκτών και ελεγχομένων. Η αγορά των πετρελαιοειδών θέλει συχνούς και αποτελεσματικούς ελέγχους και κατά περίπτωση επεμβάσεις αγορανομικού τύπου. Είναι τα μόνο εργαλεία που μπορούν να εφαρμοστούν σε μια απελευθερωμένη αγορά. 
     Επομένως γιατί απαξιώσατε τη δυνατότητα επιβολής πλαφόν; Γιατί αφαιρέσατε τη δυνατότητα ουσιαστικής παρέμβασης του κράτους, όταν διαπιστωμένα οι όροι της ελεύθερης αγοράς καταστρατηγούνται; Αυτά είναι ερωτήματα που νομίζω ότι πρέπει να απαντηθούν. 
     Πώς εξηγείτε το γεγονός ότι, παρά τη μεγάλη αύξηση που έχουν πάρει οι τιμές των καυσίμων, τα κέρδη των εταιρειών εμπορίας αυξήθηκαν αδικαιολόγητα; Ο Παγκόσμιος Οργανισμός Ενέργειας ορίζει ότι η υπέρμετρη και αδικαιολόγητη αύξηση των τιμών συνιστά κρίση. Στο ν. 3054/2002 προβλέπεται η λειτουργία της Επιτροπής Διαχείρισης Κρίσεων. Γιατί δεν τη συγκαλέσατε ούτε μια φορά τη χρονιά που πέρασε; Γιατί δεν ελέγξατε το τρελό ράλι τόσο των κερδών όσο και των τιμών λίγων πολυεθνικών εταιρειών; 
     Είναι ξεκάθαρη η πολιτική σας βούληση που λέει ότι η αγορά δεν θέλει ελέγχους, αλλά ελευθερία και ανταγωνιστικότητα. Πρέπει να καταλάβετε, επιτέλους, ότι αν δεν γίνουν ουσιαστικοί έλεγχοι, η αγορά θα λειτουργεί μόνο προς όφελος των λίγων και εις βάρος των πολλών. 
     Περνάτε, μεταξύ άλλων ρυθμίσεων, και μια φωτογραφική διάταξη για τους αποθηκευτικούς χώρους των εταιρειών εμπορίας, τάχα για να προστατεύσετε τη βιωσιμότητα κάποιων μικρών εταιρειών που έχουν την έδρα τους και εξυπηρετούν κυρίως νησιωτικές περιοχές. Θα πρέπει να γνωρίζετε ότι ειδικά για τις εταιρείες αυτές υπάρχει πρόβλεψη του άρθρου 23 παράγραφος 4 του ν. 3054/2002, που τους επιτρέπει να ανανεώσουν την άδειά τους με ευνοϊκούς όρους, ανεξάρτητα από το τι προβλέπεται για τις υπόλοιπες εταιρείες. Προφανώς κάτι άλλο εξυπηρετείτε με τη ρύθμιση αυτή, πόσω μάλλον όταν και με τη διόρθωση που επιφέρατε κατά τη συζήτηση στην αρμόδια επιτροπή διατηρείτε την υποχρέωση διαθεσιμότητας αποθηκευτικών χώρων ύψους δεκατριών χιλιάδων κυβικών μέτρων για άδειες που θα εκδοθούν μετά την έναρξη ισχύος του παρόντος νόμου. 
     Αγαπητοί συνάδελφοι, δεν θέλω να υπεισέλθω και σε άλλες λεπτομέρειες του νόμου που σήμερα συζητούμε, τον οποίο, όπως ανέφερα και πριν, τον ψηφίζουμε επί της αρχής. Θέλω, όμως, να επισημάνω ότι με το γενικότερο σχεδιασμό της Κυβέρνησης, που περιλαμβάνει πρόσθετα φορολογικά μέτρα, δηλώνετε την αδυναμία σωστής λειτουργίας των ελεγκτικών μηχανισμών, με αποτέλεσμα την απώλεια τεράστιων εσόδων του προϋπολογισμού από τη φοροδιαφυγή, που βρίσκεται σε έξαρση. 
     Προαναγγέλθηκε σήμερα από τον Υπουργό Οικονομίας και Οικονομικών επιπρόσθετη αύξηση φορολογίας στα καύσιμα. Μεταλλάσσεται έτσι μια ολόκληρη αγορά σε φοροεισπρακτικό μηχανισμό, αφήνοντας κατά τα άλλα τον καταναλωτή απροστάτευτο. Τέτοιες κινήσεις εμείς τις καταδικάζουμε και να είστε σίγουροι πως το ίδιο θα κάνει και η ελληνική κοινωνία πολύ σύντομα. 
     Ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
     Ο συνάδελφος κ. Γείτονας έχει το λόγο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
     Συζητούμε σήμερα το νομοσχέδιο για τον έλεγχο της διακίνησης και αποθήκευσης πετρελαιοειδών, κάτω από βαρύ κλίμα για την οικονομία. Πρόκειται για το κλίμα που δημιουργείται από τις αρνητικές εξελίξεις στην οικονομία και από την ομολογία σήμερα -με την ανακοίνωση των νέων μέτρων- της αποτυχίας της οικονομικής πολιτικής της Κυβέρνησης. 
     Κύριε Υπουργέ, σήμερα έπεσαν οι μάσκες. Φύγαμε από την Απόκρεω και μπαίνουμε οριστικά στη Σαρακοστή! Μπαίνουμε σε περίοδο διαρκούς ύφεσης και λιτότητας. Τα νέα μέτρα αποδεικνύουν ακριβώς την αποτυχία της πολιτικής σας, τον αντιλαϊκό χαρακτήρα της πολιτικής σας και ουσιαστικά συρρικνώνουν τα οικογενειακά εισοδήματα. Είναι μια επιδρομή στα λαϊκά στρώματα. Και όχι μόνο αυτό, παγώνουν και την αγορά. 
     Δεν είναι μόνο το αρνητικό κλίμα από τα μέτρα αυτά στην οικονομία, κύριε Υπουργέ. Συζητούμε αυτό το νομοσχέδιο σε μια περίοδο που, με βάση την άνοδο της τιμής του αργού πετρελαίου, έχουμε νέο κύμα αυξήσεων στην αγορά. Οι τιμές των πετρελαιοειδών προϊόντων έχουν πάει στα ύψη και αυτό είναι αποκλειστικά δική σας ευθύνη. Σας τα είχαμε πει, εγκαίρως, –και τότε μας μιλούσατε για Κασσάνδρες- όταν ήρθε το πρώτο κύμα αυξήσεων στην τιμή του αργού πετρελαίου. Και εγώ και οι συνάδελφοι και το ΠΑΣΟΚ συνολικά σας τα είχαμε επισημάνει σε όλους τους τόνους. Εσείς, όμως, δέσμιοι μιας προεκλογικής ρητορικής της θεωρίας ότι «η αγορά θα πρέπει να λειτουργήσει αυτορρυθμιζόμενη» ουσιαστικά αδρανήσατε, με αποτέλεσμα όλες οι αυξήσεις στην τιμή του βαρελιού να μετακυλιστούν σ’ όλα τα προϊόντα πετρελαιοειδών πολλαπλασιαστικά και μάλιστα ανισομερώς. Και όχι μόνο αυτό. Αλλά παρέμειναν οι αυξήσεις στα προϊόντα και όταν σε προηγούμενη φάση είχαμε πτώση των τιμών του αργού πετρελαίου. Εμείς τα λέγαμε. Εμείς τα ακούγαμε! 
     Έρχεται σήμερα ο Υπουργός Οικονομίας και Οικονομικών κ. Αλογοσκούφης να σας «καρφώσει» για το τι γίνεται στην αγορά πετρελαιοειδών. Περιμένω μια απάντηση από τον κύριο Υπουργό Ανάπτυξης. Τον άκουσα το πρωί να μιλάει για αναγκαία και αναπόφευκτα μέτρα. Θέλω να απαντήσει στον κ. Αλογοσκούφη. Εσάς «έδειξε» ως αδρανήσαντα, για λαθρεμπόριο στην αγορά πετρελαίου, για ανύπαρκτο έλεγχο της αγοράς πετρελαίου και πετρελαιοειδών. 
     Όταν σας ρωτούσαμε, κύριε Υπουργέ –εσείς ήσασταν στα έδρανα αυτά και εγώ στο Βήμα- γιατί είναι δυσανάλογη η επίπτωση στις τιμές βενζίνης, πετρελαίου, από την αύξηση της τιμής του αργού πετρελαίου ανά βαρέλι, μας λέγατε ότι δεν είναι έτσι. 
     Ήρθε τώρα η EUROSTAT και σας διέψευσε. Σας διέψευσε, κύριε Υπουργέ. Επιβεβαιώνει την κερδοσκοπία με τις αποκλίσεις που υπάρχουν. Το 2003 η τιμή του πετρελαίου κίνησης, χωρίς φόρους, αντιστοιχούσε στο 99% του μέσου όρου της Ευρωπαϊκής Ένωσης και το ποσοστό αυτό αυξήθηκε στο 107% για το 2004. Το ίδιο δεν πληρώνουν για το βαρέλι; Με ευρώ δεν πληρώνουν και οι ευρωπαϊκές χώρες την τιμή του αργού πετρελαίου; Δεν ελέγξατε το κύκλωμα κερδοσκοπίας, το οποίο ξεκινάει από τα διυλιστήρια, πηγαίνει στις εταιρείες εμπορίας πετρελαιοειδών και φθάνει μέχρι τα πρατήρια. Άξιος ο μισθός σας! 
     Η μετακύλιση αυτή του κόστους στο πετρέλαιο και στη βενζίνη είναι εκείνη που επηρέασε όλα τα προϊόντα στην αγορά με αποτέλεσμα να έχουμε αλλεπάλληλες αυξήσεις των τιμών. Γι’ αυτό και η ακρίβεια φουντώνει. Η ακρίβεια, λοιπόν, σε συνδυασμό με τα νέα μέτρα που συρρικνώνουν το οικογενειακό εισόδημα οδηγεί πραγματικά τα νοικοκυριά σε απόγνωση. Αυτή είναι η πολιτική σας. Σας είχαμε πει τότε για το θεσμικό πλαίσιο που υπήρχε –εννοώ- το ν. 3054. Ήταν σημαντικό εργαλείο να το εφαρμόσετε, να το αξιοποιήσετε. Έρχεστε τώρα με καθυστέρηση ενός χρόνου, και υπό το βάρος των προβλημάτων και ασφαλώς κάνετε κάποιες τροποποιήσεις και βελτιώσεις. Τώρα έρχεστε ουσιαστικά να εφαρμόσετε το νόμο. Αλλά είναι αργά. 
     Ακούστηκαν προηγουμένως από τους συναδέλφους όλα τα στοιχεία για τους ελέγχους που έπρεπε να γίνουν, για τις κινητές μονάδες που δεν αξιοποιήθηκαν, για την αδράνεια σας σε όλο το σύστημα ελέγχων, για την απαξίωση των ελεγκτικών μηχανισμών. 
     Κύριε Υπουργέ, δεν αυτορρυθμίζεται η αγορά! Η αγορά «καίει» και εκδικείται με κερδοσκοπία, όταν την αφήνετε ασύδοτη. Χάσατε τον έλεγχο της αγοράς και είναι καιρός να συνέλθετε. Εμείς θα στηρίξουμε, όπως είπαμε, επί της αρχής το νομοσχέδιο αυτό, επειδή ακριβώς έχει στο κέντρο του τους ελέγχους, κάτι που αρνηθήκατε συστηματικά επί τόσο μεγάλο διάστημα. Και σήμερα έχουμε αυτά τα αποτελέσματα που δεν μπορείτε να τα ελέγξετε. 
     Χρειάζονται πολιτικά αντανακλαστικά σε σχέση με την αγορά, κύριε Υπουργέ! Τα περί αυτορρύθμισης και αυτόματων πιλότων είναι για κατανάλωση επικοινωνιακή. Δεν είναι για την ουσία. Σήμερα τα οικογενειακά εισοδήματα πληρώνουν ακριβώς αυτό το βάρος της ακρίβειας, το οποίο, εν πολλοίς, οφείλεται σε αυτήν την πολιτική σας, όσον αφορά ιδιαίτερα τις τιμές στο κύκλωμα των πετρελαιοειδών. 
     Μιας και μιλάμε για αντανακλαστικά, κύριε Υπουργέ, θέλω να σας ρωτήσω και κάτι συγκεκριμένο και θα ήθελα την απάντησή σας. Είδα σήμερα δημοσιεύματα που αναφέρουν ότι πάλι καθυστερείτε να πάρετε αποφάσεις για την τιμολόγηση των φαρμάκων. Τι θα γίνει με τα νέα φάρμακα; Προσέξτε, κύριε Υφυπουργέ, και μη χαμογελάτε. Αν παρέλθει συγκεκριμένος χρόνος, θα λειτουργήσει πάλι η κερδοσκοπία και η αγορά θα καθορίσει τις τιμές. Και φοβάμαι ότι θα φθάσουμε, έτσι όπως το πάτε και με την πολιτική σας, στο σημείο να πουν οι πολίτες το φάρμακο «φαρμάκι»! 
     Δεν μπορεί, λοιπόν, να νίπτετε τας χείρας σας, ως Πόντιοι Πιλάτοι! Αυτό κάνατε επί ένα χρόνο στην αγορά. Σήμερα βρίσκεστε σε αδιέξοδο και φθάνετε σε «αναγκαία και αναπόφευκτα» μέτρα με την όλη σας αδιέξοδη και άφρονα πολιτική στην οικονομία. Που ξεκινάει από την απογραφή και σημαδεύεται από την κακή διαχείριση του προϋπολογισμού του 2004. Είναι αποκλειστική σας ευθύνη, η κατάρρευση των εσόδων και ο εκτροχιασμός των εξόδων. Έρχεστε σήμερα και επιβάλλετε πάλι νέα μέτρα στα γνωστά «υποζύγια», στα χαμηλά λαϊκά στρώματα. 
     Αυτή είναι η αλήθεια και αυτό είναι το κλίμα μέσα στο οποίο συζητάμε σήμερα αυτό το νομοσχέδιο. Συνέλθετε. Εμείς δείξαμε τη στάση μας και σ’ αυτό το νομοσχέδιο. Το στηρίξαμε επί της αρχής και ό,τι είναι προς θετική κατεύθυνση θα το στηρίξουμε. Είναι μία δημιουργική πολιτική. Εσείς, όμως, είναι ανάγκη να συνέρθετε από τη νιρβάνα και από την αδράνεια. Να σταματήσετε να ασχολείστε με το παρελθόν, να δημιουργήσετε επιτέλους το δικό σας παρόν. Λυπάμαι, όμως, για τον τόπο που δεν υπάρχει παρόν σ’ αυτήν την Κυβέρνηση και γι’ αυτό δεν έχετε και μέλλον... 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Ανάπτυξης κ. Γεώργιος Σαλαγκούδης έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, πιστεύω να είμαι σύντομος, γιατί όπως φάνηκε από τους ομιλητές με το νομοσχέδιο δεν ασχολήθηκαν πολλοί, μόνο εάν εξαιρέσουμε την κ. Τζάκρη που αποκλειστικά μίλησε μόνο γι’ αυτό. 
     Έχω σημειώσει ορισμένα πράγματα απ’ αυτά τα κάπως λογικά που ελέχθησαν, γιατί εδώ πρέπει να πω ότι η παράσταση που παίχτηκε, από μέρος της Αξιωματικής Αντιπολίτευσης, θυμίζει δικαστική αίθουσα που ο ένοχος φωνάζει για να επηρεάσει το δικαστή. Εδώ ένοχος δεν είναι άλλος παρά αυτή η παράταξη, που ο ελληνικός λαός την έστειλε στην Αξιωματική Αντιπολίτευση πριν ένα χρόνο. 
     ΑΠΟΣΤΟΛΟΣ ΚΑΚΛΑΜΑΝΗΣ: Δικαστές είσαστε! 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Είναι γεγονός ότι καμία οικονομία κρατική ούτε καταστρέφεται ούτε ανατάσσεται σ’ ένα χρόνο, ακόμα ούτε και σε τρία χρόνια, αν αναπολείτε, για να επιστρέψουμε και στην τριετία του 1990-1993. Και επιπλέον επειδή από την παράταξή σας ορισμένοι άνθρωποι κάποιες στιγμές, ιδιαίτερα όταν κατέχουν και ακαδημαϊκούς θώκους, είναι ειλικρινείς και σέβονται τον εαυτό τους, έχουν καταγεγραμμένα στα βιβλία τους πότε ξεκίνησε αυτό το δράμα, που αντιμετωπίζουμε τώρα και στη συνέχεια και θα το αντιμετωπίζουμε και για πολλά χρόνια, πότε υπονομεύθηκαν οι επόμενες γενιές των Ελλήνων. Ο κ. Χριστοδουλάκης, αν διαβάσετε τα βιβλία του, γράφει καθαρά για τις ευθύνες που έχουν οι κυβερνήσεις της δεκαετίας του 1980. Εκεί ακριβώς περιγράφεται το πώς σταμάτησε η ανάπτυξη στη χώρα, του πώς οπισθοδρόμησε η χώρα αναπτυξιακά, το πώς υπερχρεώθηκε και από κει και πέρα εκείνα τα χρέη σε μία εποχή που επακολούθησε με τα πολύ υψηλά επιτόκια μας ταλανίζουν μέχρι και σήμερα. 
     Επομένως για την αντιμετώπιση της σημερινής οικονομικής κατάστασης θα έπρεπε με περισσότερη περίσκεψη και, όπως σωστά σας είπε ο Υπουργός μας στη σύντομή παρέμβασή του, με σεμνότητα να μιλήσετε και γι’ αυτά. Γιατί διαφορετικά θα σας άξιζε να πούμε αιδώς Αργείοι, έτσι όπως τοποθετείστε με αυτήν τη σημερινή ευκαιρία. 
     Μιλήσατε ακόμη και για την ακρίβεια. Δεν αντιλέγει κανείς ότι δεν υπάρχει ακρίβεια. Εξάλλου εμείς προεκλογικά μιλούσαμε για την ακρίβεια. Αλλά η ακρίβεια που θα μας βασανίζει για πολύ καιρό ακόμη είναι δομικό στοιχείο της ελληνικής κοινωνίας και της ελληνικής οικονομίας και δεν είναι σημερινό ούτε χθεσινό, είναι ένα θέμα που δημιουργήθηκε στη διάρκεια των περασμένων δεκαετιών. 
     Θα πρέπει να σκαλίσουμε και λίγο τη μνήμη μας, γιατί όταν μπήκαμε στην Ευρωπαϊκή Ένωση των δέκα εμείς είμαστε ένατοι στο κατά κεφαλήν εισόδημα και είχαμε κάτω από εμάς την Ιρλανδία. Στην πορεία, όμως, από ένατοι γίναμε δέκατοι πέμπτοι και η Ιρλανδία πήρε τις πρώτες θέσεις που ήταν τελευταία, μετά από μας. Τι συνέβη; Συνέβη μία κακή οικονομική πολιτική διάρκειας όλων αυτών των χρόνων και ξέρουμε ποιοι ήταν στην κυβέρνηση όλα αυτά τα χρόνια. Και επομένως, όταν σήμερα το κατά κεφαλήν εισόδημα των Ελλήνων είναι 70% του αντίστοιχου μέσου όρου της Ευρωπαϊκής Ένωσης, είναι φυσιολογικό η αγορά μας να είναι ακριβή για τον εξής απλούστατο λόγο: Είμαστε μία αγορά που έχουν καταργηθεί τα σύνορα, δεν υπάρχουν δασμοί και επομένως οι τιμές που διαγράφονται στην Αθήνα, στη Θεσσαλονίκη είναι ίδιες με αυτές της Ρώμης, του Μιλάνου, του Βερολίνου, του Παρισιού, του Λονδίνου. Δεν υπάρχουν, λοιπόν, σύνορα και δασμοί. Όμως, ο Έλληνας πηγαίνει σε αυτήν την αγορά με 70 ευρώ στην τσέπη, ενώ ο μέσος Ευρωπαίος πηγαίνει με 100 ευρώ στην τσέπη. Δεν είναι φυσιολογικό να βλέπει αυτήν την αγορά ακριβή; Η ακρίβεια είναι δομικό στοιχείο και θα μας παρακολουθεί. Αυτό δεν σημαίνει ότι εμείς αφήνουμε ανεξέλεγκτη την αγορά και εμείς πιστεύουμε ότι ο ρόλος του κράτους κυρίως είναι να θεσμοθετεί τους κανόνες λειτουργίας της αγοράς και από εκεί και πέρα να τους ελέγχει. Δεν είναι να ασκεί επιχειρηματικές δραστηριότητες, γιατί έχει αποδειχθεί διαχρονικά ότι το κράτος είναι αποτυχημένος επιχειρηματίας. Όμως, θεσμοθετεί τους κανόνες και ενισχύει τους ελεγκτικούς μηχανισμούς και εντείνει τους ελέγχους. Αυτό κάνουμε και σ’ αυτό αποβλέπει το νομοσχέδιο, που φέραμε σήμερα στη Βουλή.
     Μιλήσατε για τα μέτρα που πάρθηκαν σήμερα και μιλήσατε ακόμη και για τον προϋπολογισμό. Η μακρά διάρκεια των υψηλότατων τιμών του πετρελαίου που συνέβη τώρα, και είχε τόσο μεγάλη διάρκεια για πρώτη φορά, είναι γεγονός ότι δηλητηριάζει δυσμενώς και τα υπόλοιπα οικονομικά μεγέθη. Θα σας πω κάτι για το οποίο έχετε μεγάλη ευθύνη. Πρέπει να ξέρετε ότι για τις βενζίνες και το ντίζελ ο κύκλος είναι 2,4 τρισεκατομμύρια. Και αυτό είναι γιατί έχουμε τη μεγαλύτερη εξάρτηση σε πετρέλαιο από όλες τις χώρες της Ευρωπαϊκής  Ένωσης. 
     Πρέπει επίσης να σας πω, κύριοι συνάδελφοι, ότι η Ευρωπαϊκή Ένωση από το 1994, που εφαρμοζόταν το πρόγραμμα των επιδοτήσεων για τις εναλλακτικές μορφές ενέργειας και για τις ανανεώσιμες πηγές ενέργειας, απεξαρτήθηκαν κατά μέσο όρο οι δεκαπέντε, κατά 50%, από το πετρέλαιο και σήμερα έχουν ελάχιστο μέρος του προϋπολογισμού τους 1,4% του ΑΕΠ που πληρώνουν για το καύσιμο, που παρουσιάζει την έξαρση των τιμών για τόσο μεγάλο διάστημα. Εμείς όμως πληρώνουμε 3,7% με αυτές τις τιμές του ΑΕΠ. Έχετε και εδώ ευθύνες αρκετά σημαντικές. 
     Τέθηκε το ερώτημα από πολλούς και νομίζω ότι ορισμένοι γνωρίζουν γιατί αυτήν τη στιγμή έχουμε το χαμηλότερο ειδικό φόρο κατανάλωσης στην Ευρωπαϊκή Ένωση. Το διατηρήσαμε όλο το διάστημα και φέτος θέλουμε να το διατηρήσουμε, γι’ αυτό και δεν έγινε στον ειδικό φόρο κατανάλωσης αύξηση, σε μία εποχή έξαρσης των τιμών. Όμως δεν μπορούμε γιατί η Ευρωπαϊκή Ένωση μας έχει δώσει περιθώριο μέχρι το 2008 για να εναρμονιστούμε πλήρως με το κατώτατο όριο του ειδικού φόρου κατανάλωσης που η Ευρωπαϊκή Ένωση έχει θεσπίσει και που έχουν όλες οι υπόλοιπες χώρες. Υπάρχουν χώρες της Ευρωπαϊκής Ένωσης που έχουν μεγαλύτερο ειδικό φόρο κατανάλωσης. Άρα, λοιπόν, αναγκαστικά θα πάμε, να προσαρμοστούμε σταδιακά. Εάν αυτό δεν το κάνουμε σταδιακά τότε να ξέρετε ότι θα το κάνουμε αναγκαστικά το 2008 όλο μαζί για να πάμε στο 340 από 245 που αναφέρθηκε προηγουμένως για τον ειδικό φόρο κατανάλωσης. Θα πάμε κατευθείαν στο 340.
     Αλλά σας είπα ότι αυτό θα γίνει σε μία καλύτερη, πιστεύουμε και ελπίζουμε, όπως νομίζω ότι ελπίζετε όλοι σας και όλος ο ελληνικός λαός, συγκυρία τιμών πετρελαίου, για να μπορέσουμε να κάνουμε τη σταδιακή αυτή προσαρμογή προς την επιταγή της Ευρωπαϊκής Ένωσης. Δεν είναι, όμως, δικής μας επιθυμία, είναι επιταγή της Ευρωπαϊκής Ένωσης η εναρμόνιση τουλάχιστον στο κατώτερο κατώφλι του ειδικού φόρου κατανάλωσης για τα πετρελαιοειδή.
     Αναφέρθηκε ακόμη εδώ για φορολογικές απαλλαγές σε επιχειρήσεις. Και από μέρους του κ. Γκατζή και του Κομμουνιστικού Κόμματος αντιλαμβάνομαι αυτήn την κριτική, αλλά από εσάς; Σήμερα που βλέπετε ότι σε ολόκληρο τον κόσμο γίνεται ένας ανταγωνισμός μείωσης των φορολογικών συντελεστών μόνο και μόνο για να ενισχυθεί η ανάπτυξη, θα έπρεπε να μας επικροτήσετε. Μάλιστα πιστεύω ότι ορισμένοι από εσάς μας ψέξατε γιατί κλιμακώνουμε σε τρία χρόνια αυτήν τη μείωση που έχουμε πραγματικά επαγγελθεί των φορολογικών συντελεστών, για να δημιουργήσουμε επιχειρηματικότητα να δημιουργήσουμε ανάπτυξη για τη χώρα μας. Γιατί όταν, όπως ανέφερα προηγουμένως, έχουμε το 70% κατά κεφαλήν εισόδημα και μάλιστα άμα μιλήσουμε για μισθούς σχεδόν ο μέσος μισθός στην Ελλάδα είναι το 55% του αντίστοιχου μέσου μισθού στην Ευρώπη, δεν θα πρέπει επιτέλους να συγκλίνουμε; Δεν θα πρέπει επιτέλους να πετύχουμε την πραγματική σύγκλιση; Πώς θα την επιτύχουμε; Μόνο με υψηλούς ρυθμούς ανάπτυξης. Και για να δημιουργήσουμε υψηλούς ρυθμούς ανάπτυξης ακριβώς χρειάζεται η μείωση των φορολογικών συντελεστών, διότι δεν υπάρχει ευνοϊκό επενδυτικό κλίμα. Είχατε διώξει όλους τους ξένους επενδυτές. Φτάσαμε στο σημείο το 2002 να έχουμε 53.000.000 ευρώ μόνο άμεσες ξένες επενδύσεις τη στιγμή που η Πορτογαλία είχε 1.500.000.000 ευρώ. Να μην πούμε για την Τσεχία, νεότευκτο μέλος, που είχε 6.500.000.000 ευρώ άμεσες ξένες επενδύσεις. 
     Πρέπει να σας πω μόνο στο μικρό τομέα της ενέργειας αυτόν το χρόνο, του 2004 –όχι το χρόνο, το οκτάμηνο- είχαμε στις ανανεώσιμες πηγές ενέργειας 88.000.000 ευρώ άμεσες ξένες επενδύσεις έναντι των 43.000.000 ευρώ του 2003 και 52.000.000 ευρώ του 2002. Και επιπλέον άλλα 60.000.000 ευρώ στους φυσικούς πόρους μόνο στον μικρό τομέα που έχω και που μου έκανε την τιμή ο Πρωθυπουργός και ο Υπουργός να μου αναθέσουν την αρμοδιότητα.
     Άρα, λοιπόν, προχωρούμε προς την κατεύθυνση της ανάπτυξης. Έχουμε θεσπίσει, έχουμε φέρει στη Βουλή και έχουμε ψηφίσει έναν αναπτυξιακό νόμο που πραγματικά είναι τελείως διαφορετικός από όλους τους προηγούμενους και έγινε αποδεκτός από τον επιχειρηματικό κόσμο, και τον ντόπιο και τον ξένο, με πραγματικό ενθουσιασμό. Την επόμενη εβδομάδα θα τεθεί σε εφαρμογή και θα αρχίσει πλέον η υποβολή των αιτήσεων και η επενδυτική δραστηριότητα. Έχουμε φέρει ένα φορολογικό νομοσχέδιο που δείχνει τη σταθερότητα και ταυτόχρονα την προοδευτική, σε τρία χρόνια, μείωση των φορολογικών συντελεστών περίπου κατά δέκα μονάδες, πράγμα που ενισχύει ακόμη περισσότερο. Έχουμε φέρει νομοσχέδιο πρόσφατα για την απλοποίηση των διαδικασιών των μεταποιητικών επιχειρήσεων. Έχουμε κάνει μια σειρά από παρεμβάσεις με στόχο να δημιουργήσουμε το επενδυτικό εκείνο κλίμα που απαιτείται για να προσελκύσουμε άμεσες  ξένες επενδύσεις αλλά και να ενεργοποιήσουμε το ντόπιο κεφάλαιο για να επενδύσει στη χώρα μας. Γιατί έτσι προοδευτικά θέλουμε να πάμε στους υψηλούς ρυθμούς ανάπτυξης, εκείνους που θα μας οδηγήσουν τελικά στην πραγματική σύγκλιση δηλαδή στην εξίσωση μισθών, ημερομισθίων και συντάξεων με τους αντίστοιχους μέσους όρους της Ευρωπαϊκής Ένωσης.
     Αλλά εδώ μας αναφέρθηκαν και άλλα πράγματα ακόμη. Θα ήθελα να ξεπεράσω κάποιες εκφράσεις περί ψευδών και απάτης που ελέχθησαν. Γιατί δεν μπορείτε να μας λέτε τέτοια πράγματα, όταν έχετε με τη δημιουργική λογιστική, με την απάτη που τελικά μ’ έναν πρόχειρο έλεγχο της Ευρωπαϊκής Ένωσης απεκαλύφθη το 2001 όταν εγγράψατε στον προϋπολογισμό δημόσιο χρέος 99% του ΑΕΠ και μ’ έναν μικρό έλεγχο –από τα δώδεκα σημεία έλεγξαν μόνο τα τρία- και το 99% έγινε 105%. Μη μας μιλάτε για την απογραφή, διότι αν δεν γινόταν η απογραφή θα μας εξανάγκαζε στην απογραφή η Ευρωπαϊκή Ένωση. Από τα τρία σημεία που ήλεγξε τότε, θα ερχόταν να ελέγξει και τα υπόλοιπα. Όλα αυτά που η απογραφή βρήκε ήταν ακριβώς αυτά που προλάβαμε, γιατί θα τα ήλεγχαν σε λίγο χρόνο οι Ευρωπαίοι. Άρα, λοιπόν, μη παίζετε συνεχώς με την καραμέλα της απογραφής. Εξάλλου νομίζω ότι επικοινωνιακά τη διαχειριστήκαμε τόσο απαλά. Εσείς τη σηκώσατε πολύ πιο ψηλά και νομίζω ότι δώσατε την αίσθηση στον ελληνικό λαό να καταλάβει σε ποια πραγματικά χάλια, χειρότερα και από αυτά που δείχνει και η απογραφή, εγκαταλείψατε την οικονομία της πατρίδας μας.
     Για να έρθω, λοιπόν, στο νομοσχέδιο. Αυτό το νομοσχέδιο εκτελεί τον έναν από τους προορισμούς, όπως σας είπα, που έχει το κράτος. Και ο προορισμός αυτός είναι οι έλεγχοι, όπως σας είπα, και με τα πρώτα άρθρα ακριβώς θεσμοθετούμε τον τρόπο που θα λειτουργεί και θα γίνονται οι έλεγχοι στη  διακίνηση και στην αποθήκευση των καυσίμων. Προσέξτε, γιατί κάνετε κάποιο λάθος. Αυτό το νομοσχέδιο δεν φιλοδοξεί να πατάξει τη λαθρεμπορία. Ένα μέρος της, αυτό που διακινείται από παράνομες αποθήκες, εφόσον τις παράνομες αποθήκες τις ανακαλύπτουν τα κέντρα διακίνησης, βεβαίως θα κλείνει ένας χώρος ή θα εμποδίζεται το λαθρεμπόριο που γινόταν μέσω αυτών. Όμως το λαθρεμπόριο πρέπει να ξέρετε ότι είναι κυρίως ευθύνη του Υπουργείου Οικονομίας για να παταχθεί, γιατί ακριβώς το λαθρεμπόριο έχει σχέση με τον ειδικό φόρο κατανάλωσης, έχει σχέση με το πώς βγαίνει το πετρέλαιο από το διυλιστήριο. Τελωνιακός το ελέγχει για να βγει, πληρώνεται εκεί ο ειδικός φόρος κατανάλωσης. Αν ένας τελωνειακός δεν συμπράξει, που είναι υπάλληλος του Υπουργείου Οικονομίας, δεν υπάρχει περίπτωση να βγει τίποτα που να μην έχει τον ειδικό φόρο κατανάλωσης. Εν πάση περιπτώσει, όμως, σε στενή συνεργασία με το Υπουργείο Οικονομίας, η οποία είναι απόλυτη και δεν υπάρχει περίπτωση να ρίχνει ο ένας στον άλλον ευθύνες σε εμάς, συνεργαζόμαστε σε απόλυτη και αγαστή συνεργασία και σχεδιάζουμε σ’ αυτό το διάστημα, είμαστε στη φάση της μελέτης ακόμη, αλλά προτιθέμεθα να ελέγξουμε πλήρως και να κτυπήσουμε καίρια το λαθρεμπόριο, αλλά μ’ έναν τρόπο πλήρους ελέγχου του αργού πετρελαίου που ξεφορτώνεται από το πλοίο, ξένο ή ελληνικό, στο διυλιστήριο μέχρι την κάνουλα τελικά και ακριβώς στο ντεπόζιτο που φορτώνει το αυτοκίνητο είτε είναι Δ.Χ. είτε είναι Ι.Χ. αυτοκίνητο. Αυτά είναι μέσα στις άμεσες προτεραιότητές μας και συζητήσεις. 
     Στη συνέχεια αναφέρθηκε ότι δεν ψηφίσαμε το ν.3054. Εάν, κύριε Εισηγητά, που εσείς το αναφέρατε, διαβάζατε τα Πρακτικά τότε, γιατί τύχαινε να είμαι εισηγητής σ’ αυτό το νομοσχέδιο, θα βλέπατε ότι αρνηθήκαμε να το ψηφίσουμε, γιατί κάναμε τις υποδείξεις που έγιναν σήμερα, διορθώσεις και συμπληρώσεις του 3054. Γι’ αυτό είπαμε ότι αν βάζατε αυτές τις υποδείξεις θα το ψηφίζαμε. Εμείς κάναμε έναν εξαντλητικό διάλογο, αν θα θυμάστε, στην επιτροπή με όλες τις εταιρείες, με τους βενζινοπώλες, με τα διυλιστήρια, με όλους τους εμπλεκόμενους στα πετρελαιοειδή και στη διακίνησή τους. Ακόμη, όταν ήρθαμε στην επιτροπή είχαμε πάλι ανοιχτή τη διάθεσή μας να ακούσουμε τις τοποθετήσεις όλων των συναδέλφων. Κάνατε παρατηρήσεις, φέραμε σήμερα καινούργιες διορθώσεις σύμφωνα με τις παρατηρήσεις σας και έτσι φτιάξαμε ένα νομοσχέδιο, που νομίζω ότι δεν μπορεί να πει κανείς ότι είναι τέλειο, αλλά οπωσδήποτε είναι σύμφωνα με τα μέχρι στιγμής δεδομένα της αγοράς ένα σωστό νομοσχέδιο όπως και όλοι οι φορείς που ήρθαν και τοποθετήθηκαν στην επιτροπή εκφράστηκαν με αυτόν τον τρόπο για αυτό το νομοσχέδιο.
     Στη συνέχεια, εκτός από τις ρυθμίσεις που δεν νομίζω ότι αξίζει να απαριθμήσω ποιες ακριβώς ήταν που τις λέγαμε και τότε, αναφέραμε ακόμη και για την πρόσβαση των πρατηριούχων στα διυλιστήρια και σας λέγαμε τότε –θα τα δείτε στα Πρακτικά- ότι είναι επιλογή της Ευρωπαϊκής Ένωσης και θα αναγκαστούμε αυτό να το κάνουμε, δεν το κάνατε και αυτό. Γι’ αυτό σας αρνηθήκαμε την ψήφο στον 3054 που, αν όμως διαβάσετε τις αγορεύσεις τότε και τη δική μου, αλλά και των υπολοίπων συναδέλφων, θα δείτε ότι πράγματι μιλούσαμε για έναν καλό νόμο με καλές ρυθμίσεις, που θα μπορούσε, όμως, να γίνει πολύ καλύτερος αν δεχόσασταν από τότε και τις δικές μας παρατηρήσεις.
     Επειδή αναφέρθηκε, όμως, και επειδή βλέπω απέναντί μου τον κ. Δένδια, που έθεσε το θέμα για τη μείωση των αποστάσεων από τις λατομικές περιοχές, θέλω να πω δυο λόγια σχετικά. Είναι μια ανάγκη, κύριε Δένδια, που είναι, όμως, στη χερσαία Ελλάδα, όχι στη νησιωτική Ελλάδα. Γιατί μιλάμε για τις αποστάσεις από τις λατομικές περιοχές. Στα νησιά δεν υπάρχουν λατομικές περιοχές, υπάρχουν μόνο λατομεία.
     Άρα, ισχύει για τις λατομικές περιοχές η μείωση της απόστασης, που γίνεται με ειδικές συνθήκες, για ειδικούς λόγους και πάλι με γνωμοδότηση του επιθεωρητή του μεταλλείου και απόφαση του Υπουργού. Άρα, υπάρχουν ασφαλιστικές δικλείδες γι’ αυτό. Υπάρχουν ορισμένες ανάγκες που έχουν δημιουργηθεί και υπάρχει πρόβλημα τριβών για τη λειτουργία επιχειρήσεων.
     Και ακόμη υπάρχει η δυνατότητα για τις ανανεώσιμες πηγές. Γιατί θέλουμε να δώσουμε δυνατότητα στις ανανεώσιμες πηγές ενέργειας, που είναι σε χώρους κοντά σε λατομικές περιοχές, να μπορούν να δημιουργούνται σε μικρότερες αποστάσεις απ’ αυτήν την απόσταση των δύο χιλιάδων ή των χιλίων μέτρων, που αναφέρονται στην τροπολογία. Όμως για τα νησιά μη φοβάστε. Στα νησιά μιλάμε για λατομεία, δεν μιλάμε για λατομικές περιοχές, άρα αυτή η ρύθμιση δεν περιλαμβάνει τα νησιά.
     Για την παράταση θα ήθελα να πω δυο λόγια και να κλείσω, κύριε Πρόεδρε, αφού κάλυψα το χρόνο μου. Πέντε χρόνια δίνονται για όσους δεν έχουν ξεκινήσει. Και δυστυχώς σε ορισμένους νομούς δεν ξεκίνησαν, και η ευθύνη είναι της νομαρχίας. Δεν είναι ευθύνη και δεν την καταλογίζουμε στην προηγούμενη κυβέρνηση γι’ αυτό. Οι νομάρχες, με επιμονή όλο αυτό το χρονικό διάστημα, αλλά και αρκετοί επιχειρηματίες ζητούσαν αυτήν την παράταση για τον καθορισμό των λατομικών περιοχών.
     Είμαι από μια περιοχή που ορίστηκε η λατομική περιοχή και δεν δραστηριοποιήθηκε ακόμη. Και έτσι αντιλαμβάνομαι ότι πράγματι σε κάποιους νομούς είχαν αυτήν την ανάγκη. Εν πάση περιπτώσει, αυτή η παράταση των πέντε χρόνων θεωρούμε ότι είναι ορθολογική παράταση χρονικά.
     Και επειδή, κυρία Ξηροτύρη, είπατε ότι σ’ ένα χρόνο τελειώνει αυτή η διαδικασία, θέλω να πω ότι δεν είναι θέμα να τελειώσει αυτή η διαδικασία. Το θέμα είναι να ενεργοποιηθεί. Και στο νομό μας ξέρετε πολύ καλά ότι ορίστηκε η λατομική περιοχή, δεν ενεργοποιήθηκε, όμως, αυτή η λατομική περιοχή.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Και ποιος φταίει γι’ αυτό;
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Επομένως δεν είναι θέμα να οριστεί μόνον, αλλά θα πρέπει ταυτόχρονα να ενεργοποιηθεί, γι’ αυτό θα πρέπει να γίνουν διαδικασίες. Εκτός από την υπόλοιπη γραφειοκρατία, τις εγκρίσεις που χρειάζονται για το χώρο από την Αρχαιολογία κλπ., θα πρέπει ταυτόχρονα να γίνουν και οι κατάλληλες διαβουλεύσεις, ώστε να δημιουργηθεί η δυνατή συναίνεση με το διάλογο. Και νομίζω ότι ο χρόνος αυτός που ορίσαμε, τα πέντε χρόνια, είναι ο απαραίτητος χρόνος.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, θα είμαι εξαιρετικά σύντομος, διότι αισθάνομαι ότι τόσο είναι το ενδιαφέρον που έχω ανακαλύψει στα όσα ειπώθηκαν μέχρι στιγμής από την πλευρά της Κυβέρνησης. Δράττομαι, όμως, της ευκαιρίας να κάνω μερικά σχόλια.
     Διαπίστωσα πριν από λίγο ότι στελέχη της Κυβέρνησης ανεκάλυψαν μια νέα θεωρία για τα, κατ’ αυτούς, δημοσιονομικά προβλήματα της χώρας. Η θεωρία είναι ότι για όσα προβλήματα αντιμετωπίζει η χώρα το 2005 ευθύνεται η προ εικοσαετίας κυβερνητική πολιτική του ΠΑΣΟΚ, κατά τη διάρκεια της δεκαετίας του 1980. Αυτά ισχυρίσθηκε ο κ. Σαλαγκούδης.
     Ως συγκεκριμένο δε παράδειγμα για να τεκμηριώσει το λόγο του χρησιμοποίησε τα επιτόκια. Δεν γνωρίζει προφανώς ο Υφυπουργός Ανάπτυξης ότι δραματική αύξηση των επιτοκίων είχαμε ήδη τον πρώτο χρόνο της διακυβέρνησης της χώρας από την τότε Κυβέρνηση της Νέας Δημοκρατίας, δηλαδή το 1990. Δραματική αύξηση των επιτοκίων.
     Συνεπώς, από την άποψη των οικονομικών σας αναγνωσμάτων…
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε συνάδελφε…
     ΧΑΡΑΛΑΜΠΟΣ ΚΑΣΤΑΝΙΔΗΣ: Όπως σας το λέω, κύριε Σαλαγκούδη.
     … θα σας έλεγα ότι καλό είναι να διαβάσετε και λίγο οικονομική ιστορία, γιατί φοβάμαι ότι το χρειάζεστε.
     Τώρα, σε ό,τι έχει σχέση με τα οικονομικά προβλήματα της χώρας, κυρίες και κύριοι συνάδελφοι, θέλω να είμαι εξαιρετικά σαφής. Σήμερα έχουμε έναν οδοστρωτήρα «προστιθέμενης αξίας». Θα αναφερθώ σε αυτό. Ποιος ευθύνεται; Διότι με ελάχιστη συναίσθηση της ευθύνης τους ακούω από στελέχη της Νέας Δημοκρατίας την έκφραση ότι ένοχη είναι αυτή η πλευρά, δηλαδή η πλευρά της Αξιωματικής Αντιπολίτευσης.
     Είναι κάποιος, κυρίες και κύριοι συνάδελφοι, από την πλευρά της Αξιωματικής Αντιπολίτευσης, που δεν προέβλεψε κατά τη συζήτηση για τον  προϋπολογισμό ότι ο προϋπολογισμός σαν είναι εικονικός, οι προβλέψεις του είναι παντελώς λανθασμένες και ότι το αργότερο μέχρι τον Απρίλιο θα λάβετε σειρά νέων μέτρων, για να μπορέσετε να τον εκτελέσετε; Επιβεβαιώνεται ή δεν επιβεβαιώνεται η Αξιωματική Αντιπολίτευση –θα πρόσθετα, και η υπόλοιπη Αντιπολίτευση- ότι ήδη εισηγείστε ένα νέο πακέτο φορολογικών μέτρων;
     Έχει διατυπωθεί από την πλευρά της Αξιωματικής Αντιπολίτευσης εδώ και καιρό και ειδικότερα κατά τη συζήτηση του προϋπολογισμού ότι η πρόβλεψή σας για ρυθμό ανάπτυξης 3,8% για το 2005 είναι λανθασμένη, όταν ήδη η Ευρωπαϊκή Επιτροπή σας προειδοποιούσε ότι θα είναι κάτω από 3,2%, ενδεχομένως και κάτω από 3%.
     Επιμένει η Κυβέρνηση, σήμερα επιμένει η Κυβέρνηση με τις ανακοινώσεις του κ. Αλογοσκούφη ότι η πρόβλεψή της για το ρυθμό ανάπτυξης το 2005 είναι –προσέξτε τώρα ασάφεια- ανάμεσα στο 3% με 4%, όταν στο κείμενο, το οποίο υπεβλήθη στην Ευρωπαϊκή Επιτροπή, στο κείμενο, δηλαδή, του Προγράμματος Σταθερότητας και Ανάπτυξης, αναγράφεται για άλλη μια φορά ότι θα είναι κοντά στο 4%. Ο ίδιος ο Υπουργός Οικονομίας χρησιμοποιεί διαφορετικές προβλέψεις, ανάλογα με το αν απευθύνεται στο εσωτερικό ή προς την Ευρωπαϊκή Επιτροπή.
     Ειπώθηκε ή δεν ειπώθηκε από την πλευρά της Αξιωματικής Αντιπολίτευσης ότι υπάρχει δραματική πτώση έως κατάρρευση των εσόδων; Ποιος σας φταίει γι’ αυτό; Γνωρίζετε, κύριοι συνάδελφοι, ότι τα αποτελέσματα των φορολογικών ελέγχων και των σημειωμάτων περαίωσης μέχρι 28/02/2005, δηλαδή σ’ ένα δίμηνο, μας οδηγούν σε υστέρηση εσόδων σε σχέση με το 2004 της τάξης του 85%;
     Θα σας πω μόνο ότι στο πρώτο δίμηνο του 2005 είχαμε βεβαιωμένα ποσά από τους φορολογικούς ελέγχους που διεξήχθησαν από το σύνολο των ελεγκτικών μηχανισμών του Υπουργείου Οικονομίας περίπου 165.000.000 ευρώ, ποσό το οποίο υπολείπεται συγκριτικά, με όσα εισεπράχθησαν το 2004 στην αντίστοιχη περίοδο, στο ύψος του 85%! Ευθύνεται γι’ αυτό ο ένοχος που δείχνει με το δάκτυλό του ο κ. Σαλαγκούδης; Ποιος οδήγησε στην κατάρρευση των εσόδων;
     Άρα, ας γνωρίζει ο ελληνικός λαός ότι αυτή η αδυναμία εισπράξεως εσόδων, μαζί με όλα όσα συνέβησαν την περασμένη περίοδο από εσφαλμένες οικονομικές επιλογές της Κυβέρνησης, οδηγούν σήμερα την Κυβέρνηση στο να πάρει πρόσθετα μέτρα, στα οποία έδωσα το χαρακτήρα του «οδοστρωτήρα προστιθέμενης αξίας».
     Διότι η αύξηση του φόρου προστιθέμενης αξίας σε όλα σχεδόν τα προϊόντα από το 8% στο 9%, από το 18% στο 19%, στα τρόφιμα από το 4% στο 5% και από το 8% στο 9% δημιουργεί μια νέα επιβάρυνση του πληθωρισμού τουλάχιστον κατά 1% με τρομακτικές συνέπειες σε βάρος του πορτοφολιού των ασθενέστερων λαϊκών τάξεων.
     Εάν σε αυτά προσθέσουμε την αύξηση των έμμεσων φόρων, οι οποίοι γνωρίζουμε ότι είναι η πιο άδικη μορφή φορολόγησης και για την οποία υποτίθεται ότι η Νέα Δημοκρατία, ως Αξιωματική Αντιπολίτευση, έδινε μάχη, ελέγχοντας την τότε κυβέρνηση του ΠΑΣΟΚ, οδηγούμαστε σε μια καταλήστευση του λαϊκού εισοδήματος.
     Ο ειδικός φόρος κατανάλωσης στα αλκοολούχα ποτά, και στα τσιγάρα, καθώς επίσης και οι επερχόμενες από 01/01/2006 αυξήσεις στις αντικειμενικές αξίες των ακινήτων και βεβαίως η επιβολή φόρου προστιθέμενης αξίας στις νέες οικοδομικές εργασίες, θα έχουν ως αποτέλεσμα να εξανεμιστεί κυριολεκτικά το εισόδημα των Ελλήνων πολιτών. Όχι μόνο το εισόδημα των συνταξιούχων και των μισθωτών, αλλά και το μεσαίο εισόδημα.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
     Κυρίες και κύριοι συνάδελφοι, θα κλείσω με μία παρατήρηση. 
     Με όσα μέτρα ανακοινώνει σήμερα η Κυβέρνηση, με όσα μέτρα θα ακολουθήσουν σε λίγο καιρό –και κρατείστε το αυτό, γιατί θα ακολουθήσουν και άλλες δέσμες μέτρων- με όσα έπραξε μέχρι τώρα, δεν έχω καμία αμφιβολία ότι πρόκειται για μία Κυβέρνηση αυθεντικά Δεξιά, πανηγυρικά αδέξια, ιδεολογικά κυνική και διαχειριστικά ακίνητη. 
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ:  Κυρίες και κύριοι συνάδελφοι, το ΠΑΣΟΚ δεν έχει ακούσει τίποτα για τους νεόπτωχους, ούτε για το χρόνο που αυτοί δημιουργήθηκαν, δεν έχει ακούσει τίποτα για τους νεόπλουτους, ούτε για την κοινοβουλευτική περίοδο που αυτοί δημιουργήθηκαν, δεν έχει ακούσει τίποτα για το Χρηματιστήριο και  για ενάμισι εκατομμύριο μικροεπενδυτές που έχασαν τα λεφτά τους και για το χρόνο που έχασαν τα λεφτά τους, δεν έχει ακούσει τίποτα για μία αμείωτη ανεργία πάνω από το 10% για δέκα χρόνια, δεν έχει ακούσει τίποτα για τη μείωση του εισοδήματος των εργαζομένων και των χαμηλόμισθων, όπως επίσης δεν έχει ακούσει τίποτα για την ακρίβεια, παρά το γεγονός ότι δόθηκαν ικανά σόου, επιδείξεις στις λαϊκές από Υπουργούς του ΠΑΣΟΚ λίγο πριν την κατάρρευσή τους, προκειμένου να προκαλέσουν αυτόν τον κουρνιαχτό της σύγχυσης, της ασάφειας, ότι δηλαδή κάνουμε μία προσπάθεια. 
     Εγώ δεν ήθελα καθόλου να ασχοληθώ με το τετριμμένο θέμα των ευθυνών, διότι και ο λαός τιμώρησε το ΠΑΣΟΚ γι’ αυτές τις ευθύνες της ακρίβειας, της ανεργίας, της απερήμωσης της υπαίθρου, των προβλημάτων συνολικά της επενδυτικής άπνοιας και όλων των συναφών. 
     Νομίζω ότι έπρεπε να είχε περισσότερη συνείδηση των πολιτικών γεγονότων το ΠΑΣΟΚ, να σημασιολογήσει δηλαδή σωστά το νόημα της νίκης της Νέας Δημοκρατίας και της ήττας του και ανάλογα, επί τη βάσει της εκτίμησης των πολιτικών γεγονότων, όχι υποθέσεων, να οργανώσει και τη συμπεριφορά του. Δεν θέλω να κάνω τις κατάλληλες υποδείξεις προς το ΠΑΣΟΚ, ώστε να βελτιωθεί, διότι δεν είναι δική μου δουλειά.
      Όμως, οφείλω να σας πω ότι κινηθήκατε εκτός θέματος σήμερα στο νομοσχέδιο, είχαμε μία παραδοξολογία κοινοβουλευτική: Να μην αναφέρονται οι ρήτορες του ΠΑΣΟΚ στο νομοσχέδιο, το οποίο, ειρήσθω εν  παρόδω, υπερψηφίζουν, διότι είναι νομοσχέδιο πρακτικό, συνετό, αποτελεσματικό, οργανώνει την αγορά των πετρελαιοειδών και είναι και εργαλείο για τη μάστιγα της φοροδιαφυγής και της λαθρεμπορίας στα πετρελαιοειδή. Διότι, όταν το οργανώσεις με την αποθήκευση, με τους σταθμούς μεταβιβάσεως, με τη διακίνηση, έχεις πολύ καλό εργαλείο για να απαντήσεις στην αισχροκέρδεια, ή αλλιώς στη μάστιγα, στο ευθύ πρόβλημα της λαθρεμπορίας.
     Ύστερα, σε αυτό το αποπροσανατολιστικό ύφος και επιχείρημα που ανέπτυξαν οι αγορητές του ΠΑΣΟΚ, έβαλαν –το ξαναλέω- το τετριμμένο θέμα της απογραφής. Θα απαντήσω για μία ακόμη φορά λέγοντας ότι δεν φταίει η απογραφή, φταίει εκείνο που απεκαλύφθη, εκείνο το οποίο εκρύπτετο αιδημόνως από το ΠΑΣΟΚ. 
     Τολμήσατε, κύριοι του ΠΑΣΟΚ, και γράψατε στον προϋπολογισμό του 2004 1,7% έλλειμμα και μιλάτε για τα οικονομικά δεδομένα 2004 και 2005; Ύστερα έχουμε και ένα άλλο κάπως σοφιστικό: Αν κάνατε –το είπε ο κ. Γεωργακόπουλος, Υφυπουργός Οικονομικών στις κυβερνήσεις του ΠΑΣΟΚ- διαφορετικά την απογραφή, θα ήταν ίσως καλό. Τι ενοχλεί τώρα; Ο τρόπος ή το αποτέλεσμα; Και θα ηυχόμην και εγώ –θα σας το πω ανάποδα- η απογραφή, ως διαδικασία, να έφερνε άλλα αποτελέσματα, τα οποία θα δικαίωναν τις πολιτικές του ΠΑΣΟΚ. Δεν θα ήταν μεταγραφές λογαριασμών από τον ένα χρόνο στον άλλο και παραλείψεις εγγραφών λογαριασμών, όπως παραδείγματος χάρη τα χρέη των νοσοκομείων, οι εξοπλισμοί. Μακάρι να απετύγχανε παταγωδώς η απογραφή και να ήρχετο μέσω της απογραφής μια δικαίωση του ΠΑΣΟΚ για τους καλούς λογαριασμούς που τηρούσε στη δημοσιονομική πολιτική του. Όμως, δυστυχώς -και αλίμονο- η απογραφή απεκάλυψε την αλήθεια. Και φυσικά θα έπρεπε να είσαστε πολύ συνεσταλμένοι με την αποκάλυψη της αλήθειας και να πείτε: «Εμείς υπηρετήσαμε τον ελληνικό λαό με το να τους κάνουμε νεόπτωχους, με το να τους μειώσουμε το εισόδημα, με το να τους κάνουμε ανέργους, με το να μην έχουμε παραγωγικές επενδύσεις και υπηρετήσαμε κάποιους νεόπλουτους, οι οποίοι ευδοκίμησαν στην τελευταία δεκαετία του ΠΑΣΟΚ», να συνεννοηθούμε σ’ αυτήν τη βάση πολύ ευχαρίστως.  Εγώ έτσι ερμηνεύω και εκτιμώ τους λογαριασμούς, τα δεδομένα. Διότι ένα ζητούμενο που αναφύεται, όταν εκτιμούμε τα οικονομικά της χώρας, είναι ότι ξεχάσατε τις παραγωγικές επενδύσεις, έχουν μία υστέρηση οι παραγωγικές επενδύσεις στη χώρα μας δεκαπέντε ετών. Τόσο μπροστά είναι η Ισπανία, η Πορτογαλία που μπήκαν μετά από εμάς. Όλο το μυστικό του 4%, 3,5% του ΑΕΠ του ΠΑΣΟΚ είναι δάνεια, δηλαδή κατανάλωση –αυτό είναι το δραματικότερο- οι πόροι από την Ευρωπαϊκή Ένωση και οι Ολυμπιακοί Αγώνες. Αυτά συνέθεσαν το 4%, το 3,5%. 
     Τώρα, για πρώτη φορά, όπως είπε ο κ. Σαλαγκούδης, κινείται η γραμμή της παραγωγικής επένδυσης με το παράδειγμα το ενεργειακό. Κι έχουμε και άλλα για την ενεργειακή πολιτική και για την ενεργειακή οικονομία, των εναλλακτικών πηγών ενέργειας. Το 2004  88.000.000 ευρώ έναντι 55,000.000 και 40.000.000 των προηγουμένων ετών. 
     Πρέπει να συνεννοηθούμε ότι η χώρα πρέπει να απαντήσει στο τι θα παραγάγει στον τομέα της ναυτιλίας, στον τομέα του τουρισμού, στον τομέα των υπηρεσιών, στον τομέα της μεταποίησης. Και όταν κοιτάω με απελπισία να δω απολογισμό, για λογαριασμό της ιστορικής αλήθειας, βρίσκω δραματικές τις καταστάσεις του ΠΑΣΟΚ. Επί παραδείγματι 52.000.000 δολάρια επένδυση το 2002, 47.000.000 το 2003. Είναι εικόνα αυτή; Έπρεπε να βαρέσει συναγερμός. 
     Το τι πράττουμε; Θα σας πω τι πράττουμε και για τα σημερινά, στα οποία ενεφανίσθητε ως ιερεμιάδες. Ιερεμιάδες είναι ο θρήνος των δυσμενών προφητειών.
     ΧΡΗΣΤΟΣ ΠΡΩΤΟΠΑΠΑΣ:  Στα ερείπια της Ιερουσαλήμ...
     ΒΥΡΩΝ ΠΟΛΥΔΩΡΑΣ:  Λέγονται «ιερεμιάδες», δηλαδή χύνουν δάκρυα. Τα δάκρυά σας είναι κροκοδείλια. Δεν είναι αυτό πολιτική αντιμετώπιση των σημερινών μέτρων που είναι στην ήπια προσαρμογή. Έχετε χάσει το μέτρο της εκτιμήσεως των πραγμάτων.
     Πρόκειται περί καταστάσεως ανάγκης, κύριε Πρόεδρε. Στην κατάσταση ανάγκης έχουμε σύγκριση δύο αγαθών και θυσιάζουμε το ένα αγαθό, το 1% στο ΦΠΑ και καπνό και τσιγάρα, φόρο στον καπνό και στα ποτά. Μάλιστα απαλλάσσεται ο οίνος ελληνικής παραγωγής και το τσίπουρο. 
     ΓΕΩΡΓΙΟΣ ΓΑΡΟΥΦΑΛΙΑΣ: Και το ούζο.  
     ΒΥΡΩΝ ΠΟΛΥΔΩΡΑΣ: Και το ούζο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Απλώς είναι λιγότερο κατά 50%. 
     ΒΥΡΩΝ ΠΟΛΥΔΩΡΑΣ: Αυτό τι σημαίνει; Ότι θυσιάζουμε, κάνουμε μία θυσία, μια αβαρία όχι γιατί το θέλουμε, αλλά γιατί κρατούμε, τηρούμε την ήπια προσαρμογή και αυτός είναι ο δρόμος για να βγει η οικονομία πέρα και θα βγει, σε συνδυασμό με την ανάπτυξη και με το ελάχιστο δυνατό κοινωνικό κόστος. Αυτό το σήμα θα εκπέμψουμε απόψε από τη συζήτηση…..
     (Χειροκροτήματα από την πτέρυγα της Νέας Δημοκρατίας)
     ...και όχι το μήνυμα των ιερεμιάδων. Μην επιχαίρετε. Δεν χρειάζεται να χαίρεστε για κάτι κακό…
     ΧΑΡΑΛΑΜΠΟΣ ΚΑΣΤΑΝΙΔΗΣ: Τελικά κλαίμε ή χαιρόμαστε; Τι από όλα;
     ΒΥΡΩΝ ΠΟΛΥΔΩΡΑΣ: Δεν είπα, κύριε Ελληνιστά, μη χαίρεστε. Είπα μην επιχαίρετε. Το επιχαίρω είναι συνώνυμο της ιερεμιάδος, γιατί αφορά κάτι κακό. Το επιχαίρω, χαίρω για κακό.
     (Χειροκροτήματα από την πτέρυγα της Νέας Δημοκρατίας)
     Δεν είναι χαίρω. Δεν είπα ότι….
     ΑΠΟΣΤΟΛΟΣ ΚΑΚΛΑΜΑΝΗΣ: Μαζί με το ΠΑΣΟΚ ο λαός καταδίκασε και τον κ. Πολύδωρα να υπερασπίζεται τις πιο άχαρες υποθέσεις.
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Πολύδωρα. 
     ΒΥΡΩΝ ΠΟΛΥΔΩΡΑΣ: Αυτή είναι μία άποψη, αλλά θέλω να σας πω όσο με γνωρίζετε –και εσείς με γνωρίζετε πολύ καλά, κύριε Κακλαμάνη- ότι ποτέ δεν διαχειρίστηκα ξένες υποθέσεις. Και τώρα που μιλάω κατάθεση ψυχής κάνω, με ειλικρίνεια ομιλώ και για την εντολή που έχουμε από το λαό. Έτσι να το δεχθείτε.
     Μάλιστα σας είπα, σε μια αποστροφή μου προηγουμένως, να μην κινείστε με τη γραμμή ότι, ξέρετε, δεν κάνετε τίποτα σωστό, και εμείς τα κάναμε σωστά, γιατί στην τελευταία ανάλυση αυτή η στάση είναι ασέβεια προς τη λαϊκή κυριαρχία. Βγήκε η Νέα Δημοκρατία μία φορά. Οι δημοσκοπήσεις λένε –που δεν με ενδιαφέρει να τις επικαλεστώ- ότι θα  βγει και δεύτερη και τρίτη φορά.
     (Χειροκροτήματα από την πτέρυγα της Νέας Δημοκρατίας)
     Δεν με ενδιαφέρει να επικαλεστώ τις δημοσκοπήσεις. Επικαλούμαι κάτι άλλο, επειδή είμαι άνθρωπος της πιάτσας, ότι δεν κοιτάει το ΠΑΣΟΚ ο λαός. Συνειδητοποιείστε την πραγματική κατάσταση. Μπορεί να αποστρέφεται συλλήβδην την πολιτική, αλλά είναι βέβαιο ότι αποστρέφεται το ΠΑΣΟΚ. Δεν έχει εξιλεωθεί. Θα εξιλεωθείτε μ’ έναν τρόπο που να σέβεστε την αλήθεια, μ’ έναν τρόπο να μην επικαλείστε την απογραφή. Μη λέτε ότι εδώ έχουμε σκληρή Δεξιά 
     –πώς το είπατε;- και σκληρά μέτρα και αδέξια Κυβέρνηση. Δεν βγαίνει έτσι ούτε η συνεννόηση ούτε η συζήτηση επί των οικονομικών.
      Συζήτηση επί των οικονομικών σημαίνει ότι εμείς θα προχωρήσουμε στην ανάπτυξη –αυτό είναι το ένα- εμείς θα προχωρήσουμε στον περιορισμό των καταναλωτικών δαπανών του δημοσίου, όχι των ανελαστικών –μισθούς και συντάξεις- και εμείς θα προχωρήσουμε στην παραγωγική διαδικασία. Μόνο με την παραγωγή θα έλθει το πρόσθετο, θα κάνει τη διαφορά, με την καλή αξιοποίηση των ευρωπαϊκών πόρων και με ουσιαστική απάντηση στο ερώτημα τι θα παραγάγει αυτός ο τόπος. 
     Έρχομαι τώρα στη γραμμή της οικονομικής πολιτικής της Κυβέρνησης. Θα εχαιρόσαστε και είσαστε πολύ απογοητευμένοι να ήμασταν αδιάκριτοι στην επιβολή μέτρων, φόρων κλπ., στις λαϊκές τάξεις. Κηδόμεθα πολύ των συμφερόντων των λαϊκών τάξεων. 
     (Χειροκροτήματα από την πτέρυγα της Νέας Δημοκρατίας)
     Και αν θέλετε ορισμό -αυτοπροσδιορισμό- τι είμαστε εμείς, είμαστε Κυβέρνηση από το λαό για το λαό, με γνώμονα την αλήθεια στο κυβερνάν. 
     Έτσι φέρνουμε το σημερινό νομοσχέδιο και τα μέτρα ως κατάσταση ανάγκης. Αυτό το καταλαβαίνει ο ελληνικός λαός, τουλάχιστον το βρίσκουμε εμείς όταν επικοινωνούμε με το λαό σε μία θετική ανταπόκριση. Έχω πολλές ενδείξεις, αλλά δεν είναι του επιπέδου μας τώρα πώς να επαιρόμεθα για το ότι πάμε καλά. Θα πάμε καλύτερα. 
     Δεν με ενδιαφέρει δηλαδή αυτήν τη στιγμή να δούμε αν είμαστε ευτυχισμένοι. Ο τόπος μπαίνει στο σωστό δρόμο. Η πολιτική είναι πολιτική ουσίας σε όλους τους τομείς. Δουλεύουμε για όλους τους Έλληνες και ο καρπός θα έλθει –για να μιλήσω και εγώ με βιβλικό στίχο- «καιρός εστί της σποράς, καιρός εστί της συγκομιδής», θα  έλθει και η ώρα της συγκομιδής και για το λαό πολύ σύντομα, στη διετία για το σταθεροποιητικό, στην τετραετία για τον πρώτο κύκλο και βλέπουμε.
     Σας ευχαριστώ θερμά.
     (Χειροκροτήματα από την πτέρυγα της Νέας Δημοκρατίας)
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε  Υπουργέ.
     Κύριοι συνάδελφοι, όσο βρίσκομαι στην Έδρα και έχω την τιμή να προεδρεύω, παρατηρώ ότι οι αγορητές δεν αναφέρονται στο νομοσχέδιο. Ο  Κανονισμός στο άρθρο 66 παράγραφος 8 αναφέρει ότι ο αγορητής δεν μπορεί να απομακρύνεται από το υπό συζήτηση θέμα. Όταν ο Προεδρεύων –το επιχείρησα και εγώ πολλές φορές- κάνει παρατήρηση να επανέλθετε στο συζητούμενο νομοσχέδιο, εγείρονται αντιδράσεις. Δεν είναι δυνατόν να γίνονται αγορεύσεις δεκαπέντε λεπτών χωρίς καμία αναφορά στο συζητούμενο νομοσχέδιο.
     Κάνω παράκληση να συμβάλετε στην αναβάθμιση του νομοθετικού έργου. Ή συζητάμε το νομοσχέδιο «Περί διακίνησης και αποθήκευσης πετρελαιοειδών προϊόντων» ή συζητάμε για την επικαιρότητα. Αν θέλετε να κάνετε και μία αναφορά στην επικαιρότητα, να την κάνετε. Αλλά αν μιλάτε εξ ολοκλήρου για την επικαιρότητα, αγνοώντας παντελώς το νομοθετικό έργο, συμβάλλετε –ίσως άθελά σας- στην υποβάθμιση του νομοθετικού έργου. Αυτό θα αποτελέσει και θέμα συζήτησης στη Διάσκεψη των Προέδρων, να συμβάλετε όλοι σας στην αποκατάσταση της κοινοβουλευτικής τάξης. 
     Κάνω θερμή παράκληση. Αν επιχειρήσω σε λίγο να κάνω παρατήρηση να επανέλθει κάποιος, θα προκαλέσετε θύελλα: «Γιατί παρατηρείτε εμένα, κύριε Πρόεδρε, και δεν παρατηρήσατε τον προηγούμενο». Είναι ένα πάρα πολύ μεγάλο θέμα που πρέπει να μας απασχολήσει.
     Κύριε Υπουργέ, έχετε το λόγο.
     ΔΗΜΗΤΡΙΟΣ ΚΟΥΣΕΛΑΣ: Δύο ομιλητές είμαστε, κύριε  Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δύο λεπτά θα μιλήσω. Κύριοι συνάδελφοι, κύριε Κουσελά, πρέπει να έχει ζωντάνια ο διάλογος.
     ΑΘΑΝΑΣΙΑ ΜΕΡΕΝΤΙΤΗ: Να αισθανθούμε και εμείς ότι απαντάτε και σε εμάς.  
     ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, ο Υπουργός έχει το δικαίωμα να μιλήσει. 
     Κύριε Υπουργέ, ξέρετε ότι υπάρχουν δύο ακόμη ομιλητές. 
     Ορίστε, έχετε το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δύο λεπτά θέλω, κύριε Πρόεδρε. 
     Θα ξεκινήσω μεταφράζοντάς το με αυτό που έκλεισε την ομιλία του ο Κοινοβουλευτικής Εκπρόσωπος της Νέας Δημοκρατίας, που στην Καρδίτσα το λέμε: «καιρός φέρνει τα λάχανα, καιρός τα παραπούλια». Μεταφράζω καλά, κύριε Πολύδωρα, καθ΄ ότι και εσείς…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Ή «ζήσε Μάη μου να φας τριφύλλι».
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό να το λέτε καθημερινά και γι’ αυτά που κάνατε και γι’ αυτά που λέτε, γιατί είναι μία σοφή λαϊκή παροιμία και πρέπει να την έχετε ως οδηγό. Πράγματι έτσι είναι. Με αυτά που λέτε οι Έλληνες πολίτες θα σας απαντούν: «Ζήσε Μάη μου να φας τριφύλλι». 
     (Χειροκροτήματα από την πτέρυγα της Νέας Δημοκρατίας)
     Αυτή είναι η πραγματικότητα, κύριε Παπαγεωργίου.
     ΠΡΟΕΔΡΕΥΩΝ (Γεώργιος Σούρλας): Να  τα πούμε για το Μάη σε δυο μέρες που μπαίνει και ο Μάης; 
     ΑΘΑΝΑΣΙΑ ΜΕΡΕΝΤΙΤΗ: Ο Απρίλιος μπαίνει, κύριε Πρόεδρε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ο Πρόεδρος, είναι εραστής του Μαΐου, οπότε δεν υπάρχει πρόβλημα.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ως καλός μαθητής του Τζάρτζανου ο κ. Πολύδωρας, όπως και ο απευθυνόμενος προς εσάς, τα είπε σωστά τα πράγματα. 
     Κύριε Πρόεδρε, όμως, θα μου επιτρέψετε να πω ότι η Βουλή είναι πολιτικός χώρος και δεν είναι κακό ορισμένες φορές, όταν θέματα επικαιρότητας –δεν θέλω να παρέμβω και να δημιουργήσω ζητήματα με την εφαρμογή του κανονισμού…
     ΠΡΟΕΔΡΕΥΩΝ (Γεώργιος Σούρλας): Όχι εξ ολοκλήρου όμως, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): ...αλλά λόγω της μακράς μου θητείας και στην Αίθουσα και στη θέση του Κοινοβουλευτικού Εκπροσώπου, η πολιτική αντιπαράθεση δεν είναι μόνο ότι ζεσταίνει τα αίματα και ανεβάζει τα γράδα, αλλά χρειάζεται. Χρειάζεται μάλιστα ιδιαίτερα για την Κυβέρνηση, διότι αυτό ήταν μία πάρα πολύ καλή ευκαιρία για όλους μας εδώ να δώσουμε για την τρέχουσα επικαιρότητα σημαντικές απαντήσεις. 
     Είδα πριν που ανησυχήσατε με την παρουσία του κ. Δούκα εδώ. Δεν έχετε κανένα λόγο να ανησυχείτε, γιατί μάλλον τρομοκρατηθήκατε από την παρουσία του εδώ….
      ΧΡΗΣΤΟΣ ΠΡΩΤΟΠΑΠΑΣ: Πού φτάσαμε, κύριε Υπουργέ; 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): … αλλά η σημερινή του μέρα είναι ήρεμη μέρα. Ήλθε για λόγους παρακολούθησης της κοινοβουλευτικής διαδικασίας και μόνο.
     Εγώ σας ευχαριστώ πάρα πολύ για την άνεση με την οποία διεξήχθη η σημερινή συζήτηση και διότι το νομοσχέδιο του Υπουργείου Ανάπτυξης περνάει ομαλά, χωρίς εντάσεις και οτιδήποτε άλλο. Όμως όσα είπατε, κύριοι συνάδελφοι, είναι μέσα στην πολιτική γραμμή της πόλωσης που επιχειρεί ο Αρχηγός της Αξιωματικής Αντιπολίτευσης. Αλλά η πόλωση, όπως και ο γάμος, χρειάζεται δύο για να καρποφορήσει. Αυτόν το χορό, αυτό το «ζεϊμπέκικο» της πόλωσης, ο Αρχηγός σας θα το χορέψει κάτω από τα χειροκροτήματα τα δικά σας, μόνον τα δικά σας, και όχι του ελληνικού λαού. Και το λέω αυτό για τον εξής λόγο: Επιτέλους, αναγνωρίστε ευθύνες! Μην προσπαθείτε συνεχώς να βρίσκετε άλλοθι ή να περνάτε τη συζήτηση σε άλλα θέματα. Γιατί άκουγα πριν –απουσιάζει και δεν θέλω να επεκταθώ περισσότερο- τον πρώην Υπουργό Υγείας και αγαπητό φίλο από πολλά χρόνια, και πριν ακόμη μπούμε στην πολιτική, τον Κώστα Γείτονα, να αναφέρεται στη φαρμακευτική πολιτική της Κυβέρνησης και στο ότι καθυστερεί. Κύριοι συνάδελφοι του ΠΑΣΟΚ, γυρίστε λίγο πίσω στο 1997 και στη φαρμακευτική πολιτική που ακολουθήσατε και την έκρηξη της φαρμακευτικής δαπάνης από την ημέρα εκείνη μέχρι σήμερα, που έφθασε το 2004 τα 5.000.000.000 ευρώ, για να κάνετε κριτική για την πολιτική όσον αφορά το φάρμακο. Θα αιφνιδιαστείτε, κι εδώ ειλικρινά, θα τη χειροκροτήσετε αυτήν τη φαρμακευτική πολιτική που θα φέρουμε τις επόμενες μέρες, για να έχουν οι Έλληνες πολίτες και φάρμακα και η κοινωνική ασφάλιση να μη δοκιμάζεται όπως δοκιμάζεται. Γιατί το φάρμακο είναι διπλή πυριτιδαποθήκη στα θεμέλια της κοινωνικής ασφάλισης, εκεί που την οδηγήσατε, από αυτό καθεαυτό το πρόβλημα της κοινωνικής ασφάλισης.
     (Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο. 
     ΠΡΟΕΔΡΕΥΩΝ (Γεώργιος Σούρλας): Ένα λεπτό. Εγώ θα επανέλθω και θα πω ότι εκτιμώ ιδιαίτερα αυτό που λέει ο κύριος Υπουργός ότι είναι ζωντανός οργανισμός –το είπα στην παρέμβασή μου- και βέβαια δεν μπορεί να αποφεύγεται η επικαιρότητα, δεν πρέπει όμως να μη γίνεται και καμία αναφορά από αγορητή στο νομοσχέδιο. Και επιτακτική προβάλλει η ανάγκη να γίνει σεβαστός ο Κανονισμός. Άλλωστε, αυτή είναι και η αποστολή του Προεδρείου. Τώρα, ο κ. Σιούφας πολύ σωστά απάντησε στους προηγούμενους αγορητές. Ο κ. Καστανίδης ζήτησε το λόγο και το Προεδρείο είναι υποχρεωμένο να δώσει το λόγο στον κ. Καστανίδη, ο οποίος θα κάνει αναφορά –το προβλέπω και θα το δείτε- όχι στο νομοσχέδιο. Θα κάνει αναφορά στην επικαιρότητα. 
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το θέμα είναι ότι δίνετε το λόγο στον Υπουργό και στους δύο Κοινοβουλευτικούς Εκπροσώπους και αγνοείτε τα υπόλοιπα κόμματα.
     ΠΡΟΕΔΡΕΥΩΝ (Γεώργιος Σούρλας): Κύριε Γκατζή, θα πάρετε κι εσείς το λόγο. Εδώ είμαστε. Δεν ζητήσατε το λόγο, κύριε Γκατζή. 
     ΝΙΚΟΛΑΟΣ ΓΚΑΤΖΗΣ:  Τι λέτε, κύριε Πρόεδρε; 
     ΠΡΟΕΔΡΕΥΩΝ (Γεώργιος Σούρλας): Τώρα για δευτερολογία ζητούσατε το λόγο;
     ΝΙΚΟΛΑΟΣ ΓΚΑΤΖΗΣ: Το να σηκώνει κανείς το χέρι τι σημαίνει, κύριε Πρόεδρε; Τι να κάνω, να το φωνάζω;
     ΠΡΟΕΔΡΕΥΩΝ (Γεώργιος Σούρλας): Λέτε να μην μπορώ να κοιτάξω αριστερά; Δεν έχω τέτοιο πρόβλημα. 
     Κύριε Καστανίδη, αν ζήτησε ο κ. Γκατζής πιο μπροστά το λόγο, θα σας παρακαλούσα…
     ΝΙΚΟΛΑΟΣ ΓΚΑΤΖΗΣ:  Δεν χρειάζεται τώρα. Αφού του τον δώσατε, εντάξει.
     ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ευχαρίστως, αν ο κ. Γκατζής έχει ζητήσει πιο μπροστά το λόγο, να προηγηθεί.
     ΝΙΚΟΛΑΟΣ ΓΚΑΤΖΗΣ: Δεν υπάρχει πρόβλημα…
     ΧΑΡΑΛΑΜΠΟΣ ΚΑΣΤΑΝΙΔΗΣ: Άλλωστε εγώ θα είμαι, κύριε Πρόεδρε, εξαιρετικά σύντομος. Πρέπει να σας πω ότι αισθάνομαι λίγο δύσκολα διότι επί της διαδικασίας έχετε δίκιο. Επί της ουσίας όμως…
     ΠΡΟΕΔΡΕΥΩΝ (Γεώργιος Σούρλας): Έχω, αλλά πού να το βρω όμως;
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, επί της διαδικασίας λέω ότι έχετε δίκιο. Αισθάνομαι όμως ότι έχει βάση και η παρατήρηση του Υπουργού Ανάπτυξης ότι η συζήτηση είναι ζωντανή και μπορούμε να θίγουμε και άλλα θέματα. 
     Κύριε Πρόεδρε, αν ζήτησα το λόγο είναι για να κάνω δύο παρατηρήσεις. Δυστυχώς έφυγε ο αγαπητός συνάδελφός μου κ. Πολύδωρας. Πρώτον, όταν κανείς επιχαίρει –το λέω αυτό, κύριε Υπουργέ, διότι επικαλεστήκατε ότι είστε καλοί μαθητές του Τζάρτζανου- ποτέ δεν κλαίει. Με αφορμή τα πάθη κάποιου άλλου, πάντως χαρά ζωντανεύει. Οι ιερεμιάδες είναι για τις δυστυχείς προφητείες. Αυτοί όντως κλαίνε. Άρα καλό είναι να μάθουμε τις έννοιες, πριν χρησιμοποιήσουμε τέτοιου είδους «αντιστίξεις».
     Δεύτερον, κύριε Πρόεδρε, τώρα πλέον έχω καταλάβει. Ειλικρινώς έχω κατανοήσει γιατί ο ειδικός φόρος κατανάλωσης για την τσικουδιά και το τσίπουρο αυξάνεται στο 50% των άλλων αυξήσεων. Για να είναι εύκολα διαθέσιμο στην Κυβέρνηση το ποτό της παρηγοριάς!
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κύριε Γκατζή θέλετε να πάρετε το λόγο τώρα;
     ΝΙΚΟΛΑΟΣ ΓΚΑΤΖΗΣ: Ναι.
     ΧΡΗΣΤΟΣ ΠΡΩΤΟΠΑΠΑΣ: Δύο συνάδελφοι είναι ακόμη να μιλήσουν, κύριε Πρόεδρε. 
     ΝΙΚΟΛΑΟΣ ΓΚΑΤΖΗΣ: Ας μιλήσουν.
     ΠΡΟΕΔΡΕΥΩΝ (Γεώργιος Σούρλας):  Συμφωνείτε να προηγηθούν και να πάμε κανονικά στις δευτερολογίες;
     ΝΙΚΟΛΑΟΣ ΓΚΑΤΖΗΣ: Εντάξει.
     ΠΡΟΕΔΡΕΥΩΝ (Γεώργιος Σούρλας): Αυτό είναι το καλύτερο απ’ όλα.
     Η κ. Μερεντίτη έχει το λόγο. 
     ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, άκουσα την προτροπή σας και την υπόδειξή σας να μιλήσουμε για το νομοσχέδιο, αλλά επιτρέψτε μου να πω δυο λόγια διότι ακούστηκαν πολλά εδώ μέσα και κυρίως γιατί σήμερα η κοινή γνώμη είναι ανάστατη με τα έκτακτα μέτρα που αναγκάστηκε η Κυβέρνηση της Νέας Δημοκρατίας να πάρει. Έκτακτα μέτρα για μια καμένη και κατεστραμμένη γη, μετά από ένα χρόνο! 
     Συνέστησε, ο κύριος Υπουργός -και μετά το επανέλαβε και ο κύριος Υφυπουργός- σεμνότητα, απευθυνόμενος στον εισηγητή μας και κατ’ επέκταση σ’ όλους εμάς. Μέχρι τώρα είχαμε ακούσει τον Πρωθυπουργό της χώρας να συνιστά στα στελέχη της Νέας Δημοκρατίας σεμνότητα και ταπεινότητα. Φαίνεται εσείς είσαστε απλώς αποδέκτες και το μεταβιβάζετε σ’ εμάς. Και εγώ ρωτώ: ποιος πρέπει να επιδείξει σ’ αυτήν τη χώρα σεμνότητα; Εμείς; Που το Δεκέμβρη σας λέγαμε με κάθε τρόπο και σε κάθε τόνο ότι ο προϋπολογισμός δεν θα σταθεί και θα αναγκαστείτε να πάρετε νέα μέτρα κι εσείς δηλώνατε ότι δεν θα χρειαστεί; Εμείς; ή ο Πρωθυπουργός σας; Που πριν από δέκα μέρες δήλωνε με κάθε τρόπο ότι δεν θα επιβαρυνθούν οι ασθενέστερες οικονομικά τάξεις από τα μέτρα, τα οποία θα λάβετε; Και τα σημερινά μέτρα, αγαπητοί συνάδελφοι, τι είναι; Εκτός βέβαια αν εννοείτε ότι οι ασθενέστερες οικονομικά τάξεις δεν καπνίζουν, δεν πίνουν, δεν δικαιούνται να πάνε σε ταβέρνες και ως εκ τούτου δεν τους αγγίζουν οι έμμεσοι φόροι.
     Ο κύριος Υφυπουργός μίλησε για νοικοκύρηδες. «Φωνάζει ο κλέφτης για να φοβηθεί ο νοικοκύρης». Θα του υπεδείκνυα με πολύ σεβασμό να μην το επαναλάβει, γιατί ο λαός γνώριζε ποιοι είναι οι νοικοκύρηδες αλλά δώδεκα μήνες μετά από τη διακυβέρνησή σας είναι βέβαιοι πλέον όλοι οι Έλληνες πολίτες -και κάθε μέρα γίνονται ακόμη πιο βέβαιοι- για το ποιοι ήταν και είναι οι νοικοκύρηδες. Δεν θέλω να αναφερθώ για τους κλέφτες!
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μα, κυρία συνάδελφε…
     ΑΘΑΝΑΣΙΑ ΜΕΡΕΝΤΙΤΗ: Όχι εσείς. Ο Υφυπουργός είπα, κύριε Υπουργέ.
     Αφού ήρθε ο κ. Πολύδωρας, με όλο το σεβασμό, να του πω το εξής: Κύριε Πολύδωρα, μας υποδεικνύετε να θυμηθούμε τους νεόπλουτους και τους νεόπτωχους. Θέλετε να συζητήσουμε για τους εσαεί βαθύπλουτους σ’ αυτήν τη χώρα και πώς δημιουργήθηκαν; Εμείς στο ΠΑΣΟΚ καταφέραμε -και είμαστε περήφανοι- το μισό και πλέον του πληθυσμού, που οι κυβερνήσεις της παράταξής σας τους είχαν στο περιθώριο λόγω των φρονημάτων, να τους φέρουμε στο προσκήνιο, να τους δώσουμε ευκαιρίες να προσφέρουν, να εξελιχθούν, να αναπτυχθούν! Εμείς αναλύσαμε τη νίκη και την ήττα, κύριε Πολύδωρα, και βγάλαμε τα συμπεράσματά μας…
     ΒΥΡΩΝ ΠΟΛΥΔΩΡΑΣ: Δεν το βλέπω
     ΑΘΑΝΑΣΙΑ ΜΕΡΕΝΤΙΤΗ:…και βάσει αυτών των συμπερασμάτων μάς ακούτε να μιλάμε εδώ μέσα. Ενώ αντιθέτως, θα έλεγα, μήπως εσείς αναλύσατε τη νίκη σας και γι’ αυτό οι Βουλευτές σας σήμερα -και σε άλλα νομοσχέδια αλλά ιδιαιτέρως σήμερα- δεν μιλάνε; Και βιαστήκατε να μιλήσετε για την επερχόμενη νίκη σας βάσει των δημοσκοπήσεων. Εμείς όμως, κύριε Πολύδωρα, μάθαμε, διεκδικήσαμε και καταφέραμε είκοσι χρόνια να κυβερνάμε βάσει των εκλογικών αναμετρήσεων και μόνον.
     Θα έλεγα ότι μπορούμε να μιλάμε για κροκοδείλια δάκρυα, να τα αναλύουμε,  όπως πολύ παραστατικά τα αναλύει ο κ. Πολύδωρας, αλλά να θυμόμαστε πόσο άσχημο είναι να γελάς και να είσαι μόνος. Γιατί, πιστέψτε με, εγώ στο χώρο που κινούμαι, στην περιφέρειά μου, δεν βλέπω χαμογελαστούς και ικανοποιημένους πολίτες. Άκουσα όμως τον κ. Πολύδωρα σήμερα να είναι ευτυχής. 
     Και να πούμε τώρα και για το νομοσχέδιο. Το νομοσχέδιο που συζητάμε σήμερα , κύριε Υπουργέ, είναι στην ουσία μια επιβεβαίωση και μικρή βελτίωση του ν. 3054 του ΠΑΣΟΚ που τότε, σαν αξιωματική αντιπολίτευση, δεν είχατε τη δύναμη να το αναγνωρίσετε και να το ψηφίσετε.
     Ασφαλώς αυτό είναι ένα καλό βήμα ωστόσο με τα άρθρα του νομοσχεδίου δεν επιτυγχάνεται αυτό που πρώτα και κύρια θέλει ο καταναλωτής, δηλαδή, ποιότητα και χαμηλές τιμές.
     Θα δούμε πώς θα λειτουργήσουν στην πράξη οι προβλέψεις του νέου νόμου αλλά ένα είναι σίγουρο: Με τον τρόπο που η Κυβέρνησή σας χειρίζεται μέχρι σήμερα τον τομέα των πετρελαιοειδών κερδίσαμε ήδη ένα κορυφαίο αρνητικό ρεκόρ. Κατορθώσαμε να έχουμε την ακριβότερη βενζίνη σε ολόκληρη την Ευρώπη! Πετύχαμε ακόμη και μια παγκόσμια πρωτοτυπία. Μόλις γίνεται γνωστή μια άνοδος της τιμής είτε στο Λονδίνο είτε στη Νέα Υόρκη αμέσως ανεβαίνει η τιμή της βενζίνης σε όλα τα πρατήρια της χώρας. Αυτό παρατηρήθηκε με ένταση όλους τους προηγούμενους μήνες. Κάποιοι προσπαθούν να μας πείσουν, ότι το ανατιμημένο αργό πετρέλαιο βγαίνει από την πετρελαιοπηγή, φορτώνεται στα δεξαμενόπλοια, φθάνει στην Ελλάδα διυλίζεται, η βενζίνη καταλήγει στα πρατήρια και όλα αυτά γίνονται μέσα σε μια μέρα, σε λίγες ώρες. Γιατί μόνο έτσι μπορούμε να εξηγήσουμε το κλείδωμα της τιμής της βενζίνης με την τιμή του αργού πετρελαίου οποία γίνεται στην Ελλάδα και μόνο. Δηλαδή, από κάποιους αντιμετωπίζεται η βενζίνη σαν γάλα ημέρας που παράγεται και διατίθεται αυθημερόν. Όμως, είναι γνωστόν ότι η βενζίνη, που καίει σήμερα ένα αυτοκίνητο προέρχεται από αργό πετρέλαιο, το οποίο έχει παραχθεί, έχει αγοραστεί και έχει φθάσει στα διυλιστήρια τουλάχιστον πριν τρεις μήνες και όχι το προηγούμενο βράδυ. Γι’ αυτό αναφέρθηκαν από συνάδελφο στην Αίθουσα προηγουμένως τα υπερκέρδη των συγκεκριμένων εταιρειών. Εννοείται βέβαια ότι η οποιαδήποτε πτώση στην τιμή του αργού πετρελαίου δεν επηρεάζει καθόλου την τιμή της βενζίνης στα ελληνικά πρατήρια, δεν την πιέζει προς τα κάτω. 
     Είναι προφανές, λοιπόν, ότι πρόκειται για κερδοσκοπία την οποία η Κυβέρνηση δεν έκανε τίποτε για να ελέγξει και γι’ αυτό λυπάμαι, αλλά είστε υπόλογοι. Στον ένα χρόνο της Νέας Δημοκρατίας οι κερδοσκόποι όλων των κλάδων έχουν βρει την ησυχία τους. Μιλάτε για ελεύθερη αγορά αλλά στην ουσία φλερτάρετε με την ασύδοτη αγορά. Η Κυβέρνησή σας, η Κυβέρνηση που δήθεν θα αντιμετώπιζε την ακρίβεια, έγινε η Κυβέρνηση που χαιρέτησε την κερδοσκοπία στη βενζίνη και στο πετρέλαιο. Η Κυβέρνηση της διαφάνειας έχει γίνει Κυβέρνηση που δεν μπορεί και δεν θέλει να επιβάλει καθαρούς κανόνες για το πώς επιτέλους διαμορφώνονται οι τιμές στη βενζίνη και γιατί υπάρχουν τέτοιες διαφορές από νομό σε νομό. Ας ελπίσουμε ότι με το νέο νομοσχέδιο μπορεί κάτι να βελτιωθεί. 
     Και πέρα από την αγορά των πετρελαιοειδών θα ήθελα να αναφερθώ στο ζήτημα των λατομείων. Είχαμε την ευκαιρία να τα πούμε και στην επιτροπή. Πρόκειται για ένα πρόβλημα που το συναντούμε σε πάρα πολλές περιοχές της Ελλάδας και για μία ακόμη φορά –κακώς και προηγουμένως- το κράτος έρχεται να δώσει παράταση. Κάποτε όμως πρέπει να γίνει η σωστή χωροθέτηση των ζωνών των αδρανών υλικών. Δεν μπορεί να συνεχίσει ανεξέλεγκτα μια δραστηριότητα που έχει πολύ σοβαρές συνέπειες για το περιβάλλον. Επιπλέον, μέσα στο θολό τοπίο των λατομείων ανθεί η συναλλαγή και το αντίτιμο της ασυδοσίας. 
     Η Κυβέρνηση ζητά να δώσει ακόμη πέντε χρόνια παράταση. Δηλαδή για πέντε χρόνια ακόμη θα υπάρχει η γκρίζα ζώνη ανάμεσα στη νομιμότητα και την παρανομία στην οποία βρίσκονται τα λατομεία. Για πέντε χρόνια ακόμη θα συνεχίζεται ο ανεξέλεγκτος ακρωτηριασμός πολλών βουνών της χώρας. Υπάρχει όμως κάποιο σχέδιο γι’ αυτά τα χρόνια; Όχι, απ’ ό,τι ξέρω. Και φοβούμαι ότι σε πέντε χρόνια θα ξανασυζητάμε το ίδιο θέμα. Εμείς προτείνουμε μόνο δύο χρόνια παράταση. Επιτέλους, πρέπει να αναγκάσουμε και τις Νομαρχιακές Αυτοδιοικήσεις να αρθούν στο ύψος των περιστάσεων και των αρμοδιοτήτων τους και σ’ αυτά τα δύο χρόνια να υλοποιηθεί επιτέλους ένα χωροταξικό σχέδιο για τον πλήρη και λεπτομερή καθορισμό των χρήσεων γης και να σταματήσουν αυτά τα προβλήματα. Η Κυβέρνηση και σε αυτό καλείται, επιτέλους, όπως και σε πολλά άλλα θέματα να πάψει να κλωτσάει τα προβλήματα στο μέλλον και να αρχίσετε, κύριε Υπουργέ, να ασχολείστε εδώ και τώρα με την επίλυσή τους!
     (Χειροκροτήματα από την πτέρυγα του ΠΑΣΟΚ)
       ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα ήθελα να ευχαριστήσω την κυρία συνάδελφο που αναγνωρίζει ότι το 2010 θα είναι  Κυβέρνηση της Νέας Δημοκρατίας. Σας ευχαριστώ πάρα πολύ, κυρία συνάδελφε!
     (Χειροκροτήματα από την πτέρυγα της Νέας Δημοκρατίας)
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, μια παρέμβαση για μισό λεπτό.
     Κυρία συνάδελφε, επειδή πληροφορήθηκα ότι αναφερθήκατε στη δική μου τοποθέτηση και είπατε κάπου για κλέφτες και νοικοκύρηδες, θα ήθελα να σας πω ότι δεν χρησιμοποίησα αυτήν τη λέξη. Δεν ξέρω αν παραφράζετε την έκφρασή μου τη σχετική που είπα ότι φωνάζει ο ένοχος για να επηρεάσει το δικαστή. Στη συγκεκριμένη περίπτωση ο δικαστής είναι ο ελληνικός λαός. Έτσι εξήγησα και αυτό είπα.
     ΠΡΟΕΔΡΕΥΩΝ (Γεώργιος Σούρλας): Δεν προέκυψε κανένα θέμα, κύριε Σαλαγκούδη. Ήταν ρητορικό σχήμα αυτό.
     Το λόγο έχει ο κ. Κουσελάς.
     ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, είμαι ο τελευταίος ομιλητής και αυτό είναι και θετικό και αρνητικό.
     ΠΡΟΕΔΡΕΥΩΝ (Γεώργιος Σούρλας): Τελευταίος ομιλητής αλλά όχι και τελευταίος σε παρουσίες και παρεμβάσεις νομοθετικές και κοινοβουλευτικές.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     Συζητάμε σήμερα ένα νομοσχέδιο που επιχειρεί να ρυθμίσει την αγορά καυσίμων σε μια συγκυρία που οι διεθνείς τιμές καυσίμων καλπάζουν και οι εγχώριες τιμές είναι οι υψηλότερες του τελευταίου τετραμήνου.
     Την ίδια στιγμή η Κυβέρνηση στέλνει το λογαριασμό κύριοι Υπουργοί στις ασθενέστερες λαϊκές τάξεις, στα λαϊκά στρώματα, τις καλεί να πληρώσουν τα σπασμένα της δικής της πολιτικής, της πολιτικής της δήθεν απογραφής, της δικής της ανικανότητας για τη χάραξη μιας αναπτυξιακής στρατηγικής, της ανικανότητάς της να συμμαζέψει τα έσοδα του κράτους. Την πόλωση, κύριε Υπουργέ, δεν την κάνει ο επικεφαλής της Αξιωματικής Αντιπολίτευσης. Την πόλωση την κάνετε εσείς ως Κυβέρνηση και την κάνετε με τις λαϊκές τάξεις και τα λαϊκά στρώματα στα οποία άλλα είχατε υποσχεθεί μέχρι σήμερα. Γι’ αυτό αυτήν την πολιτική σας –αυτό φάνηκε και σήμερα- είστε οι μόνοι που τη στηρίζετε. Δεν τη στήριξαν ούτε τη στηρίζουν ούτε οι ίδιοι οι Βουλευτές σας.
     Αγαπητοί συνάδελφοι, αποτελεί κοινό μυστικό ότι η αγορά των καυσίμων στη χώρα είναι εξαιρετικά προβληματική και ότι έχει ξεφύγει από κάθε έλεγχο. Αποτέλεσμα, η σοβαρή επιβάρυνση και των καταναλωτών και των παραγωγών. Οι αγρότες της χώρας μας που καταναλώνουν πάνω από εννιακόσια πενήντα εκατομμύρια λίτρα πετρέλαιο επιβαρύνθηκαν ήδη πολύ παραπάνω από ενενήντα πέντε εκατομμύρια ευρώ. Εξ’ άλλου μεγάλες και σοβαρές είναι οι επιπτώσεις οι οποίες υπήρξαν και υπάρχουν στον τιμάριθμο και στον πληθωρισμό. Τα προβλήματα στους καταναλωτές από τη νοθεία και τη λαθρεμπορία είναι τεράστια. 
     Στο διάστημα που πέρασε χάσαμε δυστυχώς πολύτιμο χρόνο. Η Κυβέρνηση δεν αξιοποίησε ως όφειλε το υφιστάμενο θεσμικό πλαίσιο και τους ελεγκτικούς μηχανισμούς ενόψει των αλλαγών που ήθελε να εισάγει με το παρόν νομοσχέδιο κα θα έλεγα ότι έδωσε στην ουσία το πράσινο φως στους κερδοσκόπους ισχυριζόμενη ότι η βενζίνη στη χώρα μας είναι η φθηνότερη στην Ευρωπαϊκή Ένωση, ενώ προ φόρων έχουμε την υψηλότερη, με αποτέλεσμα να απολαμβάνουν τα εγχώρια κυκλώματα διπλάσια περιθώρια κέρδους και οι καταναλωτές «καπέλα» πάνω από 5% στις τιμές. Εξακολουθεί πραγματικά να αποτελεί μυστήριο πώς μια αύξηση των διεθνών χρηματιστηριακών τιμών πετρελαίου λόγου χάριν κατά 32%, κύριε Υπουργέ, που θα έπρεπε να έχει κανονική επίπτωση στις τιμές περίπου στο ?  δηλαδή αύξηση 8%, μεταφράζεται σε αύξηση της τελικής τιμής στη χώρα μας της τάξης 14% ή του 16%. Η απάντηση βέβαια βρίσκεται στα σοβαρά προβλήματα και στις δυσλειτουργίες που επεσήμανε και στην πρόσφατη μελέτη του ο ΙΟΒΕ για την αγορά των καυσίμων διαπιστώνοντας για ακόμη μια φορά ότι δεν λειτουργεί ο ανταγωνισμός ούτε υπάρχει προστασία του καταναλωτή για την ποιότητα και την τιμή των καυσίμων. 
     Πώς προέκυψαν άλλωστε τα υπερκέρδη που σημείωσαν οι έξι μεγαλύτερες εταιρείες εμπορίας καυσίμων το 2004 με αύξηση κερδών από 17% μέχρι και 90%. Πώς προέκυψαν αλήθεια οι αυξήσεις των κερδών των διυλιστηρίων κατά 45% για τον Όμιλο των Ελληνικών Πετρελαίων και κατά 60% για τη «MOTOR OIL»; 
     Όλα αυτά τα πλήρωσαν οι καταναλωτές ακόμα και εκείνοι που είχαν ελάχιστο εισόδημα, στους οποίους η Κυβέρνηση δεν θεώρησε αναγκαίο να χορηγήσει φέτος ούτε το επίδομα καυσίμων, αλλά και οι παραγωγοί όσοι απ’ αυτούς βέβαια δεν μπόρεσαν να μετακυλήσουν τις αυξήσεις του κόστους στις τιμές των προϊόντων. Και έπεται συνέχεια. 
     Δεν πιστεύω, αγαπητοί συνάδελφοι και συναδέλφισσες, ότι το νομοσχέδιο που συζητάμε θα φέρει από μόνο του τις αλλαγές που απαιτούνται στην αγορά των καυσίμων προς όφελος του καταναλωτή αλλά και της ανταγωνιστικότητας των προϊόντων. Στη χώρα μας, δυστυχώς, δεν πάσχουμε τόσο από το θεσμικό πλαίσιο, αλλά από τη σωστή και πλήρη εφαρμογή του με διαφάνεια και ισονομία για όλους. 
     Είναι θετικές οι ρυθμίσεις για την απευθείας πρόσβαση των πρατηρίων καυσίμων στα διυλιστήρια που επιβάλλονται άλλωστε και από την κοινοτική νομοθεσία. Πόσα όμως απ’ αυτά είναι πραγματικά ανεξάρτητα από τις μεγάλες εταιρείες διύλισης και εμπορίας καυσίμων και πόσα έχουν ουσιαστική διαπραγματευτική δυνατότητα απέναντι σε όλες αυτές, προκειμένου να λειτουργήσει ο ανταγωνισμός; Γιατί θα πρέπει –κατά την άποψή μας δεν πρέπει σε καμία περίπτωση- να καταργηθεί η δυνατότητα οι πρατηριούχοι να προχωρούν σε ενώσεις και συνεταιριστικές μορφές και σε απευθείας προσβάσεις στα διυλιστήρια;
     Οι στόχοι και οι βασικές ρυθμίσεις αυτού του νομοσχεδίου με βρίσκουν σύμφωνο, όπως βρίσκουν σύμφωνους και τους περισσότερους από μας, γι’ αυτό και θα τις ψηφίσουμε επί της αρχής διατηρώντας βέβαια τις επιφυλάξεις μας στις επιμέρους διατάξεις του νομοσχεδίου και για την κατ’ άρθρον συζήτηση. 
     Όμως, για να πούμε ότι πετυχαίνουμε στους στόχους του νομοσχεδίου, θα πρέπει αφ’ ενός να χτυπηθούν οι ολιγοπωλιακές πρακτικές και αφ’ ετέρου να ενταθούν οι έλεγχοι για την καταπολέμηση της λαθρεμπορίας, της νοθείας και της κερδοσκοπίας αξιοποιώντας επιτέλους τα μέσα και την υποδομή των ΚΕΔΑΚ που άφησε η προηγούμενη κυβέρνηση.
     Ας μην ξεχνούμε ότι βάσει των προτεινόμενων ρυθμίσεων θα πρέπει πλέον οι έλεγχοι να γίνονται σε πολύ μεγαλύτερο αριθμό και από είκοσι επτά εταιρείες που είναι σήμερα, θα πρέπει να πάμε σε οκτώ χιλιάδες και πλέον ελέγχους σε όλη την επικράτεια.
     Είναι θετικό ότι θα λειτουργήσουν πλέον συγκροτημένα τα ΚΕΔΑΚ και ότι δραστηριοποιείται η διαδικασία επιβολής προστίμων. Όμως η διενέργεια των ελέγχων από μόνιμους υπαλλήλους του Υπουργείου Ανάπτυξης χωρίς την υποχρεωτική εναλλαγή και την ανεξαρτησία των ελεγκτών που προέβλεπε ο προηγούμενος νόμος, αφήνει περιθώρια για διακρίσεις και αδιαφάνεια –αν όχι για διαφθορά- αφού μιλάμε για μια αγορά στην οποία κυριαρχούν λίγοι και ισχυροί. Αρκεί να φανταστεί κανείς ότι το τζίρος ξεπερνάει τα 7.000.000.000 ευρώ, δηλαδή, περίπου 2.400.000.000.000 δραχμές. 
     Όμως όλα αυτά, αγαπητοί συνάδελφοι και συναδέλφισσες –και κλείνω μ’ αυτό- θα κριθούν στην πράξη και σε τελευταία ανάλυση στην τσέπη του καταναλωτή, ο οποίος δυστυχώς καλείται να πληρώσει ως πρώτο μέτρο τα επιπλέον έσοδα των 5.000.000 ευρώ που συνεπάγεται για το δημόσιο η αύξηση της ειδικής εισφοράς επί της αξίας των πετρελαιοειδών από 1% σε 1,2%. 
     Ας ελπίσουμε τουλάχιστον ότι αυτά τα ποσά θα πιάσουν πραγματικά τόπο και θα αξιοποιηθούν για την έρευνα και την ανάπτυξη εναλλακτικών μορφών ενέργειας, αλλά και στην επέκταση του φυσικού αερίου σαν εναλλακτικής και πιο φιλικής για το περιβάλλον μορφής ενέργειας που τόσο την έχει ανάγκη ο τόπος και ιδίως η ξεχασμένη σε σχέση με το θέμα αυτό περιφέρεια της Πελοποννήσου. Είναι ανάγκη ο αγωγός φυσικού αερίου να πάει κάποτε και στην Πελοπόννησο.
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Εισερχόμεθα στις δευτερολογίες.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής.
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Κύριε Πρόεδρε, δυστυχώς κατ’ επανάληψη όταν συζητάμε νομοσχέδια, ακούμε ένα οξυμένο φραστικά δικομματικό ανούσιο καυγά, ενώ επί της ουσίας της πολιτικής που ακολουθεί η Κυβέρνηση συμφωνεί και το ΠΑΣΟΚ. Παράδειγμα είναι το νομοσχέδιο που το ψηφίζει επί της αρχής, παρά τα όσα ειπώθηκαν, όπως και η προηγούμενη κυβέρνηση είχε τη στήριξη της Νέας Δημοκρατίας, γεγονός που έχει πια ολοκληρωθεί στην αντίληψη του ελληνικού λαού, ότι είτε η Νέα Δημοκρατία είναι στα πράγματα είτε το ΠΑΣΟΚ, η πολιτική δεν αλλάζει και είναι η ίδια. Και βέβαια έτσι είναι! Η πολιτική εκπορεύεται από την Ευρωπαϊκή Ένωση και δεσμεύονται και τα δύο κόμματα να τηρήσουν αυτήν την αντιλαϊκή και νεοφιλελεύθερη πολιτική. Και πότε το ένα, πότε το άλλο κόμμα βρίσκεται στην εξουσία και το ένα στηρίζει το άλλο.
     Τα λέω αυτά γιατί, όταν ήταν το ΠΑΣΟΚ στην κυβέρνηση, δημαγωγούσε η Νέα Δημοκρατία και μιλούσε για την αντιλαϊκή εισοδηματική πολιτική, για φορομπηχτική πολιτική κλπ., αλλά έρχεται τώρα η ίδια να εφαρμόσει ακριβώς τα ίδια πράγματα. Έχουμε το ΠΑΣΟΚ που στέκεται τώρα από την άλλη μεριά και βάλλει κατά της Κυβέρνησης για φορομπηχτική πολιτική κλπ. και σωστά κάνει, όπως –θα έλεγα- αν το πίστευε, σωστά θα έκανε και η Νέα Δημοκρατία. Όμως, νομίζουμε ότι κανείς δεν τα πιστεύει και αυτό γίνεται περισσότερο για δημαγωγικούς λόγους.
     Γιατί το λέω αυτό; Στάθηκε κανείς, μια και συζητάμε για τα πετρελαιοειδή, να ζητήσει απαλλαγή τελικά και να απαλλάξει αυτό το χαριστικό πλεονέκτημα στους εφοπλιστές να παίρνουν τσάμπα το πετρέλαιο, ενώ το πληρώνουν οι αγρότες, ο ελληνικός λαός πανάκριβα; Και έχουμε τους εφοπλιστές, κύριε Πρόεδρε, να παρουσιάζουν τεράστια κέρδη, κέρδη δισεκατομμυρίων και να υπερηφανεύεται η ελληνική Κυβέρνηση ότι είναι πρώτη η ελληνική ναυτιλία στον κόσμο. Τι οφέλη έχουμε απ’ αυτήν την υπόθεση, κύριε Υπουργέ; Μόνο ένας Έλληνας βρίσκεται στα περισσότερα υπερπόντια πλοία και αυτός είναι ο καπετάνιος. Όλοι οι άλλοι είναι ξένοι, κύριε Πρόεδρε, και έχουν αλλάξει όλες τις συνθέσεις. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ανέβηκε το βιοτικό επίπεδο των Ελλήνων, γι’ αυτό!
     ΝΙΚΟΛΑΟΣ ΓΚΑΤΖΗΣ: Κανένα έσοδο δεν έρχεται στην Ελλάδα. Μόνο το δημόσιο διαθέτει κατ’ έτος τουλάχιστον 50.000.000.000 για τις υπηρεσίες που προσφέρει. Τι παίρνουμε από τη φορολογία απ’ αυτούς; Τίποτα. 
     Κύριε Υπουργέ, για κοιτάξτε τα στοιχεία. Είναι μηδαμινά αυτά που παίρνουμε μπροστά σ’ αυτά που δίνει σήμερα ο ελληνικός λαός, το κράτος, ο προϋπολογισμός για τη διατήρηση των αναγκών του εφοπλιστικού κεφαλαίου. Αυτά είναι στοιχεία που τα παίρνουμε από στατιστικές υπηρεσίες και από δικές σας, της Κυβέρνησης και που δεν τα βγάζουμε εμείς από το μυαλό μας. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Πού είναι;
     ΝΙΚΟΛΑΟΣ ΓΚΑΤΖΗΣ: Θα σας τα φέρουμε, αν τα θέλετε. Δεν τα ξέρετε; 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Πρώτο σε συνάλλαγμα είναι το ναυτιλιακό, κύριε συνάδελφε.
     ΝΙΚΟΛΑΟΣ ΓΚΑΤΖΗΣ: Ποιο συνάλλαγμα; Για ποιο συνάλλαγμα μιλάμε; Αυτό ήταν μια φορά κι έναν καιρό, κύριε Μπαντουβά. Το συνάλλαγμα ερχόταν, όταν οι συνθέσεις των πλοίων ήταν αυτές που ήταν. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ανέβηκε το βιοτικό επίπεδο των Ελλήνων και δεν πάνε πια οι Έλληνες στη θάλασσα. 
     ΠΡΟΕΔΡΕΥΩΝ (Γεώργιος Σούρλας): Παρακαλώ πολύ, να μην υπάρχει διάλογος. 
     ΝΙΚΟΛΑΟΣ ΓΚΑΤΖΗΣ: Έρχομαι και στο ίδιο το νομοσχέδιο. 
     Είπε ο κύριος Υπουργός, ο οποίος έφυγε, ότι εδώ οι αυξήσεις στο πετρέλαιο, στη βενζίνη κλπ. ήταν 14% με αύξηση 31% στα βαρέλια εισαγωγής πετρελαίου. Πόσο ήταν η αύξηση στο εισόδημα του εργαζόμενου, κύριε Υπουργέ; Ήταν 2,5%. Ποιος την πληρώνει, λοιπόν; Οι μεγάλοι την πληρώνουν; 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Πληθωρισμός και αύξηση μαζί. Δεν είναι μόνο το πετρέλαιο. 
     ΝΙΚΟΛΑΟΣ ΓΚΑΤΖΗΣ: Δεν είναι μόνο η αύξηση, είναι και τα παραγόμενα προϊόντα της μεταποίησης που επιβαρύνονται από το πετρέλαιο και πήραν αύξηση και τα οποία θα στοιχίσουν ακόμα περισσότερο στη μείωση του εισοδήματος.
     Μιλάμε επίσης, κύριε Πρόεδρε, για νέο πακτωλό που δίνετε τσάμπα χρήμα και με το φορολογικό και με τον αναπτυξιακό νόμο στο μεγάλο κεφάλαιο. Από την άλλη μεριά έρχεται η Κυβέρνηση για να αναπληρώσει αυτά τα απωλεσθέντα έσοδα και να τα επιβάλει στον κατά κεφαλήν φόρο, τον πιο άδικο, τον πιο απαίσιο, τον πιο αισχρό και αντιλαϊκό φόρο της έμμεσης φορολογίας, να τα επιβάλει στους εργαζόμενους με τις αυξήσεις τις οποίες ανακοίνωσε σήμερα.
     Να αναφερθώ επίσης σε όλα αυτά τα μέτρα και τα μέτρα ελέγχου και τα πρόστιμα –που συμφωνεί και το ΠΑΣΟΚ αφού ψηφίζει επί της αρχής- στην αύξηση των προστίμων, την αύξηση της ειδικής εισφοράς, αφού 5.000.000 ευρώ θα εισπραχθούν από τον ελληνικό λαό.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν συμφωνούμε σ’ αυτό.
     ΝΙΚΟΛΑΟΣ ΓΚΑΤΖΗΣ: Δεν συμφωνείτε, όμως το ψηφίζετε επί της αρχής. Πώς, λοιπόν, δεν συμφωνείτε; Αν δεν συμφωνείτε σε ένα-δυο θέματα, δηλαδή σε επιμέρους θέματα –και θα το δούμε και στα άρθρα αν το ψηφίζετε ή όχι- έχει σημασία;
     Σημασία έχει τι βγαίνει από εδώ μέσα όταν τα δύο κόμματα ψηφίζουν επί της αρχής αυτό το αντιλαϊκό νομοσχέδιο, παρόλο που μίλησαν ομιλητές σας εδώ για ταξική πολιτική κλπ. Φυσικά για κατανάλωση ειπώθηκαν και όχι επί της ουσίας, γιατί όλα αυτά τα χρόνια ταξική πολιτική ακολουθούσε και το ΠΑΣΟΚ. 
     Τι θέλω να πω μ’ αυτό, κύριε Πρόεδρε; Θέλω να πω ότι τα βάρη θα πέσουν πάλι στα πλατιά λαϊκά στρώματα, στα μικρομεσαία στρώματα και ότι αυτό το νομοσχέδιο είναι μια συνέχεια της ίδιας αντιλαϊκής και ταξικής πολιτικής που εφάρμοζε η προηγούμενη κυβέρνηση, συνεχίζει η σημερινή και πρέπει να γίνει αντικείμενο πάλης, ανατροπής αυτής της πολιτικής από το λαϊκό κίνημα. 
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας):  Η ειδική αγορήτρια του Συνασπισμού κ. Ασημίνα Ξηροτύρη-Αικατερινάρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
     Θα ήταν χρήσιμη και η συζήτηση επί της επικαιρότητας ως ένα μέρος της συζήτησης που κάνουμε σήμερα, αλλά να είναι μέσα στην ουσία των προβλημάτων από τις δύο πολιτικές δυνάμεις που έχουν την ευθύνη της διακυβέρνησης αυτού του τόπου επί σειρά ετών. 
     Τελικά, τι γίνεται; Ο Έλληνας έγινε φτωχότερος; Οι ανισότητες μεταξύ των πολιτών, μεταξύ των περιφερειών μεγάλωσαν; Η εκμετάλλευση από τις μεγάλες εταιρείες –μια και μιλάμε για το πετρέλαιο- έχει τεθεί εκτός ελέγχου κ.ο.κ.; Ποιες πολιτικές εφαρμόστηκαν για όλα αυτά και πού έχουν οδηγήσει; Δηλαδή αυτά τα προβλήματα έρχονται ουρανοκατέβατα; Εγώ νομίζω ότι και για τα θέματα των ανατιμήσεων και για το ότι ο Έλληνας δεν μπορεί να αντέξει άλλη ακρίβεια θα πρέπει να συζητήσουμε επί της ουσίας και να αναλάβει ο καθένας τις ευθύνες του. 
     Πέρα από εκεί, κύριε Πρόεδρε, για να αναβαθμιστεί ο διάλογος ο οποίος γίνεται στο Κοινοβούλιο πρέπει να κατατίθενται οι προτάσεις και οι αντιπροτάσεις γι’ αυτά τα θέματα. Ένας στείρος διάλογος αντιπαραθέσεων δεν οδηγεί πουθενά και υποκρύπτει βέβαια ότι και οι δύο εφαρμόζουν κοινές πολιτικές και ότι κάπου τα προβλήματα είναι στη διαχείριση της εξουσίας.
     Βέβαια, το νομοσχέδιο μιλάει για τον έλεγχο της διακίνησης και της αποθήκευσης των πετρελαιοειδών, οπότε θα μπορούσε να πει κανείς ότι δεν μπαίνει στα θέματα των τιμών. Όμως το κυρίαρχο το οποίο μας απασχολεί, εκτός από το μεγάλο θέμα της νοθείας και της φοροδιαφυγής είναι το θέμα της διαμόρφωσης των τιμών και το ότι αυτές οι τιμές αυτήν τη στιγμή διαμορφώνονται έτσι ώστε ο καταναλωτής να είναι εντελώς απροστάτευτος και από την άλλη πλευρά τα ολιγοπώλια που έχουν δημιουργηθεί να βγάζουν υπερκέρδη τα οποία δεν υπάρχουν ούτε στα άλλα κράτη-μέλη της Ευρωπαϊκής Ένωσης ακόμη και σε αυτά τα οποία έχουν ένα καθαρά καπιταλιστικό σύστημα. 
     Πώς δημιουργήθηκε, λοιπόν, αυτή η κατάσταση; Σε αυτόν τον ένα χρόνο; Και σε αυτόν τον ένα χρόνο τα πράγματα έγιναν δυσκολότερα, διότι όταν αυξήθηκε παγκόσμια -που αυξάνεται- η τιμή του πετρελαίου, στην Ελλάδα αμέσως έγινε αύξηση και, όταν μειώθηκε, η υστέρηση αυτή ήταν πάρα πολύ μεγάλη. Είχαμε κάνει πολλές ερωτήσεις γι’ αυτό το θέμα και απάντηση δεν πήραμε. Αλλά για το ότι δημιουργήθηκε ολιγοπωλιακή κατάσταση και ότι οι μεγάλες επιχειρήσεις έχουν μεγάλα κέρδη, τα στοιχεία αφορούν την περίοδο στο 2003. Ενδεχομένως στο τέλος του 2005 να έχουμε και ακόμη χειρότερα στοιχεία.
     Εδώ, κύριοι συνάδελφοι και από το ένα κόμμα και από το άλλο, θα δούμε ότι υπάρχουν ευθύνες; Θα δούμε γιατί από το 2002 στο 2003 οι έντεκα μεγαλύτερες εταιρείες εμπορίας πετρελαιοειδών στην Ελλάδα  έφθασαν –παραδείγματος χάρη, η «BP ΗELLAS»- στα 62,4 εκατομμύρια ευρώ αύξηση κατά 39,6%; Η «SHELL» κατά 38,8%, η «ECO ΕΛΔΑ» στο 49,1%; Πού πήγαν αυτά τα λεφτά; Πήγαν στο κράτος; Όχι βέβαια. Γιατί όλα αυτά τα κέρδη;  Και γιατί δεν ανακουφίζεται ποτέ ο καταναλωτής; Αυτό δεν σας ενδιαφέρει; Δεν πρέπει να τα συζητήσουμε αυτά τα θέματα; 
     Εμείς λέμε ότι πρέπει να υπάρχει περισσότερη κρατική παρέμβαση, έλεγχος κλπ. Λέμε ότι τα ΕΛΠΕ έπρεπε να παραμείνουν στο δημόσιο, διότι και άλλα κράτη κατ’ εξοχήν καπιταλιστικά τα θέματα των πετρελαιοειδών τα ελέγχουν μόνοι τους για να είναι και αυτοί σίγουροι και με τα θέματα της φοροδιαφυγής και της νοθείας 
     Αλλά από εκεί και πέρα, έτσι όπως διαμορφώνεται αυτή η ελεύθερη αγορά, προστατεύεται ο καταναλωτής; Γιατί δεν μπορούμε να φτάσουμε σε μία κοινωνία που να λέμε απλώς «ελεύθερη αγορά, ανταγωνισμός». Για ποιον; Μόνο για τους επιχειρηματίες και τους εμπόρους; Η θεωρία της ελεύθερης αγοράς -όποιος πιστεύει σ’ αυτή- έχει και το αντίκρισμα στον πολίτη, ότι επωφελείται και αυτός από κάποιες καλύτερες τιμές. Δεν έχουμε όμως καλύτερες τιμές και η κατάσταση, όπως διαμορφώθηκε και με το ν. 3054, είναι πολύ άσχημη στη χώρα μας και θα πρέπει όλοι να δούμε τι πρέπει να κάνουμε. 
     Τώρα εδώ λαμβάνονται κάποια μέτρα για ενίσχυση των ελεγκτικών μηχανισμών, λαμβάνονται κάποια μέτρα με τη δυνατότητα μικρότερων αποθηκευτικών χώρων να μπουν και άλλες επιχειρήσεις και άρα να υπάρξει έτσι ένας καλύτερος ανταγωνισμός, λαμβάνονται κάποια μέτρα ώστε οι μικρότεροι να μπορούν να έχουν άμεση πρόσβαση στα διυλιστήρια. Άρα εδώ διερωτάται κανείς: Αυτό το όφελος που θα προκύψει από το ότι δεν μεσολαβεί και ένας τρίτος σε όλη αυτήν τη διακίνηση θα πάει επιτέλους στον καταναλωτή ή τελικά θα μείνει στους δύο;
     Αυτά είναι σοβαρά ζητήματα για τα οποία θα μπορούσαμε εδώ να έχουμε προτάσεις για το πώς θα διορθωθούν. Τώρα με το να λέμε: «Τι ωραίο νόμο είχαμε με το ν. 3054 και απλώς κάποιες διορθώσεις χρειάζονται» και από την άλλη πλευρά να φέρνουμε στοιχεία όλοι για το πόσο άσχημη είναι η αγορά δεν κάνουμε τίποτα με το κοινοβουλευτικό μας έργο και τον κοινοβουλευτικό μας έλεγχο. 
     Κύριοι συνάδελφοι, νομίζω ότι τουλάχιστον απ’ αυτήν τη συζήτηση ας βγει ότι θα πρέπει, πέρα απ’ αυτό το νομοσχέδιο, να έρθει και ένα άλλο νομοσχέδιο το οποίο να δει τα θέματα της διαμόρφωσης των τιμών, τα θέματα της λειτουργίας του εμπορίου στα πετρελαιοειδή και ένα άλλο νομοσχέδιο επιτέλους που να βάλει μία αρχή για την απεξάρτηση της χώρας μας από το πετρέλαιο. Είμαστε με ένα δεκανίκι συνέχεια, ένα δεκανίκι το οποίο βέβαια κάνει και κακό στο περιβάλλον και τελικά δημιουργεί πρόσθετες επιβαρύνσεις στους νέους αυτής της χώρας. Ως πότε, δηλαδή, για χάρη όλων αυτών των διευκολύνσεων στις επιχειρήσεις θα κλέβουμε ακόμη και τον αέρα, ακόμη και το περιβάλλον από τις επόμενες γενιές; Έλεος! Ας σταματήσει αυτή η εξάρτηση από το πετρέλαιο. Ευκαιρία είναι να το κάνουμε. Εγώ δεν άκουσα κανέναν από τους ομιλητές εδώ να συζητήσει γι’ αυτό.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη.
     Το λόγο έχει ο κ. Αθανάσιος Παπαγεωργίου.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, ο κύριος Υπουργός στη μικρή παρέμβασή του μετά την παρουσίαση της άποψής μας από εμένα προσωπικά ως εισηγητού του κόμματός, μας έψεξε στην ουσία για την κριτική που κάναμε, αναφορικά με το γεγονός ότι η Νέα Δημοκρατία δεν ψήφισε τον προηγούμενο νόμο 3054. Στη συνέχεια, κάτω απ’ αυτήν τη γενική επιφύλαξη που είχε όχι μόνο στην ψήφιση αλλά και στην εφαρμογή του, έχασε χρόνο, δεν αξιοποίησε τα εργαλεία και τις δυνατότητες που προσέφερε αυτός ο νόμος. Είναι μια κριτική, είναι μια διαπίστωση που κάναμε και μάλιστα επικαλεστήκαμε και συγκεκριμένα στοιχεία. Όπως ότι οι έλεγχοι ήταν περίπου στους χίλιους οκτακόσιους πέρυσι με τρία μηχανήματα ενώ φέτος με είκοσι μηχανήματα είναι δυόμισι χιλιάδες. 
     Ο κύριος Υπουργός, λοιπόν, μας έψεξε και μάλιστα επικαλέστηκε το αυτονόητο. Δηλαδή ότι οι νόμοι είναι σεβαστοί αφ’ ης στιγμής ψηφίζονται. Βεβαίως έτσι είναι τα πράγματα, αλλά οι πολίτες και εμείς έχουμε βαθιά εμπειρία όλα αυτά τα χρόνια για νόμους οι οποίοι ψηφίζονται και δεν εφαρμόζονται, για νόμους οι οποίοι ψηφίζονται και εφαρμόζονται μερικώς, για νόμους οι οποίοι είναι ατελέσφοροι και υπ’ αυτήν την έννοια δεν σημαίνει ότι ο σεβασμός στο νόμο, που οφείλουμε να έχουμε και όλοι έχουμε ιδιαίτερα όταν οι νόμοι είναι χρηστικοί και αναφέρονται σε κρίσιμα ζητήματα της κοινωνίας και της οικονομίας είναι η μόνη προϋπόθεση για την εφαρμογή τους. Αυτό είπαμε και το ισχυριζόμαστε.  Η διαφορά μας ποια είναι, κύριε Υπουργέ; Είναι ότι εμείς το σημερινό νόμο τον ψηφίζουμε επί της αρχής, παρ’ όλο που έχουμε διαφωνίες τουλάχιστον σε τέσσερα-πέντε άρθρα και τις εκφράσαμε.
     Ενώ εσείς είχατε μερικές διαφωνίες στα άρθρα και δεν ψηφίσατε την αρχή του νόμου. Τώρα, φυσικά, μετά από ένα χρόνο, έρχεστε και αφού τον συμπληρώνετε κατά τι, αφού λέτε ότι είναι ένας καλός νόμος αλλά τον βελτιώσαμε και τον κάναμε πιο συμβατό με τα κοινοτικά δεδομένα, τον ψηφίζουμε. Αυτή είναι η διαφορά μας. 
     Η διαφορά μας, λοιπόν, είναι ότι εμείς αντιλαμβανόμαστε το ρόλο της αντιπολίτευσης ως δημιουργικού ρόλου και όχι ως ρόλου αρνητισμού, μηδενισμού. Αυτή είναι η άποψή μας. 
     Χάσατε, λοιπόν, χρόνο, κύριε Υφυπουργέ. Αυτή είναι η ουσία του πράγματος. Και χάσατε χρόνο και για λόγους ιδεοληψίας. Θεωρείτε ότι η μη ρύθμιση της αγοράς, η μη παρέμβαση στην αγορά, η μη οργάνωση της αγοράς είναι ο πυρήνας της ιδεολογικής σας προσέγγισης, είναι το άπαν. Στην ουσία μας παραπέμπετε στην ασυδοσία. Εμείς θεωρούμε ότι αυτή η προσέγγιση είναι συνώνυμη της ασυδοσίας και είναι μια βαθιά διαφωνία με την πολιτική σας φιλοσοφία και την εφαρμοσμένη σας πολιτική. 
     Στην Επιτροπή Εφαρμογής συμμετείχαν όλοι οι φορείς, οι εκπρόσωποι των διυλιστηρίων, των εμπόρων, των πρατηριούχων. Οι μόνοι που δεν συμμετείχατε είστε εσείς. Και αυτό γιατί όπως λέτε  είχατε μερικές διαφωνίες. Τότε, λοιπόν, και εμάς αυτό μας συμβουλεύετε να κάνουμε; Επειδή έχουμε μερικές διαφωνίες, να μην ψηφίσουμε; Ε, λοιπόν, δεν θα το κάνουμε. Είμαστε συνεπείς μ’ αυτό που λέμε και εννοούμε, ότι δεν κάνουμε στείρα αντιπολίτευση. Κάνουμε δημιουργική αντιπολίτευση, κάνουμε σοβαρή αντιπολίτευση. 
     Και μία άλλη παρατήρηση. Ανέφεραν πάρα πολλοί συνάδελφοι νομίζω και ο κύριος Υπουργός, στις παρεμβάσεις τους ότι έχουμε τη φθηνότερη βενζίνη στην Ευρώπη. Ο κ. Σαλαγκούδης ευφυώς ποιών και ορθώς προσέγγισε διαφορετικά τα πράγματα και είπε ότι βεβαίως έχουμε τη φθηνότερη βενζίνη. Γιατί όμως; Γιατί έχουμε το μικρότερο φόρο κατανάλωσης στην Ευρώπη. 
     Η Ευρωπαϊκή Ένωση με την οδηγία του 2003 μας υποχρεώνει μέχρι το 2010, αν δεν απατώμαι, να προσαρμοστούμε και να ευθυγραμμιστούμε με την ενιαία πολιτική του ενιαίου φόρου κατανάλωσης. Υπ’ αυτήν την έννοια, έχουμε την φθηνότερη βενζίνη αν τη δει κανείς αριθμητικά, αν τη δει απλά διαγραμματικά. 
     Ελάτε όμως που στην επόμενη προσέγγιση του κ. Σαλαγκούδη, που ήταν σωστή κατά τη γνώμη μου πάλι. Είπε, κοιτάξτε να δείτε η βενζίνη στην Ελλάδα φαντάζει ακριβή παρ’ ότι είναι η φθηνότερη της Ευρώπης, γιατί ο μέσος όρος μισθού και εισοδήματος του πολίτη της χώρας μας είναι στο 70% του μέσου όρου της Ευρωπαϊκής Ένωσης. Αποκλίνουμε κατά 30% από τον Ευρωπαίο. Έχει δίκιο σ’ αυτό. 
     Μα, κύριε Υπουργέ, η κριτική μας αφορούσε τους μέσους όρους. Και τι σας είπαμε; Ότι με μέσους όρους στο πετρέλαιο συν φόρους η τιμή ήταν στο 70% που απολάμβαναν οι χρήστες, οι καταναλωτές, το 2003 και τώρα είναι στο 80% με εισόδημα 70% μέσο όρο του Ευρωπαϊκού. Γι’ αυτό είναι ακριβή η βενζίνη. Και αυτό έγινε στη χρονιά που είστε Κυβέρνηση. Επίσης, χωρίς φόρους στο πετρέλαιο ήταν 99% -με μέσο όρο 100% ήμασταν στο 99%- και τώρα είναι 107%. 
     Αυτή είναι η κριτική που κάνουμε. Και λέμε, λοιπόν, ότι σ’ αυτό έχετε ευθύνες γιατί αφήσατε ανεξέλεγκτη την αγορά, αφήσατε αρρύθμιστη την αγορά και δώσατε το περιθώριο και τη δυνατότητα στους συντελεστές της διακίνησης, της παραγωγής του προϊόντος να κινηθούν με μεγάλα περιθώρια κέρδους, να κερδοσκοπήσουν, να βγάλουν λεφτά κατά το κοινώς λεγόμενο. Σε βάρος όμως ποιού; Σε βάρος του εισοδήματος των πολιτών, της ανταγωνιστικότητας, της οικονομίας. Ροκανίστηκε μ’ αυτήν τη μεγάλη αύξηση το εισόδημα των καταναλωτών και η ανταγωνιστικότητα της οικονομίας. 
     Κλείνω λέγοντας ότι αυτή η συζήτηση θα αδικούσε τις παρατάξεις και εμάς αν επικεντρωνόμασταν –και σ’ αυτό συμφωνούμε με το Κομμουνιστικό Κόμμα- μόνο στο νομοθέτημα που έρχεται στην ουσία να απαντήσει σε ζητήματα που αφορούν τη διακίνηση και την ποιότητα, όταν η αγορά βοά και έχουμε πρόβλημα με τις τιμές, με την κερδοσκοπία, με τη φοροδιαφυγή, με τη φοροαποφυγή. Ομολογία του κ. Αλογοσκούφη σας καταθέσαμε. 
     Θα αδικούσε και εμάς, κύριε Πρόεδρε, εάν δεν αναφερόμασταν σ’ αυτά τα μεγάλα ζητήματα έστω και κατά παρέκκλιση του Κανονισμού και πολύ καλά κάνατε και μας εγκαλέσατε. Αλλά νομίζω ότι έχουμε χρέος να αναφερθούμε σ’ αυτό το μείζονος σημασίας ζήτημα της έκρηξης των τιμών και των μεγάλων επιπτώσεων στα εισοδήματα και στις επιχειρήσεις.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο εισηγητής της Νέας Δημοκρατίας κ. Πλακιωτάκης, έχει το λόγο.
     ΙΩΑΝΝΗΣ ΠΛΑΚΙΩΤΑΚΗΣ: Κύριε Πρόεδρε, πραγματικά νιώθω ανάμεικτα συναισθήματα. Από τη μια λυπάμαι που για ένα τόσο σημαντικό νομοσχέδιο οι συνάδελφοι της Αντιπολίτευσης δυστυχώς κατανάλωσαν πολύ μικρό χρονικό διάστημα σε αντίθεση με τα θέματα της τρέχουσας επικαιρότητας. Και κατά γενική ομολογία και από τους εμπλεκόμενους φορείς της αγοράς αλλά βεβαίως και από συντονισμένη προσπάθεια και εξαντλητικούς διαλόγους της πολιτικής ηγεσίας του Υπουργείου Ανάπτυξης, είναι ένα νομοσχέδιο το οποίο πραγματικά θα εξυγιάνει την αγορά, θα καταστήσει τους ελέγχους περισσότερο δυνατούς σε όλα τα στάδια από τη διύλιση μέχρι τον τελικό καταναλωτή, Βεβαίως τα οικονομικά μέτρα που ανακοινώθηκαν σήμερα, σίγουρα είναι μέτρα που αγγίζουν ολόκληρο τον ελληνικό λαό. Επιτρέψτε μου όμως και εμένα με τη σειρά μου να αναφερθώ σε δύο σημαντικές παρατηρήσεις. 
     Είπαμε προεκλογικά ότι θα πούμε την αλήθεια στον ελληνικό λαό. Το κάνουμε πράξη μετεκλογικά. Πιστεύω ότι τα μέτρα που ανακοινώθηκαν σήμερα ήταν αναγκαία. Αναγκαία, γιατί πραγματικά πρέπει να πετύχουμε τους στόχους μας και βεβαίως πολύ σύντομα να διανείμουμε το εισόδημα από τα μέτρα που θα προκύψουν. Και δεν ζητάμε μονάχα από τους Έλληνες πολίτες να αναλάβουν το βάρος αυτών των μέτρων. Εμείς ζητάμε πρώτα απ’ όλα από το δημόσιο με τη μείωση των καταναλωτικών δαπανών. 
     Όμως δεν μπορεί το ΠΑΣΟΚ σ’ αυτήν την Αίθουσα να μας κατηγορεί για την χείριστη οικονομική κατάσταση, την οποία αναλάβαμε, εκτός αν υιοθετεί το οικονομικό παράδοξο για τη χείριστη οικονομική κατάσταση την οποία αναλάβαμε να φταίει ο «παράδεισος» που δημιούργησε το ΠΑΣΟΚ επί την εικοσαετή διακυβέρνησή του και η Νέα Δημοκρατία μέσα σε σύντομο χρονικό διάστημα, μόλις ενός έτους, την κατέστρεψε. 
     Επανερχόμενος στο παρόν νομοσχέδιο, θα ήθελα να συμφωνήσουμε ότι σίγουρα η υπάρχουσα κατάσταση στη χώρα μας είναι πολύ χειρότερη από τις υπόλοιπες ευρωπαϊκές χώρες. 
     Πριν από δεκαπέντε χρόνια, όταν η Ευρωπαϊκή Ένωση άρχισε την επιδότηση των ανανεώσιμων πηγών ενέργειας, δυστυχώς στη χώρα μας αδρανήσαμε. 
     Αναφέρθηκαν πολλοί συνομιλητές στους ελέγχους και ότι δεν έχουν επεκταθεί σ’ ολόκληρη τη χώρα. Μα, δυστυχώς δεν υπήρχε εκείνο το θεσμικό πλαίσιο το οποίο πραγματικά θα επέτρεπε τη διενέργεια των ελέγχων σε όλα τα επίπεδα της αγοράς και βεβαίως σ’ ολόκληρη τη χώρα.
     Δεν φιλοδοξούμε με το παρόν νομοσχέδιο να πατάξουμε το λαθρεμπόριο. Σίγουρα αυτό είναι και συναρμοδιότητα, θα έλεγα, του Υπουργείου Οικονομικών, αφού θα πρέπει να ελέγχεται όλο το εισερχόμενο πετρέλαιο από τη στιγμή που μπαίνει στο πλοίο μέχρι το διυλιστήριο και βεβαίως μέχρι την κάνουλα για τον τελικό καταναλωτή.
     Εγώ εν κατακλείδι, θα ήθελα να πω ότι με το παρόν νομοσχέδιο είναι σίγουρο ότι θα δημιουργηθεί ένα υγιέστερο περιβάλλον σε όλο το φάσμα που αφορά στη διύλιση, στην αποθήκευση και βεβαίως στην εμπορία των καυσίμων και πετρελαιοειδών προϊόντων. Με την αναβάθμιση των ελεγκτικών μηχανισμών και την επέκταση των ελέγχων σε όλη την επικράτεια, θα εξυγιανθεί η αγορά με άμεσο βεβαίως όφελος για τον τελικό καταναλωτή. Γι’ αυτό και πάλι ζητούμε την ψήφιση του παρόντος νομοσχεδίου.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πλακιωτάκη. 
     Εξαντλήθηκε ο κατάλογος των ομιλητών.
     Ο κύριος Υπουργός έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, θα κάνω μερικές σύντομες παρατηρήσεις στις τοποθετήσεις των συναδέλφων. Πρώτα απ’ όλα να μιλήσω για την εφαρμογή του ν. 3054. 
     Ο ν. 3054 ψηφίστηκε το 2002, κύριε Παπαγεωργίου. Εκκρεμούσαν τριάντα υπουργικές αποφάσεις προκειμένου να γίνει πράξη ουσιαστικά και να εφαρμοστεί. Δύο χρόνια είχαν περάσει και δεν λειτούργησε η προηγούμενη Κυβέρνηση γι’ αυτές τις αποφάσεις. Εμείς ήδη έχουμε πάρει τις δέκα απ’ αυτές και ετοιμάζεται με μία κανονιστική πράξη, επειδή είναι κανονισμοί, μια σειρά από επόμενες αποφάσεις. Φυσικά οι υπόλοιπες μέχρι τις τριάντα, είναι αποφάσεις που παίρνονται κατά περίπτωση. 
     Αλλά δεν είμαστε εμείς που δεν εφαρμόζουμε το νόμο. Όπως βλέπετε, εμείς προχωρήσαμε με μεγαλύτερη ταχύτητα από ό,τι εσείς προχωρήσατε το προηγούμενο χρονικό διάστημα για την εφαρμογή του ν. 3054. Όπως σας είπε ο Υπουργός κ. Σιούφας, οι νόμοι που ψηφίζονται από το ελληνικό Κοινοβούλιο είναι σεβαστοί και εφαρμόζονται μέχρι την αλλαγή τους από οποιαδήποτε κυβέρνηση. Εμείς, τουλάχιστον, αυτό το τηρούμε.
     Θα ήθελα να πω στον κ. Γκατζή για τους εφοπλιστές που παίρνουν αφορολόγητο πετρέλαιο ότι το παίρνουν κατ’ ανάγκη. Αν δεν έχουμε εμείς θα πάνε σε μια άλλη χώρα που θα τους δίνει το ίδιο  πετρέλαιο, το ΤΡΑΝΖΙΤ των ΜΠΑΝΚΕΡΣ. Αυτό είναι σε όλες τις χώρες το ίδιο. Και όσον αφορά αυτό που είπατε για τους εφοπλιστές, για το τι προσφέρουν να σας πω ότι αυτό που λέγαμε ναυτιλιακό συνάλλαγμα, τουριστικό συνάλλαγμα άλλες φορές να το πούμε τουριστικό εισόδημα, ναυτιλιακό εισόδημα. Ξέρετε ότι τουλάχιστον τα τελευταία χρόνια το ναυτιλιακό εισόδημα είναι μεγαλύτερο από το τουριστικό εισόδημα. Φυσικά είναι μια ένεση στην οικονομία μας πολύ σημαντική. Γι’ αυτό μην περιφρονείτε και κατηγορείτε τον εφοπλιστικό παράγοντα. Ως προς αυτό δεν αποτελεί παροχή. 
     ΝΙΚΟΛΑΟΣ ΓΚΑΤΖΗΣ:  Όχι κρατικό, ναυτιλιακό εισόδημα. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κάποτε τα λέγαμε συναλλάγματα. Τώρα τα λέμε εισοδήματα, αφού ένα μεγάλο μέρος είναι σε ευρώ. Βέβαια το περισσότερο από το ναυτιλιακό είναι σε δολάρια. Πάντως έτσι το χαρακτηρίζουμε τα τελευταία χρόνια. 
     Αναφέρθηκε η εναλλαγή των μελών στο δεκαοκτάμηνο. Σας εξήγησα ότι αυτά τα τρία ΚΕΔΑΚ που λειτουργούν με βαν δεν έχουμε ελεγκτές για να τους αλλάξουμε στο δεκαοκτάμηνο. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Θα το συζητήσουμε αύριο, αυτό κύριε Υπουργέ. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Έκανε την παρατήρηση ο προλαλήσας. 
     Επειδή αναφέρθηκε και στο φυσικό αέριο στην Πελοπόννησο, θα πρέπει να του πω ότι εμείς είμαστε αυτοί που προωθήσαμε και καταφέραμε να πάρουμε την προτεραιότητα χρηματοδότησης του αγωγού φυσικού αερίου Κόρινθος-Πάτρα. Αυτό σημαίνει 50% Ευρωπαϊκή Ένωση. Και πάλι δεν είναι βιώσιμος ο αγωγός γιατί αν μείνουμε μόνο στις καταναλώσεις της Πάτρας δεν θα είναι βιώσιμος. Δεν θα μπορεί να αποσβέσει τη δαπάνη παρά την προτεραιότητα χρηματοδότησης. Φυσικά τώρα μιλάμε και για τη Μεγαλόπολη και για την υπόλοιπη Πελοπόννησο. 
     Έρχομαι τώρα στο θέμα της αύξησης της τιμής του πετρελαίου και στο πόση είναι η αύξηση των μισθών κλπ. Η αύξηση των μισθών δεν συγκρίνεται με την αύξηση της τιμής σε ένα προϊόν. Παρακολουθεί τον πληθωρισμό. Φυσικά το πετρέλαιο επηρεάζει σε σημαντικό βαθμό τον πληθωρισμό. Έχω όμως την εντύπωση, κύριε Γκατζή, ότι οι εργαζόμενοι φέτος παρά τις δύσκολες οικονομικές συνθήκες που μας εξαναγκάζουν σε έκτακτα μέτρα πήραν αυξήσεις μεγαλύτερες από τον πληθωρισμό. 
     ΝΙΚΟΛΑΟΣ ΓΚΑΤΖΗΣ: Πέστε μου μόνο ένα προϊόν που να αυξήθηκε 2,5%.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Βέβαια δεν ήταν ικανοποιητικές. Εμείς έχουμε στόχο από το 55% του μέσου ευρωπαϊκού όρου στο οποίο βρίσκονται οι μισθοί και οι συντάξεις σήμερα να φθάσουμε στην πραγματική σύγκλιση και να εξισωθούν. Αυτή όμως είναι μια μακρά διαδικασία. Δεν έχουμε το μαγικό ραβδάκι να τα κάνουμε όλα αμέσως. Άρα προς αυτήν την κατεύθυνση δεν πρέπει να μας κατηγορείτε. 
     Έρχομαι στις αυξήσεις στις τιμές των καυσίμων. Κύριε Παπαγεωργίου, δεν ξέρω αν είστε μηχανικός. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Οικονομολόγος είμαι.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Αυτές οι καμπύλες που έχετε εδώ μην τις δείχνετε πουθενά γιατί δεν είναι για να τις διαβάσει κάποιος. Ευθείες γραμμές με αποκλίσεις και σύγκριση ιδίων μεγεθών. Δεν μπορεί να υπάρχει σταθερότητα σε τόσους μήνες. Σε ποια τιμή; Με ποια τη συγκρίνεται; Λυπάμαι, κύριε Παπαγεωργίου, ατυχήσατε σ’ αυτό. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Από την EUROSTAT…
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα σας φέρω αύριο τα στοιχεία που έπεισαν όλους τους δημοσιογράφους. Ξέρετε ότι με τις τιμές των καυσίμων ασχολήθηκαν δυο μήνες στην αρχή. Μετά δεν ασχολήθηκαν. Μιλούσαν για την ακρίβεια, αλλά δεν ασχολήθηκαν με τις τιμές των καυσίμων γιατί πείστηκαν από τα στοιχεία που τους δίναμε επίσημα και ακριβή. Τους δίναμε και τους δικτυακούς τόπους στο Internet όπου μπορούσαν να βρουν τα πραγματικά στοιχεία. Μπορώ να τους δώσω και σε σας. Τα παίρναμε και από τη EUROSTAT. Και τώρα θα βγάλουμε το τελικό συμπέρασμα όταν θα τελειώσει η εποχή του πετρελαίου θέρμανσης για το ποια θα ήταν η αύξηση του πετρελαίου που έχει τη μεγαλύτερη ζήτηση τους χειμερινούς μήνες. Τότε όμως που τη μεγαλύτερη ζήτηση είχαν οι βενζίνες πετύχαμε ο Έλληνας πολίτης να πληρώσει την μικρότερη αύξηση στην τιμή της βενζίνης. Το ότι πλήρωνε μικρότερη τιμή είναι γεγονός και οφείλεται στο χαμηλότερο ειδικό φόρο κατανάλωσης. Είχαμε την μικρότερη αύξηση απ’ όλες τις χώρες της Ευρωπαϊκής Ένωσης τουλάχιστον τις δεκαπέντε. Ο Έλληνας πολίτης πλήρωσε τη μικρότερη αύξηση και απ’ όλους τους πολίτες των ευρωμεσογειακών κρατών. Αυτό ήταν ένα επίτευγμα της Κυβέρνησης. Γι’ αυτόν το λόγο είδατε ότι επικοινωνιακά δεν κτύπησαν τις τιμές του πετρελαίου γιατί πείστηκαν ότι δεν μπορούσε να γίνει διαφορετικά. Εμείς ό,τι μπορούσαμε να κάνουμε στο εσωτερικό της Ελλάδας το κάναμε. Δεν μπορεί η Ελλάδα με τη μικρή κατανάλωση να επηρεάσει την παγκόσμια αγορά πετρελαίου και τις τιμές. 
     Οι υψηλότερες τιμές προ φόρων πράγματι, είναι στην Ελλάδα σε σχέση με την υπόλοιπη  Ευρωπαϊκή Ένωση λόγω ειδικών συνθηκών. Υπήρχαν όμως και με τη δική σας κυβέρνηση και το 2003 και το 2002 και το 2001. Σας εξήγησα τους λόγους στην επιτροπή. Αναφέρθηκε σ’ αυτό και η κ. Ξηροτύρη. Αναφέρθηκε όμως και σε νομοσχέδιο για την απεξάρτηση από το πετρέλαιο. Πρέπει να σας πω ότι στο δωδεκάμηνο αυτής της Κυβέρνησης καταφέραμε και εντάξαμε στις ανανεώσιμες πηγές ενέργειας το 21% του συνολικού δυναμικού αιολικής ενέργειας που υπάρχει στη χώρα μας. Είναι το ? του συνόλου που από το 1994 το επιδοτεί με 40% και 50% η Ευρωπαϊκή Ένωση. Επιπλέον ίσως σ’ αυτόν ή τον επόμενο μήνα θα δείτε το νομοσχέδιο που πλέον είναι έτοιμο για τις ανανεώσιμες πηγές ενέργειας. Το καθεστώς θα γίνεται πιο ελκυστικό για τις ανανεώσιμες αλλά και για τις εναλλακτικές πηγές ενέργειας. 
     Και επειδή μιλήσατε και για το φυσικό αέριο σας λέω ότι στην Αττική η ΕΠ Αττικής το 2003 έκανε χίλιες πεντακόσιες συνδέσεις φυσικού αερίου. Το 2004 έκανε επτάμισι χιλιάδες συνδέσεις. Είναι η πολιτική την οποία εφαρμόζουμε για να απεξαρτηθούμε από το πετρέλαιο τρέχοντας και κάνοντας άλματα όπως βλέπετε από τα νούμερα γιατί πρέπει να φθάσουμε τους Ευρωπαίους. Εκείνοι ξεκινώντας από το 1994 απεξαρτήθηκαν από το πετρέλαιο κατά 50%. Εμείς παραμείναμε στα ίδια. Όποια εξάρτηση είχαμε το 1994, την ίδια έχουμε και τώρα. Η μικρή προσθήκη των ανανεώσιμων και των εναλλακτικών πηγών ενέργειας έγινε μόνο για να καλύψει την αύξηση της ζήτησης ενέργειας που είχαμε όλα αυτά τα χρόνια.
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων –ρύθμιση θεμάτων του Υπουργείου Ανάπτυξης».
     Ερωτάται το Σώμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων –ρύθμιση θεμάτων του Υπουργείου Ανάπτυξης» έγινε δεκτό επί της αρχής κατά πλειοψηφία. 
     Κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 18 Μαρτίου 2005 και ερωτάται το Σώμα αν τα επικυρώνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Παρασκευής 18 Μαρτίου 2005 επικυρώθηκαν. 
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 23.20΄ λύεται η συνεδρίαση για αύριο ημέρα Τετάρτη 30 Μαρτίου 2005 και ώρα 10.30΄ με αντικείμενο εργασιών του Σώματος: α) Συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης της ασυλίας των Βουλευτών κυρίων Δημοσθένη Τσιαμάκη και Ιωάννη Παρασκευά, σύμφωνα με την ειδική ημερήσια διάταξη που έχει διανεμηθεί και β) συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων –ρύθμιση θεμάτων του Υπουργείου Ανάπτυξης».
     Η ΠΡΟΕΔΡΟΣ                             ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ  29/3/05                   ΣΕΛ.78

