      ΣΥΝΕΔΡΙΑΣΗ ΝΒ΄
      Τετάρτη 15 Ιανουαρίου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Π. Αυγερινού, σελ.
      3. Ανακοινώνεται ότι τη συνεδρίαση παρακολουθούν μαθητές από: το Πειραματικό Λύκειο Αναβρύτων, το 1ο Ενιαίο Λύκειο Πεύκης Αθηνών, το 7ο Γυμνάσιο Αιγάλεω Αθήνας, το Γυμνάσιο Αγίας Τριάδας Αργολίδας και το Γυμνάσιο Στυλίδας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 16 Ιανουαρίου 2003, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής των άρθρων και των τροπολογιών του σχεδίου νόμου του Υπουργείου Ανάπτυξης: «Τουριστική εκπαίδευση, κατάρτιση, ρυθμίσεις για τον τουρισμό και άλλες διατάξεις», σελ.
      2. Συζήτηση της ενστάσεως των άρθρων 39 παράγραφοι 4, 10 και 11, του  άρθρου 41 παράγραφος 7 και των άρθρων 42 και 44 αντισυνταγματικότητας του σχεδίου νόμου του Υπουργείου Ανάπτυξης», σελ.
      3. Αίτηση ονομαστικής ψηφοφορίας επί του σχεδίου νόμου του Υπουργείου Ανάπτυξης», σελ.
      4. Ονομαστική ψηφοφορία επί του σχεδίου νόμου του Υπουργείου Ανάπτυξης, σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Ανάπτυξης:
      ΑΝΘΟΠΟΥΛΟΣ Ι., σελ.
      ΒΑΡΒΙΤΣΙΩΤΗΣ Μ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΘΩΜΑ Μ., σελ.
      ΘΩΜΑΣ Γ., σελ.
      ΙΩΑΝΝΙΔΗΣ Φ., σελ.
      ΚΩΝΣΤΑΝΤΙΝΟΥ Φ., σελ.
      ΛΑΦΑΖΑΝΗΣ Π., σελ.
      ΛΙΑΣΚΟΣ Α., σελ.
      ΜΗΤΣΟΤΑΚΗΣ Κ., σελ.
      ΜΠΟΥΡΑΣ Α., σελ.
      ΞΗΡΟΤΥΡΗ Α., σελ.
      ΠΑΠΑΝΙΚΟΛΑΟΥ Β., σελ.
      ΠΑΥΛΙΔΗΣ Α., σελ.
      ΠΟΛΥΔΩΡΑΣ Β., σελ.
      ΣΑΛΑΓΚΟΥΔΗΣ Γ., σελ.
      ΣΚΥΛΛΑΚΟΣ Α., σελ.
      ΣΠΗΛΙΟΠΟΥΛΟΣ Κ., σελ.
      ΣΠΥΡΟΥ Σ., σελ.
      ΣΦΥΡΙΟΥ Κ., σελ.
      ΣΧΟΙΝΑΡΑΚΗ Ε., σελ.
      ΤΣΙΟΓΚΑΣ Δ., σελ.
      ΤΣΙΠΛΑΚΗΣ Κ., σελ.
      ΤΣΙΠΡΑΣ Β., σελ.
      ΤΣΟΧΑΤΖΟΠΟΥΛΟΣ Α., σελ.
      ΦΛΩΡΙΝΗΣ Α., σελ.
      ΦΟΥΝΤΟΥΚΙΔΟΥ Π., σελ.
      ΦΟΥΡΑΣ Α., σελ.
      Β. Επί της εντάσεως αντισυνταγματικότητας του σχεδίου νόμου του Υπουργείου Ανάπτυξης:
      ΚΕΦΑΛΟΓΙΑΝΝΗΣ Ι., σελ.
      ΚΩΝΣΤΑΝΤΙΝΟΥ Φ., σελ.
      ΞΗΡΟΤΥΡΗ ΑΙΚ., σελ.
      ΣΚΥΛΛΑΚΟΣ Α., σελ.
      ΤΣΟΧΑΤΖΟΠΟΥΛΟΣ Α., σελ.
      

ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΝΒ΄
Τετάρτη 15 Ιανουαρίου 2003
	Αθήνα, σήμερα στις 15 Ιανουαρίου 2003, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14-1-2003 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΝΑ΄ συνεδριάσεώς του, της Τρίτης 14 Ιανουαρίου 2003, σε ό,τι αφορά στην ψήφιση στο σύνολο των σχεδίων νόμων: 
1. «Συνήγορος του Πολίτη και άλλες διατάξεις».
2. «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ουκρανίας για συνεργασία στο στρατιωτικό πεδίο».
3. «Κύρωση του Πρωτοκόλλου για την ετοιμότητα, συνεργασία και αντιμετώπιση περιστατικών ρύπανσης της θάλασσας από επικίνδυνες και επιβλαβείς ουσίες, 2000»
4. «Κύρωση του Πρωτοκόλλου του 1997 που τροποποιεί τη Διεθνή Σύμβαση για την Πρόληψη Ρύπανσης από πλοία του 1973, όπως τροποποιήθηκε από το Πρωτόκολλο του 1978 που σχετίζεται με αυτή»
5. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για τις θαλάσσιες μεταφορές»
6. «Έκδοση διαβατηρίων από την Ελληνική Αστυνομία και άλλες διατάξεις»)
    Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Μιλτιάδη Βαρβιτσιώτη, Βουλευτή Β΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί την τοποθέτηση πρόσθετου προσωπικού  στο αστυνομικό τμήμα Μαρμαρίου Εύβοιας.
      2) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί την ασφαλτόστρωση του επαρχιακού δρόμου Αγ. Δημήτρη – Καλλιανών Εύβοιας.
      3) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία η Πανελλήνια Ένωση Επαγγελματιών Θερινών Κινηματογράφων ζητεί την κατάργηση ή την επιστροφή όλου του φόρου δημοσίων θεαμάτων για τους θερινούς κινηματογράφους.
      4) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Αγροτικός Παραγωγικός Συνεταιρισμός   Ν. Αγχιάλου Μαγνησίας «Η ΔΗΜΗΤΡΑ» ζητεί την άμεση καταβολή αποζημιώσεων στους κτηνοτρόφους της περιοχής του, που τα κοπάδια τους αποδεκατίστηκαν από την έντονη κακοκαιρία.
      5) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Σκοπέλου ζητεί την αποκατάσταση των ζημιών του οδικού δικτύου της νήσου Σκοπέλου που προκλήθηκαν από τα πρόσφατα έντονα καιρικά  φαινόμενα.
      6) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Μηλεών Μαγνησίας ζητεί την τοποθέτηση πρόσθετου προσωπικού στο γραφείο των ΕΛΤΑ Μηλεών.
      7) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία Ελαιοπαραγωγοί της Κοινότητας Σιάμου Μεσσηνίας ζητούν την άμεση εκτίμηση των ζημιών από τον ΕΛΓΑ που προκάλεσαν οι σφοδρές ανεμοθύελλες στις καλλιέργειές τους.
      8) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύνδεσμος Συνταξιούχων Αυτοκινητιστών Νομού Θεσσαλονίκης ζητεί την αύξηση των συντάξεων του ΤΣΑ.
      9) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύνδεσμος Συνταξιούχων Αυτοκινητιστών Νομού Θεσσαλονίκης ζητεί την επίλυση συνταξιοδοτικού προβλήματος των μελών του.
      10) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί οι μισθολογικές προαγωγές να εφαρμοσθούν και για τους αποστρατευθέντες στρατιωτικούς.
      11) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία ο Δήμος Λουτρόπολης Θέρμης Λέσβου, υποβάλλει προτάσεις του σχετικά με το επιχειρησιακό πρόγραμμα αγροτικής ανάπτυξης και ανασυγκρότησης της υπαίθρου.
      12) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Πανελλήνια Ένωση Επαγγελματιών Θερινών Κινηματογράφων ζητεί την αύξηση της επιστροφής του φόρου δημοσίων θεαμάτων για όλους τους θερινούς κινηματογράφους.
      13) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία η Πανελλήνια Ένωση Επαγγελματιών Θερινών Κινηματογράφων ζητεί την αύξηση της επιστροφής του φόρου δημοσίων θεαμάτων για όλους τους θερινούς κινηματογράφους.
      14) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το CORFU GOLF CLUB ζητεί την κατασκευή αντιπλημμυρικών έργων στην περιοχή του.
      15) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Πανελλήνια ΄Ενωση Πλοιοκτητών Ημερόπλοιων Σκαφών ζητεί τη λήψη μέτρων για την ενίσχυση της ναυπήγησης νέων πλοίων και τον εκσυγχρονισμό των ήδη υπαρχόντων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2785/13-11-02 ερώτηση δόθηκε με το υπ΄αριθμ. 49206/4-11-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη ερώτηση:
     «Σε απάντηση της ερώτησης με αριθμό 2785/13-11-02 που κατέθεσαν οι Βουλευτές κύριοι Νίκος Γκατζής και Τάκης Τσιόγκας και αναφέρεται στο αντικείμενο του θέματος, σας γνωρίζουμε τα εξής:
     Η υπηρεσία μας με το υπ΄αριθμ. 46992/20-11-2002 έγγραφό της απευθύνθηκε στην Περιφέρεια Θεσσαλίας-Δ/νση Τοπικής Αυτοδιοίκησης και Διοίκησης Νομού Μαγνησίας  προκειμένου να διερευνήσει τα διαλαμβανόμενα και να μας γνωρίσει πως έχει το όλο θέμα.
     Όταν τα στοχεία αυτά περιέλθουν στην υπηρεσία μας θα σας ενημερώσουμε με νεότερο έγγραφο.
     Ο Υφυπουργός
     Λ. ΠΑΠΑΔΗΜΑΣ»
     2. Στην με αριθμό 2798/14-11-02 ερώτηση δόθηκε με το υπ΄αριθμ. 112555/2-12-02 έγγραφο από τον Υφυπουργό Υγείας και Πρόνοιας η ακόλουθη ερώτηση:
     «Απαντώντας στην με αριθμό 2798/14-11-02 ερώτηση που κατατέθηκε στη Βουλή από το Βουλευτή κ. Γ. Τρυφωνίδη αναφορικά με περιστατικό μη μεταφοράς ασθενούς από το Κέντρο Υγείας Καναλακίου Πρεβέζης, σας πληροφορούμε τα εξής:
     Η διαδικασία διερεύνησης του περιστατικού βρίσκεται σε εξέλιξη, καθόσον έχει διαταχθεί Ένορκη Διοικητική Εξέταση η οποία δεν έχει ακόμα ολοκληρωθεί. Αναμένεται το σχετικό πόρισμα εντός των ημερών, προκειμένου να υπάρξει τεκμηριωμένη άποψη για τα συμβάντα.
      Το ΠεΣΥ Ηπείρου υλοποιεί ήδη ένα εκτεταμένο πρόγραμμα αναβάθμισης των υποδομών των Κέντρων Υγείας, συνολικού ύψους 2.000.000 ευρώ, το οποίο θα βελτιώσει σημαντικά το σύνολο των παρεχομένων ιατρικών υπηρεσιών της Πρωτοβάθμιας Φροντίδας Υγείας.
     Παράλληλα, το τελευταίο έτος έχει ολοκληρωθεί η επέκταση του ΕΚΑΒ σε όλη την Ήπειρο, με την ανάπτυξη και λειτουργία τριών νέων τμημάτων του ΕΚΑΒ στην Πρέβεζα, Άρτα και Θεσπρωτία.
     Για την κάλυψη αναγκών του Κέντρου Υγείας Καναλακίου και της ευρύτερης περιοχής, σε υπηρεσίες επείγουσας ιατρικής φροντίδας και μεταφοράς ασθενών, έχει διατεθεί πρόσφατα νέο ασθενοφόρο αυτοκίνητο.
     Ο Υφυπουργός
     Ε. ΝΑΣΙΩΚΑΣ»
      3. Στην με αριθμό 2799/14-11-2002 ερώτηση δόθηκε με το υπ’ αριθμ. 13952/3-12-2002 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2799/14-11-2002 που κατατέθηκε στη Βουλή από το Βουλευτή κ. Γιώργο Τρυφωνίδη, σας γνωρίζουμε ότι το ΥΠΕΧΩΔΕ συνέστησε στις 11/11/2002 επιτροπή εμπειρογνωμόνων για τον έλεγχο χωροθέτησης και υποβολή προτάσεων για το ΚΥΤ Αργυρούπολης.
      Η Επιτροπή ολοκλήρωσε το έργο της στις 20/11/2002 και υπέβαλε το πόρισμα και τις προτάσεις της τα οποία έχουν ήδη αποσταλεί στο Υπουργείο Ανάπτυξης.
      Η Υπουργός
      Β. ΠΑΠΑΝΔΡΕΟΥ»
      4. Στην με αριθμό 2802/14-11-2002 ερώτηση δόθηκε με το υπ’ αριθμ. 784/28-11-2002 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2802/14-11-2002 που κατατέθηκε στη Βουλή από το Βουλευτή κ. Μ. Λουκάκη, σας γνωρίζουμε τα ακόλουθα:
      1. Σύμφωνα με τον ν. 2214/94 οι πολεοδομικές υπηρεσίες οι οποίες βάσει της ισχύουσας πολεοδομικής νομοθεσίας είναι αρμόδιες για τη χορήγηση των οικοδομικών αδειών καθώς και για τον έλεγχο των οικοδομικών εργασιών ανήκουν πλέον οργανικά και διοικητικά στις οικείες τοπικές αυτοδιοικήσεις Α΄ και Β΄ βαθμού.
      2. Όσον αφορά την περίπτωση έκδοσης οικοδομικής άδειας για την εκτέλεση εργασιών στο χώρο του Φρουρίου Fortezza στο Ρέθυμνο, σας γνωρίζουμε ότι έχει ζητηθεί και αναμένεται σχετική ενημέρωση από την αρμόδια πολεοδομική υπηρεσία της Ν.Α. Ρεθύμνου.
      3. Όπως προκύπτει από το σχετικό (2) αρμοδιότητα έγκρισης της συγκεκριμένης αρχιτεκτονικής μελέτης έχει η τοπική εφορεία Βυζαντινών Μνημείων, το δε τμήμα Παραδοσιακών Οικισμών της Δ/νσης Πολεοδομικού Σχεδιασμού, δεν έχει εγκρίνει κατά το άρθρο 4 του ΓΟΚ ειδικούς όρους δόμησης για το ως άνω ακίνητο. Παραδοσιακών Οικισμών
      Η Υφυπουργός
      Ρ. ΖΗΣΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 2806/14-11-02 ερώτηση δόθηκε με το υπ’ αριθμ. 403/4-12-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθμό 2806/14-11-2002 ερώτηση που κατέθεσε στη Βουλή των Ελλήνων η Βουλευτής κ. Κ. Παπακώστα, σας γνωρίζουμε τα εξής:
      Προκειμένου να απαντηθεί το πρώτο ερώτημα θα πρέπει να μας γνωστοποιηθούν τα πλήρη και ακριβή στοιχεία ταυτότητας του εν λόγω προσώπου.
      Στο πλαίσιο του επιχειρησιακού προγράμματος «Κοινωνία της Πληροφορίας» που θα χρηματοδοτηθεί από το Γ΄ Κ.Π.Σ., η Δ/νση Οργάνωσης και Πληροφορικής του Υπουργείου Δικαιοσύνης έχει σχεδιάσει την ένταξη σειράς έργων Πληροφορικής, όπου περιλαμβάνεται η συνολική κάλυψη του τομέα Δικαιοσύνης με τεχνολογίες πληροφορικής σε όλες τις βαθμίδες των δικαστηρίων. Ήδη υπάρχουν πολλές υπηρεσίες πλήρως η μερικώς μηχανογραφημένες (π.χ. Σ.τ.Ε, Εισαγγελία Πρωτοδικών Αθηνών, Πρωτοδικείο Πειραιά κ.α.) και σταδιακά θα ολοκληρωθεί η μηχανογράφηση όλων των δικαστικών υπηρεσιών της χώρας, με την προτεραιότητα να δίνεται στις δικαστικές υπηρεσίες που παρουσιάζουν το μεγαλύτερο φόρτο εργασίας.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      6. Στην με αριθμό 2759/13-11-02 ερώτηση δόθηκε με το υπ’ αριθμ. 112597/2-12-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 2759/13-11-2002 ερώτηση που κατατέθηκε στη Βουλή από το Βουλευτή κ. Τ. Σπηλιόπουλο σχετικά με τις κεραίες κινητής τηλεφωνίας στη Θεσσαλονίκη, σας γνωρίζουμε τα εξής:
      Οι επιδράσεις της ηλεκτρομαγνητικής ακτινοβολίας στην υγεία παραμένουν αντικείμενο συνεχιζόμενης επιστημονικής έρευνας και στη διεθνή βιβλιογραφία υπάρχουν αντικρουόμενες μελέτες.
      Τα μέτρα προφύλαξης του κοινού από τη λειτουργία κεραιών εγκαταστημένων στη χώρα διέπονται από τις διατάξεις της ΚΥΑ 5357/3839/6-7-00 (ΦΕΚ 1105 τΒ).
      Για λόγους περαιτέρω προστασίας της Δημόσιας Υγείας και μέχρι την οριστικοποίηση των επιστημονικών δεδομένων, θεωρείται σκόπιμο να αποφεύγεται η εγκατάσταση κεραιών κοντά σε σχολεία, νοσοκομεία, γηροκομεία, παιδικούς σταθμούς, κλπ.
      Σύμφωνα με την ως ΚΥΑ και την διατάξεις του Ν. 2801/3-3-00 (ΦΕΚ 46 τΑ) «Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών και άλλες διατάξεις», το Υπουργείο Υγείας και Πρόνοιας δεν έχει αρμοδιότητας ως προς την αδειοδότηση και χωροθέτηση τέτοιων εγκαταστάσεων.
      Ο Υφυπουργός
      Ε. ΝΑΣΙΩΚΑΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Πέμπτης 16 Ιανουαρίου 2003. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
     1. Η με αριθμό 247/13.1.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Γεωργίας, σχετικώς με τον καθορισμό των όρων και των κανόνων ενόψει της νέας καλλιεργητικής περιόδου για το βαμβάκι. 
     2. Η με αριθμό 242/13.1.2003 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον Υπουργό Οικονομίας και Οικονομικών, σχετικώς με την επιβάρυνση του ελληνικού δημοσίου από τους τόκους του δανείου του περασμένου Δεκεμβρίου κλπ.
     3. Η με αριθμό 243/13.1.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Δημόσιας Τάξης, Δικαιοσύνης, σχετικώς με το πρόσφατο περιστατικό ξυλοδαρμού ηλικιωμένης γυναίκας από αξιωματικό της Πολεμικής Αεροπορίας των Ηνωμένων Πολιτειών Αμερικής στα Χανιά κλπ.
     4. Η με αριθμό 259/13.1.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με τις προθέσεις του Υπουργείου να ματαιώσει την εξαγορά πακέτου μετοχών των Ελληνικών Πετρελαίων κλπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ.2 και 3 Καν. Βουλής)
     1. Η με αριθμό 260/13.1.2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την αποπεράτωση των έργων των κάθετων οδικών αξόνων Ηράκλειο-Άγιοι Δέκα και Ηράκλειο –Βιάννος στην Κρήτη.
     2. Η με αριθμό 248/13.1.2003 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικώς με τον καθορισμό των αποζημιώσεων για τους αγρότες του Νομού Πέλλας για τις ζημιές που υπέστησαν από την κακοκαιρία τον περσινό χειμώνα.
     3. Η με αριθμό 257/13.1.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με την απόλυση των εργαζομένων στο Super Market ALIMENTA στο Αγρίνιο κλπ».
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξης της
     ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί συνεπώς σε μια συνεδρίαση ενιαία όπως ορίζουν το Σύνταγμα και ο Κανονισμός της Βουλής, στις προαναφερθείσες διατάξεις του με τις τροπολογίες. Είναι τέσσερις υπουργικές τροπολογίες και είναι και δεκαεννέα εμπρόθεσμες και τέσσερις εκπρόθεσμες τροπολογίες Βουλευτών.
      Η Διάσκεψη των Προέδρων αποφάσισε να διατεθεί συνολικός χρόνος πέντε ωρών για τις αγορεύσεις των εισηγητών των ειδικών αγορητών και των εγγεγραμμένων στον κατάλογο των ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής δηλαδή από την έναρξη της συζητήσεως έως στο τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κώδικα του Κανονισμού της Βουλής. 
      Ως Κοινοβουλευτικός Εκπρόσωπος από τη Νέα Δημοκρατία ορίζεται ο Βουλευτής Θεσσαλονίκης κ. Γεώργιος Σαλαγκούδης. Από το Κομμουνιστικό Κόμμα Ελλάδος ως ειδικός αγορητής ορίζεται ο κ. Δημήτριος Τσιόγκας. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, παρακαλώ το λόγο για ορισμένες ορθές διατυπώσεις.
      ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στο άρθρο 39 «Ρυθμίσεις για την «Α.Ε. ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» παράγραφος 3 λέει: Στην παράγραφο 17 του άρθρου 6 του ν. 2160/1993 οι λέξεις «ακινήτων ιδιοκτησίας του ΕΟΤ»  παρακαλώ να αντικατασταθούν από τις λέξεις «ακινήτων ή επιχειρηματικών μονάδων των οποίων η διοίκηση και διαχείριση έχει ανατεθεί στην εταιρεία «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.» σύμφωνα με το άρθρο 13 του ν. 2636/1998 όπως αντικαταστάθηκε με το άρθρο 9 παράγραφος 6 του ν. 2837/1998. 
      ΙΩΑΝΝΗΣ ΑΝΘΟΠΟΥΛΟΣ: ΄Ετσι είναι στην έκθεση. 
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ διαβάστε το  πάλι χωρίς να παρεμβάλετε σχόλια. Αυτό που προτείνετε διαβάστε το ολόκληρο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): «Στην παράγραφο 17 του άρθρου 6 του ν. 2160/1993 οι λέξεις «ακινήτων ιδιοκτησίας του ΕΟΤ» αντικαθίστανται με τις λέξεις «ακινήτων ή επιχειρηματικών μονάδων των οποίων η διοίκηση και διαχείριση έχει ανατεθεί στην εταιρεία «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.» σύμφωνα με το άρθρο 13 του ν. 2636/1998 όπως αντικαταστάθηκε με το άρθρο 9 παράγραφος 6 του ν. 2837/1998». 
      ΠΡΟΕΔΡΟΣ (Απόστολος Κακλαμάνης): Αυτός ο νόμος ο 2837 είναι του 1998; Όχι του 2000; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, με συγχωρείτε εγώ έκανα λάθος. Είναι ο νόμος 2837 του 2000.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, προφανώς οι τρεις  λέξεις ο διαζευκτικός σύνδεσμος και οι δύο «ή επιχειρηματικών μονάδων», που ετέθη στην επιτροπή στην δεύτερη σειρά της διατάξεως πηγαίνει στο τέλος της τρίτης σειράς. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μάλιστα. «Ακινήτων ή επιχειρηματικών μονάδων».
      ΠΡΟΕΔΡΟΣ (Απόστολος Κακλαμάνης):	Είναι μια διατύπωση διαφορετική. Καταλάβαμε τώρα. Νομίζω ότι και οι συνάδελφοι που παρακολουθούν κατάλαβαν. Θα δούμε επί της ουσίας τι σημαίνει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Η επόμενη είναι στην παράγραφο 12 του άρθρου 39. Διαγράφονται οι λέξεις…
      ΠΡΟΕΔΡΟΣ (Απόστολος Κακλαμάνης): Σε ποια σειρά;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στο τέλος της παραγράφου, κύριε Πρόεδρε, ακριβώς στο τέλος που λέει: «ή σε άλλο κατάλληλο χώρο» προστίθεται η φράση «η μετεγκατάσταση γίνεται με ευθύνες και δαπάνες  της ΕΤΑ. Α.Ε».
      ΠΡΟΕΔΡΟΣ (Απόστολος Κακλαμάνης): Συγγνώμη. Διαγράφεται αυτό που προσετέθη στην επιτροπή.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διαγράφεται το «ή σε άλλο κατάλληλο χώρο».
      ΠΡΟΕΔΡΟΣ (Απόστολος Κακλαμάνης): Διαγράφεται. Τελεία λοιπόν εκεί.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τελεία. Και αρχίζουμε με κεφαλαίο: «Η μετεγκατάσταση γίνεται με ευθύνη και δαπάνες της ΕΤΑ ΑΕ». Για να είναι σαφές μπαίνει αυτή η προσθήκη.
      Στο άρθρο 44, μετά το στοιχείο ια΄ που τελειώνει: «…έχει έναν εκπρόσωπο του Εθνικού Φορέα Ελέγχου Τροφίμων», προστίθεται η ακόλουθη πρόταση: « Η θητεία του διοικητικού συμβουλίου είναι τριετής». Είχε παραλειφθεί…
      ΠΡΟΕΔΡΟΣ (Απόστολος Κακλαμάνης): Μη σχολιάζετε, για να καταλάβω τη διάταξη.
      Η θητεία, λοιπόν, του  Δ.Σ είναι τριετής.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μάλιστα. Τίποτα άλλο.
      Επίσης, κύριε Πρόεδρε, όσον αφορά στο άρθρο 47, που είχε γίνει δεκτή μια τροπολογία, ζητούμε την απόσυρση όλου του άρθρου.
      ΠΡΟΕΔΡΟΣ (Απόστολος Κακλαμάνης):  Το άρθρο 47 το αποσύρετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το αποσύρουμε με την εξής αιτιολογία: Από το Υπουργείο Παιδείας έχει εκδοθεί ήδη –αυτές τις μέρες μάλιστα- και υπεγράφη και από τους αρμόδιους Υπουργούς προεδρικό διάταγμα, το οποίο έχει ως θέμα τη θέσπιση συστήματος αναγνώρισης των προσόντων σχετικά με τις επαγγελματικές δραστηριότητες που καλύπτονται από τις οδηγίες ελευθέρωσης κλπ. Αυτό, λοιπόν, ρυθμίζει τα θέματα τα οποία επιδιώκουμε εδώ με το άρθρο αυτό.
      ΠΡΟΕΔΡΟΣ (Απόστολος Κακλαμάνης): Εσείς, λοιπόν, αποσύρετε το άρθρο 47.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αποσύρω το άρθρο 47.
      Μετά πάμε στις τροπολογίες, κύριε Πρόεδρε. Στις τροπολογίες τις οποίες έχουμε καταθέσει και συγκεκριμένα στην τροπολογία 1327…
      ΠΡΟΕΔΡΟΣ (Απόστολος Κακλαμάνης): Στην τελευταία.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):  Ναι στην τελευταία και μάλιστα στην παράγραφο 7, στην τελευταία παράγραφο, που είναι για το αυτοκινητοδρόμιο…
      ΠΡΟΕΔΡΟΣ (Απόστολος Κακλαμάνης): Που λέει ότι «αυτοκινητοδρόμιο είναι χώρος… κ.λπ».
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στο τέλος της σελίδας παρακαλώ εκεί που λέει «κτιριακές εγκαταστάσεις….και διευκολύνουν τους αγώνες…. και γ) συμπληρωματικών υποδομών στον περιβάλλοντα χώρο». Εκεί παρακαλώ να μπει τελεία και διαγράφεται η υπόλοιπη μία γραμμή «όπως χώροι στάθμευσης, βοηθητική πίστα κλπ». Να τη διαβάσω.
      ΠΡΟΕΔΡΟΣ (Απόστολος Κακλαμάνης): Μια στιγμή, κύριε Υπουργέ.
      Κύριοι συνάδελφοι, έχετε μπροστά σας την τροπολογία. 
      Λοιπόν, στη σελίδα 6 του κειμένου της τροπολογίας στην προτελευταία σειρά μετά τις λέξεις «περιβάλλοντα χώρο» μπαίνει τελεία και διαγράφονται οι λέξεις «όπως χώροι στάθμευσης, ελικοδρόμιο, βοηθητική πίστα αγώνων, ανοικτό θέατρο κλπ.».
      Συνεχίστε, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στην επόμενη σελίδα 7 εκ παραδρομής βλέπω, κύριε Πρόεδρε, ότι διεγράφησαν κάποιες διατυπώσεις οι οποίες πρέπει να παραμείνουν.
      ΠΡΟΕΔΡΟΣ (Απόστολος Κακλαμάνης): Πείτε μας τη διάταξη. Σε ποια σειρά του κειμένου της τροπολογίας γίνεται αυτό.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στη σελίδα 7 το σημείο α) τελειώνει λέγοντας «απαραίτητες για την τουριστική ανάπτυξη της χώρας». Εκεί προστίθεται, όπως ήταν στο αρχικό κείμενο, το εξής: «και υπάγονται στις τουριστικές επιχειρήσεις του άρθρου 3 παράγραφος 1 περίπτωση  τ του νόμου 2601/1998 (Α΄ 81)».
      Κύριε Πρόεδρε, προστίθεται αυτή η φράση που ήταν στο αρχικό κείμενο και παραλείφθηκε. 
      Επίσης, στο τέλος του άρθρου…
      ΠΑΡΘΕΝΑ ΦΟΥΝΤΟΥΚΙΔΟΥ: Ποιο ήταν το αρχικό κείμενο;
      ΠΡΟΕΔΡΟΣ (Απόστολος Κακλαμάνης): Τι είπατε, κυρία συνάδελφε; 
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, απλά για τη γνώση του θέματος, θέλω να πω ότι μιλάμε για ένα νομοσχέδιο που μας έχει έρθει και στην επιτροπή με είκοσι πέντε σελίδες διορθώσεις, οκτώ σελίδες …
      ΠΡΟΕΔΡΟΣ (Απόστολος Κακλαμάνης): Άλλο θέμα αυτό. Κατά τη συζήτηση θα τα πείτε αυτά.
      ΠΑΡΘΕΝΑ ΦΟΥΝΤΟΥΚΙΔΟΥ: Θα τα πούμε αλλά το λέω γιατί είπε ο Υπουργός για το αρχικό κείμενο. Και λέω, ποιο είναι το αρχικό κείμενο; 
      ΠΡΟΕΔΡΟΣ (Απόστολος Κακλαμάνης): Αυτά δεν είναι υποχρεωτικό να τα δεχθείτε. Εφόσον τα λέει, πρέπει να τα ακούσουμε. 
      Συνεχίστε, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τελειώνοντας, κύριε Πρόεδρε, μετά το σημείο 7 προστίθεται ένα σημείο 8 με τρεις γραμμές…
      ΠΡΟΕΔΡΟΣ (Απόστολος Κακλαμάνης): Δεν υπάρχει σημείο 7.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το σημείο 7 είναι αυτό που τελειώσαμε, στο οποίο κάναμε και την προσθήκη. Ήταν το σημείο 7α΄.
      ΓΕΩΡΓΙΟΣ ΣΑΛΑΓΚΟΥΔΗΣ: Ήταν το σημείο 7α΄.
      ΠΡΟΕΔΡΟΣ (Απόστολος Κακλαμάνης): Ήταν παράγραφος 7.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Και τέλειωσε μέχρι το ε΄.
      Προστίθεται ένα σημείο 8, όπως ήταν και αρχικά, που λέει: «Οι διατάξεις  της παραγράφου 17 του άρθρου 82 του νόμου 3057/2002 (Α΄ 239) εφαρμόζονται και για την επιδότηση ξενοδοχείων που βρίσκονται σε όμορους με την Αττική νομούς, υπό την προϋπόθεση ότι έχει συναφθεί ή πρόκειται να συναφθεί σύμβαση μίσθωσης δωματίων με την οργανωτική επιτροπή Ολυμπιακών Αγώνων 2004». 
      Και αυτό το σημείο εκ παραδρομής αφαιρέθηκε στην τελική κατάθεση του νομοσχεδίου.
      ΠΡΟΕΔΡΟΣ (Απόστολος Κακλαμάνης): Και το επαναφέρετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το επαναφέρουμε διότι ξεκαθαρίσαμε και με το αρμόδιο Υπουργείο Εθνικής Οικονομίας ότι αυτά τα δύο σημεία από παραδρομή δεν περιελήφθησαν μέσα.
      ΠΡΟΕΔΡΟΣ (Απόστολος Κακλαμάνης): Έχετε κάτι άλλο, κύριε Υπουργέ;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στη σελίδα 6 της ίδιας τροπολογίας στην παράγραφο 5 που αφορά το χιονοδρομικό κέντρο Παρνασσού αντί των πρώτων λέξεων που λέει το άρθρο «Η έκταση του ΕΟΤ» τίθενται οι λέξεις «Εγκρίνεται η παραχώρηση στον ΕΟΤ της έκτασης που έγινε με το προεδρικό διάταγμα 71/1998 (Α΄ 69)». 
      Και παρακάτω μετά  τις λέξεις «σε φωτοσμίκρυνση στον παρόντα νόμο» προστίθεται η λέξη «και». 
      ΠΡΟΕΔΡΟΣ (Απόστολος Κακλαμάνης): Μια στιγμή, κύριε Υπουργέ, για να καταλάβουμε.
      Διαγράφονται οι λέξεις «Η έκταση του ΕΟΤ» και τίθεται τι; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Λέμε: «Εγκρίνεται η παραχώρηση στον ΕΟΤ της έκτασης που έγινε με το προεδρικό διάταγμα 71/98 …»
      ΠΡΟΕΔΡΟΣ (Απόστολος Κακλαμάνης): Για να το διευκρινίσουμε, λοιπόν,  λέμε «εγκρίνεται η παραχώρηση στον ΕΟΤ έκτασης που έγινε με το προεδρικό διάταγμα 71/98 συνολικού εμβαδού έντεκα χιλιάδων εξακοσίων στρεμμάτων». Έτσι δεν είναι;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως. 
      Παρακάτω, εκεί που λέμε «δημοσιεύεται σε φωτοσμίκρυνση στον παρόντα νόμο» μετά προσθέτουμε το σύνδεσμο «και».
      ΠΡΟΕΔΡΟΣ (Απόστολος Κακλαμάνης): Δηλαδή, η πρόταση συνεχίζεται με τη φράση «και χαρακτηρίζεται». 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μάλιστα.
      ΠΡΟΕΔΡΟΣ (Απόστολος Κακλαμάνης): Έχετε κάτι άλλο να προσθέσετε;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, κύριε Πρόεδρε, δεν έχω κάτι άλλο να προσθέσω.
      (Στο σημείο αυτό ο Υπουργός Ανάπτυξης, κ. Απόστολος-Αθανάσιος Τσοχατζόπουλος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «ΔΙΟΡΘΩΣΕΙΣ ΠΟΥ ΠΡΕΠΕΙ ΝΑ ΓΙΝΟΥΝ ΚΑΤΑ ΤΗΝ ΔΙΑΡΚΕΙΑ ΣΥΖΗΤΗΣΗΣ ΣΤΗΝ ΟΛΟΜΕΛΕΙΑ, ΤΟΥ ΝΟΜΟΣΧΕΔΙΟΥ ΜΕ ΤΙΤΛΟ: «ΤΟΥΡΙΣΤΙΚΗ ΕΚΠΑΙΔΕΥΣΗ ΚΑΙ ΚΑΤΑΡΤΙΣΗ ΡΥΘΜΙΣΕΙΣ ΓΙΑ ΤΟΝ ΤΟΥΡΙΣΜΟ ΚΑΙ ΑΛΛΕΣ ΔΙΑΤΑΞΕΙΣ»
      1. Η ορθή διατύπωση της παραγράφου 3 του άρθρου 39 έχει ως εξής: «Στην παράγραφο 17 του άρθρου 6 του ν. 2160/1993 οι λέξεις «ακινήτων ιδιοκτησίας του ΕΟΤ» αντικαθίστανται από τις λέξεις «ακινήτων ή επιχειρηματικών μονάδων των οποίων η διοίκηση και διαχείριση έχει ανατεθεί στην εταιρεία ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.» σύμφωνα με το άρθρο 13 του ν. 2636/1998, όπως αντικαταστάθηκε με το άρθρο 9 παράγραφος 6 του ν. 2837/2000».
      2. Στο τέλος της παραγράφου 12 του άρθρου 39 διαγράφονται οι λέξεις «ή σε άλλο κατάλληλο χώρο» και προστίθεται η φράση «η μετεγκατάσταση γίνεται με ευθύνη και δαπάνες  της Ε.Τ.Α. Α.Ε».
      3. Στο άρθρο 44, μετά το στοιχείο ια΄ προστίθεται η ακόλουθη πρόταση: «Η θητεία του Διοικητικού Συμβουλίου είναι τριετής». 
      4. Ζητείται η απόσυρση των διατάξεων του άρθρου 47 γιατί το θέμα αυτό αντιμετωπίζεται με σχέδιο προεδρικού διατάγματος που προωθείται με πρωτοβουλία του Υπουργείου Παιδείας και Θρησκευμάτων το οποίο έχει ως θέμα την «Θέσπιση συστήματος αναγνώρισης των προσόντων σχετικά με τις επαγγελματικές δραστηριότητες που καλύπτονται από τις οδηγίες ελευθέρωσης…κ.λπ.».
      Επειδή οι διατάξεις του άρθρου αυτού κατατέθηκαν με την μορφή τροπολογίας από βουλευτές, κατά τη διάρκεια συζήτησης του νομοσχεδίου στην διαρκή επιτροπή παραγωγής και εμπορίου δεν κατέστη δυνατόν να συσχετισθούν με την πρωτοβουλία του Υπουργείου Παιδείας. Όμως, θεωρούμε σκόπιμο να αποσυρθεί η σχετική διάταξη για να μην υπάρχει αποσπασματική αντιμετώπιση του θέματος.
      5. Στην παρ. 5 της τροπολογίας 1327 επέρχονται οι εξής διορθώσεις:
      Οι τρεις πρώτες λέξεις της διάταξης αντικαθίστανται ως εξής:
      α) «Εγκρίνεται η παραχώρηση στον ΕΟΤ έκτασης που έγινε με το π.δ. 71/98 (Α 69) συνολικού».
      β) Μετά τις λέξεις «φωτοσμίκρυνση στον παρόντα νόμο» τίθεται ο σύνδεσμος «και».
      6. Στην παράγραφο 7 της τροπολογίας 1327 διαγράφονται οι λέξεις «όπως χώροι στάθμευσης, ελικοδρόμιο, βοηθητική πίστα αγώνων, ανοικτό θέατρο κλπ.».
      Επίσης στο τέλος του εδαφίου α) προστίθεται η φράση: «και υπάγονται στις τουριστικές επιχειρήσεις του άρθρου 3 παρ. 1 περίπτωση τ΄ του ν. 2601/1998 (Α 81)».
      7.  Προστίθεται στην τροπολογία 1327 παράγραφος 8 ως εξής:
      «8. «Οι διατάξεις της παρ. 17 του άρθρου 82 του ν. 3057/2002 (Α 239) εφαρμόζονται και για την επιδότηση ξενοδοχείων που βρίσκονται σε όμορους με την Αττική νομούς, υπό την προϋπόθεση ότι έχει συναφθεί ή πρόκειται να συναφθεί σύμβαση μίσθωσης δωματίων με την οργανωτική επιτροπή Ολυμπιακών Αγώνων 2004». »)
      ΠΡΟΕΔΡΟΣ (Απόστολος Κακλαμάνης): Θα σας παρακαλούσα, λοιπόν, αυτά τα κείμενα να τα δώσετε να μοιραστούν και στους συναδέλφους. Μάλιστα, για άλλη μία φορά, θα ήθελα να παρακαλέσω την Κυβέρνηση να καταθέτει τις τροπολογίες που έχει εγκαίρως, διότι αυτή η τροπολογία που θίγει τόσα θέματα κατετέθη αργά την Παρασκευή. Βέβαια, τα περισσότερα απ’ αυτά που θίγετε συζητήθηκαν και απεσύρθηκαν στην επιτροπή, αλλά αυτό δημιουργεί οπωσδήποτε προβλήματα.
      Αυτό το άρθρο, λοιπόν, δικαιούσθε να το αποσύρετε και αυτές οι προσθήκες που κάνατε θα συζητηθούν.
      Ορίστε, κύριε Σαλαγκούδη, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μ’ αυτήν την ευκαιρία θα ήθελα να πω ότι με τη διαδικασία που συζητούμε πλέον, σύμφωνα με το άρθρο 70, παράγραφος 2, του Συντάγματος, προκειμένου να έχουμε ένα καλό αποτέλεσμα, θα πρέπει να ακολουθήσουμε μέσα στα επιτρεπτά όρια του Κανονισμού κάποια ορθότερη διαδικασία. 
      Κατ’ αρχήν, οι επιτροπές πρέπει να συνεδριάζουν με κάποια μεγαλύτερη άνεση. Ιδιαίτερα, θα έλεγα –δεν το ζητάμε μόνο εμείς οι Βουλευτές, αλλά και οι σύμβουλοι των Υπουργών, οι οποίοι επεξεργάζονται τις παρατηρήσεις μας- ότι τουλάχιστον η τελευταία συνεδρίαση -που συνήθως είναι η τέταρτη-  πρέπει να έχει μία μέρα τουλάχιστον διαφορά από την προηγούμενη. 
      Θα ήθελα, επίσης, να προτείνω να αποφεύγονται -εκτός από την ακρόαση των φορέων- οι πρωινές και οι απογευματινές συνεδριάσεις την ίδια μέρα, έτσι ώστε να δίνεται η δυνατότητα και στον Υπουργό και στους συμβούλους του και στους Βουλευτές να μελετούμε και τις παρατηρήσεις που οι Βουλευτές κάνουν –και επομένως προσπαθούν να διορθώσουν το νομοσχέδιο- αλλά να δίνεται και στον Υπουργό που φέρνει τροπολογίες η ευχέρεια στη διάρκεια αυτού του χρονικού διαστήματος να καταθέσει τις τροπολογίες στην επιτροπή.
      ΠΡΟΕΔΡΟΣ (Απόστολος Κακλαμάνης): Κύριε Σαλαγκούδη, αυτή η παρατήρησή σας είναι πολύ σωστή και εγώ θα συνεννοηθώ με τους Προέδρους των Επιτροπών, διότι πράγματι, ενώ αυτή η συνταγματική μεταρρύθμιση που κάναμε επιτρέπει στις επιτροπές, όπου –κακά τα ψέματα- εκεί γίνεται η ουσιαστική επεξεργασία των νομοσχεδίων, να κάνουν αυτήν την επεξεργασία, αν δεν γίνονται οι συνεδριάσεις έτσι που να διευκολύνεται και το Υπουργείο κάθε φορά να αξιολογεί τις προτάσεις που έχουν κατατεθεί, μπορεί να επιστρέψουμε χωρίς να το καταλάβουμε στην παλαιά διαδικασία, κατά την οποία δίναμε πολλές συνεδριάσεις στην Ολομέλεια, αλλά ήταν συνεδριάσεις μονολόγων χωρίς δυνατότητα προσαρμογής.
     Μ’ αυτήν τη διαδικασία, η Κυβέρνηση δεν έχει πρόβλημα καθυστέρησης των νομοσχεδίων της. Έτσι, ένα νομοσχέδιο που κατατίθεται εδώ μπορεί –σε αντίθεση με ό,τι συνέβαινε προ μερικών ετών- να ψηφιστεί πιο γρήγορα. Θυμάμαι, ως Βουλευτής, νομοσχέδια που έπρεπε να περάσουν πολλοί μήνες, για να ψηφιστούν. Τώρα, ένα νομοσχέδιο μπορεί μέσα σε τρεις εβδομάδες -ή ένα μήνα το πολύ- να γίνει αντικείμενο επεξεργασίας και να ψηφιστεί.
     Επομένως, έχετε δίκιο. Κύριε Γείτονα, θα μπορούσαμε να συζητήσουμε στη Διάσκεψη των Προέδρων για το θέμα των συνεδριάσεων των επιτροπών. Άλλωστε, δεν υπάρχει περιορισμός. Μπορούν να γίνονται και τρεις και τέσσερις και πέντε συνεδριάσεις, αλλά να διεξάγονται κατά τέτοιο τρόπο, ώστε να μπορούμε να επεξεργαζόμαστε καλύτερα τα νομοσχέδια.
     Νομίζω ότι μπορούμε να προχωρήσουμε. Κύριε Ανθόπουλε, έχετε το λόγο.
     ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Κύριε Πρόεδρε, θα μπορούσα να έχω το λόγο;
     ΠΡΟΕΔΡΟΣ (Απόστολος Κακλαμάνης): Θα μιλήσετε μετά ως εισηγήτρια.
     ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Θέλω να υποβάλω μία ένσταση.
     ΠΡΟΕΔΡΟΣ (Απόστολος Κακλαμάνης): Αν είναι διαδικαστικό, ορίστε, έχετε το λόγο.
     ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Έχω καταθέσει και σχετική τροπολογία, αλλά θέλω να υποβάλω μία ένσταση, διότι θεωρώ αντισυνταγματική τη ρύθμιση του άρθρου 39 και, συγκεκριμένα, της παραγράφου 4.
      ΠΡΟΕΔΡΟΣ (Απόστολος Κακλαμάνης): Αν κάνετε μία ένσταση αντισυνταγματικότητας του νομοσχεδίου, αυτό πρέπει να το κάνετε όταν θα μιλήσετε και μάλιστα θα ερωτηθεί το Σώμα. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εντάξει θα το κάνω, όταν θα μιλήσω.
      ΠΡΟΕΔΡΟΣ (Απόστολος Κακλαμάνης): Ορίστε, κύριε Ανθόπουλε, έχετε το λόγο. 
      ΙΩΑΝΝΗΣ ΑΝΘΟΠΟΥΛΟΣ: Κυρίες και κύριοι συνάδελφοι, σήμερα πολύ περισσότερο από άλλοτε, η παγκοσμιοποίηση της οικονομίας επιβάλλει σε κάθε χώρα της υφηλίου να επιλέξει κατά προτεραιότητα εκείνους τους τομείς της οικονομίας της, όπου σαφώς υπερέχει με βάση τα συγκριτικά τους στοιχεία και όπου πράγματι μπορεί διεθνώς να ανταγωνιστεί τις άλλες χώρες, δυναμικά και αποτελεσματικά. 
      Κορυφαίος και πρωταρχικός τομέας διεθνούς οικονομικού ανταγωνισμού είναι για τη χώρα μας ο τουρισμός. Ήδη πολλά προσφέρει στην εθνική μας οικονομία. Μπορεί να προσφέρει ακόμα περισσότερα, με μια συστηματική πολιτική εξασφάλισης σύγχρονων και λειτουργικών υποδομών και προετοιμασίας κατάλληλου ανθρώπινου στελεχικού δυναμικού και εργατοτεχνικού προσωπικού.
      Στην κοινωνία της γνώσης ο τομέας των υπηρεσιών που λειτουργεί με ανθρώπους της γνώσης και των δεξιοτήτων πια έγινε ιδιαίτερα ελκυστικός για τους νέους ανθρώπους. Πρέπει να γίνει ελκυστικός και ο τομέας των τουριστικών υπηρεσιών.
      Το συζητούμενο νομοσχέδιο αποτελεί μια δυναμική προσαρμογή της Κυβέρνησης στις απαιτήσεις της παγκοσμιοποίησης της οικονομίας που οδηγεί σε υψηλό ανταγωνισμό. Είναι μια ενεργητική πρωτοβουλία στην εποχή της κοινωνίας της γνώσης και των δεξιοτήτων, με σύνθημα το «από παιδείας άρξασθε», για να διασφαλιστεί η ανάπτυξη της οικονομίας και η πρόοδος της κοινωνίας. 
      Το νομοσχέδιο είναι καινοτομικό. Έχει φιλοσοφία και στόχους. Από τα πενήντα του άρθρα τα τριάντα έξι, δηλαδή τα τρία τέταρτα αφορούν στην τουριστική εκπαίδευση. Το ένα τέταρτο των άρθρων αναφέρεται σε διαχειριστικά θέματα που έχουν να κάνουν με τους λιμένες της χώρας, τα ορειβατικά καταφύγια, την εταιρεία τουριστικών ακινήτων, το καζίνο Πόρτο Καράς, τις λαϊκές αγορές, την Επιτροπή Ανταγωνισμού και άλλα.
      Έτσι, λοιπόν, το Υπουργείο Ανάπτυξης για το καλό του τουρισμού της χώρα φέρνει προς ψήφιση αυτό το νομοσχέδιο για μια σύγχρονη και αναγκαία τουριστική εκπαίδευση ως παράλληλη επαγγελματική εκπαίδευση, που οργανώνεται και εποπτεύεται από το ίδιο και σε κάποιους τομείς συνεπικουρείται από το Υπουργείο Παιδείας.
      Δεν είναι η μόνη περίπτωση παράλληλης επαγγελματικής εκπαίδευσης που οργανώνεται και αναπτύσσεται στη χώρα μας, σε σχέση με το κεντρικό εκπαιδευτικό σύστημα που υπάγεται στο Υπουργείο Παιδείας. Κάτι παρόμοιο ισχύει και για το Υπουργείο Εμπορικής Ναυτιλίας με τις ναυτικές ακαδημίες, για το Υπουργείο Γεωργίας με τις αγροτικές σχολές υπό την εποπτεία του οργανισμού «Δήμητρα», για το Υπουργείο Εργασίας ο ΟΑΕΔ με τα ινστιτούτα εκπαίδευσης και κατάρτισης υπό την εποπτεία της ανώνυμης εταιρείας «Επαγγελματική Κατάρτιση Α.Ε.» και τέλος για την Εκκλησία με τις ιερατικές σχολές και τα εκκλησιαστικά λύκεια.
      Η παράλληλη επαγγελματική εκπαίδευση επίσης δεν αποτελεί ίδιον γνώρισμα ή ιδιαιτερότητα της χώρας μας. Σε αρκετές ευρωπαϊκές χώρες και σε πολλές άλλες χώρες του κόσμου εφαρμόζεται με επιτυχία και με πολύ ελαστικότερες και ευέλικτες μορφές, κυρίως στους τομείς εκείνους που οι χώρες δίνουν ιδιαίτερη έμφαση ή πρώτη προτεραιότητα στο πλαίσιο του διεθνούς καταμερισμού εργασίας, με αξιώσεις υψηλής ανταγωνιστικότητας.
      Ο βασικότερος ίσως από τους λόγους που δικαιολογούν την παράλληλη επαγγελματική εκπαίδευση είναι η ευελιξία που διαθέτει και η υψηλή απόδοση που παρέχει σε μικρομεσαίους χρόνους. Ακόμα και το κεντρικό εκπαιδευτικό σύστημα του Υπουργείου Παιδείας μπήκε εν μέρει σ΄ αυτήν τη λογική, για παράδειγμα με το ταχύρυθμο δεκαοχτάμηνο σχολείο δεύτερης ευκαιρίας, για την αντιμετώπιση της σχολικής αποτυχίας σε μεταγενέστερο χρόνο, όταν το ώριμο άτομο θέλει να καλύψει το εκπαιδευτικό κενό της παιδικής και προεφηβικής ηλικίας και να πάρει απολυτήριο δημοτικού ή γυμνασίου.
      Τι πετυχαίνει αυτό το νομοσχέδιο;
      Πρώτον, εκσυγχρονίζει την ισχύουσα διάσπαρτη νομοθεσία και την προσαρμόζει στις σημερινές εκπαιδευτικές συνθήκες, αλλά και απαιτήσεις. Σκεφθείτε ότι μέχρι σήμερα στο θεσμικό πλαίσιο που χρονολογείται από το 1937 έχουν επέλθει μόνον κάποιες ανεπαίσθητες αλλαγές και βελτιώσεις. Ταυτόχρονα, συγκεντρώνει και κωδικοποιεί σε ένα και μόνο νομοθέτημα όλες τις διατάξεις. 
      Η διασπορά και η μη καταγραφή πολλών ενδιάμεσων τροποποιήσεων από το 1937 μέχρι σήμερα είχαν σαν συνέπεια κάθε εκπαιδευτήριο τουριστικών επαγγελμάτων να εφαρμόσει τελικά τους δικούς του κανόνες. Άρα, λοιπόν, αντιμετωπίζεται και μία λειτουργική αναρχία στο εκπαιδευτικό σύστημα της τουριστικής εκπαίδευσης.
      Δεύτερον, αναμορφώνει τις πρώην σχολές τουριστικών επαγγελμάτων σε ένα στιβαρό αλλά και λειτουργικό Oργανισμό Τουριστικής Εκπαίδευσης με διευρυμένες και ουσιαστικές αρμοδιότητες για μία ποιοτική αναβάθμιση της τουριστικής παιδείας των επαγγελματιών του είδους. Οριοθετεί το φάσμα της αρμοδιότητας του Οργανισμού Τουριστικής Εκπαίδευσης στο να διαρθρώνει την τουριστική εκπαίδευση και κατάρτιση μεταξύ δευτεροβάθμιας και τριτοβάθμιας ανώτερης εκπαίδευσης και στο να διακρίνει την εκπαίδευση από την κατάρτιση με λειτουργικά θεσμικά όργανα και εκπαιδευτικό προσωπικό ανάλογο του είδους και των στόχων.
      Τρίτον, προσδιορίζει τους πόρους για την τουριστική εκπαίδευση και ονοματίζει τις πηγές άντλησής τους στο πλαίσιο μιας διάφανης, ρεαλιστικής και αποτελεσματικής λειτουργίας του Οργανισμού Τουριστικής Εκπαίδευσης.
      Τέταρτον, εναρμονίζει τα ισχύοντα σε όλους τους τομείς τουριστικής εκπαίδευσης με όσα ισχύουν ανάλογα σε άλλα Υπουργεία και κυρίως με το Υπουργείο Παιδείας, με αποτέλεσμα εφεξής να μην προκύπτουν αναντιστοιχίες και δυσερμήνευτες διαφορές. Παραδείγματος χάρη, οργανώνεται σε νέα βάση όλο το σύστημα των ΤΕΕ, των ΙΕΚ και των ΚΕΚ και δίνεται έτσι η δυνατότητα λειτουργίας και ΤΕΕ β΄ κύκλου. Δίνεται η δυνατότητα ίδρυσης ΙΕΚ και ΚΕΚ και ειδικών μεταλυκειακών ΤΕΕ για όσους μαθητές θα προσφεύγουν στα τουριστικής παιδείας ΤΕΕ έχοντας αποφοιτήσει από το ενιαίο λύκειο.
      Πέμπτον, τα εκπαιδευτικά προγράμματα των σχολών τουριστικής εκπαίδευσης γίνονται ευέλικτα και αποτελεσματικά, ξεφεύγουν από την ακαμψία του προϊσχύοντος νομοθετικού καθεστώτος και παρέχουν τη δυνατότητα προσαρμογής της τουριστικής εκπαίδευσης στις ανάγκες της αγοράς. Αυτό είναι ένα πολύ σημαντικό στοιχείο. Για παράδειγμα αναφέρω το εξής: Οι ειδικότητες στα ΤΕΕ μέχρι τώρα περιορίζονταν σε ξενοδοχειακή, εστιατορική, μαγειρική και ζαχαροπλαστική. Δεν υπήρχαν εκπαιδευτικά προγράμματα για τον αγροτουρισμό, δεν υπήρχαν εκπαιδευτικά προγράμματα για τον ιαματικό τουρισμό ή για το συνεδριακό τουρισμό. Τώρα θα γίνουν και τέτοια προγράμματα.
      Έκτον, με το νομοσχέδιο το εκπαιδευτικό σύστημα αποκτά τη δυνατότητα απορρόφησης κονδυλίων και από το Γ΄ Κοινοτικό Πλαίσιο Στήριξης, με συνέπεια να δοθεί στον Οργανισμό Τουριστικής Εκπαίδευσης η δυνατότητα να λειτουργήσει νέα προγράμματα και να αναπτύξει καινοτόμες δράσεις.
      Έβδομον, δημιουργούνται μόνιμες θέσεις εκπαιδευτικού προσωπικού, δηλαδή δημιουργείται ένας πυρήνας καθηγητών που διασφαλίζει τη συνέχεια στο εκπαιδευτικό έργο, ενώ χρειάζονται και οι υπόλοιποι που απορροφώνται από την αγορά, από την οποία μεταφέρουν ζώσα γνώση και εμπειρία, έτσι ώστε οι σπουδαστές να παίρνουν ένα πολύ χρήσιμο στοιχείο, τη ζώσα γνώση από την εμπειρία των εκτάκτων αυτών εκπαιδευτικών.
      Όγδοον και πολύ σημαντικό: Με το νέο οργανισμό δίνεται η δυνατότητα στις σχολές τουριστικών επαγγελμάτων να δημιουργήσουν ένα γραφείο διασύνδεσης με την αγορά με εύλογο στόχο αφ’ ενός την ταχεία και μεγαλύτερη απορρόφηση αποφοίτων, αφ’ ετέρου την παρακολούθηση των νέων αναγκών και των νέων απαιτήσεων της αγοράς.
      Έχοντας κατά νου την παρελθούσα κατάσταση στις ΣΤΕ, στις παλιές Σχολές Τουριστικών Επαγγελμάτων και με βάση την προοπτική που δίνει σε αυτές το παρόν νομοσχέδιο, γίνεται σαφές ότι κανένας νόμος δεν μπορεί να εξωθήσει τα πράγματα σε πρόωρη άφιξη. Πρώτον ωριμάζουν οι συνθήκες και μετά έρχεται ο νόμος να δώσει λύσεις, να διευκολύνει ή να επιστεγάσει αποδεκτές καταστάσεις και να ανοίξει την προοπτική για δυναμικές εξελίξεις. Ιδιαίτερα στο χώρο της εκπαίδευσης η εξελικτική πορεία των θεσμών, των λειτουργιών, των εκπαιδευτικών συστημάτων δεν γίνεται με αιφνίδιες αλλαγές, δεν γίνεται με μεταλλάξεις. Γίνεται με μεταρρυθμίσεις σε ένα εύλογο μήκος χρόνου. Παραδείγματος χάρη, αν το 1997 καταργήθηκε η επετηρίδα ήταν γιατί είχε ωριμάσει η ιδέα της κατάργησής της. Εάν το 2000 ανωτατοποιήθηκαν τα ΤΕΙ, χωρίς να ταυτιστούν –προσέξτε- με τα πανεπιστήμια, ήταν γιατί η ιδέα της ανωτατοποίησης ωρίμασε και προέκυψε ύστερα από δεκαεπτά ολόκληρα χρόνια λειτουργίας τους, ως αυτοτελών και ανεξάρτητων τεχνολογικών εκπαιδευτικών ιδρυμάτων της χώρας.
      Οι δύο ανώτερες σχολές τουριστικών επαγγελμάτων που υπάρχουν στη Ρόδο και στον Άγιο Νικόλαο ανήκουν στην τριτοβάθμια εκπαίδευση, αλλά ορθώς κατατάσσονται με αυτό το νομοσχέδιο στο επίπεδο της ανώτερης εκπαίδευσης, της ανώτερης παιδείας για τρεις λόγους, κύριε Υπουργέ. 
      Πρώτον, δεν λειτούργησαν μέχρι τώρα πλήρως με τους όρους και τις προϋποθέσεις μιας ανώτερης τριτοβάθμιας εκπαίδευσης που με αυτό το νομοσχέδιο τίθενται για πρώτη φορά. Βλέπε το εκπαιδευτικό προσωπικό, βλέπε τα προγράμματα και την όλη οργάνωση και λειτουργία των ΣΤΕ, όπως αυτή αποτυπώνεται στο παρόν νομοσχέδιο.
     Δεύτερον, δεν είχαν ποτέ τη δομή και λειτουργία τριτοβάθμιου ανώτατου ιδρύματος. 
     Τρίτον, δεν είχαν ποτέ την αυτοτέλεια και την ανεξαρτησία των πανεπιστημίων των πολυτεχνείων και των ΤΕΙ επί σειρά ετών. Προφανώς σε κανένα από αυτά τα ιδρύματα –αναφέρομαι ειδικότερα στα ΤΕΙ προς τα οποία υπάρχει ταύτιση των ΣΤΕ- δεν υπάρχει υπαγωγή τους σε διοικητικά συμβούλια νομικών προσώπων δημοσίου δικαίου, που διορίζονται από τον Υπουργό Ανάπτυξης κατ’ επιλογή και ομοίως γενικών διευθυντών ή γενικού διευθυντού που να επιλέγεται και να διορίζεται με τον ίδιο τρόπο.
     Η διάταξη της παραγράφου 4 του άρθρου 21 του ν. 2919/2001 του Υπουργείου Ανάπτυξης με την οποία ανωτατοποιούνται, διά της νομοθετικής ράβδου οι ΣΤΕ, ορθώς καταργείται. Ορθώς καταργείται με το άρθρο 42 του παρόντος νόμου. Όσο καλοπροαίρετη και αν ήταν εκείνη η νομοθετική πρωτοβουλία που οδήγησε στην ψήφιση της καταργούμενης διάταξης που προανέφερα δεν θα συνέβαλε ποτέ μα ποτέ σε μια ομαλή πορεία προς το καλύτερο των δύο τριτοβάθμιων ΣΤΕ της χώρας. Εξάλλου το ότι έμεινε η διάταξη απλώς ισχύουσα και ουδέποτε εφαρμοστέα, το αποδεικνύει. Πιστεύω ότι αυτό το νομοθέτημα με την εφαρμογή του και για όσο χρόνο απαιτηθεί στο μέλλον, θα ανοίξει αυτήν την προοπτική εκ του ασφαλούς. Πράγματι η φυσιολογική εξέλιξη στο μέλλον των ΣΤΕ, ίσως τις οδηγήσει κάποια στιγμή στην ανωτατοποίησή τους, αν αυτός είναι ο πόθος και ο στόχος όσων πιστεύουν στο ρόλο και την αξία τους και δεν το εύχομαι. 
     Επιτρέψτε μου, όμως, με την προγενέστερη και μακροχρόνια ιδιότητα και εμπειρία του Υφυπουργού Παιδείας να εκφράσω και μια προσωπική άποψη. Σήμερα τα πτυχία και μόνο των πανεπιστημίων και των ΤΕΙ δεν διασφαλίζουν το επαγγελματικό μέλλον των κατόχων των τίτλων σε θέσεις υψηλούς στελεχιακού δυναμικού στην αγορά. Απαιτούνται περισσότερα τυπικά προσόντα για συμμετοχή στην κρισιολόγηση, μαζί με ουσιαστικές δεξιότητες που λέγονται γλώσσες, που λέγονται ηλεκτρονικοί υπολογιστές κλπ., όπως φυσικά και οξεία αντίληψη. Τα αυξημένα τυπικά προσόντα εξασφαλίζουν την πρόσκληση από την αγορά εργασίας, αλλά όχι πάντοτε και την πρόσληψη. Η πρόσληψη απαιτεί υψηλό επίπεδο ουσιαστικών προσόντων και άρα στο παιχνίδι των αυξημένων τυπικών προσόντων μπαίνουν τα μεταπτυχιακά και τα διδακτορικά διπλώματα. 
      Αν ο απόφοιτος της ανώτερης σχολής τουριστικής εκπαίδευσης αποκτήσει δυνατότητα υπό όρους και προϋποθέσεις πρόσβασης σε μεταπτυχιακές σπουδές και τίτλους, πράγμα που προβλέπεται στο παρόν νομοσχέδιο, δεν βλέπω σε τι θα υστερεί ο απόφοιτος μιας ανώτερης τριτοβάθμιας σχολής τουριστικών επαγγελμάτων που θα έχει μεταπτυχιακούς τίτλους και θα ανταγωνίζεται από άποψη ουσίας τον πτυχιούχο πανεπιστημίου ή του ΤΕΙ με τους ίδιους τίτλους. Θα παίρνει και αυτός πρόσκληση από την αγορά και ίσως κερδίζει με το σπαθί του την πρόσληψη.
      Και η ανώτερη τριτοβάθμια σχολή μπορεί να έχει ενδεχομένως πλεονεκτήματα ποιότητας σπουδών που πολλές φορές δεν τα έχει κάποιο ανώτατο εκπαιδευτικό ίδρυμα. Η καθημερινότητα στην επαφή μεταξύ  καθηγητή και σπουδαστή έχει πολύ μεγάλη σημασία. Εξάλλου δεν πρέπει να ξεχνούμε ότι η μεγάλη ζήτηση αποφοίτων ΤΕΙ και η απορρόφησή τους από την αγορά εργασίας σε σύγκριση με τα ΑΕΙ οδήγησε στην ανωτατοποίηση των ΤΕΙ.
      Η ευέλικτη δυνατότητα εκμετάλλευσης από τον ΟΤΕΚ ξενοδοχειακών και άλλων τουριστικών μονάδων, η ίδρυση και η λειτουργία οικοτροφείων για τους σπουδαστές, η σύσταση νέων και περισσοτέρων θέσεων διοικητικού προσωπικού, η βελτίωση των αποδοχών του εκπαιδευτικού προσωπικού, η οργάνωση πιο πλούσιας και αποτελεσματικής πρακτικής άσκησης των σπουδαστών ανώτερων σχολών, η κατοχύρωση με προεδρικό διάταγμα των επαγγελματικών δικαιωμάτων των αποφοίτων και η αναζωογόνηση των σχολών ξεναγών αποτελούν σοβαρά βήματα εκσυγχρονισμού της τουριστικής εκπαίδευσης που βρίσκουν σήμερα τη νομοθετική τους ολοκλήρωση.
      Πρέπει να ψηφίσουμε το νομοσχέδιο για μια νέα πορεία της τουριστικής εκπαίδευσης και για ένα ποιοτικό άλμα στον τουρισμό της χώρας. Εξάλλου το 2004 αγαπητοί συνάδελφοι πρέπει να γίνει και η πρώτη επαλήθευση. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Του 2004 προηγείται το 2003, ιδιαίτερα όταν μιλάμε για τον τουρισμό.
      ΙΩΑΝΝΗΣ ΑΝΘΟΠΟΥΛΟΣ: Είπα ότι το 2004 θα πρέπει να γίνει επαλήθευση. 
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, σαράντα τρεις μαθητές και μαθήτριες και τέσσερις καθηγητές από το Πειραματικό Λύκειο Αναβρύτων. Η Βουλή τους καλωσορίζει.
      (Χειροκροτήματα)
      Από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος η κ. Ξηροτύρη-Αικατερινάρη για το σημερινό νομοσχέδιο.
      Η κ. Φουντουκίδου έχει το λόγο.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, ομολογώ ότι η αγανάκτηση ήταν αυτή που διαδέχτηκε την έκπληξή μας όταν διαπιστώσαμε την εμμονή της Κυβέρνησης στις διατάξεις ενός νομοσχεδίου που εκτός του ότι δεν έχει την στήριξη κανενός φορέα, και εκτός του ότι είναι προφανής η προχειρότητα και η αποσπασματικότητα κάποιων ρυθμίσεων, βρίθει τόσων φωτογραφικών αλλά και αντισυνταγματικών κατά τη γνώμη μας ρυθμίσεων.
      Αναφερόμαστε σε ένα νομοσχέδιο που άπτεται ευθέως ενός τομέα που κρατά ψηλά τους οικονομικούς δείκτες με 7% συμμετοχή στο ΑΕΠ και εμμέσως 20% περίπου αφού ενισχύει τα δημόσια έσοδα, τους ΟΤΑ, τους κοινωνικούς δείκτες με συμμετοχή 10% στο σύνολο των απασχολουμένων, στηρίζει ιδιαίτερες και ευαίσθητες περιοχές της περιφέρειας, στην κυριολεξία κρατά τον κόσμο εκεί και την εικόνα φυσικά της χώρας μας προς τα έξω. Δηλαδή πρόκειται με ένα λόγο για έναν τομέα εθνικό. 
      Ενώ είναι, λοιπόν, διαπιστωμένη η ανάξια των δυνατοτήτων της χώρας μας επίδοσής σας στον τομέα αυτό και ενώ περιμέναμε και ελπίζαμε σε ένα νομοσχέδιο σοβαρό και ολοκληρωμένο που θα αντιμετώπιζε τις αδυναμίες και θα έθετε τις βάσεις στην τουριστική ανάπτυξη με τομές και ορθές ρυθμίσεις μας καλείτε αντ’ αυτού, κύριε Υπουργέ, να τοποθετηθούμε σε ένα νομοσχέδιο που το απορρίπτουμε στο σύνολό του ως απαράδεκτο. Είναι γραμμένο στην κυριολεξία στο γόνατο. Ας το ακούσει η Ολομέλεια αυτό. 
      Φέρατε είκοσι πέντε ολόκληρες σελίδες διορθώσεις του αρχικού κειμένου, άλλες οκτώ χθες, σύνολο τριάντα τρεις, σήμερα άλλες πόσες, δεν ξέρω -δεν ξέρω αν πρέπει να γελάμε ή να κλαίμε- και τροπολογίες που από μόνες τους είναι ένα νομοσχέδιο και μάλιστα ασχέτων θεμάτων. 
      Ομολογώ ότι είναι δύσκολο να σας παρακολουθήσω, όπως βέβαια είναι δύσκολο να παρακολουθήσουμε και να αποδεχθούμε και τη σκοπιμότητα που εξυπηρετεί η σπουδή σας να το ψηφίσετε έτσι χωρίς να κληθούν οι φορείς, χωρίς να προηγηθεί διάλογος και μίνιμουμ προσέγγισης. Οι αιτιάσεις μάλιστα των φορέων είναι ότι άλλα συζητούσε ο προκάτοχός σας και ότι τους αιφνιδιάσατε. 
      Ο κ. Κολέτσης κατήγγειλε στην επιτροπή παρουσία σας ότι η Ομοσπονδία Εργαζομένων ζητά να σας συναντήσει από τις 26 Ιουνίου και δεν τους δεχθήκατε. Δέχεστε όμως να εκτεθείτε παρουσιάζοντας ένα νομοσχέδιο που δείχνει τη γύμνια σας, την έλλειψη ολοκληρωμένης τουριστικής πολιτικής, στρατηγικής και στόχων για τη μεγιστοποίηση της ανταγωνιστικότητας της τουριστικής βιομηχανίας. 
      Και δεν θεωρώ ότι είστε αφελής ώστε να μην αντιλαμβάνεστε ότι ο ερασιτεχνισμός, η προχειρότητα, οι παλινωδίες, σε συνδυασμό με τις φωτογραφικές και αντισυνταγματικές ρυθμίσεις, σας εκθέτουν και δημιουργούν μεγάλα ερωτηματικά. 
      Δεν είναι νομοσχέδιο, κύριοι της Κυβέρνησης, που έχει πενήντα δύο παραπομπές σε υπουργικές αποφάσεις και προεδρικά διατάγματα. Δεν είναι νομοσχέδιο αυτό που χρησιμοποιεί το μεγάλο κεφάλαιο «τουριστική εκπαίδευση» ως προπέτασμα καπνού για τις ρυθμίσεις της εταιρείας τουριστικών ακινήτων και των πολεοδομικών εξαιρέσεων, ένα κεφάλαιο, το πρώτο, η «τουριστική εκπαίδευση» που απαιτούσε εκσυγχρονισμό του θεσμικού του πλαισίου. Αυτό, λοιπόν, χάθηκε στη στενή σας αντίληψη για τον ρόλο της εκπαίδευσης στην ενίσχυση του τουρισμού, στην άγνοιά σας για τις ανάγκες της τουριστικής αγοράς και στις σκοπιμότητες του δευτέρου κεφαλαίου. 
      Υπάρχει σαφής καταγεγραμμένη τάση παρακολούθησης μαθημάτων ανωτάτης τουριστικής εκπαίδευσης. Η χώρα αιμορραγεί, κύριοι Υπουργοί. Σε χώρες του εξωτερικού φοιτούν τέσσερις χιλιάδες σπουδαστές πάνω στον τουρισμό και διοίκηση τουριστικών επιχειρήσεων και υπάρχει μεγάλο ενδιαφέρον στα μεταπτυχιακά στα Πανεπιστήμια Αιγαίου και Πειραιώς. 
      Περιμένουμε, λοιπόν, την υλοποίηση του προγράμματος τουριστικής πολιτικής 2000-2004 του δικού σας Υπουργείου που προβλέπει τη δημιουργία σχολών πανεπιστημιακού επιπέδου. Και όχι μόνο, αλλά να έχουν και εκείνες τις προδιαγραφές ώστε να απευθύνονται στον ευρύτερο βαλκανικό, παρευξείνιο και  μεσανατολικό χώρο ώστε να προσελκύουν σπουδαστές και να δημιουργούν συνεργασίες, να εξυπηρετείται η ενθάρρυνση διεθνών συνεργασιών σύμφωνα με την εκπαιδευτική πρόταση του Γ΄ Κοινοτικού Πλαισίου Στήριξης. Αντ’ αυτού συναντήσαμε την πείσμονα και αδικαιολόγητη άρνησή σας. Και λογικά θα έπρεπε να περιμένουμε τη μελέτη που αναθέσατε στην εταιρεία «CANDER» σχετικά με την τουριστική εκπαίδευση και την οποία πλήρωσε ο Έλληνας φορολογούμενος 80 εκατομμύρια δραχμές. Και έπρεπε λογικά να την έχετε στα χέρια σας. Δεν ξέρω γιατί με τόση ευκολία σπαταλάτε πόρους του ελληνικού λαού. 
      Γιατί λοιπόν η βιασύνη; Διαφωνούν οι εργαζόμενοι, αγνοείτε τους συμβασιούχους που ζητούν κατοχύρωση. Διαμαρτύρονται οι ξεναγοί που ήδη προσέφυγαν στο Συμβούλιο της Επικρατείας για τον κανονισμό, πορείες, διαμαρτυρίες, διατυπώνουν επιφυλάξεις οι φορείς όλων των κλάδων που εμπλέκονται στην τουριστική αγορά. Αγνοείτε ότι σαράντα χιλιάδες επιχειρήσεις από ένα έως επτά δωμάτια εάν δεν τους απαλλάξετε από το ΤΕΒΕ θα κλείσουν. 
      Γιατί, λοιπόν, θα έπρεπε να φέρετε ένα νομοσχέδιο που με ελάχιστες βελτιώσεις διατηρεί τις ρυθμίσεις του 1937, ένα νομοσχέδιο που δεν συμβάλλει ούτε στη βελτίωση των προσόντων και της τεχνογνωσίας των σπουδαστών ούτε στη βελτίωση της ανταγωνιστικότητας του τουρισμού; 
      Τελικώς εμπλέκονται τέσσερα Υπουργεία. Εμείς θεωρούμε ότι το γνωστικό αντικείμενο θα έπρεπε να το καθορίζει το Υπουργείο Παιδείας. 
      Αρνηθήκατε κάθε πρότασή μας που εξυπηρετούσε τους σκοπούς αυτούς για να υποχωρήσετε μόνο στο θέμα της παραχώρησης δυνατότητας μεταπτυχιακών σπουδών και αυτό όμως με τρόπο ασαφή και άδικο για τους αποφοίτους των ανωτέρων σχολών τουριστικών επαγγελμάτων. 
      Τι είναι, λοιπόν, αυτό που εμποδίζει την εξομοίωση των ανωτέρων σχολών με τα ΤΕΙ; Γιατί ακριβώς αυτά θα έπρεπε να συζητάμε στο κεφάλαιο «τουριστική εκπαίδευση» και όχι ρυθμίσεις όπως του άρθρου 5 που δημιουργεί κομματική εξάρτηση του οργάνου διοίκησης του ΟΤΕΚ ή τα οικοτροφεία που δεν κατάλαβα και δεν διέγνωσα τις προθέσεις σας και την αναφορά, ούτε το πώς θα εξαιρέσουμε, όπως κάνατε με το άρθρο 30, τις προσλήψεις συμβούλων μετακλητών υπαλλήλων, επιστημονικού προσωπικού κλπ. από τις ρυθμίσεις του 2190/94, γιατί κανένας, κύριε Υπουργέ, δεν θα σας συνιστούσε αναξιοκρατία ή ευνοιοκρατία σε ένα τόσο σκληρό, ανταγωνιστικό περιβάλλον, όπως είναι η τουριστική αγορά. 
      Αλλού, λοιπόν, είναι το ψητό. Και ξεκινάτε με το μεζέ, που είναι η παραχώρηση των ξενοδοχείων και των λοιπών ακινήτων των Σχολών Τουριστικών Επαγγελμάτων στην ΕΤΑ Α.Ε., σε ιδιώτες κλπ. Παραχωρείτε δηλαδή, τι; Τα σχολεία; Τα εκπαιδευτήρια; Είναι πρωτάκουστο. Γιατί περιουσία είναι τα Σχολεία Αναβύσσου Αττικής, Ξενοδοχείο Ξενία «ΗΛΙΟΣ», Σχολή Περαίας, Σχολή Ηρακλείου, Σχολή Γαλαξειδίου, Σχολή ΤΕΕ Ρόδου, Ξενοδοχείου «ΘΕΡΜΑΙ», Ανωτέρα Σχολή Ρόδου, Ξενοδοχείου «SOLEIL» κλπ. Και λειτουργούν ως δημόσιες σχολές μαζί με τις ξενοδοχειακές επιχειρήσεις για την εκπαίδευση των σπουδαστών, όπως συμβαίνει σε όλες τις ευρωπαϊκές χώρες. Δεν προσδιορίζετε όμως πώς θα συμβεί αυτό, με τρόπο που να διασφαλίζεται ο δημόσιος χαρακτήρας της εκπαίδευσης και η λειτουργία των σχολών. Και αυτό, συνδυαζόμενο με τις επόμενες ρυθμίσεις του άρθρου 3 παράγραφος 4, που ορίζει ως πηγή εσόδων και δίδακτρα, μας οδηγεί σε ανησυχία. Ζητήσαμε διασφαλίσεις και δεν μας δώσατε. Και αυτά, λοιπόν, όλα ήταν μόνο η εισαγωγή για το δεύτερο κεφάλαιο. Γιατί το μεγάλο φαγοπότι είναι εκεί, το ξεπούλημα της ίδιας της περιουσίας του ελληνικού λαού. Γιατί περί αυτού πρόκειται. Προίκα και πανωπροίκι μαζί στην ΕΤΑ Α.Ε.
      Αντί, λοιπόν, για ρυθμίσεις που θα εξαλείφουν την κακοδαιμονία του ισχύοντος καθεστώτος λειτουργίας, την αδιαφάνεια και την κακοδιαχείριση, η εταιρία που ξεκίνησε με ζημιογόνο χρήση το 2000, 7 δισεκατομμύρια δραχμές, και προκάλεσε παρεμβάσεις εισαγγελέων, μπήκε στο παιχνίδι της δημιουργικής λογιστικής της Κυβέρνησης, εξέδωσε προμέτοχα και υποθήκευσε με προεισπράξεις επόμενους προϋπολογισμούς όλη την περιουσία του ελληνικού λαού. Και φυσικά γνωρίζετε ότι οι οικολογικές οργανώσεις παρακτίων περιοχών Αττικής έχουν καταθέσει αιτήσεις ακύρωσης της σχετικής σας απόφασης, έγκρισης έκδοσης προμετόχων της εταιρίας.
      Η σπουδή για την είσοδο της εταιρίας αυτής στο χρηματιστήριο, σας οδηγεί σε ρυθμίσεις που αντιστρατεύονται τις περί ανταγωνισμού διατάξεις και τη Συνθήκη της Ευρωπαϊκής Ένωσης, άρθρο 87, με κίνδυνο να επαναληφθεί το φαινόμενο της Ολυμπιακής και να κληθούμε να πληρώσουμε πρόστιμα, αφού εισάγετε ευνοϊκότερες ρυθμίσεις σε σχέση με άλλες παρεμφερείς ιδιωτικές επιχειρήσεις, που και φόρους πληρώνουν και ελέγχους δέχονται.
      Έτσι φορολογικές υποχρεώσεις του ΕΟΤ από δραστηριότητές του τα τελευταία δώδεκα χρόνια, προ του 2000, τακτοποιούνται κατά παρέκκλιση, με καταβολή μόλις 1% επί του τζίρου και κουκουλώνονται έτσι όλες οι τυχόν διαχειριστικές ανωμαλίες. 
      Προηγήθηκε το άρθρο 1, που δίνει τη δυνατότητα στο Δ.Σ. της ΕΤΑ Α.Ε. να διαγράφει ή να τροποποιεί βεβαιωμένες οφειλές στον ΕΟΤ από όσους εκμεταλλεύτηκαν περιουσιακά του στοιχεία. Έτσι, χωρίς επιτροπή ελέγχου και χωρίς εγγυήσεις, κύριε Υπουργέ, ότι δεν θα γίνουν χαριστικές ανακλήσεις ή συμφωνίες κάτω από το τραπέζι και χωρίς όριο στο ποσό που μπορεί να χαριστεί. Προτείναμε σύσταση επιτροπής για έγκριση των ποσών άνω κάποιου ορίου. Ζητήσαμε λίστα οφειλετών, κάνατε πως δεν ακούσατε. 
      Αφού, λοιπόν, εξασφαλίζετε κομματικές επιλογές συμβούλων και ειδικών, περιορίζετε τη συμμετοχή του δημοσίου στην εισηγμένη στο χρηματιστήριο ΕΤΑ Α.Ε., στο 34% του μετοχικού κεφαλαίου, ευθέως αντίθετα με το Σύνταγμα –άρθρο 17 παράγραφος 6- αφού η ΕΤΑ Α.Ε. έχει πλέον στην κυριότητά της ακίνητα του δημοσίου, που απαλλοτριώθηκαν ή για δημόσια ωφέλεια ή ήταν γενικότερης σημασίας για την οικονομία της χώρας.
      Έρχεστε λοιπόν να ολοκληρώσετε το φαγοπότι. Υποψιάζομαι ότι αυτό το εγχείρημα το αποκαλείτε ιδιωτικοποίηση. Μάλλον μπερδεύεστε. Άλλο ιδιωτικοποίηση και άλλο ξεπούλημα. Εν πάση περιπτώσει τι ξεπουλάτε; Έχετε το δικαίωμα να πουλάτε πράγματα προορισμένα για χρήση του κοινού αίροντας τη χρήση αυτή και επιφέροντας βασικές αλλαγές στη μορφολογία που θίγουν το περιβάλλον και την αειφορία;
      Νομίζω ότι εδώ μπαίνει φραγμός στο Σύνταγμα το οποίο σαφώς το απαγορεύει. Εσείς αυτό επιχειρείτε με τις ρυθμίσεις του άρθρου 39 παράγραφοι 4, 10 και 11. Το άρθρο 24 ως γνωστόν ορίζει ότι η προστασία του φυσικού και πολιτιστικού περιβάλλοντος αποτελεί υποχρέωση του κράτους και δικαίωμα του καθενός. Για τη διαφύλαξή του το κράτος έχει υποχρέωση να παίρνει ιδιαίτερα προληπτικά ή κατασταλτικά μέτρα στο πλαίσιο της αρχής της αειφορίας και αυτήν θα την εξασφαλίσουμε, γιατί είναι δικαίωμά μας. 
      Δεν θα αλλάξει ο χαρακτήρας της παραλίας, δεν θα γίνουν μεγαθήρια και δεν θα ξεπουλήσετε εθνικό πλούτο που ανήκει σε όλους τους Έλληνες μετατρέποντάς τον σε μετοχές κάποιων ιδιωτών. Σαφώς, δεν έχετε αυτό το δικαίωμα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Πού τα λέει αυτά;
      ΒΥΡΩΝ ΠΟΛΥΔΩΡΑΣ: Στο άρθρο 39. Να το διαβάσετε.
      ΠΑΡΘΕΝΑ ΦΟΥΝΤΟΥΚΙΔΟΥ: Αυτά κάνετε, κύριε Υπουργέ. Δείτε τι κάνετε στο Φλοίσβο. Είναι πέντε εστιατόρια, ενυδρείο, δεκαπέντε χιλιάδες στρέμματα μεγαθηρίων. Αλλάζει η εικόνα της παραλίας του Σαρωνικού. 
      ΠΡΟΕΔΡΕΥΩΝ (Κωνσταντίνος Γείτονας): Μην απαντάτε στις διακοπές, κυρία Φουντουκίδου. Ολοκληρώστε την τοποθέτησή σας.
      ΠΑΡΘΕΝΑ ΦΟΥΝΤΟΥΚΙΔΟΥ: Η εντολή που έχετε στο συγκεκριμένο θέμα εξαντλείται στη διοίκηση και διαχείριση των κοινής χρήσεως πραγμάτων και όχι στην εκποίηση, κύριε Υπουργέ. Η δικαιοσύνη εφαρμόζοντας το Σύνταγμα απεφάνθη ότι η οικονομική ανάπτυξη προστατεύεται, αλλά πρέπει να είναι βιώσιμη και να μην καταστρέφει το περιβάλλον. Η βλάβη που υφίσταται το περιβάλλον με τις συγκεκριμένες ρυθμίσεις είναι υπερτέρας προστασίας απ’ ό,τι η οικονομική ανάπτυξη που θα επιτευχθεί με την εγκατάσταση οικονομικής δραστηριότητας.
       Δεν πρέπει να ξεχνάτε ότι πολλά ακίνητα περιήλθαν στον ΕΟΤ με απαλλοτριώσεις ως κρατικού φορέα με δημόσια ωφέλεια, όπως εθεωρείτο η τουριστική ανάπτυξη, και ήταν φιλέτα. Άλλο όμως δημόσιος φορέας και άλλο ιδιωτική εταιρεία και μάλιστα ανώνυμη όπου ο διαχειριστής γίνεται πλέον κύριος των ακινήτων του δημοσίου που της μεταβιβάζονται. Όλα αυτά σε συνδυασμό με τη μεταβίβαση των σχολών Αναβύσσου αφήνουν υπόνοιες για χαριστικές ρυθμίσεις και μάλιστα με νομιμοποιήσεις των κτισμάτων χωρίς νόμους και προϋποθέσεις, όταν για μια απλή ανανέωση σήματος ζητάτε βεβαίωση από δύο ιδιώτες μηχανικούς και στατική επάρκεια σεισμών. Κάπου θέλετε να τα δώσετε. Αυξάνετε και τους συντελεστές δόμησης. Είναι πραγματικά καλό δώρο.
      Με τη ρύθμιση του άρθρου 41, παράγραφος 6, περίπτωση β΄ λέτε ότι επιτρέπεται στις υπόλοιπες εκτός σχεδίου περιοχές ο εκσυγχρονισμός υφισταμένων μονάδων χαμηλής όχλησης. Είναι προφανές ότι κάποιους εξυπηρετείτε. Τουλάχιστον να μας ορίσετε ποιες είναι οι περιοχές αυτές. Με τη διάταξη της παραγράφου 7 αυξάνονται οι συντελεστές δόμησης ως δώρο σε μεγάλες ξενοδοχειακές εγκαταστάσεις. Εισάγονται, λοιπόν, παρεκκλίσεις από τους όρους δόμησης και τροποποιήσεις στο καθεστώς χρήσεων γης που έχουν δυσμενείς επιπτώσεις στο περιβάλλον και τίθεται θέμα συνταγματικής νομιμότητάς τους. 
      Τα άρθρα 42 και 44 εισήχθησαν με τροπολογίες που αφορούν πράγματα άσχετα με το κύριο νομοσχέδιο. Συνεπώς, σύμφωνα με το άρθρο 74 παράγραφος ε΄ του Συντάγματος δεν μπορούν να είναι αντικείμενο της συζήτησης και μέρος του νομοσχεδίου. 
      Αντιλαμβάνεστε ότι όχι μόνο δεν θα ψηφίσουμε το νομοσχέδιο, αλλά καταγγέλλουμε τις πρακτικές σας και τις φωτογραφικές και απροκάλυπτα ευνοϊκές σε λίγους ρυθμίσεις σας, την περιφρόνησή σας στο Σύνταγμα και την υποβάθμιση ενός τόσο σημαντικού τομέα για τον τουρισμό, όπως είναι η εκπαίδευση. Δεν επιχαίρουμε. Θλιβόμαστε, γιατί οι ζημιές που προκαλούν, οι καθυστερήσεις, η αδιαφάνεια, η περιφρόνηση στο περιβάλλον, την εθνική οικονομία και το ανθρώπινο δυναμικό είναι ανυπολόγιστες. 
      Θέτουμε θέμα συνταγματικότητας του  άρθρου 39 παράγραφοι 4, 10 και 11, του άρθρου 41 παράγραφος 7 και των άρθρων 42 και 44.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ετέθη θέμα αντισυνταγματικότητας διατάξεων του νομοσχεδίου. Σύμφωνα με το άρθρο 100 του Κανονισμού της Βουλής θα προχωρήσουμε στη διαδικασία που προβλέπεται από την παράγραφο 2 για να αποφανθεί η Βουλή.
      Ορίστε, λοιπόν, ποιος συνάδελφος από τη Νέα Δημοκρατία θα είναι ο «λέγων» για να πάρει το λόγο;
      ΒΥΡΩΝ ΠΟΛΥΔΩΡΑΣ: Εγώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Το Σύνταγμα σε σειρά διατάξεων και η νομική πραγματικότητα σ΄ αυτόν τον τόπο θέλει τον αιγιαλό, το σπήλαιο, τον εθνικό δρυμό ως κοινά κτήματα επί των οποίων δεν μπορεί να γίνει ιδιωτικοποίηση. 
      Το άρθρο 39 με τη διαδικασία της εκχωρήσεως μετοχών μέχρι το 66% σαφώς δεν περιορίζει την υπόθεση της ιδιοκτησίας στα κοινά πράγματα, όπως είναι επαναλαμβάνω ο αιγιαλός, το σπήλαιο, ο εθνικός δρυμός. Και επειδή κατ’ αυτόν τον τρόπο περιγράφεται η έννοια του κοινού κτήματος που προστατεύεται από το Σύνταγμα, περιγράφεται και θίγεται η έννοια της εθνικής κυριαρχίας, διότι με δύο, τρεις αλλεπάλληλες μεταβιβάσεις ή και με τη μία, μεταβιβάσεις μετοχών, δηλαδή σε κάποιους ξένους κατά το δη λεγόμενον εν ονόματι της φιλελευθεροποίησης της αγοράς και της παγκοσμιότητας, μπορεί η Ελλάς να χάσει έδαφος. Και να χάσει έδαφος μέσω του χρηματιστηρίου. Εννοούμε εθνικό έδαφος.
      Εξ αυτού του λόγου δεν υπάρχει κανένας ο οποίος να υποστηρίξει ότι έχει δικαίωμα μία διάταξη μέσω χρηματιστηρίου να εκχωρήσει σε ιδιώτες εθνικό έδαφος, εθνικό πλούτο, κοινό πράγμα, δημόσιο πράγμα, res publicae, δεν είναι στις διαδικασίες του fiscus, ότι το δημόσιο θα διαχειριστεί κάποιο ακίνητό του, δεν είναι στις διαδικασίες του δημοσίου ως ιδιώτη fiscus. Εξ αυτού του λόγου θίγεται η έννοια της εθνικής κυριαρχίας και η έννοια του κοινού πράγματος, αρχές θα έλεγα sacra sancta, ιερά και όσια, στην υπόθεση της συντάξεως της κρατικής οντότητας και της συνταγματικής τάξεως. Στις διατάξεις οι οποίες καταλήγουν –τριάντα εννέα εμφατικά- στην εκχώρηση κοινού πράγματος σε ιδιώτες, δηλαδή στην αποστέρηση του κράτους από εθνικό εμβαδόν, σε αυτές τις διατάξεις η αντισυνταγματικότητα είναι αναμφισβήτητη. 
      Την εγείρουμε εδώ και ζητούμε από την Εθνική Αντιπροσωπεία να αποφανθεί επί του ζητήματος.
      Όπως όμως και να έχει η υπόθεση της αποφάνσεως, το ζήτημα θα κριθεί και στα ανώτατα δικαστήρια και στα ευρωπαϊκά δικαστήρια για να δούμε ποια είναι επιτέλους αυτή η πλαστογράφηση της νομοθετικής πρώτης βούλησης. 
      Στην ΕΤΑ έδωσε η Βουλή μετ’ επιφυλάξεων –όσο έδωσε- δικαίωμα χρήσεως, διαχειρίσεως χρήσεων, όχι δικαίωμα ιδιοκτησίας και μάλιστα με την εξουσία διαθέσεως, δηλαδή της απόλυτης ιδιοκτησίας ώστε να το πουλάω όπου θέλω. 
      Καταληκτικά, «δεν έχετε δικαίωμα να πουλήσετε την Ακρόπολη». Πάρτε το χαμπάρι. Αυτή η λαϊκή ρήση βρίσκει εφαρμογή στις ακραίες αντισυνταγματικότητες που περιλαμβάνονται σ΄ αυτό το νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος, Βουλευτής Επικρατείας, κ. Παρασκευάς Αυγερινός ζητεί ολιγοήμερη άδεια απουσίας στο εξωτερικό. Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας):  Η Βουλή ενέκρινε.
      Το λόγο έχει ο κ. Κωνσταντίνου εκ μέρους του ΠΑΣΟΚ ως αντιλέγων. 
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, παίρνω το λόγο ως αντιλέγων, όπως ο Κανονισμός και το Σύνταγμα επιβάλλει κι έχω στα χέρια μου το Σύνταγμα. Προσπαθώ να αντιλέξω στο προφανές, ότι η αιτίαση της Νέας Δημοκρατίας περί αντισυνταγματικότητας άρθρων του νομοσχεδίου που συζητάμε δεν ευσταθεί. Ανατρέχω όμως για να είμαι σωστός, αντικειμενικός και να αποκρούσω αυτήν την κατηγορία στο ίδιο το Σύνταγμα.
      Ανατρέχω λοιπόν σ’ αυτά που ο αγαπητός κ. Πολύδωρας επικαλείται. Άρθρο 39 του Συντάγματος και 41 επικαλέστηκε. Αν κάνω λάθος, παρακαλώ να με διορθώσετε.
      ΒΥΡΩΝ ΠΟΛΥΔΩΡΑΣ: Το 39 του νόμου και το 41 του νόμου.
      ΙΩΑΝΝΗΣ ΚΕΦΑΛΟΓΙΑΝΝΗΣ: Είπαμε το 39 του νόμου.
     ΦΛΩΡΟΣ ΚΩΝΣΤΑΝΤΙΝΟΥ: Ακούστε, κύριε συνάδελφε.
     ΙΩΑΝΝΗΣ ΚΕΦΑΛΟΓΙΑΝΝΗΣ: Δηλαδή θα ακούσουμε αυτά που είπατε εσείς;
     ΦΛΩΡΟΣ ΚΩΝΣΤΑΝΤΙΝΟΥ: Σας παρακαλώ. Θα με αφήσετε να μιλήσω;
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι. Θα αφήσετε το συνάδελφο να ομιλήσει;
	ΦΛΩΡΟΣ ΚΩΝΣΤΑΝΤΙΝΟΥ: Παρακαλώ, κύριε Πρόεδρε, για να αντιλέξω επί της συνταγματικότητας ή μη άρθρων πρέπει να επικαλεσθεί η Νέα Δημοκρατία ποια άρθρα του Συντάγματος κατά την κρίση της παραβιάζονται.
	Επαναλαμβάνω λοιπόν τώρα ότι επικαλείσθε τα άρθρα 39 και 41 του νόμου. Αυτά τα άρθρα σε ποια άρθρα του Συντάγματος προσκρούουν; Όταν λοιπόν δεν θέτετε έτσι το θέμα, δεν μπορώ να απαντήσω. Είναι προφανές λοιπόν ότι αδυνατείτε να στηρίξετε αντισυνταγματικότητα του νόμου. 
      Γι’ αυτόν το λόγο, κύριε Πρόεδρε, ευθέως λέω -παρ’ όλο που δεν ανέπτυξε η Νέα Δημοκρατία την άποψή της σε ποιο άρθρο του Συντάγματος προσκρούουν αυτά τα δύο άρθρα, 39 και 41- ότι το θέμα δεν υφίσταται στην πράξη.
      ΒΥΡΩΝ ΠΟΛΥΔΩΡΑΣ: Σε όλο το Σύνταγμα. Διαβάστε το Σύνταγμα.
      ΦΛΩΡΟΣ ΚΩΝΣΤΑΝΤΙΝΟΥ: Σε όλο το Σύνταγμα; Τότε αυτό είναι μια καινούρια θεωρία, την οποία προφανώς κανείς δεν μπορεί να αντιλέξει.
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο, κυρία Φουντουκίδου. Δεν γνωρίζετε τον Κανονισμό; Μίλησε ο κ. Πολύδωρας από την παράταξή σας. Δεν έχετε το λόγο. Επικαλεσθήκατε λοιπόν αντισυνταγματικότητα, εφαρμόζεται ο Κανονισμός συγκεκριμένα το άρθρο 100 και πρέπει να γνωρίζετε πώς γίνεται η συζήτηση. 
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, με το άρθρο 39 και το 41 προσβάλλεται η έννοια του κράτους. Αν ανατρέξουμε στο Σύνταγμα, δεν υπάρχει διάταξη που να καθορίζει τι είναι κράτος. Τι είναι το ελληνικό κράτος. Στο Σύνταγμα δεν υπάρχουν τέτοιες διατάξεις διότι είναι αυτονόητα ορισμένα ζητήματα. Πρώτα υπάρχει το κράτος και μετά φέρνουμε το Σύνταγμα για το πώς θα λειτουργήσει το κράτος.
      Όταν θίγεται λοιπόν η βασική οντότητα από την οποία πηγάζει και το Σύνταγμα, χρειάζεται να ανατρέξουμε σε συγκεκριμένο άρθρο;
      ΑΛΕΞΑΝΔΡΟΣ ΑΚΡΙΒΑΚΗΣ: Πού θίγεται;
      ΑΝΤΩΝΗΣ ΣΚΥΛΛΑΚΟΣ: Πού θίγεται; Τώρα θα σας πω τα επιχειρήματα.
      Έννοια του κράτους: Θεμελιώδη συστατικά της έννοιας του κράτους είναι η έννοια της κυριαρχίας και η έννοια της επικράτειας. Στοιχείο ουσιώδες της κυριαρχίας και της επικράτειας είναι η δημόσια κτήση. Τι σημαίνει δημόσια κτήση; Ότι ανήκει στο κοινωνικό σύνολο, ανήκει στον ελληνικό λαό, ανήκει στη σημερινή γενιά, αλλά και στις μελλοντικές. Και τα βουνά και τα λαγκάδια και οι θάλασσες και ο αιγιαλός ανήκουν στους Έλληνες και είναι κοινοκτησία για να ακριβολογήσουμε.
      Αυτή είναι η έννοια της δημόσιας χρήσης. Πρόκειται για δημόσια περιουσία και υπάρχει διάκριση σε σχέση με την ιδιωτική περιουσία του κράτους. Το κράτος έχει δύο ειδών περιουσίες: έχει τη δημόσια περιουσία, που είναι για το κοινωνικό σύνολο, για χρήση του καθενός μας κι έχει και την ιδιωτική περιουσία, που μπορεί να τη μεταβιβάσει ή να την πουλήσει. Ό,τι έχει σχέση με τη δημόσια περιουσία του κράτους, με τη δημόσια κτήση, δεν μπορεί να πουληθεί. Είναι αναπαλλοτρίωτο. Αυτές είναι βασικές νομικές συνταγματικές έννοιες.
      ΑΛΕΞΑΝΔΡΟΣ ΑΚΡΙΒΑΚΗΣ: Ποιο άρθρο τα λέει αυτά;
      ΠΡΟΕΔΡΕΥΩΝ (Κωνσταντίνος Γείτονας): Κύριε Ακριβάκη, σας παρακαλώ. Αφήστε τον κ. Σκυλλάκο να ομιλήσει.
      ΑΝΤΩΝΗΣ ΣΚΥΛΛΑΚΟΣ: Επιτρέψτε μου να πω με  τη λογική ότι δεν υπάρχει συγκεκριμένο άρθρο του Συντάγματος, μπορεί να πουληθεί η Μυτιλήνη στους Τούρκους. Αυτό μας λέτε.
      Να έρθουν, δηλαδή, οι Τούρκοι επιχειρηματίες, να πάρουν πέντε νησιά και να πουν ότι μπορούν να τα μεταβιβάσουν! Μπορεί το Υπουργείο Οικονομικών να πουλάει νησιά; Μπορεί να πουλάει τον Όλυμπο; Μπορεί να πουλάει τον αιγιαλό; Να μας πείτε αν χρειαζόμαστε συνταγματική διάταξη για αυτονόητα ζητήματα.
      Εδώ η ουσία είναι ότι οι μέτοχοι κατά 66% έχουν την πλειοψηφία και γίνονται ιδιοκτήτες. Και όχι μόνο γίνονται ιδιοκτήτες –γιατί ουσιαστικά μεταβιβάστηκε η περιουσία του πρώην ΕΟΤ σε ιδιώτες- αλλά μπορούν και να τη μεταπουλήσουν, σύμφωνα με το άρθρο 39, παράγραφος 17. Υπάρχει αυτό το δικαίωμα. Το δικαίωμα όμως είναι να έχουν τη χρήση ή την εκμετάλλευση, όχι την ιδιοκτησία. Δεν είναι ιδιοκτησία του Υπουργείου Οικονομικών ούτε της «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.» Αυτή είναι η ουσία του ζητήματος.
      Μπορούμε όμως να επικαλεστούμε και άλλα άρθρα. Υπάρχει το άρθρο 5, παράγραφος 1 του Συντάγματος, που μιλάει για την ελεύθερη ανάπτυξη της προσωπικότητας. Η ελεύθερη ανάπτυξη της προσωπικότητας συνδυάζεται και με την ελεύθερη οικονομική και γενικότερη δραστηριότητα των πολιτών. Μέσα σ΄ αυτήν την έννοια είναι και το δικαίωμα στην κοινοκτησία στη χρήση του αιγιαλού, στο να μπορούν να πηγαίνουν στο δάσος. Όταν, λοιπόν, στερούμε το δικαίωμα αυτό και τα δίνουμε σε ιδιώτες, πλήττεται το δικαίωμα στην ανάπτυξη της προσωπικότητας. Υπάρχει, λοιπόν, και σύμφωνα με το άρθρο 5, παράγραφος 1 πρόβλημα αντισυνταγματικότητας. Υπάρχει επίσης πρόβλημα αντισυνταγματικότητας με βάση το άρθρο 24, που προστατεύει –όσο προστατεύει- το περιβάλλον. Το νομοσχέδιο, λοιπόν, είναι σε αντίθεση με βασικές, θεμελιώδεις συνταγματικές αρχές.
      Πρώτον, λοιπόν, δεν μας παραπέμπετε σε άρθρα και επικουρικά τίθεται το θέμα ότι έρχεται σε αντίθεση με το άρθρο 5, παράγραφος 1 και το άρθρο 24 του Συντάγματος. Για όλους αυτούς τους λόγους πρέπει να αφαιρεθούν τα συγκεκριμένα άρθρα. Δεν μπορεί να προχωρήσει έτσι το νομοσχέδιο.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη-Αικατερινάρη εκ μέρους του Συνασπισμού της Αριστεράς και της Προόδου έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, για να υπάρχει και το γραπτό κείμενο, έχω καταθέσει και σχετική τροπολογία για την απάλειψη αυτού του άρθρου 39 και έκανα από την αρχή την ένσταση αντισυνταγματικότητας.
      Δεν γεννάται καμία αμφιβολία: το Σύνταγμά μας κατά κύριο λόγο…
      ΠΡΟΕΔΡΕΥΩΝ (Κωνσταντίνος Γείτονας): Κυρία Ξηροτύρη, όπως σας είπε προηγουμένως και ο Πρόεδρος, θέμα αντισυνταγματικότητας τίθεται από οποιονδήποτε κατά τη συζήτηση επί της αρχής. Ετέθη το θέμα προηγουμένως από την κ. Φουντουκίδου και ακολουθούμε τώρα τη διαδικασία που προβλέπει ο Κανονισμός.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το επαναλαμβάνω όμως και τώρα, κύριε Πρόεδρε, για τους συναδέλφους που μόλις ήρθαν, για να γνωρίζουν ότι υπάρχει και ένα γραπτό κείμενο και θα μιλήσω τώρα αναλυτικότερα για την αντισυνταγματικότητα αυτής της ρύθμισης.
      Με τη ρύθμιση του άρθρου 39 προβλέπεται η περίπτωση εισαγωγής των μετοχών της εταιρείας προς διαπραγμάτευση στο Χρηματιστήριο Αθηνών με συμμετοχή του ελληνικού δημοσίου, όχι κατώτερη του 34% του μετοχικού κεφαλαίου. Με τη ρύθμιση, όμως, αυτή παρέχεται η δυνατότητα μεταβίβασης σε ιδιώτες και αλλοδαπούς, του εθνικού κεφαλαίου της χώρας μας. Πρόκειται, κυρίες και κύριοι συνάδελφοι, για πλήρη ανατροπή των αρχών που διέπουν τη δημόσια κτήση και το κράτος δικαίου στη χώρα μας!
      Είναι δεδομένο για όλους μας, νομίζω, ότι η κοινή κτήση για τους Έλληνες πολίτες, η περιουσία, δηλαδή, των Ελλήνων πολιτών, είναι ουσιαστικό στοιχείο της κυριαρχίας και της ελληνικής επικράτειας. Είναι συστατικό στοιχείο της έννοιας του ίδιου του κράτους. Επομένως, η επιχειρούμενη ανατροπή στο σύστημα δημόσιας κτήσης απειλεί, όχι απλώς, το περιβάλλον της χώρας και την πορεία προς τη βιώσιμη ανάπτυξή της, αλλά και τα ουσιώδη στοιχεία της εθνικής ταυτότητας και της εθνικής ασφάλειας.
      Είναι γνωστό, άλλωστε, το σημαντικό μέγεθος, εύρος και η ποικιλία του εθνικού πλούτου που αντιστοιχούν στα περιουσιακά στοιχεία της ΕΤΑ Α.Ε., τα οποία γίνονται μετοχικό κεφάλαιο. Είναι έτσι προφανές ότι με τη ρύθμιση αυτή, δεν μεταβιβάζεται απλώς η διαχείριση της δημόσιας περιουσίας, δηλαδή, η εκμετάλλευση αυτών κατά παραχώρηση από το δημόσιο ή τον ΕΟΤ, όπως γινόταν μέχρι σήμερα, αλλά μεταβιβάζονται αυτά τα ίδια τα δημόσια πράγματα.
Μεταβιβάζονται, δηλαδή, τα βουνά, οι ακτές, τα λιμάνια, οι ιαματικές πηγές, τα σπήλαια ως τμήματα της ελληνικής επικράτειας. Αυτά μέχρι σήμερα ήταν αναπαλλοτρίωτα, ακριβώς, γιατί ήσαν δημόσια κοινή κτήση. 
      Ζητούμε, λοιπόν, να απαλειφθεί όλο το άρθρο 39. Προσκρούει σε βασικές διατάξεις του Συντάγματος. Μετατρέπει την κοινοκτησία σε εταιρικό μετοχικό κεφάλαιο και έρχεται σε αντίθεση με τις αρχές του Συντάγματος, αφού μετοχοποιεί τη δημόσια κτήση και εισάγει την εκτός συναλλαγής στις συναλλαγές. 
      Παρακαλώ, κύριε συνάδελφε, να αναλογιστείτε πάρα πολύ καλά αυτό το οποίο επιχειρείται να γίνει με το άρθρο 39. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Υπουργός. 
      Κύριε Υπουργέ, μιλήστε επί του θέματος της αντισυνταγματικότητας για πέντε λεπτά. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): 
      Κύριε Πρόεδρε, κύριοι συνάδελφοι, έκπληκτος ακούω ότι προβάλλεται θέμα αντισυνταγματικότητας –αυθαίρετα- από την αγαπητή εκπρόσωπο της Νέας Δημοκρατίας. Έγινε μακρά –διάρκειας τεσσάρων συνεδριάσεων- συζήτηση στην Επιτροπή Κοινωνικών Υποθέσεων με την παρουσία των εκπροσώπων όλων των τάξεων και των φορέων του τουρισμού. Επομένως, άδικα κατηγορούμαστε ότι αυτό το νομοσχέδιο δεν είχε διάλογο και δεν είχε έκφραση των φορέων και των εκπροσώπων του τουρισμού. Δεν δέχθηκε καμία κριτική. Εξάλλου, η Επιστημονική Επιτροπή της Βουλής ουδέν επισημαίνει περί ενδεχόμενης αντισυνταγματικότητας των ρυθμίσεων που περιλαμβάνονται στο νομοσχέδιο. Εντούτοις, ειλικρινά με εκπλήσσει πως ξαφνικά προβάλλει αυτή την αιτιολογία περί εκποίησης περιουσίας του Ε.Ο.Τ.. 
      Μα, αγαπητοί συνάδελφοι, δεν έχει γίνει κατανοητό ότι η Ε.Τ.Α. δεν είναι ιδιοκτήτης της περιουσίας του Ε.Ο.Τ., την οποία απλώς διαχειρίζεται; Η περιουσία παραμένει στον ελληνικό τουρισμό και η Ε.Τ.Α., η Εταιρεία Αξιοποίησης των Τουριστικών Ακινήτων, απλώς έχει το δικαίωμα διαχείρισης. Αυτή, λοιπόν, η εταιρεία που διαχειρίζεται την περιουσία του Ε.Ο.Τ., προτείνουμε να εισαχθεί στο χρηματιστήριο, διότι ακριβώς πιστεύουμε ότι η μεγαλύτερη και η καλύτερη αξιοποίηση και ενίσχυση της εταιρείας, η οποία θα εκμεταλλευθεί την περιουσία του Ε.Ο.Τ. του κράτους σε τελική ανάλυση την περιουσία του ελληνικού λαού, έχει ανάγκη ενίσχυσης. Πρέπει να αξιοποιήσει τις χρηματιστηριακές δυνατότητες, να εισαχθεί στο χρηματιστήριο και να αποκτήσει φθηνά κεφάλαια, για να επενδύσει. 
      Πώς αλλιώς θα αξιοποιηθεί η περιουσία του ελληνικού δημοσίου; Δεν το καταλαβαίνω. Μήπως διά της ανάθεσης σε κρατικά ΞΕΝΙΑ, όπως επί σαράντα χρόνια στο παρελθόν; Είδαμε πού οδηγήθηκαν μετά από τεσσαρακονταετή αποτυχημένη διαχείριση! 
      Όμως, απορώ, αγαπητοί φίλοι συνάδελφοι της Νέας Δημοκρατίας. Είστε ενάντια στην προσφυγή στο χρηματιστήριο και στην αξιοποίησή του ως επενδυτικό εργαλείο; Να το καταλάβω. Διαβλέπετε, δηλαδή, κίνδυνο αν μία κρατική εταιρεία προσέλθει στο χρηματιστήριο και πει: «Μάλιστα, εγώ διαθέτω ουσιαστικά σε λαϊκή αποταμίευση ποσοστό 20-50%, υπό την προϋπόθεση ότι ως δημόσιο πάντοτε κρατάω το block minority, δηλαδή, το 35%»; Αυτό είναι βασική προϋπόθεση, για να λειτουργήσει μία εταιρεία υπό τον έλεγχο του δημοσίου. 
      Κυρίες και κύριοι συνάδελφοι, η Ε.Τ.Α. θα εισαχθεί στο χρηματιστήριο με ποσοστό 35% για το βασικό μέτοχο. Διότι μπαίνοντας στο χρηματιστήριο πολυδιασπάται.  Αγοράζουν, όπως βλέπετε, πάρα πολλοί –λαϊκή βάση- εταιρείες, μικρομεσαίες επιχειρήσεις, όποιος θέλει. Δεν εισάγουμε στρατηγικούς επενδυτές. Δεν κάνουμε πωλήσεις σε ιδιώτες. Πρέπει να το ξεκαθαρίσουμε αυτό το πράγμα. 
      Για να σας ρωτήσω κάτι άλλο: Η Δ.Ε.Η. και ο Ο.Τ.Ε. που μπήκαν στο χρηματιστήριο και κρατούν το 35% κινδυνεύουν; Να καταλάβω. Είστε αντίθετοι; Να μας το πείτε. Αν η Νέα Δημοκρατία αρνείται τη μετοχοποίηση δημόσιων οργανισμών και επιχειρήσεων που φιλοδοξούν να γίνουν παραγωγικοί να μας το πείτε. 
      ΒΥΡΩΝ ΠΟΛΥΔΩΡΑΣ: Μη διαστρεβλώνετε. Μιλάω για τον αιγιαλό. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):   
      Όχι, όχι. Ρωτώ. Δεν ακούσατε τι είπε η εισηγήτριά σας;
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): 
      Αφήστε τον αιγιαλό. Για την ιδιοκτησία είπαμε. 
      Άρα, κύριοι συνάδελφοι, καμία δυνατότητα αυθαίρετης εκποίησης της ιδιοκτησίας του δημοσίου δεν μπορεί να προκύψει. 
     Όμως, αγαπητοί συνάδελφοι, πέραν όλων αυτών επιτρέψτε μου να πω: Γιατί αγνοείτε τη διάταξη της παραγράφου 2; Η διάταξη της παραγράφου 2 –σας εξήγησα στην επιτροπή- τι προβλέπει; Προβλέπει ότι τα περιουσιακά στοιχεία της ΕΤΑ, που είναι διαχειριστική ευθύνη από την ΕΤΑ και ιδιοκτησιακή του ΕΟΤ χρήζουν ειδικής προστασίας. Όλα αυτά που χρήζουν ειδικής προστασίας, δάση, βιότοποι, αρχαιολογικοί χώροι, θα αφαιρεθούν από τη διαχείριση της ΕΤΑ πριν την εισαγωγή της στο χρηματιστήριο και θα αποδοθούν είτε στο δημόσιο είτε στην Τοπική Αυτοδιοίκηση. 
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, ολοκληρώστε.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι ουσιώδες, κύριε Πρόεδρε. Δεν είναι δυνατόν να ζητείται ψηφοφορία εδώ πέρα περί αντισυνταγματικότητας, τη στιγμή που σαφώς προσδιορίζεται με τη διάταξη της παραγράφου 2 ότι αφαιρούνται από τη διαχείριση της ΕΤΑ. Δίδονται στην Τοπική Αυτοδιοίκηση, στο δημόσιο και πηγαίνει πλέον προς χρήση στο χρηματιστήριο αυτό που παραμένει ως τουριστικό προϊόν είτε είναι ξενοδοχεία είτε είναι υποδομές είτε παράλια. 
     Όσον αφορά τώρα τις ακτές επειδή προκληθήκαμε και γι’ αυτά …
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ολοκληρώστε. Δεν υπάρχει άλλο περιθώριο χρόνου. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να ολοκληρώσω, κύριε Πρόεδρε. 
     Θέλω να πω ότι ο νόμος για τον αιγιαλό που υπάρχει μπροστά στα ξενοδοχεία, επιτρέπει τη χρησιμοποίηση, όχι την αποκλειστική, αφού αυτό γινόταν στο παρελθόν και σε όλους τους ιδιώτες. Θα απαγορευθεί για την ΕΤΑ να χρησιμοποιήσουν τα ξενοδοχεία της ή τα ξενοδοχεία τα οποία εκμισθώνει τον αιγιαλό που είναι μπροστά για χρήση; Όχι αποκλειστική, δεν υπάρχει αποκλειστική χρήση, απλή χρήση.
     ΙΩΑΝΝΗΣ ΚΕΦΑΛΟΓΙΑΝΝΗΣ: Η ΕΤΑ δεν μπορεί να αποκτήσει κυριότητα; 
     ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, δεν έχετε το λόγο! 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως. Μπορεί με νόμο.
     ΙΩΑΝΝΗΣ ΚΕΦΑΛΟΓΙΑΝΝΗΣ: Γιατί φωνάζετε, κύριε Πρόεδρε;
     ΠΡΟΕΔΡΕΥΩΝ (Κωνσταντίνος Γείτονας): Γιατί να μην παρεμβαίνω όταν διακόπτετε; 
     ΙΩΑΝΝΗΣ ΚΕΦΑΛΟΓΙΑΝΝΗΣ: Βουλή είναι εδώ.
     ΠΡΟΕΔΡΕΥΩΝ (Κωνσταντίνος Γείτονας): Η Βουλή δεν λειτουργεί, όπως τη θέλετε εσείς και ο καθένας μας αλλά όπως προσδιορίζει το Σύνταγμα και ο Κανονισμός. 
     ΙΩΑΝΝΗΣ ΚΕΦΑΛΟΓΙΑΝΝΗΣ: Μάθετε ότι γίνεται διάλογος. Θα μας φιμώσετε επιτέλους;
     ΠΡΟΕΔΡΕΥΩΝ (Κωνσταντίνος Γείτονας): Δεν πρόκειται κανένας από το προεδρείο να σας φιμώσει. Να σέβεστε τον Κανονισμό, επιδιώκουμε. 
     Κύριε Υπουργέ, σας παρακαλώ, ολοκληρώστε. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Καταλήγω λέγοντας, κύριε Πρόεδρε, ότι στερείται οιασδήποτε λογικής η πρόταση ψηφοφορίας επί των θεμάτων αυτών, διότι εξασφαλίζουμε την περιουσία του δημοσίου με τον καλύτερο τρόπο και συγχρόνως διαμορφώνουμε προοπτική ανάπτυξης της τουριστικής οικονομίας, έτσι ώστε, οι πραγματικές δυνάμεις της οικονομίας να μπορέσουν με βάση τη νομιμότητα, τη διαφάνεια και τις διαδικασίες να αξιοποιήσουν τις τουριστικές δυνατότητες. 
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε …
     ΒΥΡΩΝ ΠΟΛΥΔΩΡΑΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, γνωρίζετε πολύ καλά τον Κανονισμό. Προχωρώ σε ψηφοφορία.
     ΒΥΡΩΝ ΠΟΛΥΔΩΡΑΣ: Κύριε Πρόεδρε, θα διευκολύνω τη συζήτηση κατ’ οικονομία.
     ΠΡΟΕΔΡΕΥΩΝ (Κωνσταντίνος Γείτονας): Μα, δεν διευκολύνετε.
     ΒΥΡΩΝ ΠΟΛΥΔΩΡΑΣ: Θα διευκολύνω. Μια ερώτηση προς τον κύριο Υπουργό. 
     ΠΡΟΕΔΡΕΥΩΝ (Κωνσταντίνος Γείτονας): Ορίστε, κάνετε την ερώτηση.
     ΒΥΡΩΝ ΠΟΛΥΔΩΡΑΣ: Θα συμφωνούσα, κύριε Πρόεδρε, με τα όσα είπε ο Υπουργός εάν αυτά που είπε για την εκχώρηση μόνο της χρήσεως αντιστοιχούσαν στο κείμενο του λόγου. Κρίνεται και η κυριότητα. 
     ΠΡΟΕΔΡΕΥΩΝ (Κωνσταντίνος Γείτονας): Τελειώσατε.
     Κυρίες και κύριοι συνάδελφοι, ολοκληρώθηκε η συζήτηση κατά το άρθρο 100 παράγραφος 2 του Κανονισμού της Βουλής επί της ενστάσεως αντισυνταγματικότητας του νομοσχεδίου, συγκεκριμένων άρθρων όπως αναφέρθησαν 39, 41, 42.
      Παρακαλώ οι δεχόμενοι ότι το νομοσχέδιο με βάση τα συγκεκριμένα άρθρα που αναφέρθηκαν δεν είναι σύμφωνα με το Σύνταγμα να εγερθούν.
     (Εγείρονται οι δεχόμενοι την αντισυνταγματικότητα των άρθρων)
     Είναι προφανές ότι δεν ηγέρθη ο απαιτούμενος, κατά το Σύνταγμα και τον Κανονισμό της Βουλής αριθμός Βουλευτών και η ένσταση αντισυνταγματικότητας απορρίπτεται.
     (Θόρυβος στην Αίθουσα, διαμαρτυρίες)
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι. Ησυχία. Ο Κανονισμός αυτά προσδιορίζει. Οφείλουμε να τον σεβόμαστε.
     Το λόγο έχει ο ειδικός αγορητής του Κομμουνιστικού Κόμματος, ο κ. Τσιόγκας.
	Πριν ξεκινήστε, κύριε Τσιόγκα, να κάνω μία ανακοίνωση.
 	Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Έργων Τέχνης, εβδομήντα τέσσερις μαθητές και πέντε καθηγητές από το 1ο Ενιαίο Λύκειο Πεύκης Αθηνών.
	 Η Βουλή τους καλωσορίζει. 
(Χειροκροτήματα από όλες τις πτέρυγες της Βουλής)
Ορίστε, κύριε Τσιόγκα, έχετε το λόγο. Σας βάζω το χρόνο από την αρχή.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Κατ’ αρχήν, θέλω να κάνω μία παρατήρηση προς την Κυβέρνηση γι’ αυτά που έγιναν σήμερα με τις τροπολογίες, λίγο πριν αρχίσει η συζήτηση εδώ στη Βουλή για το συγκεκριμένο νομοσχέδιο. Και, βεβαίως, όταν έρχονται τόσες πολλές τροπολογίες, ακριβώς, πριν αρχίσει η συζήτηση του νομοσχεδίου, υποβαθμίζεται ακόμη και αυτή η κοινοβουλευτική λειτουργία. Το πρώτο είναι αυτό.
      Το δεύτερο που θέλω να σημειώσω είναι το εξής: Ότι για την συζήτηση της αντισυνταγματικότητας ή όχι, πρέπει να σας υπενθυμίσουμε τα εξής. Τα ίδια λέγατε και για τον ΟΤΕ. Όμως σήμερα ο ΟΤΕ έχει ξεπουληθεί.  Τα ίδια λέγατε και όταν ήταν στην κυβέρνηση η Νέα Δημοκρατία και ξεπουλούσε τις βραχονησίδες. Τότε κι εσείς μιλούσατε για αντισυνταγματικότητα, τότε κι εσείς κάνατε φασαρία στη Βουλή, ακριβώς γιατί τα ίδια συνέβαιναν και τότε. Και τα ίδια συμβαίνουν και σήμερα και φαίνεται ακριβώς εδώ στη Βουλή, πως αλλάζουν οι καιροί και ερχόσαστε εσείς στη θέση της Νέας Δημοκρατίας.
     Για το συγκεκριμένο νομοσχέδιο που συζητάμε είναι γεγονός ότι ιδιωτικοποιούνται και ξεπουλιούνται εθνικοί δρυμοί, ορεινά καταφύγια, οι ακτές, τα δάση, τα σπήλαια, οι ιαματικές πηγές.  Στην ουσία, δηλαδή, εσείς έχετε σκοπό να τα ξεπουλήσετε όλα. Φαίνεται ότι βάλατε σαν στόχο να ξεπουλήσετε ακόμη και τη θάλασσα. 
     Με το νομοσχέδιο που φέρνετε προς ψήφιση σήμερα στη Βουλή, η Κυβέρνηση επιδιώκει την πλήρη ιδιωτικοποίηση και το ξεπούλημα της περιουσίας του άλλοτε κραταιού ΕΟΤ. Η Κυβέρνηση βγάζει στο σφυρί και με το νόμο όλη την περιουσία που έχει σχέση με τον τουρισμό. Ιδιωτικοποιείτε και ξεπουλάτε, όπως είπα τις παραλίες, τα δάση, τα ορεινά καταφύγια, τα σπήλαια, τις ιαματικές πηγές. Ιδιωτικοποιείτε και ξεπουλάτε ή νοικιάζετε με πολυετείς μισθώσεις, μέχρι και ενενήντα εννέα χρόνια, όλες τις επιχειρηματικές μονάδες του ΕΟΤ. Με το σημερινό νομοσχέδιο ιδιωτικοποιείται η ΕΤΑ, τα «Ελληνικά Τουριστικά Ακίνητα» και ρίχνονται στο χρηματιστήριο. Και, βεβαίως, όλοι μπορούμε να βγάλουμε το συμπέρασμα και γνωρίζουμε από τη λειτουργία του χρηματιστηρίου πού θα πάνε οι μετοχές, επειδή τόνισε ο κύριος Υπουργός ότι οι μετοχές θα διαχυθούν.
     Επίσης, όπως είπαμε σε ποσοστό 66% των μετοχών εκχωρείται ακόμη και το μάνατζμεντ σε ιδιώτες, παρά τις έντονες αντιδράσεις και των φορέων και των δήμων και των κατοίκων, αλλά και του επιμελητηρίου περιβάλλοντος, ιδιαίτερα εδώ στην Αττική, ιδιαίτερα στις παραλίες από το Φάληρο ως την Ανάβυσσο, όπου είναι και τα φιλέτα, τα ακριβά, δηλαδή, κομμάτια γης, όλη, δηλαδή, η παράκτια ζώνη του Σαρωνικού από το Πασαλιμάνι ως τη Βάρκιζα. Επίσης ξεπουλάτε, όπως είπα πριν, ιαματικές πηγές τις οποίες έχει ανάγκη όλος ο ελληνικός λαός και τις οποίες θα πρέπει να απολαμβάνει ο ελληνικός λαός και ιδιαίτερα τα φτωχά λαϊκά στρώματα για να γιατρεύονται. Τοπία της χώρας, τα οποία προστατεύονται ακόμη και από διεθνείς συμβάσεις, εσείς τα παραδίνετε στο ιδιωτικό κεφάλαιο. Σκοπεύετε δηλαδή, να παραδώσετε ό,τι έχει σχέση με την τουριστική ανάπτυξη της χώρας μας και για εντατική εμπορική εκμετάλλευση με σκοπό το κέρδος. Ξεπουλάτε, όπως είπα και πριν, τις παραλίες οι οποίες μπροστά στο κέρδος που θα δώσουν στους καπιταλιστές που θα επενδύσουν, θα αλλοιωθούν, θα φραχθούν, θα χτιστούν με μπετόν και δεν θα έχει πρόσβαση ο λαός να βάλει το πόδι του στην θάλασσα, αν δεν πληρώσει ακριβά την είσοδο στην παραλία.
     Ξεπουλάτε τις μαρίνες, τα τουριστικά λιμάνια του Φλοίσβου, της Αρετσούς, των Γουβιών, της Ζέας, της Βουλιαγμένης, του Αλίμου και άλλων περιοχών της χώρας. Επιτρέπεται να κτίζονται στις εκτάσεις της ΕΤΑ και να πουλιούνται κατοικίες, οι οποίες χαρακτηρίζονται τουριστικά καταλύματα. Φτιάχνετε δασικά χωριά χάριν των ιδιωτικών συμφερόντων, για να πάνε να επενδύσουν οι μεγαλοκαπιταλιστές και να εκμεταλλεύονται ακόμη και τους εθνικούς δρυμούς, τα δάση και τα βουνά, αντί να επενδύσετε να φτιάξετε τα ορεινά χωριά, τα απομακρυσμένα χωριά της χώρας μας, τα οποία εγκαταλείπονται και ερημώνουν καθημερινά.
      Αυξάνετε το συντελεστή δόμησης για τα ξενοδοχεία εκτός σχεδίου σε 0,20 και επιτρέπετε τη λειτουργία ενυδρείου 17.000 τ.μ. με πέντε εστιατόρια με χώρους στάθμευσης στο Φάληρο. Στο μικρό Καβούρι η ΕΤΑ πούλησε πρόσφατα εκατόν δέκα στρέμματα στον Αστέρα της Βουλιαγμένης, τον οποίο είχε πουλήσει παλαιότερα άλλα εκατόν ενενήντα πέντε στρέμματα. Και στο νομοσχέδιο και για εκεί για το μικρό Καβούρι δίνεται συντελεστής δόμησης 0,20 στο σύνολο της έκτασης. 
      Στις εκτάσεις δε που ξεπουλάτε, συμπεριλαμβάνεται το μεγαλύτερο μέρος της παράκτιας ζώνης του Σαρωνικού από το Δέλτα ως τη Βάρκιζα, αλλά και παραπέρα ως την Ανάβυσσο. Οι επίμαχες διατάξεις του νομοσχεδίου στην ουσία θα εμποδίσουν το λαό να έχει πρόσβαση στη θάλασσα, γιατί φαίνεται ότι έχετε βάλει ως στόχο, να ιδιωτικοποιήσετε ακόμα και τη θάλασσα!
      Δηλαδή, αν κάποιος θέλει να κάνει μπάνιο, θα πληρώνει πολύ ακριβά το εισιτήριο, αφού η παραλιακή ζώνη θα έχει περιφραχτεί και θα έχει χτιστεί και φυσικά θα απαγορεύεται η ελεύθερη πρόσβαση στη θάλασσα.
      Οι συνέπειες θα είναι ολέθριες, αφού με τις παρεμβάσεις θα γίνει καταστροφή και του φυσικού περιβάλλοντος, αλλά και της ποιότητας της ζωής των κατοίκων. Αποτέλεσμα όλων αυτών είναι και η δημιουργία της συντονιστικής επιτροπής από φορείς της παραλιακής ζώνης και των παράλληλων δήμων, γιατί θέλουν να αποτρέψουν αυτό το ξεπούλημα, γιατί θέλουν να αποτρέψουν αυτό το κοινωνικό και οικολογικό έγκλημα που κάνετε χάριν των μεγάλων συμφερόντων. 
      Για όλους αυτούς τους λόγους που αναφέραμε και για το άρθρο 39 του νομοσχεδίου εμείς λέμε ότι έτσι, όπως πάτε και με τη φόρα που πήρατε, θα ξεπουλήσετε τον Παρθενώνα και την Ακρόπολη.
      Σε ό,τι αφορά την τουριστική εκπαίδευση όλες οι αλλαγές που προωθείτε, υπηρετούν τα συμφέροντα των μεγαλοξενοδόχων, αυτούς δηλαδή που έχετε βρει ή που έχουν ενδιαφερθεί για να αγοράσουν αυτά τα «φιλέτα» και φέρνετε σήμερα το νομοσχέδιο για να το νομιμοποιήσετε. Υποστηρίζουμε ότι σε καμία περίπτωση δεν πρέπει οι φοιτητές ή οι σπουδαστές να πληρώνουν δίδακτρα φοίτησης και, φυσικά, δεν πρέπει να πληρώνουν  για να νοικιάζουν σπίτια, αφού οι εστίες σήμερα και αυτές θα δοθούν. Ακόμη και για τη σίτιση στα εστιατόρια δεν πρέπει να πληρώνουν. Όλα αυτά δεν πρέπει να επιβαρύνουν τους σπουδαστές και εμείς επιμένουμε ότι το ζήτημα της δωρεάν παιδείας πρέπει εδώ να ξεκαθαριστεί και, όταν μιλάμε για δωρεάν παιδεία να το εννοούμε και ότι να το λέμε μόνο στα χαρτιά και από εκεί να πληρώνουν οι φοιτητές και οι σπουδαστές δίδακτρα, να πληρώνουν για στέγαση να πληρώνουν για σίτιση.
      Και, φυσικά, έχουμε το πρόσφατο παράδειγμα με το νομοσχέδιο που ψηφίσατε για τη διάλυση του ΟΑΕΔ και δημιουργήσατε τρεις ανώνυμες εταιρείες.
      Αυτές θα διαχειριστούν τα πακέτα που πάνε στον ΟΑΕΔ, ακριβώς, γιατί η φιλοσοφία σας είναι να κόψετε ακόμα και τα επιδόματα ανεργίας που δίνετε στους ανέργους και θέλετε να επιδοτείτε, όπως λέτε, την εργασία, να δίνετε δηλαδή και τις κρατήσεις των εργαζομένων στους καπιταλιστές, στους εργοδότες.
      Αγαπητοί συνάδελφοι, υποστηρίζουμε όλα τα παραπάνω, γιατί έχουμε μεγάλη ευαισθησία στα ζητήματα της παιδείας, αλλά και γιατί πάνω από δυόμισι εκατομμύρια του ελληνικού λαού ζουν κάτω από τα όρια της φτώχειας. 
      Συνεπώς λοιπόν, δεν πρέπει να καταργηθούν οι φοιτητικές και σπουδαστικές εστίες, οι οποίες δεν καλύπτουν σήμερα τις ανάγκες στέγασης των φοιτητών, επειδή η ζήτηση είναι πολύ μεγαλύτερη –οι αιτήσεις, δηλαδή, είναι πολύ περισσότερες- από τους σπουδαστές. Εμείς, λοιπόν, προτείνουμε να γίνουν και άλλες εστίες και οι αιτήσεις να γίνουν δεκτές, δηλαδή, αυτό το αίτημα των σπουδαστών να ικανοποιηθεί.
      Απ’ όλα αυτά που ανέφερα παραπάνω, φαίνεται καθαρά ότι υπάρχει πολύ σοβαρό οικονομικό πρόβλημα, γιατί τα παιδιά που σπουδάζουν στις σχολές τουριστικών επαγγελμάτων είναι απ’ όλη την Ελλάδα και υποχρεώνονται εκεί που πηγαίνουν να σπουδάσουν, να πληρώνουν ενοίκια, σίτιση, στέγαση. Οι ανώτερες σχολές τουριστικής εκπαίδευσης προτείνουμε να είναι στα επίπεδα των ΤΕΙ. Δεν συμφωνούμε να είναι αδιαβάθμητες, αλλά πρέπει να βρίσκονται στην πρώτη βαθμίδα της ανώτερης εκπαίδευσης.
      Δεν συμφωνούμε, επίσης, ούτε με τη λειτουργία των ΚΕΚ και των ΙΕΚ, γιατί θεωρούμε ότι μέσα απ’ αυτά τα ινστιτούτα και τα κέντρα επαγγελματικής κατάρτισης, υποβαθμίζεται το επίπεδο των σπουδών. Σήμερα, τα ΙΕΚ και τα ΚΕΚ δεν έχουν ούτε αίθουσες ούτε εργαστήρια ούτε υλικοτεχνική υποδομή, ακριβώς γιατί η εκπαίδευση έχει ταξικά χαρακτηριστικά, επειδή θέλετε από εκεί, να αποφοιτούν «μισοειδικευμένοι», με σκοπό να υπάρχει εύκολη λεία για τους καπιταλιστές, όσον αφορά στο εργατικό δυναμικό. Έτσι, επιτάσσουν τα συμφέροντα των μεγαλοξενοδόχων, οι οποίοι θέλουν «μισοειδικευμένη» και φθηνή εργατική δύναμη και όχι υψηλής ειδίκευσης, ώστε να ανέβει και το επίπεδο των υπηρεσιών.
      Αυτά τα ΚΕΚ που κάνουν τρίμηνα σεμινάρια σε ανθρώπους, οι οποίοι έχουν κυρίως ενοικιαζόμενα δωμάτια, δεν μπορούν, κατά την άποψή μας, να δώσουν τα απαραίτητα εφόδια στους ανθρώπους που εμπλέκονται με τον τουρισμό. Γι’ αυτό το λόγο, εμείς προτείνουμε να υπάρχει ολοκληρωμένη γνώση με ολοκληρωμένες και σύγχρονες σπουδές, με σχολές που θα έχουν την απαιτούμενη υλικοτεχνική υποδομή, με την πλήρη κάλυψη των εκπαιδευτικών θέσεων όλων των ειδικοτήτων από τους καθηγητές. 
      Οι σπουδαστές των ανωτέρων σχολών τουριστικής εκπαίδευσης θα αποφοιτούν με περισσότερες γνώσεις, περισσότερα εφόδια και θα έχουν τα ίδια επαγγελματικά δικαιώματα με τους αποφοίτους των ΤΕΙ, ανεξάρτητα από το χρόνο της αποφοίτησής τους.
     Όλα αυτά τα προτείνουμε, γιατί θέλουμε να βοηθήσουμε στην ανάπτυξη του τουρισμού και του ανταγωνισμού, αφού σήμερα τον κύριο ρόλο στη διακίνηση των τουριστών -«το πάνω χέρι»- τον διαδραματίζουν τα μεγάλα τουριστικά γραφεία του ΤΟΥΙ και της ΝΕΚΕΡΜΑΝ, οι οποίοι, βεβαίως, υπηρετούν τα δικά τους συμφέροντα και κάθε χρόνο πηγαίνουν τους τουρίστες εκεί που θα οικονομήσουν εκείνοι περισσότερα χρήματα. Είναι γνωστές οι ιστορίες σχετικά με το τι έπαθαν οι Ισπανοί, όταν πήγαν να διαπραγματευτούν πιο σκληρά τον τουρισμό με τα τουριστικά γραφεία.
     Όσον αφορά στο συμβούλιο, το οποίο ελέγχεται πλήρως από την Κυβέρνηση, θα ήθελα να πω ότι δεν μπορεί να συγκληθεί αν το ζητήσουν άλλα μέλη.
      Η εποπτεία από τον Υπουργό, δείχνει πόσο ασφυκτικός είναι ο έλεγχος από την Κυβέρνηση στο Συμβούλιο που θα έχει τον έλεγχο. Το ίδιο ισχύει και με την εκπροσώπηση των σπουδαστών οι οποίοι έχουν μόνο δικαίωμα λόγου, αλλά όχι δικαίωμα ψήφου. 
      Εμείς, φυσικά, δεν μπορούμε να συμφωνήσουμε με αυτά και απαιτούμε εκεί να έχουν λόγο και οι φορείς αλλά και οι σπουδαστές.
      Θέλω επίσης να πω πως οι σχολές ξεναγών αποτελούν πρότυπο λειτουργίας για τα ευρωπαϊκά δεδομένα. Είναι, επομένως, απαραίτητη η προστασία του τρόπου λειτουργίας τους. Γι’ αυτό οι σχολές ξεναγών πρέπει να συνεχίσουν να λειτουργούν έτσι όπως το ζητάνε οι ίδιοι οι ξεναγοί και να υπάρχει το αναγνωρισμένο επαγγελματικό δικαίωμα και των ξεναγών.
      Όσο γι’ αυτά που είπε ο κύριος Υπουργός, ότι η περιουσία του λαού θα αξιοποιηθεί με τον καλύτερο τρόπο στο χρηματιστήριο, όλοι ξέρουμε που καταλήγουν οι μετοχές και πως συγκεντρώνονται σε λίγα χέρια.
      Επίσης, γι’ αυτό που είπε ο κύριος Υπουργός στο άρθρο 39 παράγραφος 2 θέλω να πω ότι αφορά όλα αυτά τα ακίνητα τα οποία είναι ασύμφορα και για τα οποία δεν ενδιαφέρονται οι μεγαλοξενοδόχοι ή οι καπιταλιστές οι οποίοι θέλουν να επενδύσουν εκεί. Ενώ στο  άρθρο 39 παράγραφος 10 και στο άρθρο 39 παράγραφος 17 λέγεται μέσα ρητά ότι, μεταβιβάζεται η περιουσία των ακινήτων σε ιδιώτες και δεν δίνεται μόνο η εκμετάλλευση, αλλά και η κυριότητα. Δηλαδή, επιβεβαιώνεται το ξεπούλημα που επιχειρείται μ’ αυτό το νομοσχέδιο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη-Αικατερινάρη εκ μέρους του Συνασπισμού της Αριστεράς και της Προόδου ως ειδική αγορήτρια έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Συζητούμε ένα νομοσχέδιο το οποίο έχει ως κύριο θέμα την τουριστική εκπαίδευση, ένα πολύ σημαντικό ζήτημα για τη χώρα μας. Παράλληλα όμως έχει εμπλουτιστεί με τόσα άρθρα και αυτά στη συνέχεια με τόσες τροπολογίες και εν τέλει παρατυπίες και καταστρατηγήσεις παλαιότερων νομοθετημάτων, αλλά και του ίδιου του Συντάγματος που πραγματικά αυτό το νομοσχέδιο μέχρι και σήμερα θέλει και πολύ συζήτηση -που ο χρόνος σε μία μόνο συνεδρίαση δεν μας το επιτρέπει- αλλά καλά θα ήταν το δεύτερο κεφάλαιο του να αποσυρθεί. 
      Στο πρώτο κεφάλαιο το παρόν νομοσχέδιο επιδιώκει να καλύψει με μεγάλη όμως καθυστέρηση την ανάγκη, να ισχύσει και στον τουριστικό τομέα ένα πλήρες και συνεκτικό νομοθετικό πλαίσιο που θα καθορίζει τη λειτουργία της τουριστικής εκπαίδευσης με στόχο τη διεύρυνση και αναβάθμιση των παρεχομένων υπηρεσιών στον τομέα του τουρισμού. 
      Οφείλουμε να πούμε ότι διαπιστώνεται μία ανησυχητική στασιμότητα στον τομέα του τουρισμού και η Κυβέρνηση επαναπαυμένη στα φυσικά πλεονεκτήματα της χώρας μας αγνοεί ή παραβλέπει την αρνητική εξέλιξη σοβαρών παραμέτρων, όπως ο ανταγωνισμός με τις άλλες μεσογειακές χώρες, η ανάπτυξη νέων προορισμών, η τρομοκρατία ως ανασχετικός παράγοντας, η διασύνδεση των Ολυμπιακών Αγώνων με τον τουρισμό.
      Στην εισηγητική έκθεση του νομοσχεδίου επισημαίνεται ότι το ισχύον θεσμικό πλαίσιο έχει χάσει την προωθητική του δύναμη. Θα ήταν έτσι ευκαιρία με την κατάθεση αυτού του νομοσχεδίου, να προωθηθούν άμεσα και ριζοσπαστικά μέτρα που έχει ανάγκη ο τουριστικός τομέας, γιατί το θεσμικό πλαίσιο που ισχύει σήμερα και διέπει τις Σχολές Τουριστικής Εκπαίδευσης είναι διάσπαρτο και παρωχημένο και δημιουργεί ένα σύστημα αναποτελεσματικό πολύ πίσω από τις διαμορφούμενες ανάγκες.
      Θέλουμε να δηλώσουμε από την αρχή ότι το παρόν νομοσχέδιο δεν ανταποκρίνεται στις ανάγκες αυτές που έχει ο τόπος μας και δείχνει ότι, δυστυχώς, ο τουριστικός νομοθέτης δεν γνωρίζει σε βάθος και ουσιαστικά την τουριστική πραγματικότητα. Τα φυσικά πλεονεκτήματα της χώρας είναι ανεκτίμητα, αλλά δεν αρκούν. Για την αύξηση της ποιότητας των επισκεπτόμενων τη χώρα τουριστών και για την εισροή συναλλάγματος χρειάζονται, παράλληλα με τη βελτίωση των υποδομών, σοβαρές επενδύσεις στο ανθρώπινο δυναμικό που ασχολείται ή πρόκειται να ασχοληθεί με τον τουριστικό τομέα. Την παροχή της αρχικής εκπαίδευσης, την κατάρτιση και τη διά βίου εκπαίδευση και εξειδίκευση και τη μετεκπαίδευση με τελικό στόχο να ανταποκριθεί στις σύγχρονες ανάγκες.
      Το επιτυγχάνει αυτό το νομοσχέδιο που συζητάμε; Φοβούμαι πως όχι. Απλά αποτελεί μία αποτίμηση και επέκταση του υπάρχοντος ελλειπούς συστήματος και ενός διάσπαρτου νομοθετικού πλαισίου. Ασχολείται ελάχιστα με την καταγραφή των αναγκών της αγοράς, η κάλυψη των οποίων πρέπει όντως να γίνει μέσω του εκπαιδευτικού συστήματος και να είναι άμεσα συνδεδεμένη με τις θέσεις εργασίας και την απασχόληση.
      Ο τουριστικός τομέας είναι πολυσύνθετος, με ποικίλες δραστηριότητες και δεξιότητες, με ιδιαιτερότητες που επιβάλλουν την ύπαρξη εξειδικευμένων επαγγελματικών σχολών, οι οποίες αποτελούν και το ζητούμενο από όλους τους τουριστικούς φορείς της χώρας μας.
      Οι σχολές θα πρέπει να παρέχουν εκπαίδευση και κατάρτιση, σύμφωνα με τις ανάγκες της αγοράς, να είναι σε στενή συνεργασία με όλους τους τουριστικούς κλάδους, πράγμα που μπορεί να επιτευχθεί, υπό τον όρο ότι όλο αυτό το σύστημα εκπαίδευσης, θα τελεί υπό την εποπτεία του Υπουργείου Ανάπτυξης και θα λειτουργεί με μία ανάλογη θεσμική πρόβλεψη.
      Τις ανάγκες του τουρισμού, καθώς και την παραπάνω ανάγκη εξειδικευμένης εκπαίδευσης, κατάρτισης και προσανατολισμού, τις γνωρίζει ελάχιστα το Υπουργείο Παιδείας και γι΄ αυτό δεν έχει επιτύχει στην ένταξη της τουριστικής εκπαίδευσης στις σχολές του.
      Για το λόγο αυτό, δεν είναι ανάγκη να θέτουμε θέμα εξομοίωσης των σχολών τουριστικής εκπαίδευσης με τα ΤΕΙ, τα ΙΕΚ και τα ΤΕΕ του Υπουργείου Παιδείας. Τα τελευταία έχουν αποτύχει στην τουριστική εκπαίδευση και δημιούργησαν στρατιές ανέργων. Θα πρέπει να υπάρξει –και δεν βλέπω να γίνεται αυτό μέσω του νομοσχεδίου- μία καινούργια σύγκλιση και συνεργασία του Υπουργείου Ανάπτυξης και του Υπουργείου Παιδείας γι΄ αυτές τις κατευθύνσεις της εκπαίδευσης στον τουριστικό τομέα.
      Η περίπτωση της σχολής ξεναγών είναι χαρακτηριστική και άξια αναφοράς για το επίπεδο παρεχόμενων σπουδών και το επίπεδο της επαγγελματικής επάρκειας.
      Είναι, λοιπόν, απαραίτητη η προστασία του μέχρι σήμερα τρόπου λειτουργίας των σχολών αυτών, στο πλαίσιο των ρυθμίσεων του υπό συζήτηση νομοσχεδίου. Γι΄ αυτό έχουμε καταθέσει και σχετική τροπολογία, με την οποία κατοχυρώνεται καλύτερα η αυτοτέλεια των σχολών αυτών, όπως η σύνθεση και η λειτουργία της εκπαιδευτικής επιτροπής.
      Οι σχολές τουριστικής εκπαίδευσης, λοιπόν, πρέπει κατά βάση, να είναι όργανο της πολιτείας, που σε συνεργασία με το Υπουργείο Ανάπτυξης θα ασκούν πολιτική για την εκπαίδευση και την κατάρτιση και θα επιτελούν και το ρόλο του ελέγχου της ποιότητας στην εκπαίδευση και της πιστοποίησης της γνώσης και της δεξιότητας των αποφοίτων όλων των σχολών της.
      Βέβαια, για όλο το παραπάνω σύνθετο πλέγμα της εκπαίδευσης και κατάρτισης τίθεται το σοβαρότατο θέμα των επαγγελματικών δικαιωμάτων και της εξασφάλισης των προοπτικών απασχόλησης. 
      Δυστυχώς για το παρόν νομοσχέδιο, δεν προκύπτει αναγκαία, άμεση σύνδεση του επαγγελματικού εκπαιδευτικού οργανισμού με τους παραγωγικούς φορείς του τουρισμού.
      Όσον αφορά τώρα τον τρόπο και τα όργανα διοίκησης του συστήματος αυτού της τουριστικής εκπαίδευσης, θέλουμε να σημειώσουμε κατ΄αρχήν ότι είναι θετικό ότι η τουριστική εκπαίδευση και η κατάρτιση παραμένουν κατά κύριο λόγο στο δημόσιο τομέα. Παρ΄ όλα αυτά, όμως, δεν γίνεται καμία προσπάθεια το σύστημα να αποκτήσει σχετική αυτοτέλεια, όπως τα άλλα εκπαιδευτικά συστήματα της χώρας μας πανεπιστημιακής και ανώτατης τριτοβάθμιας εκπαίδευσης. Για το αν κάποιες σχολές δεν αναβαθμίζονται σε ανώτατες βαθμίδες, όπως κατά κόρον συζητήθηκε στην επιτροπή και αποτέλεσε σημείο τριβής, είναι γι΄ αυτό πρωτίστως τροχοπέδη το ότι πράγματι αυτά τα όργανα διοίκησης διορίζονται απευθείας από τον Υπουργό και δεν προβλέπεται η συμμετοχή σε αυτά της εκπαιδευτικής κοινότητας δηλαδή η αυτοτέλεια. 
      Τα μέλη του διοικητικού συμβουλίου διορίζονται από τον εκάστοτε Υπουργό, ενώ ο πρόεδρος και ο αντιπρόεδρος αυτού είναι μέλη εκτός της εκπαιδευτικής κοινότητας και μάλιστα δεν καταγράφονται γι αυτούς όλα τα απαραίτητα προσόντα και οι προϋποθέσεις.
      Ο εκπρόσωπος των σπουδαστών δεν έχει δικαίωμα ψήφου στα όργανα, ενώ εμείς λέμε ότι μέσα από ένα διαφορετικό σύστημα με αυτοτέλεια, με δυνατότητα συμμετοχής στη διοίκηση και στις αποφάσεις λειτουργίας του οργανισμού των μελών της εκπαιδευτικής κοινότητας και, παράλληλα, με ενίσχυση και ουσιαστική υποστήριξη από την πολιτεία, οι ανώτερες σχολές αυτού του συστήματος, θα μπορέσουν πολύ γρήγορα να αναβαθμιστούν και σε ανώτατες σχολές.
      Και σε αυτό βασικό ρόλο πρέπει να παίξουν τα πανεπιστήμιά μας, ούτως ώστε να προσδιορίσουν το περιεχόμενο αυτού του νέου τμήματος της εκπαίδευσης και να το αναδείξουν και, όχι βέβαια, να το αναδείξουν οι αγορές, όπως πάρα πολύ συχνά ακούγεται τώρα τελευταία.
      Όσον αφορά τα προγράμματα των σπουδών που προσδιορίζουν και την ποιότητα της εκπαίδευσης, θα πρέπει να περνούν από τις διαδικασίες, τις συνελεύσεις της κάθε σχολής, για να διαμορφωθούν ως εισήγηση στους αρμόδιους Υπουργούς. Και το ζητούμενο είναι με τα προγράμματα αυτά και, ιδιαίτερα, με τις πρακτικές ασκήσεις που θα διαμορφώνονται από τις ανάγκες μίας συγκροτημένης τουριστικής αγοράς, να προκύψει και ποιότητα στις παρεχόμενες τουριστικές υπηρεσίες, αλλά και ενίσχυση των θέσεων εργασίας και απασχόληση στον τουριστικό τομέα.
      Κλείνω στο κεφάλαιο αυτό πάλι με τα θέματα των επαγγελματικών δικαιωμάτων. Χωρίς να παραβλέπει κανείς την επιρροή της αγοράς, είναι υποχρέωση του κράτους να καθορίσει με σαφήνεια τα επαγγελματικά δικαιώματα των αποφοίτων των σχολών του, για να μπορεί ο σπουδαστής να επιλέξει και στη συνέχεια, με αίσθηση ισότητας και δικαιοσύνης, να κάνει απερίσπαστος τις σπουδές του.
      Μία σχετική τροπολογία που έχει κατατεθεί από το συνάδελφο κ. Σφυρίου, για τα επαγγελματικά δικαιώματα των αποφοίτων των δύο ανωτέρων σχολών του συστήματος, θα μας έβρισκε σύμφωνους να γίνει αποδεκτή. 
      Θα αναφερθώ στο δεύτερο κεφάλαιο στην προσφιλή τακτική της Κυβέρνησης, αλλά απαράδεκτη για μας, να συνοδεύεται ένα θεματικό νομοσχέδιο με πληθώρα άλλων διατάξεων, οι περισσότερες των οποίων είναι καταστρατηγήσεις και όχι βελτιώσεις παλαιότερων νομοθετημάτων, αλλά καταστρατηγήσεις ακόμη και συνταγματικών διατάξεων. Επί της ουσίας, το κεφάλαιο Β΄, αποτελεί συνέχεια και συμπλήρωση των διατάξεων που αποδιοργάνωσαν και διαμοίρασαν τα ιμάτια του ΕΟΤ σε δύο, κυρίως, εταιρείες, το Ελληνικό Φεστιβάλ Α.Ε., αλλά, κυρίως, τα Ελληνικά Τουριστικά Ακίνητα Α.Ε. και άφησαν έναν εθνικό οργανισμό αποστεωμένο και άνευρο, ο οποίος στη συνέχεια με το πρόσχημα της αποκέντρωσης διαμοιράζει τις ανύπαρκτες αρμοδιότητες και τις δευτερεύουσες επιτελικές λειτουργίες του στις υπηρεσίες των περιφερειών. Σε ένα άναρχο και αβέβαιο περιβάλλον για τον ΕΟΤ και, δυστυχώς, για τον ελληνικό τουρισμό ενισχύεται και διευκολύνεται συνεχώς, ιδιαίτερα με το παρόν νομοσχέδιο η ιδιωτικοποίησή του και μάλιστα με σκανδαλώδεις ρυθμίσεις, όπως αυτές για τα Ελληνικά Τουριστικά Ακίνητα.
      Βασικό είναι το άρθρο 38 του νομοσχεδίου, για τους τουριστικούς λιμένες. Υπάρχει η αναβάθμιση της Επιτροπής Χωροθέτησης, νέοι κανονισμοί κλπ. Όλα αυτά γίνονται επουσιώδεις ρυθμίσεις, αφού κυρίαρχη είναι αυτή που μεταφέρει όλες τις αρμοδιότητες στους φορείς διαχείρισης των τουριστικών λιμένων. Φορείς διαχείρισης που όπως και για τους εθνικούς μας λιμένες έγινε με προηγούμενες διατάξεις, μπορεί σήμερα να φτάσουν να είναι καθαρά ιδιωτικοί, στην προκειμένη περίπτωση η  ΕΤΑ και το μεγαλείο της, δηλαδή, το 66% των ιδιωτών εταίρων της. 
      Έρχομαι στο άρθρο 39, για το οποίο κατατέθηκε η ένσταση και από το δικό μου κόμμα και από τα υπόλοιπα κόμματα της Αντιπολίτευσης, αντισυνταγματικότητας και σχετική τροπολογία να απαλειφθεί όλο αυτό το άρθρο 39. 
      Τα είπαμε κατά τη συζήτηση περί της αντισυνταγματικότητας αυτής της διάταξης και εδώ θα ήθελα να χρησιμοποιήσω λίγο από το χρόνο μου σε αυτά τα οποία προσπάθησε ο κύριος Υπουργός να μας καθησυχάσει και να πει ότι δεν πρόκειται για μία αντισυνταγματική διάταξη ή σε άλλες αιτιάσεις συναδέλφων της συμπολίτευσης που έψαχναν να βρουν το άρθρο του Συντάγματος. Θα βρείτε επιμέρους άρθρα του Συντάγματος, κύριοι συνάδελφοι, αλλά εκείνο το οποίο θα βρείτε είναι το ίδιο το Σύνταγμα, το οποίο έγινε μετά την Τουρκοκρατία, ακριβώς για να κατοχυρώσει την εθνική κυριαρχία και αυτό προστατεύει το Σύνταγμά μας. Ενώ μέσα από αυτές τις διατάξεις του άρθρου 39, δεν προστατεύεται η ελληνική επικράτεια.
      Το άρθρο 2 που χρησιμοποιήθηκε, ως αιτιολογία από τον κύριο Υπουργό, ξέρετε τι λέει; Ακριβώς το αντίθετο.
      H παράγραφος 2 του άρθρου 39 λέει: Μετά από αιτιολογημένες αποφάσεις του Διοικητικού Συμβουλίου της «Ελληνικά Τουριστικά Ακίνητα ΑΕ» κλπ, και αργότερα της ιδιωτικής εταιρείας κατά 66% και αφήστε το 34% βασικός μέτοχος. Το 66% έχει άλλους δύο βασικούς μετόχους μέσα του ή μπορεί να έχει έναν και μάλιστα να είναι και αλλοδαπός κατά 66%. 
      Τι θα κάνει, λοιπόν, με απόφαση του Διοικητικού Συμβουλίου της ΕΤΑ ΑΕ, που θα εκδίδεται πριν από την εισαγωγή της στο Χρηματιστήριο Αξιών Αθηνών; Είναι δυνατόν να εξαιρούνται κατά το παρόν άρθρο της αποτίμησης περιουσιακά στοιχεία, των οποίων η εκμετάλλευση καθίσταται οικονομικά ασύμφορη εξαιτίας περιβαλλοντικών, πολεοδομικών και άλλου είδους περιορισμών. 
      Αυτά τα περιουσιακά στοιχεία δεν αποτιμώνται κατά τον υπολογισμό της καθαρής αξίας και μεταφέρονται στην Τοπική Αυτοδιοίκηση. Τα αζήτητα δίνουμε στην Τοπική Αυτοδιοίκηση και τα «φιλέτα» που υπάρχουν πράγματι στην αρμοδιότητα για τη διαχείριση και στην κυριότητα της Τοπικής Αυτοδιοίκησης, τα δίνουμε στους ιδιώτες. Βέβαια, από κει και πέρα, εμποδίζουμε τους Έλληνες πολίτες να χρησιμοποιήσουν τον Αιγιαλό και την παραλία ως κοινόχρηστα κτήματα και τα δίδουμε προς αξιοποίηση.
      Όσον αφορά την παράγραφο 10 του άρθρου 39, επιμένετε με αυτή, αφού την αλλάξαμε μετά από επιμονή μας; «Το ανωτέρω δικαίωμα της διαχείρισης έχει η εταιρεία, η ΕΤΑ και ως προς τα δημόσια κτήματα που δημιουργούνται από τη μετακίνηση της ακτογραμμής προς τη θάλασσα συνεπεία φυσικών προσχώσεων ή τεχνικών έργων». Δώσαμε μάχη γι’ αυτές τις προσχώσεις. Είναι εθνική περιουσία. Σε καμία περίπτωση αυτές οι προσχώσεις δεν πάνε προς εκμετάλλευση. Θα αρχίσετε να μπαζώνετε συνέχεια τις ακτές και θα τα θεωρήσετε όχι δημόσια πλέον κτήματα, αλλά ιδιωτικά κτήματα προς εκμετάλλευση με βάση την παράγραφο 10.
      Τι γίνεται παρακάτω; Σχετικά με το άρθρο 40 για τα ορειβατικά καταφύγια; Για μας τα ορειβατικά καταφύγια το πολύ-πολύ να μπορούν να είναι στη διαχείριση των ΟΤΑ, που είναι οργανισμοί δημόσιου χαρακτήρα, αλλά να μπορούν να πηγαίνουν σε σωματεία, ομοσπονδίες ορειβασίας και αναρρίχησης χωρίς όρους και προϋποθέσεις και χωρίς να εμποδίζεται η παραπέρα εκμίσθωση αυτών και θα αποκλείεται ρητά η μεταβίβασή τους στο μέλλον σε τρίτους, οι οποίοι μπορεί να είναι ιδιώτες, αυτό εμείς το θεωρούμε απαράδεκτο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Με το άρθρο 41 στα θέματα της τουριστικής προβολής και διαχείρισης, πέρα από τις χαριστικές ρυθμίσεις για την αύξηση του συντελεστή δόμησης στις ξενοδοχειακές εγκαταστάσεις, με ιδιαίτερη εύνοια στην «ΑΞΕ Αστήρ Βουλιαγμένης», πνίγοντας την περιοχή Μικρό Καβούρι, σα να μην έφταναν όλα αυτά, έρχεστε να επηρεάσετε, ακόμη, δυσμενώς ως ένα είδος τουριστικής αποτροπής πλέον την πολύπαθη περιοχή της δυτικής Αττικής με ρυθμίσεις για ένταξη περιοχών οκνουσών βιομηχανιών.
      ΠΡΟΕΔΡΕΥΩΝ (Κωνσταντίνος Γείτονας): Κυρία Ξηροτύρη, ολοκληρώστε, σας παρακαλώ.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε.
      Τουλάχιστον για την περιοχή του Δήμου Ελευσίνας, πλησίον στον Τιτάνα, που και με έγγραφό του ο οργανισμός σας λέει ότι είναι υπό διαμόρφωση το γενικό πολεοδομικό, απαλείψτε το σχετικό χάρτη, γιατί δεν μπορείτε δίπλα στην αρχαία Ελευσίνα να εγκαταστήσετε περιοχές τέτοιας χρήσεως.
      Βέβαια, το να αναφερθώ και στις τρεις τροπολογίες που ήλθαν μετά, όπου η κάθε μία είναι ένα καινούργιο νομοσχέδιο, αλλά και στις αλλαγές που έκανε ο κύριος Υπουργός, όλα αυτά επιτείνουν πραγματικά αυτή την όλη προχειρότητα και την ανεπάρκεια, αλλά, κυρίως, την εξυπνάδα εντός εισαγωγικών μέσω τέτοιων ρυθμίσεων να καταστρατηγούνται βασικά θέματα του δημόσιου συμφέροντος.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σφυρίου έχει το λόγο.
      ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, θέλω εισαγωγικά να τονίσω ότι κρίνω πως το νομοσχέδιο που συζητούμε σήμερα αποτελεί μία θετική νομοθετική πρωτοβουλία, σε ό,τι αφορά τις διάφορες βαθμίδες κατάρτισης των εργαζομένων στο χώρο της τουριστικής οικονομίας.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΆΝΝΑ ΜΠΕΝΑΚΗ-ΨΑΡΟΥΔΑ)
      Δεν συμφωνώ, όμως, με την πολιτική την οποία το συγκεκριμένο νομοσχέδιο εισάγει σε ό,τι αφορά την ανώτερη εκπαίδευση. Επιμένω ότι για τις Ανώτερες Σχολές Τουριστικών Επαγγελμάτων της Κρήτης και της Ρόδου, είναι οι δύο μόνο που υπάρχουν σήμερα και η δεύτερη, μάλιστα, λειτουργεί εδώ και σαράντα έξι χρόνια, θα πρέπει να ακολουθηθεί η ίδια διαδικασία αναβάθμισης, που ακολουθήθηκε και για τα ΤΕΙ της χώρας. Να φύγουν, μάλιστα από την παράγραφο 7 του άρθρου 16 του Συντάγματος και να περιέλθουν στις διατάξεις της παραγράφου 5 και να ικανοποιείται η αυτοτέλεια, που προβλέπεται από το Σύνταγμα, είτε μέσω των ΤΕΙ της Κρήτης είτε μέσω του Πανεπιστημίου Αιγαίου, σε ό,τι αφορά τη σχολή της Ρόδου.
      Γι΄ αυτό το λόγο, κύριε Υπουργέ, έχω καταθέσει την υπ΄ αριθμ. 1319/95 τροπολογία και ανέφερα προηγουμένως τι ακριβώς επιδιώκετε με αυτήν.
      Θα έρθω, όμως, τώρα στα επιμέρους άρθρα. Για το άρθρο 20 παράγραφο 6 έχω καταθέσει την υπ΄ αριθμ. 1318/94 τροπολογία με την οποία προτείνω η κοινή υπουργική απόφαση που προβλέπεται στο άρθρο αυτό, να εκδίδεται το πρώτον μέχρι την 30.6.2003. Είναι απαραίτητο να έχει εκδοθεί η υπουργική αυτή απόφαση, ώστε οι υποψήφιοι σπουδαστές και φοιτητές που καταθέτουν τα μηχανογραφικά τους τον Ιούλιο, να έχουν μία σαφή εικόνα του καθεστώτος που ισχύει για τις σχολές αυτές.
      Σε ό,τι αφορά το άρθρο 33 και ειδικότερα την παράγραφο 1, έχω προτείνει την υπ΄ αριθμό 1337/93 τροπολογία, σύμφωνα με την οποία προσδιορίζουμε τα επαγγελματικά δικαιώματα που αποφοιτούν από τις Ανώτερες Σχολές Τουριστικών Επαγγελμάτων, που είναι τριετούς μεταλυκειακής εκπαίδευσης, να διέπονται τα δικαιώματα αυτά από το ισχύον π.δ. 356/89. Και παράλληλα, με αυτή τη διάταξη προτείνω πως τα πτυχία που παίρνουν αυτοί που αποφοίτησαν μέχρι σήμερα, με αυτά τα οποία θα πάρουν αυτοί που θα αποφοιτούν μετά την ψήφιση του ίδιου νόμου από την ίδια σχολή, να είναι ισότιμα. 
      Είναι εύλογες οι προτάσεις αυτές και παρακαλώ τον κύριο Υπουργό να τις κάνει δεκτές.
      Το άρθρο 35, κύριε Υπουργέ, αναφέρεται στα ζητήματα των ξεναγών. Στην παράγραφο 2 και εδάφια 2 και 3 αυτού του άρθρου, προτείνω να απαλειφθεί η λέξη «μπορεί» και εκεί που λέτε «συγκροτείται επιστημονική επιτροπή» να αναφέρουμε «συγκροτείται η εκπαιδευτική επιτροπή του ν. 710/77». 
      Τέλος, για να αποσαφηνιστεί σε ό,τι αφορά τη μεταχείριση που έχουν οι ξεναγοί με την έκδοση των δελτίων για τις υπηρεσίες τις οποίες παρέχουν, να αναφέρουμε στην παράγραφο 4  ότι οι ξεναγοί  οφείλουν για κάθε παρεχόμενη εργασία σχετική με το επάγγελμά τους, να εκδίδουν δελτίο από τριπλότυπο, το οποίο να είναι το προβλεπόμενο στο άρθρο 6 του ν. 710/77. Διότι γνωρίζετε ότι είναι ασφαλισμένοι στο ΙΚΑ και παρέχοντες εξαρτημένη εργασία. 
      Κύριε Υπουργέ, σήμερα με τα δελτία παροχής υπηρεσιών αμφισβητείται η διάταξη του ν.1545, που μιλάει για το εξαρτημένο του επαγγέλματός τους και την ασφάλισή τους στο ΙΚΑ και εκλαμβάνονται ως επαγγελματίες με δελτία παροχής υπηρεσιών και φορολογούνται περίεργα. 
      Γι’ αυτό πρέπει να εφαρμοστεί αυτό το οποίο προτείνω σε ό,τι αφορά την παράγραφο 4 του άρθρου 35.
      Τέλος στο άρθρο 36, θα συμφωνήσω με την τροπολογία 1324/99 που έχει καταθέσει η κ. Ξηροτύρη και, σύμφωνα με την οποία προβλέπεται στην παράγραφο 2, ότι μέσα σε δυο μήνες μετά την ψήφιση του παρόντος, να συγκροτείται με απόφαση του εποπτεύοντος τον ΟΤΕΚ Υπουργού εκπαιδευτική επιτροπή αρμόδια για τα θέματα των ξεναγών. Προσδιορίζει ποια πρέπει να είναι η σύνθεσή της και, μάλιστα, με μία σύνθεση που να έχουν οι εκπαιδευτικοί την πλειοψηφία, διότι θα ασχολείται κυρίως με το εκπαιδευτικό έργο.  Παρακαλώ, λοιπόν, κύριε Υπουργέ να γίνει δεκτή αυτή η διάταξη την οποία και εγώ υποστηρίζω. 
      Όμως έχω προτείνει και άλλες δύο τροπολογίες και θα παρακαλούσα να τις κάνετε αποδεκτές. Προτείνω να προστεθούν δύο ακόμα άρθρα στο συζητούμενο νομοσχέδιο. 
     Με την τροπολογία 1305 ρυθμίζονται ζητήματα των, ήδη, υπηρετούντων εκπαιδευτικών που έχουν πολλά χρόνια υπηρεσίας, σύμφωνα με τα προσόντα τους, των πτυχιούχων των ανωτέρων σχολών του ΟΤΕΚ που προσλαμβάνονται και διορίζονται στο δημόσιο και των πτυχιούχων της βασικής εκπαίδευσης του ΟΤΕΚ σε σχέση με την επαγγελματική τους δραστηριότητα και τέλος, των υπαλλήλων των ΠΕ και ΤΕ  στο βαθμό που επιτρέπεται η μετάταξή τους. Δίνεται η δυνατότητα μετάταξης σε κλάδο διδακτικού προσωπικού κατόπιν αιτήσεως των υπαλλήλων και εφόσον διαθέτουν τα απαραίτητα προσόντα. Θα ήθελα να γίνει δεκτή αυτή η τροπολογία. 
      Ακόμη θα ήθελα την προσοχή σας στην τροπολογία 1306/91 την οποία έχω καταθέσει. Αυτή δεν αναφέρεται σε ζητήματα τουριστικής εκπαίδευσης. Υπάγεται στις λοιπές διατάξεις του νομοσχεδίου. Σύμφωνα μ’ αυτή να έχουν τη δυνατότητα οι διατελέσαντες διευθυντές σε ερευνητικά ινστιτούτα, όπως το Εθνικό Ίδρυμα Ερευνών κ.λπ., πρώτης βαθμίδας, εφόσον εν τω μεταξύ έχουν καταλάβει θέση στο πανεπιστήμιο, να μπορούν να συνεχίζουν το ερευνητικό έργο. Είναι περίεργο, δηλαδή, τελικά να σταματήσουν την παροχή του ερευνητικού έργου σ’ αυτά τα ερευνητικά ιδρύματα και να αποστερούνται αυτά των υπηρεσιών διακεκριμένων επιστημόνων, επειδή κατέλαβαν την έδρα στο πανεπιστήμιο. Να τους δίδεται, λοιπόν, αυτή η δυνατότητα. Μάλιστα, υπάρχει και γνωμοδότηση του Νομικού Συμβουλίου του Κράτους, αλλά και απόφαση των δικαστηρίων επ’ αυτού του θέματος. Οι αμφισβητήσεις που έχουν εγερθεί πάνω σ’ αυτό το θέμα δεν στέκουν, διότι υπάρχει ακόμη και αμετάκλητη δικαστική απόφαση, μόνο που δεν είναι διοικητικού δικαστηρίου. Ακριβώς γι’ αυτό το λόγο, λοιπόν, προτείνω τη θέσπιση αυτής της διάταξης και θα παρακαλέσω να την κάνετε αποδεκτή. Ευχαριστώ. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Λιάσκος. 
     ΑΝΑΣΤΑΣΙΟΣ ΛΙΑΣΚΟΣ: Κυρία Πρόεδρε, κυρίες και κύριοι συνάδελφοι, το νομοσχέδιο, όπως εμφανίζεται, προσεγγίζει το τεράστιο θέμα της τουριστικής εκπαίδευσης επιφανειακά και αποσπασματικά. Αυτό το νομοσχέδιο παραβλέπει την αναγκαιότητα της διαβάθμισης και του συντονισμού των διαφορετικών επιπέδων εκπαίδευσης και περιορίζεται απλά σε ένα οργανωτικό συγκερασμό των υφισταμένων σχολών της κατώτερης και της μέσης βαθμίδας. Το σημαντικότερο, όμως, είναι ότι το νομοσχέδιο αγνοεί παντελώς την ανάγκη παροχής πανεπιστημιακού επιπέδου τουριστικής εκπαίδευσης και μεταπτυχιακών σπουδών. Αυτή την ανάγκη ο Υπουργός Ανάπτυξης κ. Τσοχατζόπουλος, δήλωσε στην αρμόδια επιτροπή, όταν συζητούσαμε αυτό το νομοσχέδιο, ότι θα τη δούμε στο μέλλον. 
      Είπε, συγκεκριμένα, ο Υπουργός ότι θα το αφήσουμε να κυλήσει τρία-τέσσερα χρόνια και την ανάγκη αυτή θα τη δούμε στο μέλλον. 
     Ως βασική, λοιπόν, παρατήρηση έχω να κάνω το εξής: Αντί η Κυβέρνηση να σχεδιάσει την πλήρη αναβάθμιση της τουριστικής εκπαίδευσης εναρμονίζοντάς την με τις νέες και ανερχόμενες μορφές τουρισμού που αναδεικνύονται στην παγκόσμια αγορά, προκειμένου να βελτιώσει την ποιότητα των παρεχομένων τουριστικών υπηρεσιών, ανακυκλώνει μία μίζερη πολιτική. Και βέβαια όπως φαίνεται και όπως απέδειξαν και με τις τοποθετήσεις τους οι προηγούμενοι ομιλητές, το νομοσχέδιο δεν ασχολείται με την τουριστική εκπαίδευση, αλλά, κυρίως, με τις άλλες διατάξεις που αφορούν βέβαια σκανδαλώδεις παραχωρήσεις στην ΕΤΑ Α.Ε. και άλλες πρόχειρες «ρυθμίσεις» της τελευταίας στιγμής. Κανονικά, κύριε Υπουργέ, το νομοσχέδιο αυτό δεν έπρεπε να ονομαζόταν «τουριστική εκπαίδευση και άλλες διατάξεις», αλλά «σκανδαλώδεις παραχωρήσεις και ύποπτες ρυθμίσεις». Αυτός έπρεπε να είναι ο τίτλος. 
     Και επειδή τέθηκε προηγούμενα το ζήτημα των παραχωρήσεων και ο κ. Τσοχατζόπουλος είπε η ΕΤΑ έχει πάρει μόνο τη διαχείριση, διαβάζω από το άρθρο 39 την παράγραφο 17, για να αντιληφθεί και ο Υπουργός ο οποίος δεν θέλω να πιστεύω ότι εξαπάτησε το Σώμα, απλώς δεν το είχε δει, ότι για τα ακίνητα που έχουν περιέλθει -κατά κυριότητα, λέει η παράγραφος- στον Ελληνικό Οργανισμό Τουρισμού με οποιονδήποτε τρόπο, μεταγράφονται στα οικεία βιβλία μεταγραφών των αρμοδίων υποθηκοφυλακείων, ή κτηματολογικών γραφείων. Και, μάλιστα, για να μη συνεχίσω παρακάτω, αυτό μπορεί να γίνει με αυτοσύμβαση. Και τίθεται το ερώτημα: Δεν μεταγράφονται τα ακίνητα στην ΕΤΑ; Διαχείριση κάνει μόνο η ΕΤΑ; Τότε, δεν ξέρουμε να διαβάζουμε εδώ. 
     Εκτός τούτου, να ρωτήσω το εξής: Αυτά τα ακίνητα, κύριε Υπουργέ, παραχωρήθηκαν στον ΕΟΤ το πάλαι ποτέ με τη διαδικασία της δημόσιας ωφέλειας, δηλαδή η παραχώρηση έγινε για δημόσια ωφέλεια. Αν θέλετε, στο άρθρο 17 παράγραφος 6 του Συντάγματος, έγκειται ακριβώς αυτή η διαφοροποίησή μας. Και, βέβαια, σε συνδυασμό με το άρθρο 24 που αφορά την προστασία του περιβάλλοντος, υπάρχουν κάποια ακίνητα τα οποία δεν μπορεί σε καμία περίπτωση η ΕΤΑ με τη διαδικασία που προαναφέρθηκε, να τα καταλήξει τελικά σε κάποιες μικτές εταιρείες, όπου θα έχει την μειοψηφία, όπως φαίνεται.
     Εμείς, λοιπόν, θεωρούμε ότι είναι μείζον ζήτημα αυτό. Και πράγματι δεν ισχύουν οι λόγοι παραχώρησης προς την ΕΤΑ, όπως ακριβώς παραχωρήθηκαν αυτά τα ακίνητα προς τον ΕΟΤ, για λόγους δημόσιας ωφέλειας. Αυτό είναι το σημαντικότερο ζήτημα. Και να πούμε εδώ πως σε ό,τι αφορά όλες τις άλλες διατάξεις που αναλύθηκαν από τους συναδέλφους και, βέβαια, ευνοϊκές ρυθμίσεις οι οποίες αντίκεινται στις αρχές του ανταγωνισμού με τις διαγραφές χρεών από τον ΕΟΤ προς την ΕΤΑ ή τις ρυθμίσεις αυτές που γίνονται κατά το δοκούν στο ίδιο άρθρο, εδώ καταρρέουν ξενοδοχειακές και τουριστικές επιχειρήσεις, οι οποίες κάτω από το βάρος των πανωτοκίων δεν μπορούν να λειτουργήσουν. Και εσείς διαγράφετε όλα τα χρέη των οποιωνδήποτε, προκειμένου να παραχωρηθούν στην ΕΤΑ; Είναι ζητήματα που βάλαμε και στην επιτροπή. 
     Σε ό,τι αφορά το εκπαιδευτικό σύστημα, θα έπρεπε για να αναβαθμιστεί η ποιότητα του τουριστικού μας προϊόντος, να φροντίσουμε για επαγγελματικές σπουδές υψηλού επιπέδου. Η Κυβέρνηση πρέπει να αντιληφθεί επιτέλους ότι η αναμόρφωση της τουριστικής εκπαίδευσης, συνδέεται άμεσα με το μέλλον και τη θέση του ελληνικού τουρισμού στην παγκόσμια ανταγωνιστική αγορά. Είναι βέβαια, κύριε Υπουργέ, ότι σήμερα ο τουρισμός βαδίζει το μονοπάτι της κρίσης. Έχουμε μία πτώση της τάξης περίπου του 5%, των αφίξεων και των διανυκτερεύσεων. Υπάρχει ένα τετράπτυχο το οποίο μας ταλανίζει που είναι η συνεχής πτώση της ποιότητας και της ανταγωνιστικότητας του τουριστικού μας προϊόντος, η απουσία οργάνωσης και ανάδειξης των εναλλακτικών και των ειδικών μορφών τουρισμού, η μείωση του χρόνου της τουριστικής εκμετάλλευσης, το φαινόμενο της έντονης εποχικότητας και η αδυναμία διείσδυσης του προϊόντος μας σε νέες αγορές και, βέβαια, η διαρκής πτώση του στις, ήδη, υπάρχουσες. 
      Θεωρείτε ότι η τουριστική εκπαίδευση είναι κομμάτι το οποίο μπορούμε να περάσουμε εξ απαλών ονύχων, ενώ ακόμα και κατά τη δική σας γνώμη που την έχω ακούσει κατ’ επανάληψη σε συνεντεύξεις είναι κύριος μοχλός ανάπτυξης του προϊόντος. Δεν μπορεί, λοιπόν, η τουριστική εκπαίδευση να κάνει απλώς ένα οργανωτικό συγκερασμό της μέσης και της κατώτερης βαθμίδας και από εκεί και πέρα, να αγνοεί την πανεπιστημιακή εκπαίδευση.
      Πέραν τούτου, αναθέσατε –το είπα και στην επιτροπή- στην εταιρεία Κάντορ να κάνει μιά ολοκληρωμένη μελέτη, η οποία τιτλοφορείται «Σχέδιο δράσης για την αναδιοργάνωση και αναβάθμιση της τουριστικής εκπαίδευσης και κατάρτισης». Η μελέτη αυτή δεν ολοκληρώθηκε. Εσείς, όμως, φέρατε νομοσχέδιο. Σας ρώτησα και μου απαντήσατε ότι η μελέτη δεν έχει να κάνει μόνο με τις σχολές τουριστικών επαγγελμάτων, αλλά συνολικά με την τουριστική εκπαίδευση. Σας ρωτώ: Εδώ, δεν θα έπρεπε να συζητάμε συνολικά την τουριστική εκπαίδευση; Συζητάμε μόνο το σημερινό καθεστώς των σχολών τουριστικών επαγγελμάτων;
      Να πούμε και το εξής. Οι θέσεις των φορέων του τουρισμού για την τουριστική εκπαίδευση δεν υφίστανται. Κατέθεσα στην επιτροπή ότι δεν τους ζητήθηκαν. Όλοι σχεδόν καταγγέλλουν ότι προσέγγιση αυτού του μεγάλου ζητήματος της εκπαίδευσης είναι αποσπασματική και ασχολείται μόνο με την οργάνωση των υφιστάμενων τουριστικών σχολών. Όμως και οι σπουδαστές των τουριστικών σχολών, κύριε Υπουργέ, καταγγέλλουν το νομοσχέδιό σας και λένε ότι μ’ αυτό ισοπεδώνονται. Χαρακτηριστικά λένε ότι είναι «λαιμητόμος». Από εκεί και πέρα πώς μπορούμε να μιλάμε για ένα αποδεκτό νομοσχέδιο τουριστικής εκπαίδευσης, το οποίο ουσιαστικά δεν κομίζει τίποτα προς την κατεύθυνση της ανάπτυξης του τουριστικού προϊόντος; 
      Θεωρώ ότι θα πρέπει να το πάρετε πίσω, να το μελετήσετε, να ζητήσετε τη γνώμη των φορέων και να φέρετε ένα οραματικό σχέδιο νόμου, το οποίο να έχει προοπτική και οπωσδήποτε να βοηθά το τουριστικό προϊόν της χώρας. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΑΡΘΕΝΑ ΦΟΥΝΤΟΥΚΙΔΟΥ: Κυρία Πρόεδρε, θα ήθελα το λόγο για ένα διαδικαστικό θέμα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν υπάρχει διαδικαστικό θέμα. Αν υπάρχει θέμα επί του Κανονισμού, στείλτε ένα χαρτί και θα σας δώσω το λόγο.
      ΠΑΡΘΕΝΑ ΦΟΥΝΤΟΥΚΙΔΟΥ: Να πω σε τι συνίσταται. Είχα θέσει θέμα αντισυνταγματικότητας σε συγκεκριμένες ρυθμίσεις και η ψηφοφορία διεξήχθη μόνο για τη μία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι γνωστό το πως τίθεται θέμα αντισυνταγματικότητας.
      ΠΑΡΘΕΝΑ ΦΟΥΝΤΟΥΚΙΔΟΥ: Το θέμα ετέθη, κυρία Πρόεδρε. Προσβάλαμε το άρθρο 39 παράγραφοι 4, 10 και 11, το άρθρο 41 παράγραφος 7 και τα άρθρα 42 και 44. Επ’ αυτών δεν έγινε συζήτηση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κυρία Φουντουκίδου, μην αναπτύσσετε ένα θέμα εκτός Κανονισμού, όπου μπορεί να έχετε και δίκιο. Ακολουθείστε τη διαδικασία. Όταν απαντήσει ο Υπουργός, θα σας απαντήσει και σ’ αυτό.
      Το λόγο έχει ο κ. Φούρας.
      ΑΝΔΡΕΑΣ ΦΟΥΡΑΣ: Κυρία Πρόεδρε, για πολλά χρόνια ακούμε Βουλευτές της Αντιπολίτευσης να κλείνουν την ομιλία τους με τον ίδιο ακριβώς τρόπο που την έκλεισε ο προηγηθείς εμού ομιλητής. Αποσύρατε το νομοσχέδιο και φέρτε το σε κάποια άλλη εποχή, για να το συζητήσουμε. Δεν ξέρω αν αυτό αποτελεί μιά πάγια αρχή της λειτουργίας του Κοινοβουλίου. Όμως συμβαίνει και αναρωτιέμαι αν, σε περίπτωση που είχε ακολουθηθεί αυτή η οδός, θα υπήρχε τελικά νομοθετικό έργο, για να απαντά σε προβλήματα που άλλα είναι εκκρεμή, άλλα χρονίζοντα, άλλα χρήζουν άμεσης νομοθετικής πρωτοβουλίας.
      Η ίδρυση ουσιαστικά του Οργανισμού Τουριστικής Εκπαίδευσης και Κατάρτισης, με τον τρόπο που έρχεται με το παρόν νομοσχέδιο, δίνει μία απάντηση σε  ένα σημαντικό πρόβλημα που αντιμετωπίζει η χώρα και η οικονομία της. Και οφείλουμε να αποδεχθούμε ότι η χώρα και η οικονομία μας δεν θα πάνε στο μέλλον εξοπλισμένες με δυνατότητες, αν δεν έχουμε τέτοιες πρωτοβουλίες και, αν τελικά δεν κατορθώσουμε να ανεβάζουμε συνεχώς το διεθνή μας ρόλο και την ακτινοβολία μας. Και για να υπάρξει ακτινοβολία της χώρας στον τομέα του τουρισμού, χρειάζονται αυτές οι παρεμβάσεις, χρειάζεται αυτή η σημαντική αλλαγή που γίνεται σήμερα. 
      Ταυτόχρονα, όμως, –και θα ήθελα να συμφωνήσω- θα πρέπει κάποια στιγμή να καλυφθεί και το κενό που υπάρχει, όσον αφορά την τουριστική εκπαίδευση, το κενό της ύπαρξης σχολών Τριτοβάθμιας Εκπαίδευσης που θα απαντούν θετικά. Και συμφωνώ σε αυτό το σημείο με τον τρόπο που έθεσε το θέμα ο κ. Σφυρίου. Εκεί αναφέρομαι.
      Ζήτησα το λόγο για να εκφράσω τη χαρά μου. Και νομίζω ότι εκφράζω τη χαρά όλων των Βουλευτών της Δυτικής Ελλάδας που βρίσκονται σε αυτή την Αίθουσα. Πριν σαράντα χρόνια ο σημερινός Πρόεδρος της ΕΛΠΑ κ. Δεσποτόπουλος έκανε διπλωματική στο Πολυτεχνείο με θέμα «Αυτοκινητοδρόμιο Χαλανδρίτσας». Η υπόθεση των αυτοκινητοδρομίων συνδέεται στενά με τον τουρισμό. Και, δυστυχώς, μέσα από καθυστερήσεις που υπήρξαν, η Τουρκία έχει, ήδη, αποκτήσει αυτοκινητοδρόμιο με FORMULA 1 με όλες τις θετικές συνέπειες για την οικονομία και την προβολή. Διότι όσοι ασχοληθήκαμε με τον αθλητισμό δεν μπορούμε να ξεχάσουμε ότι το πρώτο σε μέγεθος γεγονός αθλητικό παγκόσμια είναι η FORMULA 1. 
      Για πολλά χρόνια επιχειρήσαμε να γίνει κατανοητό ότι αυτό το είδος του αθλητισμού πρέπει να είναι στην προστασία του κράτους, όπως το Σύνταγμα επιτάσσει. Και, βεβαίως, με το ν.2725/1999 ο μηχανοκίνητος αθλητισμός γενικά εντάχθηκε στις αθλητικές δραστηριότητες. 
      Σήμερα με την παράγραφο 7 της τροπολογίας με γενικό αριθμό 1327 και ειδικό 100, δίνεται απάντηση σε ένα θέμα που εκκρεμεί για πάρα πολλά χρόνια. 
      Και εγώ θέλω να ευχαριστήσω και να συγχαρώ τον παριστάμενο Υφυπουργό Ανάπτυξης κ. Γεωργακόπουλο, γιατί χωρίς τη δική του συντονιστική δράση, χωρίς το δικό του ρόλο δεν θα είχαμε πετύχει –όπως πετυχαίνουμε σήμερα- τα αυτοκινητοδρόμια να μπαίνουν στις ειδικές τουριστικές δράσεις και μάλιστα, με τη διόρθωση που έγινε στην αρχή της συνεδρίασης, ως επιδοτούμενη δραστηριότητα.
      Υπάρχει στην περιοχή μας μεγάλη αγωνία γι’ αυτό το θέμα. Συνεργαστήκαμε όλοι, χωρίς κομματικές διακρίσεις και διαφορές. Μπήκαμε στην κοινωνία. Φτιάξαμε την εταιρία «ΑΥΤΟΚΙΝΗΤΟΔΡΟΜΙΟ Α.Ε.». Εκεί μέσα είναι και η αυτοδιοίκηση και οι ιδιώτες και οι συμπολιτεύσεις και οι αντιπολιτεύσεις. Και έχουμε οικοδομήσει γύρω από αυτή την ιστορία ένα όνειρο. Αγοράσαμε χίλια διακόσια στρέμματα. Κάναμε τις πρώτες παρεμβάσεις μέσα σε αυτό το χώρο. Έχουν γίνει οι μελέτες. Έχουμε συνεργασία με το αυτοκινητοδρόμιο της IMOLA και πιστεύουμε ότι η περιοχή με τις δυνάμεις της κοινωνίας και με τις δυνατότητες που δίνει αυτό το νομοσχέδιο, αφού θα ψηφιστεί, θα αποκτήσει εκείνο που λείπει από τη χώρα, για να μπορέσουν να αποκτούν περιεχόμενο και στόχους οι περιοχές. 
      Και ως εκπρόσωπος μίας περιοχής, η οποία σήμερα πληρώνει την απαξία που είχε δημιουργηθεί στην ελληνική πολιτική ζωή για τους παλαιοελλαδίτες, ένα μόνο θέλω να σημειώσω, κλείνοντας. Η Δυτική Ελλάδα από άποψη συμμετοχής στο ΑΕΠ έχει τη σειρά έντεκα. Έχει, δηλαδή, η Δυτική Ελλάδα την τύχη της Σικελίας και της Σαρδηνίας. Στις δεκατρείς περιφέρειες της χώρας έχει τη σειρά έντεκα. Και οφείλουμε αυτό να το σημειώνουμε και να μη μιλάμε μόνο για την πατρίδα των δεκατριών Πρωθυπουργών και Προέδρων Δημοκρατίας που πέρασαν, αλλά να μιλάμε και για ένα μέλλον το οποίο είναι δυσοίωνο, αν δεν έχουμε τέτοιου είδους παρεμβάσεις.
      Κύριε Υφυπουργέ, θέλω να σας ευχαριστήσω εκ μέρους όλων των Βουλευτών της Αχαΐας ανεξαρτήτως κόμματος.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Τσιπλάκης.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Αγαπητοί συνάδελφοι, θα συνεχίσω, επιχειρηματολογώντας σε σχέση των όσων κατ’ αρχήν βασίμως ανέφερε ο κ. Φούρας, που έχει και προϊστορία περί τον αθλητισμό. 
      Θα συμφωνήσω στην επιχειρηματολογία ότι, όπως τουλάχιστον νομοθετικά πλέον και οι υποδομές μηχανοκινήτου αθλητισμού υπάγονται στις τουριστικές υποδομές, αυτός ο τομέας του μηχανοκίνητου αθλητισμού είναι πάρα πολύ σημαντικός για τη χώρα. Και εφόσον διαμορφώνεται πλέον ένα σαφές νομοθετικό υπόβαθρο, έχει πολύ μεγάλη σημασία εν ο συνεχεία προκύπτων σχεδιασμός από πλευράς τέτοιων υποδομών. Και είναι πολύ σημαντικό σε συγκεκριμένες περιοχές της χώρας που με αναμφισβήτητα στατιστικά στοιχεία προκύπτει ότι, υστερούν από πλευράς ανάπτυξης έναντι άλλων περιοχών της χώρας, τέτοιες υποδομές και τέτοιες συγκεκριμένες επενδύσεις να ενθαρρυνθούν. 
      Και θέλω να πω στην Ολομέλεια της Βουλής κάτι που πιθανώς, πέραν εξειδικευμένων ατόμων και πολιτικών, όπου μπορεί να είναι γνωστό, ευρύτερα δεν είναι γνωστό: Στις Σέρρες υπάρχει αυτοκινητοδρόμιο. Ο Νομός Σερρών έχει πρωταγωνιστήσει σ’ αυτόν τον τομέα, όταν ακόμη και το νομοθετικό πλαίσιο δεν είχε διαμορφώσει τέτοιες συνθήκες. 
      Υπάρχει, λοιπόν, αυτοκινητοδρόμιο Σερρών δοκιμασθέν εις την πράξη με άριστες γνώμες, κρίσεις, απόψεις ανθρώπων ανά την Ευρωπαϊκή Ήπειρο. Αυτές οι κρίσεις οδηγούν στο αναμφισβήτητο συμπέρασμα και ρητά και κατά τον γραμματικό τύπο ότι είναι, αν μη τι άλλο, το καλύτερο των Βαλκανίων. Δεν έχει λειτουργήσει όμως μέχρι τώρα και για αγώνες τύπου Φόρμουλα 1. Ο λόγος είναι ότι χρειάζονται κάποιες πρόσθετες εγκαταστάσεις.
      Θέλω, λοιπόν, να πω στην Ολομέλεια της Βουλής και να αποτελέσει αντικείμενο παραπέρα προβληματισμού ότι θα επανέλθουμε βεβαίως και κοινοβουλευτικά και κατ’ άλλον τρόπο και θέλω να πιστεύω και εμείς ευρύτερα οι εκπρόσωποι του νομού. Θέλω, λοιπόν, να επισημάνω και να προτρέψω ταυτόχρονα την Κυβέρνηση ότι, προκειμένου να ολοκληρωθούν οι υποδομές του συγκεκριμένου αυτοκινητοδρομίου, το οποίο από πλευράς πίστας ποιοτικά είναι σε άριστη κατάσταση και που σ’ αυτές τις συγκεκριμένες δραστηριότητες εκείνοι που έρχονται να τις παρακολουθήσουν είναι συνήθως εποχούμενοι μηχανοκινήτων οχημάτων με υποπολλαπλάσιο κόστος, το οποίο σύμφωνα με ειδήμονες δεν μπορεί να υπερβαίνει το ένα πέμπτο τουλάχιστον ενός άλλου αυτοκινητοδρομίου που εξ υπαρχής θα πρέπει να γίνει, θα ολοκληρωθεί όλη αυτή η υποδομή του αυτοκινητοδρομίου Σερρών. Και αυτή τη στιγμή με τον πλέον πανηγυρικό τρόπο είναι ένα συγκεκριμένο αίτημα υποβαλλόμενο από μέρους μου στην Ολομέλεια της Βουλής.
      Πρέπει, λοιπόν, να υπάρξει πολύ σοβαρός προβληματισμός και με την έννοια του ευρύτερου σχεδιασμού, διότι δεν θέλω να πιστεύω ότι θα οδηγηθούμε με την επίκληση των τουριστικών υποδομών σε μία αλόγιστη δυνατότητα διαμόρφωσης συνθηκών πολλαπλών εν τη χώρα αυτοκινητοδρομίων. Και δεν θέλω να πιστεύω, βεβαίως, ότι θα αποτελέσει αποτρεπτικό παράγοντα το γεγονός ότι αυτό είναι εγκατεστημένο στις Σέρρες. 
      Και το λέω με πολύ νόημα, διότι, όπως είπα προηγουμένως, οι εποχούμενοι συγκεκριμένων μηχανοκινήτων οχημάτων που έρχονται για να παρακολουθήσουν αυτούς τους αγώνες κατά χιλιάδες με όλες τις παραπέρα θετικές επενέργειες, έρχονται συνήθως από τα τελωνεία της χώρας. Και ο προμαχών στις Σέρρες είναι η πύλη των Βαλκανίων. Η Ηγουμενίτσα σε άλλο συγκεκριμένο χώρο είναι άλλη πύλη εισόδου στη χώρα. Αυτές οι περιοχές –και δεν νομίζω ότι αντιστρατεύομαι την επιχειρηματολογία του κ. Φούρα- τυγχάνουν ιδιαίτερης αυτονόητης, αυτοδίκαιης προσοχής και ενδιαφέροντος της πολιτείας. Η επισήμανσή μου, λοιπόν, είναι ότι όλα αυτά πρέπει να σταθμιστούν στον παραπέρα επί της ουσίας προς υλοποίηση σχεδιασμό. 
      Και επανέρχομαι στο συγκεκριμένο νομοσχέδιο. Και αυτά, βέβαια, τα είπα, διότι έχουν άμεση σχέση με την τροπολογία, η οποία επίσης συζητείται μαζί με το συγκεκριμένο νομοσχέδιο.
      Επανέρχομαι στο συγκεκριμένο νομοσχέδιο. Θέλω να κάνω μία εξήγηση: Για λόγους ιστορικής αλήθειας και ευταξίας στο Κοινοβούλιο δεν μπορεί να λέγεται από πλευράς Αριστεράς ότι το ΠΑ.ΣΟ.Κ., η κυβερνώσα παράταξη, είναι ίδια με τη Νέα Δημοκρατία. Η Νέα Δημοκρατία κάποτε ήθελε να εκχωρήσει τις βραχονησίδες. Τώρα, η κυβερνώσα παράταξη κάνει αυτά για τα οποία –τουλάχιστον- αιτιάται η Νέα Δημοκρατία την Κυβέρνηση. 
      Δεν υπήρξαμε ποτέ ίδιοι! Είναι χαρά μας να είμαστε ίδιοι σε όσες των περιπτώσεων εμείς είχαμε συγκεκριμένες πολιτικές, θετικές, που επιβεβαιώνονται εκ των υστέρων και στις οποίες προσχωρεί σήμερα η κυβερνώσα παράταξη. Αρκεί μόνο να μην προσχωρεί μόνο θεωρητικά, αλλά και επί της ουσίας. Να εξωτερικεύει ανάλογη συμπεριφορά και επί της ουσίας του νομοσχεδίου. 
      Έχουν ειπωθεί τα περί τουριστικής εκπαίδευσης. Ουσιαστικά δεν έχουν μεγάλη απόσταση απ’ αυτά που ίσχυαν από το 1937. Οι συγκεκριμένες προσκλήσεις-προκλήσεις, προτάσεις ουσιαστικές –αν θέλετε- επισταμένα διαμορφωθείσες από πλευράς Νέας Δημοκρατίας και πάλι δεν γίνονται δεκτές, με την έννοια ότι δεν έπρεπε να δείξει επιφύλαξη η Κυβέρνηση και να συμπεριλάβει την τουριστική εκπαίδευση –τουλάχιστον από πλευράς βαθμίδας- στην ανώτατη εκπαίδευση. Προσπαθεί τώρα με το νομοσχέδιο αυτό, να βρει διαφυγή μέσω μεταπτυχιακών σπουδών. 
      Έπρεπε να τη συμπεριλάβει στην ανώτατη εκπαίδευση. Το γνωστικό αντικείμενο είναι αρμοδιότητας Υπουργείου Παιδείας. Αυτός είναι ο φορέας της εκπαιδευτικής συμπεριφοράς στον τουρισμό. Δεν είναι αρμόδιο το Υπουργείο Ανάπτυξης. Όλα αυτά τα αυτονόητα και πανθομολογούμενα έπρεπε να συμπεριληφθούν στο συγκεκριμένο νομοσχέδιο. Αν μη τι άλλο, έπρεπε να δείξει θάρρος η κυβερνώσα παράταξη και να τα ρυθμίσει. 
      Από εκεί και πέρα, μετονομάζουμε τις Σχολές Τουριστικών Επαγγελμάτων «Σχολές Τουριστικής Εκπαίδευσης». Τι κάνουμε, λοιπόν, με αυτό; Αρχίζουμε και παραχωρούμε όλη την υποδομή, η οποία –αν θέλετε- ήταν το υλικό αντικείμενο επί του οποίου θα εκδηλωθεί η εκπαίδευση στα Ε.Τ.Α., υπό την προοπτική της ιδιωτικοποίησης. Με ποιά έννοια; Με την έννοια ότι αυτά, ως υποδομές, δεν μπορούν να αποτελέσουν πλέον υποβοήθημα στην τουριστική εκπαίδευση. Από εκεί και πέρα, παρά το δημόσιο κατοχυρωμένο χαρακτήρα αυτής της τουριστικής εκπαίδευσης προβλέπονται δίδακτρα, εξέταστρα κ.τ.λ..
      Μία τελευταία παρατήρηση, κυρία Πρόεδρε, όσον αφορά την Ε.Τ.Α. Α.Ε.. Στη σπουδή της να τα εντάξει στο χρηματιστήριο η Κυβέρνηση, προβαίνει σε ρυθμίσεις. Οι ρυθμίσεις αυτές είναι απαράδεκτες. Αν μη τι άλλο –ειπώθηκε πολύ ορθά από πλευράς εισηγητρίας- θίγουν αυτόν το θεμιτό ανταγωνισμό που πρέπει να υπάρχει με την έννοια ότι και φορολογικές ρυθμίσεις γίνονται υπέρ του Ε.Ο.Τ. με καταβολή ποσοστού 1% επί του τζίρου για υποχρεώσεις που υπάρχουν δώδεκα χρόνια πριν από το 2000 –κάτι αδιανόητο για τους ιδιώτες- και με την έννοια της δυνατότητας στο Διοικητικό Συμβούλιο του Ε.Ο.Τ. να προχωρεί σε ανάκληση ή σε περιορισμό αιτημάτων - μάλιστα βεβαιωμένων χρεών- υπέρ του Ε.Ο.Τ., χωρίς κανένα παραπέρα εποπτικό έλεγχο που θα διασφαλίζει τη διαφάνεια και την ίση μεταχείριση. 
      Είναι σαφές ότι με τον τρόπο αυτό, κάποιοι πάνε να εξυπηρετηθούν. Η Νέα Δημοκρατία ζητεί αυτοί να κατονομαστούν, έστω με την έννοια της υπάρξεως χρεών από μέρους τους έναντι του Ε.Ο.Τ.. Αυτές οι παρεκκλίσεις για τον αιγιαλό άλλο, επίσης, αθέμιτο ανταγωνισμό δημιουργούν στα πλαίσια της δραστηριοποίησης που θα προκύψει από πλευράς Ε.Τ.Α. με αυτήν την ιδιωτικοοικονομική τους μορφή. 
      Όσον αφορά την έννοια της αντισυνταγματικότητας, παρ΄ότι εκρίθη, εγώ –επιτρέψτε μου, κυρία Πρόεδρε- θέλω να πω νομικά μόνο μια πρόταση: Το άρθρο 39 παράγραφος 17, μιλάει πλέον για μεταγραφή των περιελθόντων κατά κυριότητα στον Ε.Ο.Τ. ακινήτων. Στο άρθρο 17 του Συντάγματος, είναι ενδεικτική η επισήμανση και αιτιολόγηση της επιχειρηματολογίας που αυτή τη στιγμή εκφέρω. Μιλάει για ακίνητα που δίνονται χάριν δημοσίας ωφέλειας σε συγκεκριμένους οργανισμούς. Να ένας μεγάλος προβληματισμός για το τι θα μπορέσει να προκύψει στην πράξη διαμορφούμενου σχετικού θεσμικού πλαισίου με το συγκεκριμένο νόμο. 
      Υπ’ αυτήν την έννοια, η Νέα Δημοκρατία συνολικά αντιτίθεται στις ρυθμίσεις αυτές, τις άστοχες και αποσπασματικές, τις γενόμενες στο πόδι, δηλαδή, στις ρυθμίσεις του συγκεκριμένου νομοσχεδίου. 
      Ευχαριστώ πολύ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, πενήντα ένα μαθητές και μαθήτριες και δύο συνοδοί -καθηγητές από το 7ο Γυμνάσιο Αιγάλεω Αθήνας. Η Βουλή τους καλωσορίζει. 
      (Χειροκροτήματα απ’ όλες της πτέρυγες)
      Το λόγο τώρα έχει ο κ. Γεώργιος Θωμάς. 
      ΓΕΩΡΓΙΟΣ ΘΩΜΑΣ: Ευχαριστώ, κυρία Πρόεδρε.
      Έπρεπε να είχατε φέρει, κύριε Υπουργέ, τους μαθητές των τουριστικών σχολών σήμερα, για να παρακολουθήσουν τη συζήτησή μας. Γιατί πιστεύω ότι με το σχέδιο νόμου που συζητούμε σήμερα, γίνεται μία τομή ακριβώς στις σπουδές των τουριστικών επαγγελμάτων. Και εδώ, υπάρχει μία διάκριση που πρέπει να γίνει. Θέλω να πω σε προλαλήσαντες συναδέλφους της Νέας Δημοκρατίας ότι σπουδές για τουριστικές επιχειρήσεις υπάρχουν στα ΤΕΙ. Απλώς, οι σχολές του ΕΟΤ εξειδικεύουν στα επαγγέλματα. Είναι κάτι το εντελώς διαφορετικό.
      Μπορεί πραγματικά με την Ευρωπαϊκή Ένωση, με την παγκοσμιοποίηση που ζούμε σήμερα στη διακίνηση υλικών, ανθρώπων, αγαθών, ιδεών να έχουν καταργηθεί τα σύνορα. Κάποια σύνορα, όμως, δεν θα καταργηθούν ποτέ. Και αυτά είναι τα σύνορα της ποιότητας. Τελικά, το αν κάποιοι θα έρχονται στη χώρα μας εξαρτάται από την ποιότητα των προσφερομένων αγαθών, από την ποιότητα των προσφερομένων υπηρεσιών και από την ποιότητα των προσφερομένων προϊόντων. Και εδώ το τουριστικό προϊόν θα αναπτυχθεί ή όχι, εάν πραγματικά προσφέρεται με υψηλό δείκτη ποιότητας. Και το ανθρώπινο δυναμικό, το έμψυχο υλικό στην παροχή αυτών των υπηρεσιών είναι το βασικό, είναι το κυρίαρχο.
      Θα πρέπει, λοιπόν, να σκύψουμε πραγματικά πάνω σε αυτό το θέμα, να αναπτύξουμε την εκπαίδευση, να επιμορφώσουμε τα στελέχη από τα κατώτερα κλιμάκια στην ιεραρχία των τουριστικών επιχειρήσεων μέχρι τα ανώτερα. Γιατί η κατάσταση που υπάρχει σήμερα –πρέπει να ομολογήσουμε- δεν είναι και πάρα πολύ ωραία, με δεδομένη και την ελευθερία που υπάρχει στο να μπορεί ο καθένας να ανοίγει μία επιχείρηση που να προσφέρει υπηρεσίες στον επισκέπτη και να την βαφτίζει τουριστική επιχείρηση. Από αυτή την άποψη θεωρώ ότι το παρόν σχέδιο νόμου κάνει μία σημαντική τομή.
      Θα πρέπει, βέβαια, να υπάρχει και μία κατοχύρωση των επαγγελμάτων, κύριε Υπουργέ. Γιατί πάρα πολλές τουριστικές επιχειρήσεις δεν απορροφούν απόφοιτους των σχολών, αλλά χρησιμοποιούν άλλο προσωπικό, το οποίο παρέχει φτηνή εργασία. Και εδώ θα πρέπει να υποχρεωθούν οι επαγγελματίες του είδους να απασχολούν το εκπαιδευμένο προσωπικό ή μάλλον να τους απαγορευθεί να έχουν μη εκπαιδευμένο προσωπικό.
      Το δεύτερο θέμα που θέλω να τονίσω, κύριε Υπουργέ, είναι η σπουδαιότητα της αναγνώρισης μέσα από το σχέδιο νόμου αυτό ως τουριστικού προϊόντος του αθλητικού τουρισμού και, ιδιαίτερα, του τουρισμού των δράσεων, που προσφέρουμε με τα αυτοκινητοδρόμια στη χώρα μας.
      Όπως μάλιστα ανέφεραν αν και οι συνάδελφοι, στην Αχαΐα έχουμε ένα συνδυασμό ιδιωτικής πρωτοβουλίας και Τοπικής Αυτοδιοίκησης εδώ και πάρα πολλά χρόνια. Αυτό που λείπει από αυτή την επιχείρηση είναι η συμμετοχή του κράτους. Και εμείς δεν ζητάμε η συμμετοχή του κράτους να είναι χρήματα. Δεν ζητήσαμε μερικά δισεκατομμύρια. Είπαμε να ανοίξετε το δρόμο, τουλάχιστον, για να υπάρχει επιδότηση, που υπάρχει σε πάρα πολλές άλλες επιχειρήσεις. Και δεν εννοώ μόνο στο δικό σας τομέα, κύριε Υπουργέ. Επιδοτήσεις υπάρχουν σε πολλούς άλλους τομείς και μπορούμε να απαριθμήσουμε επιδοτούμενες επιχειρήσεις, επειδή προσφέρουν στον τουρισμό ή στην ανάπτυξη, για τις οποίες θα μου επιτρέψτε να έχω ένα ερωτηματικό. Οφείλω, όμως, να σας ευχαριστήσω, γιατί ξέρω ότι βάλατε «πλάτη», όπως λέμε, για να περάσει αυτή η διάταξη.
      Έχω όμως, κύριε Υπουργέ, μία ακόμη παρατήρηση. Στην παράγραφο 7 προστέθηκε και μία ακόμη παράγραφος, η παράγραφος 8. Με αυτήν ανοίγετε το δρόμο –και πολύ σωστά- για επιδότηση σε ξενοδοχεία σε διπλανούς της Αττικής νομούς, γιατί προφανώς τα ξενοδοχεία της Αττικής δεν θα καλύψουν τις ανάγκες του 2004.
      Κύριε Υπουργέ, αυτό που δεν μπορώ να κατανοήσω είναι το γιατί δεν περιλαμβάνονται σε αυτή τη διάταξη οι ολυμπιακές πόλεις. Πριν από λίγο μίλησα με τον κ. Παπαλέξη, Πρόεδρο Ξενοδόχων της Αχαΐας, οι οποίοι βρίσκονται στο στάδιο της διαπραγμάτευσης με την «ΑΘΗΝΑ 2004», για να κλειστούν ξενοδοχεία. Αυτό γίνεται και στη Θεσσαλονίκη, κύριε Υπουργέ, που είναι η πόλη σας. Σας παρακαλώ, λοιπόν, να προστεθεί στην παράγραφο 8, στη φράση που λέει «σε όμορους με την Αττική νομούς» η φράση «και στις ολυμπιακές πόλεις». Δεν υπάρχει αιτιολογική βάση, δεν υπάρχει δικαιολογία να εξαιρούνται αυτές οι πόλεις.
      Δηλαδή τι εξαιρούμε; Την Πάτρα, το Ηράκλειο, τη Θεσσαλονίκη και το Βόλο. Εξαιρούμε τέσσερις πόλεις. Θα βάλουμε τη Βοιωτία, θα βάλουμε την Κορινθία, θα βάλουμε κάποιους άλλους νομούς. Θεωρώ ότι πραγματικά έγινε λάθος. Και εγώ μέχρι σήμερα νόμιζα ότι για τις ολυμπιακές πόλεις ίσχυαν οι επιδοτήσεις. Με πληροφόρησαν ότι δεν ισχύουν. Ελπίζω να το προσθέσετε τώρα, κύριε Υπουργέ, γιατί το θεωρώ πάρα πολύ φυσικό και υπάρχει ένας αθέμιτος ανταγωνισμός τελικά. Γιατί να μην βοηθήσουμε και την περιφέρεια; Πιστεύω ότι και οι συνάδελφοι που θα μιλήσουν στη συνέχεια θα σας παρουσιάσουν την αναγκαιότητα αυτής της διάταξης.
      Ευχαριστώ πολύ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μιλτιάδης Βαρβιτσιώτης έχει το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Οι συνάδελφοί μου εξέφρασαν την ένσταση αντισυνταγματικότητας γύρω από το άρθρο 39 του προς συζήτηση και ψήφιση νομοσχεδίου. 
      Θα ήθελα πριν μπω στη συζήτηση, γιατί είναι αντισυνταγματική η συγκεκριμένη διάταξη, γιατί διαφωνούμε με τη συγκεκριμένη διάταξη να σας πω ότι μου προκαλεί εντύπωση διότι παραχωρούνται μόλις εννέα δευτερόλεπτα και γι’ αυτό δεν θα επεκταθώ στα υπόλοιπα άρθρα του νομοσχεδίου. Παραχωρούνται για τα πενήντα άρθρα του νομοσχεδίου οκτώ λεπτά, άρα εννέα δευτερόλεπτα ανά άρθρο στον κάθε Βουλευτή. Δεν νομίζω, λοιπόν, ότι ενώπιον της Εθνικής Αντιπροσωπείας θα μπορούσα να σχολιάσω τις υπόλοιπες διατάξεις του νομοσχεδίου. 
      Τι γίνεται με την εισαγόμενη διάταξη; Η ΕΤΑ μια εταιρεία που συστήθηκε το καλοκαίρι του 2000 και ανέλαβε κατά κυριότητα όλη την περιουσία του ΕΟΤ βάσει του ιδρυτικού της νόμου του 2837/2000 όπου περιγράφει ο 2837 ότι ως περιουσία του ΕΟΤ κατά την έννοια του παρόντος νοούνται τα εξής περιουσιακά στοιχεία αυτού: Κάθε είδους κινητά και ακίνητα πράγματα συμπεριλαμβανομένου και του εξοπλισμού. Αυτά παραχωρήσαμε στην ΕΤΑ. 
      Ο Υπουργός Οικονομίας -τότε Υπουργός Ανάπτυξης- ο κ. Χριστοδουλάκης που συνυπογράφει το παρόν νομοσχέδιο ερχόταν στην Εθνική Αντιπροσωπεία και μας έλεγε ότι αυτά που φανταζόμαστε ότι θα πουληθούν οι αιγιαλοί, οι παραλίες, τα σπήλαια, τα δάση είναι αποκυήματα της φαντασίας μας. Και έλεγε τότε ο κ. Χριστοδουλάκης: «Η Κυβέρνηση υιοθετεί τη γραμμή ελέγχου της εταιρείας στο 51% του μετοχικού κεφαλαίου και φυσικά δεν είναι δυνατόν να συμβούν όλα όσα φοβερά και τρομερά ακούστηκαν στην επιτροπή και αναφέρονται στο δήθεν ξεπούλημα των ακτών, των σπηλαίων και των μνημείων». 
      Αυτό κάνετε όμως σήμερα. Ξεπουλάτε τις ακτές, τα μνημεία και τα σπήλαια. Και δεν τα ξεπουλάτε σήμερα, τα έχετε ξεπουλήσει από το καλοκαίρι του 2001 όταν βγαίνοντας και προσφέροντας στο διεθνές επενδυτικό κοινό 800 εκατομμύρια ευρώ προμέτοχα των Ελληνικών Τουριστικών Ακινήτων με ποσοστό έκπτωσης έναντι της μετοχής 17% το οποίο τιτλοποιείται έως τις 3 Αυγούστου του 2004. Δηλαδή, στις 3 Αυγούστου του 2004 αυτοί που έχουν αγοράσει τα 800 εκατομμύρια προμέτοχα των Ελληνικών Τουριστικών Ακινήτων θα αποκτήσουν των Ελληνικών Τουριστικών Ακινήτων ισόποσης αξίας. Και αν δεν την αποκτήσουν και αν δεν τους παραχωρηθούν ως τότε οι μετοχές, τότε το ελληνικό δημόσιο θα είναι αναγκασμένο να τους καταβάλει επιτόκιο 4,77% πάνω στα χρήματά τους. Και θα έχουν κερδίσει ήδη το 17% που ήταν η έκπτωση για τη προσφορά των προμετόχων, συν άλλο ένα 4,77% τόκο ανά έτος, δηλαδή ένα 25%. Άρα, εσείς βιάζεστε στις 3 Αυγούστου του 2004 να έχετε μετοχοποιημένη την ΕΤΑ να προσφέρετε αυτές τις μετοχές αξίας περίπου 272 δισεκατομμυρίων δραχμών. Και προσπαθείτε βεβαίως να πουλήσετε κομμάτια της περιουσίας. 
        Διότι σαν διαχειρίστρια η ΕΤΑ βεβαίως δεν έχει αυτή την αξία, αν δεν της ανήκουν κατά κυριότητα όλα αυτά τα στοιχεία που σήμερα έχετε εσείς μετοχοποιήσει.
        Ερχόμαστε εδώ να επικυρώσουμε πώληση δημόσιας περιουσίας εκ των υστέρων, όταν έχουν προεισπραχθεί τα χρήματα. Εκ των υστέρων να την νομιμοποιήσουμε και όχι μόνο να την νομιμοποιήσουμε, αλλά να αυξήσουμε και το ποσοστό της διάθεσης, ώστε το ελληνικό δημόσιο να μην έχει την απόλυτη πλειοψηφία των μετοχών, άρα το ελληνικό δημόσιο να χάσει τελικά τον έλεγχο αυτής της εταιρείας. 
      Κυρία Πρόεδρε, νομίζω ότι δεν μπορούμε σε καμία περίπτωση να εκχωρήσουμε σε ιδιώτες την ιδιοκτησία σπηλαίων. Δεν μπορούμε να παραχωρήσουμε σε ιδιώτες την ιδιοκτησία ακινήτων που βρίσκονται σε αρχαιολογικούς χώρους. Βρίσκεται σε αρχαιολογικό χώρο το «ΞΕΝΙΑ» του Ναυπλίου. Βρίσκεται υπό τη διαχείριση και ιδιοκτησία της ΕΤΑ το σπήλαιο του Διρού. Και επειδή δεν θέλω να δαιμονολογώ, ήδη έχει συμβεί αυτό με την αμαρτωλή σύμβαση για το Καζίνο της Πάρνηθας, όπου ήδη έχουν εκχωρηθεί στην ΕΤΑ εκατόν δεκαπέντε στρέμματα που βρίσκονται στον εθνικό δρυμό της Πάρνηθας, με απόφαση και πράξη του Υπουργικού Συμβουλίου,  και ήδη η ΕΤΑ μέσα από έναν αδιαφανή διαγωνισμό, για τον οποίο υπάρχουν πάρα πολλές ενστάσεις, έχει πουλήσει αυτήν την περιουσία. Πώς μπορεί η ΕΤΑ να πουλάει εθνικό δρυμό; Ποιο είναι το δικαίωμα αυτής της Κυβέρνησης, τέλος πάντων; 
      Όπως απέδειξε ο Πρόεδρος της Νέας Δημοκρατίας στη συζήτηση του προϋπολογισμού, αυτή η Κυβέρνηση έχει προεισπράξει έσοδα μέχρι το 2019 από ορισμένους κωδικούς του προϋπολογισμού. Τα έχει προεισπράξει. Τα έχει προεισπράξει από τις επόμενες κυβερνήσεις, από τις επόμενες γενιές. Τώρα πουλάει και την αναπαλλοτρίωτη περιουσία του ελληνικού δημοσίου, για να καλύψει τις τρύπες της. Αυτή η οικονομική διαχείριση, αυτή η λογική της εκποίησης των πάντων προς χάρη και τέρψη της ανίκανης Κυβέρνησης και των εργολάβων που την στηρίζουν, νομίζω ότι δεν μπορεί να συνεχίσει. Και δεν μπορεί να συνεχίσει όχι γιατί καθίσταται εγκληματική στην παρούσα κατάσταση που ζούμε, αλλά καθίσταται εγκληματική και για το μέλλον και για τις άλλες γενιές των νέων Ελλήνων.
      Κυρία Πρόεδρε, νομίζω ότι καταφέρνουμε και με τις άλλες εισαγόμενες διατάξεις να κάνουμε την εταιρεία «Ελληνικά Τουριστικά Ακίνητα», χαριστικά, τον προνομιακό εκμεταλλευτή της τουριστικής ανάπτυξης της χώρας. Και για μια εταιρεία που αύριο το πρωί θα ανήκει κατά συντριπτική πλειοψηφία, κατά 66%, σε χέρια ιδιωτών, δεν νομίζω ότι μπορούμε να το κάνουμε. Αντιβαίνει όλους τους όρους ανταγωνισμού, αντιβαίνει όλους τους όρους που έχουμε θέσει σε όλους τους επιχειρηματίες, για να αναπτύξουν τις δραστηριότητές τους. Αντιβαίνει προς όλα τα εκατομμύρια των Ελλήνων που ασχολούνται με την τουριστική ανάπτυξη της χώρας, έχουν ιδρώσει, έχουν επενδύσει, έχουν βάλει το υστέρημά τους και σήμερα τους δημιουργούμε έναν ανταγωνιστή με προνομιακές και χαριστικές διατάξεις.
      Και θα ήθελα να κλείσω την τοποθέτησή μου, κυρία Πρόεδρε, καταθέτοντας αφενός το σημείωμα του επίτιμου Αντιπροέδρου του Συμβουλίου της Επικρατείας, του κ. Μιχάλη Δεκλερή, ο οποίος είναι γνωστός για την περιβαντολογική του ευαισθησία, αλλά και για την νομική του ευρυμάθεια, ο οποίος περιγράφει ακριβώς πού βρίσκεται και πού έγκειται η αντισυνταγματικότητα της συγκεκριμένης διάταξης…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
     Ένα λεπτό, κυρία  Πρόεδρε.
     …και ο οποίος δηλώνει ότι το νομοσχέδιο ουσιαστικά κάνει το δημόσιο να χειρίζεται ως φυσικό πρόσωπο τη δημόσια περιουσία και τη δημόσια κτήση, να την χειρίζεται ως ιδιωτική περιουσία.
      Αυτό προς χάριν των Πρακτικών διότι ο κύριος Υπουργός νομίζω ότι άλλα μας είπε αντικρούοντας την ένσταση της αντισυνταγματικότητας. 
      (Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και κλείνοντας, κυρία Πρόεδρε, θέλω να επισημάνω ότι θεωρώ ως μέγα σκάνδαλο και σκανδαλώδη τη μεταφορά από την Ανάβυσσο στο Ελληνικό των Σχολών Τουριστικών Επαγγελμάτων με κόστος της ΕΤΑ. Δηλαδή τι θέλει να κάνει; Να παραχωρήσει σε κάποιους που δεν μας τους κατονομάζει σήμερα αυτό που ήδη υπάρχει και λειτουργεί ως Σχολή Τουριστικών Επαγγελμάτων και να κτίσει όποτε κτίσει και αν κτίσει η ΕΤΑ με κόστος μέσα στο Ελληνικό που έχει χαρακτηριστεί από τον Πρωθυπουργό ως πάρκο, ένα άλλο ξενοδοχείο, σχολείο, τι θα είναι τέλος πάντων…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Βαρβιτσιώτη, πέρασε και το λεπτό. Σας παρακαλώ τελειώστε. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, με τα παραπάνω καταψηφίζω το συγκεκριμένο νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Υπουργέ, αν θέλετε να μιλήσετε μπορείτε σε αυτό το σημείο να πάρετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μάλιστα, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο Υπουργός Ανάπτυξης κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, κυρίες και κύριοι συνάδελφοι, είναι κρίμα γιατί η συζήτηση πάνω στην τουριστική εκπαίδευση και κατάρτιση την οποία προωθούμε με το συγκεκριμένο νομοσχέδιο κατέληξε σε μια αντιπαράθεση αμφισβήτησης με την Κυβέρνηση, από τη μεριά της Αντιπολίτευσης, προσπαθώντας να αιτιολογήσει κριτική, όπως εκείνη νομίζει, στην αξιοπιστία της συνολικής τουριστικής πολιτικής της Κυβέρνησης. 
      Λυπούμαι, κυρίες και κύριοι συνάδελφοι, αλλά όσοι επιχείρησαν είτε να αμφισβητήσουν τη νομιμότητα και συνταγματικότητα των ρυθμίσεων τις οποίες προωθούν είτε επιδίωξαν να κάνουν γενικότερη κριτική, αγνοούν την πραγματικότητα. Και η πραγματικότητα είναι ότι σήμερα καταφέραμε να αναδείξουμε την τουριστική πολιτική της Κυβέρνησης σε βασικό μοχλό οικονομικής και κοινωνικής ανάπτυξης με ιδιαίτερο βάρος στην ελληνική περιφέρεια. Και η σταθερή συνεχής διεύρυνση του αριθμού των τουριστών που επισκέπτονται τη χώρα μας τα τελευταία χρόνια –κυμαινόμενοι από δώδεκα, δεκατρία, δεκατέσσερα εκατομμύρια τουρίστες- αποδεικνύει ότι παρά την κρίση, παρά τις δυσκολίες που υπάρχουν σε διεθνές επίπεδο όπως και στο ευρωπαϊκό λόγω της ύφεσης και της κρίσης γενικότερα σε αρκετές ευρωπαϊκές χώρες, η τουριστική αγορά αποδέχεται το τουριστικό προϊόν το οποίο παράγεται στην Ελλάδα, διατηρεί μια αξιοσημείωτη σταθερότητα στις προτιμήσεις των Ευρωπαίων πολιτών και αναδεικνύεται ως ένα βασικό στοιχείο της οικονομικής και αναπτυξιακής μας πολιτικής. Στο ΑΕΠ έχει συμβολή 8% ο τουρισμός επίσημα βάσει των πραγματικών δεδομένων, άμεση συμβολή, 13% στην απασχόληση βάσει των πραγματικών δεδομένων, έμμεσα όμως τα ποσοστά αυτά είτε για το ΑΕΠ είτε για την απασχόληση διευρύνονται σε ένα ποσοστό 30%-35% επιπλέον γεγονός που αναδεικνύει την πολλαπλή σημασία της παραγωγής τουριστικού προϊόντος στη χώρα μας ως μια ολοκληρωμένη περιφερειακού χαρακτήρα ενδογενή αναπτυξιακή διαδικασία. 
      Έχει σημασία αυτήν την περίοδο, κυρίες και κύριοι συνάδελφοι, να στραφούμε πράγματι και να συνειδητοποιήσουμε ότι η οικονομική πορεία της χώρας μας έχει στόχο να στηρίξει τη σύγχρονη αναπτυξιακή προοπτική. Η Ελλάδα, αγαπητοί συνάδελφοι, έχει μπει σε μια πορεία συνολικής ολοκληρωμένης δημοκρατικής ανάπτυξης, μια ανάπτυξη η οποία είναι βιώσιμη, μια ανάπτυξη η οποία περιλαμβάνει τον οικονομικό χαρακτήρα της διεύρυνσής της, περιλαμβάνει την κοινωνική συνοχή, την κοινωνική αλληλεγγύη ως απαραίτητη δεύτερη διάστασή της και βέβαια ολοκληρώνεται με την ευθύνη προστασίας του περιβάλλοντος ως τρίτη διάσταση μιας ολοκληρωμένης στρατηγικής ανάπτυξης την οποία επιχειρούμε.
      Αυτήν την ανάπτυξη, όμως, του χαρακτήρα και του περιεχομένου αυτού δεν την επιδιώκει μόνο η Ελλάδα και ο ελληνικός λαός. Την επιδιώκει το σύνολο των ευρωπαϊκών χωρών. Είναι συγχρόνως πολιτική στρατηγικής βιώσιμης ανάπτυξης για το σύνολο των ευρωπαϊκών χωρών. Αποτελεί προτεραιότητα ως εκ τούτου στο πλαίσιο της Ελληνικής Προεδρίας για την Ευρωπαϊκή Ένωση να υλοποιήσουμε και να προωθήσουμε με αποτελεσματικό τρόπο την ολοκληρωμένη βιώσιμη ανάπτυξη για το σύνολο των ευρωπαϊκών χωρών τόσο οικονομικά όσο κοινωνικά και περιβαλλοντικά αναζωογονώντας την οικονομική δυναμική της ευρωπαϊκής κοινωνίας, αναζωογονώντας την ευρωπαϊκή οικονομία.  
      Παράλληλα όμως πρέπει να προωθήσουμε –προσέξτε το αυτό- την τεχνογνωσία, τη γνώση, την τεχνολογία, διότι με αυτόν τον τρόπο επιτυγχάνουμε να βελτιώσουμε και να αυξήσουμε την παραγωγικότητα της οικονομικής και της κοινωνικής μας δραστηριότητας και, κατά συνέπεια, να πετύχουμε μια ανταγωνιστικότερη λειτουργία της οικονομίας και της κοινωνίας μας. 
      Αυτή η στρατηγικού χαρακτήρα προοπτική αναδεικνύεται ως βασική προτεραιότητα και για την ελληνική και την ιταλική προεδρία για ολόκληρο το 2003. Έχουμε, λοιπόν, δεσμευτεί στη διάρκεια της Ελληνικής Προεδρίας να προωθήσουμε, όπως ξέρετε, αυτήν την ανάπτυξη ως μια από τις τέσσερις βασικές συνιστώσες της Ευρωπαϊκής Προεδρίας, για την οποία έχουμε εμείς την ευθύνη. 
      Έτσι, παράλληλα με τη διεύρυνση της Ευρωπαϊκής Ένωσης και παράλληλα με τη διαμόρφωση της νέας Ευρώπης –ομοσπονδιακού τύπου, όπως ελπίζουμε με τις αποφάσεις της Συνέλευσης που θα συζητήσει η Ελληνική Προεδρία- έχουμε να προχωρήσουμε δύο μεγάλους βασικούς στόχους της ευθύνης μας ως ευρωπαϊκή προεδρία. Παράλληλα όμως αυτή η νέα Ευρώπη των είκοσι πέντε χωρών που πραγματοποιείται στις μέρες μας και με ευθύνη της ελληνικής Κυβερνήσεως –μια και θα υπογραφεί στις 14 Απριλίου κάτω από την Ακρόπολη η υλοποίηση της Πράξης Προσχώρησης των νέων μελών-χωρών συμπεριλαμβανομένης και της Κυπριακής Δημοκρατίας- συμπληρώνεται από την ευθύνη να προχωρήσουμε μια κοινή ευρωπαϊκή εξωτερική πολιτική ασφάλειας και άμυνας, ώστε να μπορέσουν να αισθανθούν ασφάλεια οι πολίτες του νέου ευρωπαϊκού οικοδομήματος, το οποίο συγκροτούμε. Αυτή η στρατηγική μας συμπληρώνεται με τέταρτο βασικό πυλώνα που λέγεται «βιώσιμη ανάπτυξη» οικονομική, κοινωνική και περιβαλλοντική αξιοποιώντας την είσοδο της Ευρωπαϊκής Ένωσης, βάσει των αποφάσεων της Λισαβόνας, στην εποχή της τεχνολογίας, της γνώσης, τη χρήση των οποίων φιλοδοξούμε να προωθήσουμε στις επιχειρήσεις, στη μεταποίηση, στη βιομηχανία, στο εμπόριο, στις υπηρεσίες, έτσι ώστε να υπάρξει παραγωγικότερη και ανταγωνιστικότερη λειτουργία της οικονομίας και των δημόσιων υπηρεσιών, συνολικά της λειτουργίας του κοινωνικού συστήματος, μια και υποστηρίζουμε την ανάδειξη των δικαιωμάτων, των πλεονεκτημάτων του κοινωνικού μας κεφαλαίου, που είναι ο άνθρωπος, ο πολίτης, ο οποίος υποστηρίζεται από τις ευρωπαϊκές πολιτικές. Αυτός να αναδειχθεί ως βασικός παράγοντας βελτίωσης της παραγωγικότητας και ανταγωνιστικότητας τόσο της οικονομίας όσο της λειτουργίας του κράτους και των υπηρεσιών, δημόσιων και ιδιωτικών. 
      Αυτή συνολικά και στρατηγικά είναι η πορεία προς την οποία κινούμαστε. Εδώ, κυρίες και κύριοι συνάδελφοι, καταφέραμε ως Ελληνική Προεδρία και αναδείξαμε την ευρωπαϊκή τουριστική πολιτική ως μη ενταγμένη σε αυτές τις βασικές συνιστώσες βελτίωσης της παραγωγικότητας και ανταγωνιστικότητας της ευρωπαϊκής οικονομίας, έτσι ώστε παράλληλα με την πολιτική στήριξης των μικρομεσαίων επιχειρήσεων είτε για το εμπόριο είτε για τη βιομηχανία είτε για τις υπηρεσίες, να εντάσσεται και η πολιτική στήριξης των μικρομεσαίων επιχειρήσεων για τον τουρισμό.
      Υποστηρίζουμε, σε συνεργασία με τους άλλους συναδέλφους, στο Συμβούλιο ότι θα αναδείξουμε μετά από δέκα χρόνια, την ευρωπαϊκή τουριστική πολιτική. Το 1990 ήταν τελευταία φορά. Το 1992 βγήκε το σχετικό διάταγμα και πρώτη φορά υπήρξε έτος τουρισμού στην Ευρωπαϊκή Ένωση. Τώρα, μετά από δέκα χρόνια, καταφέρνουμε να αναδείξουμε την ευρωπαϊκή τουριστική πολιτική ως ένα βασικό στόχο του Συμβουλίου, το οποίο τον Απρίλιο θα πάρει αποφάσεις και θα μπορέσει να προσδιορίσει …
      ΙΩΑΝΝΗΣ ΚΕΦΑΛΟΓΙΑΝΝΗΣ: Εθνική τουριστική πολιτική έχουμε, κύριε Υπουργέ; Αυτό ήθελα να σας ρωτήσω.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα έρθω αμέσως σε αυτό, κύριε συνάδελφε, διότι εσείς δεν έπρεπε να μην είστε ενημερωμένος. Ως έχων άμεση σχέση και γνώση με τον τουρισμό διαπιστώνετε καθημερινά τα πλεονεκτήματα, τα οποία παρέχει η δικιά μας αναπτυξιακή πολιτική για τον τουρισμό.
      ΙΩΑΝΝΗΣ ΚΕΦΑΛΟΓΙΑΝΝΗΣ: Το λέω για να σας απαντήσω ότι δεν έχουμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, ας μη γίνεται διάλογος. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς το διαπιστώνετε. Δεν χρειάζεται να μας το αμφισβητείτε.
      Ως εκ τούτου, κυρίες και κύριοι συνάδελφοι, καταλαβαίνετε την τεράστια σημασία που έχει αυτή η ευρωπαϊκή τουριστική πολιτική και για το σύνολο των ευρωπαϊκών χωρών, διότι και εκείνες -παρ’ όλο που υπήρχαν αρνήσεις από τις πιο ανεπτυγμένες χώρες έναντι των προτάσεων των χωρών του νότου που κυριολεκτικά πίεζαν να προωθηθεί η πολιτική τουρισμού σε ευρωπαϊκό επίπεδο- αντιλαμβάνονται ότι δεν μπορούμε να αποφύγουμε το βασικό γεγονός ότι η τουριστική δραστηριότητα, η παραγωγή τουριστικού προϊόντος σε όλες τις ευρωπαϊκές χώρες αποτελεί αναντικατάστατο βασικό οικονομικό κλάδο, ο οποίος συμβάλλει στην οικονομική  και κοινωνική ανάπτυξη και στη δημιουργία θέσεων απασχόλησης. 
      Ως εκ τούτου, κυρίες και κύριοι συνάδελφοι, δικαιωνόμαστε, διότι με αυτήν την πολιτική που προωθούμε στην Ευρωπαϊκή Ένωση –τον τελευταίο καιρό την προωθήσαμε και στην Ελλάδα- αναδεικνύουμε την τουριστική μας πολιτική ως ένα βασικό στοιχείο της ολοκληρωμένης δημοκρατικής περιφερειακής ενδογενούς ανάπτυξης, την οποία επιδιώκουμε να πραγματοποιήσουμε σε όλη την Ελλάδα. 
      Κυρίες και κύριοι συνάδελφοι, γι’ αυτό έχει σημασία το γεγονός ότι σήμερα σ’ αυτό το νομοσχέδιο συζητούμε την τουριστική εκπαίδευση, την κατάρτιση, την εξειδίκευση, τη δυνατότητα επιλογής στελεχών, νέων ανθρώπων, πολιτών Ελλήνων και Ελληνίδων. Μόνο έτσι θα μπορέσουν πραγματικά να συμμετέχουν με έναν παραγωγικό και ανταγωνιστικό τρόπο, με νέα εφόδια και νέες ικανότητες στην παραγωγή του τουριστικού προϊόντος. 
      Εμείς, αντί να το αξιολογήσουμε και να το στηρίξουμε αυτό, προτιμήσαμε να αντιπαρατεθούμε επί δυνατοτήτων και κινδύνων που κάποιοι ανακάλυψαν ότι η τουριστική πολιτική μπορεί να διαμορφώσει. Και –άκουσον, άκουσον- ακούσαμε εδώ ότι αν προωθήσουμε την τουριστική πολιτική, υπάρχει κίνδυνος να εκποιήσουμε δημόσια περιουσία. 
      Κυρίες και κύριοι συνάδελφοι, όποιος στηρίζει την τουριστική πολιτική θα έχει συνειδητοποιήσει ότι η παραγωγή τουριστικού προϊόντος στο συντριπτικό ποσοστό στηρίζεται στον ιδιωτικό τομέα, στις επιχειρήσεις, είτε αυτές είναι μικρομεσαίες επιχειρήσεις τουρισμού είτε μεγάλες επιχειρήσεις είτε πολυεθνικές αλυσίδες. Εν πάση περιπτώσει, όμως, η παραγωγή στηρίζεται στις ιδιωτικές επιχειρήσεις. 
      Ήθελα να ήξερα το εξής: Εσείς –ή, τουλάχιστον, το μεγαλύτερο κομμάτι της αντιπολίτευσης- αρνείστε το ρόλο του ιδιωτικού τομέα στην παραγωγή του τουριστικού προϊόντος;
      ΑΡΙΣΤΟΤΕΛΗΣ ΠΑΥΛΙΔΗΣ: Πολύ μας αρέσετε! 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το θέμα δεν είναι αν σας αρέσω ή όχι. Άκουσα από τους συναδέλφους σας που μας κατηγόρησαν ότι εμείς, παραχωρώντας δια του χρηματιστηρίου, εκποιούμε δυνατότητα πρόσβασης σε ιδιώτες στην ιδιοκτησία –είπαν- ή στη χρήση τουριστικού προϊόντος.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ, μου επιτρέπετε μια ερώτηση;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, σας παρακαλώ. Θα ήθελα να συνεχίσω, χωρίς να με διακόπτουν.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι. Εφόσον δεν θέλει ερωτήσεις ο κύριος Υπουργός, δεν μπορείτε να μιλήσετε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα ήθελα να συνεχίσουμε ήρεμα τη συζήτησή μας, για να καταλήξουμε κάπου. 
      ΒΥΡΩΝ ΠΟΛΥΔΩΡΑΣ: Μα, διαστρεβλώνει και μας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε συνάδελφε. Κύριε Υπουργέ, συνεχίστε απευθυνόμενος προς το Σώμα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα ήθελα να είμαι πολύ σαφής και συγκεκριμένος και θα ήθελα να πω το εξής. Προωθούμε μέτρα και πολιτικές, για να μπορέσει να εκσυγχρονιστεί και να υποστηριχθεί η διαδικασία παραγωγής τουριστικού προϊόντος. Κύρια στην Ελλάδα, μετά από τις εμπειρίες πλέον πολλών δεκαετιών, αφού καταλήξαμε ότι ο κρατικός τρόπος διαχείρισης της τουριστικής αγοράς δεν προσφέρεται –ζήσαμε τα αποτελέσματα των εγκαταλελειμμένων «ΞΕΝΙΑ» ανά την Ελλάδα- καταλάβαμε ότι έχουμε να κάνουμε με μια ευρωπαϊκή τουριστική αγορά -ούτε καν εθνική ούτε καν περιφερειακή- η οποία απαιτεί επιχειρήσεις που πρέπει να είναι παραγωγικές, ανταγωνιστικές, επαρκείς και ικανές να εργαστούν στο εξωτερικό, προκειμένου να στήσουμε πραγματικά τη δυνατότητα αξιοποίησης της τουριστικής περιοχής, η οποία προσφέρεται. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ωριμάσατε!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βέβαια, εμείς ενδιαφερόμαστε γενικά όχι μόνο να στηρίξουμε αυτές τις τουριστικές αγορές, αλλά να μπορέσουμε στα πλαίσια αυτής της τουριστικής αγοράς να μην κυριαρχήσουν τα μεγάλα θηρία, οι διεθνείς αλυσίδες ξενοδοχείων. Εμείς ενδιαφερόμαστε, κυρίως –και αυτή είναι η διαφοροποίηση, αν θέλετε, από άλλες αντιλήψεις περί αγορών- στο ότι θέλουμε να στηρίξουμε τη μικρομεσαία επιχείρηση, την τοπική κοινωνία, την αυτοδιοίκηση. 
      Θέλουμε, επίσης, να στηρίξουμε όλους εκείνους, οι οποίοι μπορούν με την προώθηση του τουρισμού να προσφέρουν καθοριστικά στη διαμόρφωση της περιφερειακής τουριστικής ανάπτυξης που είναι καθοριστικό στοιχείο για την ελληνική επαρχία.
      Κυρίες και κύριοι συνάδελφοι, στην παράγραφο 2 του άρθρου 39 προβλέπουμε ότι όλα τα περιουσιακά στοιχεία, τα οποία χρήζουν ειδικής προστασίας –δάση, βιότοποι, αρχαιολογικοί χώροι- θα αφαιρεθούν από τη διαχείριση της ΕΤΑ και θα παραχωρηθούν στην Τοπική Αυτοδιοίκηση και στο δημόσιο. Αυτό το δηλώνω, γιατί πρέπει να γίνει σαφές ότι καμία σχέση δεν έχει αυτή η περιουσία, η οποία αφορά το φυσικό περιβάλλον, την προστατευόμενη φυσική περιοχή κάλλους με την τουριστική επιχειρηματική εκμετάλλευση. Όλος αυτός ο όγκος ιδιοκτησίας βγαίνει από την ΕΤΑ, δίδεται είτε στο δημόσιο ή στην Τοπική Αυτοδιοίκηση.
      Επομένως, βάσει αυτής της δυνατότητας μπορεί, με τα επενδυτικά προγράμματα που έχουμε …
      ΒΥΡΩΝ ΠΟΛΥΔΩΡΑΣ: Η φύρα, τα ασύμφορα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Επιτρέψτε μου. 
      …να αξιοποιηθεί σε περιφερειακό επίπεδο η περιουσία της ΕΤΑ με αυτόν τον τρόπο. 
      Επειδή άκουσα από ορισμένους τον ανεύθυνο ισχυρισμό ότι πουλάει ή ξεπουλάει το κράτος με την εισαγωγή της ΕΤΑ στο χρηματιστήριο, που έχουμε σκοπό να προωθήσουμε, θα ήθελα να πω ότι η ΕΤΑ δεν έχει καμία ιδιοκτησιακή σχέση με τη γη, την οποία αξιοποιεί. Κάνει αποκλειστικά και μόνο διαχείριση και εκμετάλλευση. Η περιουσία ανήκει στον ΕΟΤ και επομένως δεν μπορεί η ΕΤΑ να πουλήσει κάτι, το οποίο δεν έχει.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πουλάει όμως.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, δεν πουλάει. Πηγαίνει στο χρηματιστήριο, εντάσσεται, διαθέτει ποσοστό μετοχών, όπως κάνει η ΔΕΗ, όπως κάνει ο ΟΤΕ, όπως κάνουν όλες οι επιχειρήσεις, κρατάει το κράτος 35% block minority, ώστε να μπορεί να έχει την κυριαρχία και γίνεται πλατειά διάθεση στα λαϊκά στρώματα, μέσα από το χρηματιστήριο, όταν και όποτε πραγματοποιηθεί. Καταλαβαίνετε ότι ο βασικός μέτοχος παραμένει η ΕΤΑ, ουσιαστικά παραμένει ο ΕΟΤ με 35%, άρα παραμένει το δημόσιο. Επομένως έχει έναν καθοριστικό ρόλο στον τρόπο λειτουργίας αυτής της επιχείρησης στο χρηματιστήριο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ δεν είμαι αντίθετος. Πουλάει όμως.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Υπάρχει μέχρι σήμερα, κυρίες και κύριοι συνάδελφοι –γιατί πρέπει να τα πούμε όλα, να μην υπάρχει καμία παρεξήγηση- όπως ξέρετε κι εσείς, κύριε Πρόεδρε, η δυνατότητα δι΄ αποφάσεως του Υπουργικού Συμβουλίου -άρα με την ευθύνη συλλογικά της Κυβέρνησης, του Πρωθυπουργού- να εκποιηθεί περιουσία είτε στην ΕΤΑ είτε σε οποιονδήποτε άλλο οργανισμό. Αυτό όμως είναι μια απόφαση της Κυβέρνησης, όταν υπάρχουν συγκεκριμένοι λόγοι, όταν πραγματικά αναλαμβάνει πλήρως την ευθύνη η Κυβέρνηση, να δημιουργήσει μια επένδυση, η οποία πιστεύει ότι πρέπει να γίνει με ιδιωτικό τρόπο. Αυτό όμως είναι τελείως διαφορετικό θέμα. Δεν αφορά τις δυνατότητες της ΕΤΑ να εκποιήσει, να πουλήσει ή να διαθέσει οποιοδήποτε κομμάτι ή τμήμα της περιουσίας του ΕΟΤ, το οποίο διαχειρίζεται αποκλειστικά και μόνο.
      Άρα, λοιπόν, κύριοι συνάδελφοι, δεν είναι αληθές αυτό που ισχυρίστηκαν ορισμένοι ότι εκποιείται δημόσιος χώρος. Δεν είναι αληθές ότι εκποιούνται λιβάδια, λαγκάδια, όπως άκουσα, βιότοποι, αρχαιολογικοί χώροι, φυσικό περιβάλλον, διότι δηλώνω ρητώς ότι αυτά εξαιρούνται της ευθύνης διαχείρισης από την ΕΤΑ.
      Μάλιστα πάω και παραπέρα. Από τη στιγμή που η επιχείρηση ΕΤΑ ενταχθεί στο χρηματιστήριο και βέβαια επειδή θα αρχίσει με κάποιο ποσοστό, όπως έκανε και η ΔΕΗ, 10%, 15%, 20%, δηλώνω -και αυτό θα το φροντίσουμε να ρυθμιστεί- ότι δεν θα υπάρχει πλέον η δυνατότητα για την περιουσία του ΕΟΤ, που θα διαχειρίζεται αυτή η εταιρεία που θα εισαχθεί στο χρηματιστήριο, να υπάρχει, έστω και με απόφαση του Υπουργικού Συμβουλίου, διάθεση, εκποίηση και πώληση. 
      ΒΥΡΩΝ ΠΟΛΥΔΩΡΑΣ: Γράψτε το.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διότι αλλάζει πλέον ο χαρακτήρας της εταιρείας, από τη στιγμή που μπαίνει στο χρηματιστήριο. Η εταιρεία αυτή είναι επιχειρηματικού χαρακτήρα διαχείρισης ακινήτων…
      ΠΑΡΘΕΝΑ ΦΟΥΝΤΟΥΚΙΔΟΥ: Το άρθρο 17, παράγραφος 6.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας παρακαλώ. Δεν υπάρχει λόγος να φωνάζουμε.
      Αυτό, λοιπόν, το δηλώνω κατηγορηματικά. Συνεννοηθήκαμε και με το συνάδελφο κ. Γεωργακόπουλο προηγουμένως ότι αν δεν είναι σαφώς διατυπωμένο ή αν δεν το ξεκαθαρίζει αυτό το πράγμα η διάταξη, είμαστε έτοιμοι να κάνουμε και μία προσθήκη ώστε αυτό να είναι καθαρό, έτσι ώστε να μην υπάρχει καμιά αμφιβολία, ότι εμείς αυτό που εννοούμε ως αξιοποίηση της περιουσίας της ΕΤΑ, περιορίζεται αποκλειστικά στις τουριστικές, επιχειρηματικές, ξενοδοχειακές, κάμπινγκ και άλλες υποδομές, τις οποίες διαθέτει και καμία σχέση δεν έχει με την ακίνητη περιουσία του ΕΟΤ και του δημοσίου, την οποία έτσι κι αλλιώς η ΕΤΑ δεν έχει κανένα δικαίωμα να εκποιήσει και δεν θα έχει και μελλοντικά κανένα δικαίωμα να αγγίξει.
      Τα λέω αυτά για να το ξεκαθαρίσουμε, για να μην υπάρχει καμία παρεξήγηση πάνω σ΄ αυτό το θέμα.
      Από την άλλη όμως μεριά, κυρίες και κύριοι συνάδελφοι, επιτρέψτε μου να πω ότι κατηγορηθήκαμε εδώ με πολύ έντονο τρόπο ότι μέσα από τις ρυθμίσεις που προωθούμε με αυτό το νομοσχέδιο, περιλαμβάνουμε αναλυτικά και αιγιαλούς.
      Εδώ θα καταθέσω ένα σημείωμα, γιατί δεν μιλάμε γενικά και αόριστα, είναι δεκατρείς συγκεκριμένοι αιγιαλοί. Ο Άλιμος με διεθνή διαγωνισμό, προέκυψε η αξιοποίησή του για είκοσι πέντε χρόνια, όπως ξέρετε. Βουλιαγμένη, τα ίδια. Ανάβυσσος γίνεται διαγωνισμός σε εξέλιξη. Πραγματοποιείται θεματικό πάρκο. Στην Αγία Τριάδα τμήμα Αιγιαλού βγαίνει επίσης σε διαγωνισμό και υπάρχει η Ασπροβάλτα, Ξενίας Σκιάθου, Ποσίδι Κασσάνδρας, Πόρτο Κουφό, Μονοδένδρι, Άγιος Ιωάννης, Νικίτη, Ζαχάρω. Δεκατρία σημεία τα οποία αφορούν τους αιγιαλούς που περιέχονται μέσα στο νομοσχέδιο. Και σας ερωτώ: Όταν κάθε μικρή επιχείρηση ξενοδοχειακή στην Κρήτη –γνωρίζετε πολύ, κύριε Πρόεδρε- έχει πρόσβαση στην παραλία –και εσείς, κύριε Κεφαλογιάννη, το ξέρετε πολύ καλά- έχει δικαίωμα χρήσης στην παραλία –όχι αποκλειστικής, αλλά δικαίωμα- δεν θα έχει η ΕΤΑ, η οποία θα αξιοποιήσει την περιουσία της, δικαίωμα χρήσης του αιγιαλού; Ποιος είναι ο λόγος αντίδρασης, λοιπόν; Δεν λέμε ότι θα αποκτήσει κυριότητα, δεν λέμε ότι θα έχει αποκλειστικότητα, αλλά δικαίωμα απλής χρήσης. Ανοιχτές βέβαια οι παραλίες για όλους τους πολίτες. Έτσι όπως το ΠΑΣΟΚ το ’85 με τον μακαρίτη τον Αντώνη Τρίτση και τον Ανδρέα Παπανδρέου κατοχυρώσαμε ότι όλες οι παραλίες είναι ανοιχτές και προσβάσιμες για τον Έλληνα πολίτη, είτε υπάρχει αξιοποίηση για ξενοδοχεία είτε όχι, για να είμαστε πάρα πολύ καθαροί σε αυτά τα πράγματα. Δεν επιτρέπεται να υπάρχουν μεταξύ μας αμφισβητήσεις. Και είμαστε οι τελευταίοι που θα δεχόμασταν να προωθήσουμε μία πολιτική που θα έθετε σε κίνδυνο κατακτημένα δικαιώματα του Έλληνα πολίτη. Το τονίζω αυτό, για να μην επαναληφθούν τουλάχιστον από τις κριτικές που ακούσαμε προηγουμένως.
      Υπάρχει όμως και κάτι άλλο. Μας είπατε ότι ιδιωτικοποιούμε λιμένες και μαρίνες. Μα, καλά από πότε αρχίσατε να έχετε αντιρρήσεις σε αυτό το θέμα. Δεν μας είπατε ότι προωθούμε και δίνουμε μαρίνες και λιμένες στην Τοπική Αυτοδιοίκηση. Σε συγκεκριμένους δήμους. Αναφέρεται μέσα. Μπορεί η Τοπική Αυτοδιοίκηση, οι δήμοι εφόσον έχουν την ικανότητα και το ενδιαφέρον, να αξιοποιήσουν ένα λιμένα, μία μαρίνα, ένα καταφύγιο, αλλά και γίνεται διεθνής διαγωνισμός για να προκύψουν εταιρείες, οι οποίες θα τα αξιοποιήσουν επαγγελματικά, μακροχρόνια και με προδιαγραφές, ελεγχόμενα, ώστε να προσφέρουν την ποιότητα που χρειάζεται και βέβαια για να απαλλαχθεί ο Έλληνας φορολογούμενος από το κόστος διατήρησης των λιμένων και των μαρινών. Εκτός αν υπάρχει κάποιος που θέλει να φορτώσουμε στον Έλληνα πολίτη και όχι στους χρήστες, γιατί νομίζω ότι αυτοί που χρησιμοποιούν μαρίνες δεν έχουν και τόσο πρόβλημα να πληρώσουν λιμενικά κόστη. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εσείς τα λέγατε αυτά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εμείς τα λέγαμε; Μα εδώ προωθούμε μία πολιτική που λύνει τα προβλήματα και προσαρμόζεται σε μία ανάπτυξη, όπως σας είπα, προηγουμένως, βιώσιμου χαρακτήρα που περιλαμβάνει και την οικονομική και την κοινωνική και την περιβαλλοντική διάσταση και μας κριτικάρετε.
      Και βέβαια δεν μπορώ να αφήσω αναπάντητη την κατηγορία που άκουσα προηγουμένως ότι πουλάμε ιδιοκτησία σε ξένους, διότι προβλέπουμε τη δυνατότητα δημιουργίας τουριστικών υποδομών είτε για ενοικίαση είτε για αγορά δίπλα σε μεγάλες τουριστικές εγκαταστάσεις, είτε είναι γκόλ είτε είναι SPA είτε είναι οτιδήποτε άλλο. Από πότε, λοιπόν, η δυνατότητα πώλησης γης στην Ελλάδα θεωρείται ότι αποτελεί ξεπούλημα ή εκχώρηση δικαιωμάτων στο πλαίσιο της Ευρωπαϊκής Ένωσης; 
      Κυρίες και κύριοι συνάδελφοι, είμαστε μέλος της Ευρωπαϊκής Ένωσης. Έχουμε δικαιώματα και υποχρεώσεις. Η ευρωπαϊκή αγορά ακινήτων είναι ανοιχτή. Έχει περάσει η εποχή που υπήρχε αν θέλετε ο περιορισμός λόγω εξωτερικών κινδύνων είτε ανατολικών είτε δυτικών. Η Ευρωπαϊκή Ένωση αναπτύσσεται. Πάει σε μία καινούρια εξέλιξη. Με τη συνέλευση το 2004 οριστικοποιεί τους όρους ασφάλειας για όλο το γεωπολιτικό οριοθετημένο χώρο της Ευρώπης, έτσι ώστε να αισθάνεται ο ευρωπαίος πολίτης ασφαλής. Άρα από τη στιγμή που μιλάμε για τουριστική πολιτική με την οποία θέλουμε να αναδείξουμε περιφερειακά και αναπτυξιακά κάθε γωνιά της Ελλάδος, είναι αδιανόητο να πιστεύει κανείς ότι αυτή η νόμιμη με διεθνείς διαγωνισμούς διαδικασία αγοράς και κτήσης συγκροτημάτων, τα οποία θα διατίθενται και σε Έλληνες και σε ξένους πολίτες, αποτελεί ξεπούλημα της πολιτικής μας.
      Κυρίες και κύριοι συνάδελφοι, έριξα το βάρος της παρέμβασής μου στο να αποδείξω ότι όλα αυτά τα μέτρα που παίρνουμε είναι για να στηρίξουμε την ικανότητα του ελληνικού παραγωγικού δυναμικού στο χώρο παραγωγής τουριστικού προϊόντος για να γίνει πιο ανταγωνιστικό, να γίνει ποιοτικά καλύτερο, για να μπορέσουμε να σταθούμε σε αυτό το δύσκολο περιβάλλον, που ομολογουμένως υπάρχει αυτήν την περίοδο.
      Όμως, ο νόμος με τον οποίον βασικά συζητούμε και με τον οποίο θα καταλήξουμε, τι κάνει; Κάνει πολύ σημαντικά πράγματα. Έρχεται και αναδιατάσσει ουσιαστικά και ποιοτικά την τουριστική εκπαίδευση και κατάρτιση. Το κρίσιμο θέμα είναι ότι, χωρίς την ανάδειξη του ανθρώπινου παράγοντα, η παραγωγή τουριστικού προϊόντος δεν είναι εφικτή. Βασική προϋπόθεση, όπως είπαμε, για μία ανταγωνιστική οικονομία είναι η γνώση, είναι η ποιότητα. 
      Επομένως, γι’ αυτόν το λόγο, με αυτές τις ρυθμίσεις που κάνουμε, με τη δημιουργία αυτού του ευέλικτου θεσμικού πλαισίου, που μας δίνει πραγματικά τη δυνατότητα να αναβαθμίσουμε ριζικά την τουριστική εκπαίδευση, να την μετατρέψουμε από μία περιθωριακού τύπου ευκαιριακής μορφής εκπαίδευση σε μία ολοκληρωμένη εκπαιδευτική διαδικασία σε επίπεδο ανώτερης εκπαίδευσης με τις δύο ανώτερες σχολές τουριστικής εκπαίδευσης. 
      Προβλέπουμε μία σειρά από όρους που αναδεικνύουν την πανεπιστημιακού χαρακτήρα λειτουργία και σε επίπεδο δευτεροβάθμιας εκπαίδευσης με τα Τεχνικά Επαγγελματικά Εκπαιδευτήρια πρώτου και δεύτερου κύκλου και στο επίπεδο της αρχικής και συνεχιζόμενης επαγγελματικής κατάρτισης με τη δυνατότητα δημιουργίας  ΙΕΚ και ΚΕΚ. 
      Αυτές οι ανώτερες σχολές τουριστικής εκπαίδευσης οργανώνονται σύμφωνα με τα τεχνολογικά ιδρύματα. Αυτό το είπε ο εισηγητής μας επαρκώς και πολύ καθαρά. Υπάρχουν τρεις βαθμίδες καθηγητικού προσωπικού, που εγγυώνται ότι η ποιότητα αυτών των σχολών θα είναι τέτοια, ώστε να μπορούν τα παιδιά που ολοκληρώνουν τη θητεία να κάνουν μεταπτυχιακές σπουδές στα πανεπιστήμια.
      Νομίζω ότι αυτό ακριβώς είναι μεγάλη δύναμη. Ανοίξαμε οριστικά το δρόμο. Δεν υπάρχει πλέον μπλοκαρισμένη εκπαίδευση παραδοσιακά σε απλές τουριστικές σχολές. Δίνεται στους νέους η δυνατότητα, με τα διπλώματα και με τα εφόδια που αποκτούν, να περάσουν με μεταπτυχιακές σπουδές στο τέταρτο έτος των ΤΕΙ, ώστε να γίνουν πράγματι απόφοιτοι ΤΕΙ με μεταπτυχιακό και να μπορέσουν έτσι να έχουν τα αντίστοιχα επαγγελματικά δικαιώματα, τα οποία κατοχυρώνουν την εργασία τους.
      Με αυτόν τον τρόπο, πιστεύω ότι η επαγγελματική κατάρτιση, η συνεχιζόμενη, η διά βίου κατάρτιση, ενισχύει όλους τους εργαζόμενους στον τουρισμό ανεξαρτήτως ηλικίας, γιατί τους δίνει το δικαίωμα να ενταχθούν σε μία εκπαιδευτική διαδικασία που θα στηρίξει την ποιότητα του προϊόντος που παράγουν. 
      Γι’ αυτόν το λόγο, εκείνο που θέλω να πω είναι ότι παρέχουμε επιπλέον τη δυνατότητα συνεργασίας με δημόσιους και ιδιωτικούς φορείς τόσο στην Ελλάδα όσο και στο εξωτερικό, για να γίνονται προγράμματα εκπαίδευσης, ώστε να μπορέσουμε πραγματικά να αναβαθμίσουμε τον ανθρώπινο δυναμικό. Βέβαια, δίνουμε τη δυνατότητα εκμετάλλευσης των προγραμμάτων του Γ’ Κοινοτικού Πλαισίου Στήριξης, ώστε να τροφοδοτηθούν επαρκώς με οικονομικές δυνατότητες οι σχολές, γιατί αυτή η ριζική αναβάθμιση, αυτή η μεταρρύθμιση που πραγματοποιούμε φιλοδοξεί να αλλάξει ριζικά τα πράγματα. 
      Χωρίς τις απαραίτητες πιστώσεις, δεν είναι δυνατόν να επιτευχθεί αυτός ο στόχος. Όμως, θα έλεγα ότι και επιτυγχάνεται και ρυθμίζουμε όλες τις δυνατότητες που απαιτούνται, ώστε η εκπαίδευση στον τουρισμό να αναβαθμιστεί, ώστε να μπορέσουμε να υλοποιήσουμε με επιτυχία τη συνολική τουριστική πολιτική της Κυβέρνησης, μια τουριστική πολιτική που οδηγεί τα πράγματα με επιτυχία τόσο στην Ελλάδα, όσο, όπως φιλοδοξούμε στη διάρκεια της ελληνικής προεδρίας, και στον ευρωπαϊκό χώρο.
      ΚΟΣΜΑΣ ΣΦΥΡΙΟΥ: Κύριε Υπουργέ, δε θα μιλήσετε για τις προτάσεις- τροπολογίες μας;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, μπορώ να μιλήσω για τις τροπολογίες;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, δεν μπορείτε να μιλήσετε, γιατί δεν έχετε χρόνο, αλλιώς θα μπορούσατε. Εξαντλήσατε το χρόνο σας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μπορώ να έχω λίγο χρόνο για τις τροπολογίες;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλουν και άλλοι συνάδελφοι να μιλήσουν.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τότε θα πάρω μετά το λόγο για να διατυπώσω τις θέσεις μου.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μπορείτε να κάνετε κάποια παρέμβαση ενδιάμεσα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διάκειμαι θετικά στις προτάσεις-τροπολογίες. Τα συζητήσαμε προηγουμένως μαζί με τον κύριο συνάδελφο.
      Κυρία Πρόεδρε, θα ήθελα να ευχαριστήσω όλους τους συναδέλφους, διότι πράγματι στη συζήτηση που κάναμε επί πέντε μέρες στην επιτροπή υπήρξε εποικοδομητική συνεργασία απ’ όλους. Όπως είδατε, διορθώσαμε και βελτιώσαμε πάρα πολλά πράγματα. Το παραδέχομαι αυτό. Όταν ακούς μία άποψη, δεν είναι κακό να λες: «Διορθώνω τη ρύθμιση την οποία έχω». Το συζητήσαμε διεξοδικά και πιστεύω ότι είχαμε κοινό στόχο να αναβαθμίσουμε την τουριστική εκπαίδευση.
      Γι’ αυτό θα ήθελα να ευχαριστήσω ιδιαιτέρως διότι με τη συμβολή σας πράγματι αυτό το νομοσχέδιο έγινε καλύτερο, γίνεται αποτελεσματικότερο όσον αφορά την παιδεία και για τις τροπολογίες –τουλάχιστον όσες άκουσα,  θα το συζητήσουμε μετά με τον κ. Γεωργακόπουλο-  στεκόμαστε θετικοί και θα τις στηρίξουμε.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων  σαράντα πέντε μαθητές και μαθήτριες με τρεις συνοδούς καθηγητές από το Γυμνάσιο Αγίας Τριάδος Αργολίδος.
      Τους καλωσορίζουμε στη Βουλή.
      (Χειροκροτήματα από όλες τις  πτέρυγες της Βουλής)
      Ο επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, ακούγοντας τον κύριο Υπουργό προηγουμένως είχα μια απορία. Είναι άραγε ικανοποιημένος από την πολιτική που ακολούθησαν οι Κυβερνήσεις του ΠΑΣΟΚ τα τελευταία επτά χρόνια στον τουρισμό; 
      Αν αυτό συμβαίνει, θα είσθε ο μόνος, κύριε Υπουργέ, ο οποίος είναι ικανοποιημένος. Άλλωστε υποθέτω ότι η προσπάθεια που κάνετε τώρα αποδεικνύει ότι παραδέχεστε πως τον τομέα αυτόν είχατε αποτύχει.
      Κυρία Πρόεδρε, στα χάλια που βρίσκεται σήμερα η οικονομία μας, εγώ πράγματι πιστεύω ότι ο τομέας στον οποίο έπρεπε να στραφούν αποτελεσματικά διότι εκεί ίσως μπορεί να πετύχουμε κάποια βελτίωση της όλης ζοφεράς εικόνας της οικονομίας μας είναι ο τουρισμός. Αλλά δεν είμαι καθόλου βέβαιος ότι διαλέξατε, κύριε Υπουργέ, τα καίρια θέματα τα οποία πρέπει σήμερα να αντιμετωπιστούν.
      Τα τελευταία χρόνια κινδυνεύει ο ΕΟΤ αντί να βοηθά τον τουρισμό να γίνεται μια τροχοπέδη στην ανάπτυξη του τουρισμού. Έχω υπόψη μου μια συγκεκριμένη πολύ σημαντική επένδυση η οποία καθυστέρησε πέντε χρόνια για γραφειοκρατικούς λόγους. Υπ’ αυτές τις συνθήκες, κύριοι συνάδελφοι του ΠΑΣΟΚ, πώς θα γίνει τουριστική ανάπτυξη; Αντί λοιπόν να πιάσετε τον ταύρο από τα κέρατα και να δείτε πού πάσχει η όλη προσπάθεια, ασχολείστε με θέματα που εν μέρει είναι σωστά, αλλά δεν είναι τα πρωτεύοντα.
      Επίσης, θα ήθελα να πω ότι ο κύριος Υπουργός απήντησε σε μας υποτίθεται αλλά στην ουσία απήντησε στον εαυτό του. Διότι σήμερα αυτά που μας είπατε για ιδιωτική πρωτοβουλία, για απελευθέρωση κλπ. είναι η δική μας πολιτική, κύριε Υπουργέ, την οποία με καθυστέρηση συμμερίζεσθε. Όταν λέτε ότι είσθε ευχαριστημένος αν κρατήσει το 35% ο κρατικός τομέας με υποχρεώνετε να σας θυμίσω ότι και σεις θέσατε την υπογραφή σας μαζί με τον κ. Σημίτη και ολόκληρο το ΠΑΣΟΚ εκείνη την εποχή στην πρόταση ο ΟΤΕ να μην έχει παρά μία και μόνη μετοχή. Ούτε 1% δεν θέλατε να πάει στον ιδιωτικό τομέα. Λοιπόν, να υπάρχει σεμνότητα τουλάχιστον. Προσχωρείτε σε μια καινούρια πολιτική, είναι σωστή πολιτική, αλλά μη ζητάτε από μας τα ρέστα.
      Κυρία Πρόεδρε, κυρίως ζήτησα το λόγο γιατί έχω χρέος να θέσω ένα θέμα που το θεωρώ πιο σημαντικό. 
      Όταν συζητούσαμε το Σύνταγμα –αναφέρομαι στις τροπολογίες- η αρχική θέση του Προεδρείου και ορισμένων ίσως συναδέλφων ήταν ότι η συζήτηση στη Βουλή θα γινόταν στα νομοσχέδια που ψηφίζαμε στις επιτροπές, αλλά δεν θα επιτρεπόταν καμία αλλαγή. Ευτυχώς συμφωνήσαμε όλοι στο τέλος ότι επιτρέπονται αλλαγές. Επιτρέπονται κατά συνέπεια και τροπολογίες. Δεν υπάρχει καμιά αμφιβολία γι’ αυτό.
      Το νομοσχέδιο όμως αυτό ,κύριε Υπουργέ, συζητήθηκε σε πέντε συνεδριάσεις στην επιτροπή και έχει ενσωματώσει έξι σημαντικές προσθήκες. Τροπολογίες τις λέμε κατ’ ευφημισμό. Σήμερα φέρνετε άλλες τέσσερις, καλές ή κακές,   τις οποίες είναι υποχρεωμένο το Σώμα να τις ψηφίσει μέσα σε λίγα λεπτά. Δεν αναφέρομαι σε συγκεκριμένες τροπολογίες - προσθήκες αλλά θέτω θέμα αρχής, το οποίο θέλω να ακούσει και το Προεδρείο. Αν δηλαδή την τελευταία ώρα η Κυβέρνηση μας φέρει πέντε νόμους υπό τύπον προσθηκών θα μας υποχρεώσει να τις ψηφίσουμε σε μία συνεδρίαση.
      Όταν κατά την κανονική διαδικασία προτείνονται τέτοιες προσθήκες έχει την άνεση το Κοινοβούλιο να ζητήσει επιπλέον μία, δύο ή και τρεις ημέρες για συζήτηση. Σήμερα δεν έχουμε αυτήν τη δυνατότητα, κύριε Υπουργέ. 
      Κατά συνέπεια νομίζω, κυρία Πρόεδρε, ότι ναι μεν δεν μπορούμε να απαγορεύσουμε ούτε στην Κυβέρνηση ούτε φυσικά κατά προέκταση στους συναδέλφους να καταθέσουν τροπολογίες καίτοι είναι βέβαιο ότι καμία τροπολογία της Αντιπολίτευσης το ΠΑΣΟΚ δεν εδέχθη ποτέ, εάν δεχθεί και καμία τροπολογία θα είναι συμφωνημένη τροπολογία με δικό του Βουλευτή, διότι δεν θέλει να την υποβάλει τυχόν ο ίδιος ο Υπουργός -αλλά δεν είναι σωστό όταν έχετε ήδη ένα άλλο δεύτερο νομοσχέδιο εντάξει με τις προσθήκες κανονικά και σωστά στην επιτροπή- να φέρνετε τώρα και τέσσερις ακόμα σημαντικές προσθήκες για τις οποίες δεν υπάρχει η δυνατότητα εκ των πραγμάτων να γίνει ουσιαστική συζήτηση. 
      Θέτω το θέμα, κυρία Πρόεδρε, και παρακαλώ πολύ το Προεδρείο, αλλά και τα κόμματα, ακόμη και το κόμμα του ΠΑΣΟΚ, να το συζητήσει. Στο τέλος-τέλος- σήμερα είστε εσείς Κυβέρνηση, αύριο θα είναι κάποιος άλλος -είναι ανάγκη να τηρηθούν ορισμένοι κανόνες στο Κοινοβούλιο για να μπορεί να λειτουργήσει σωστά. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Αυτά όλα, κύριε Πρόεδρε, θα τεθούν υπόψη  και του Προέδρου της Βουλής. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης. 
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, επί του τελευταίου θέματος που ετέθη, παρόντος του Προέδρου της Βουλής είχα θέσει, με ανετότερο τρόπο εντός του Κανονισμού το θέμα, της συζήτησης των νομοσχεδίων που έρχονται με το άρθρο 70 παράγραφος 2 του Συντάγματος. Εάν αυτό είχε γίνει, φυσικά θα είχε προλάβει και ο κύριος Υπουργός να καταθέσει εκεί αυτές τις τροπολογίες. Επειδή σήμερα, όπως γίνεται η συζήτηση και με τόσο σημαντικά θέματα που τέθηκαν στο άρθρο 39, ειλικρινά δεν μας δόθηκε ο χρόνος να μελετήσουμε τις τροπολογίες, εμείς δεν θα δεχθούμε τη συζήτηση επί των τροπολογιών, τουλάχιστον σήμερα. Και πιστεύω ότι η Κυβέρνηση θα πρέπει να τις αποσύρει και να τις φέρει σε ένα άλλο νομοσχέδιο έτσι ώστε αυτές τις τροπολογίες να τις συζητήσουμε με άνεση. 
      ‘Ερχομαι τώρα στην ομιλία του κυρίου Υπουργού. Φαίνεται ότι το δράμα της χώρας μας, του ελληνικού λαού δεν είναι στη δεδομένη συγκυρία η τραγική οικονομική κατάσταση στην οποία έχει οδηγήσει τη χώρα μας η Κυβέρνηση με το τεράστιο δημόσιο χρέος, το αφανές χρέος, τον πληθωρισμό, τη χαμηλή ανταγωνιστικότητα, τη συνεχή μείωση των εξαγωγών, την μείωση του τουρισμού, τη μεγάλη ανεργία, την ανυπαρξία ελπίδας για γρήγορη βελτίωση των συνθηκών διαβίωσης, την ακρίβεια στην αγορά, όλα αυτά που βασανίζουν το λαό μας καθημερινά, αλλά το μεγαλύτερο δράμα του ελληνικού λαού είναι ότι έχει μια Κυβέρνηση η οποία δεν αντιλαμβάνεται αυτήν την πραγματικότητα και μια Κυβέρνηση η οποία προσπαθεί να ξεγελάσει και το ελληνικό Κοινοβούλιο και τον ελληνικό λαό, παρουσιάζοντας μια εικονική πραγματικότητα. Αυτή προσπάθησε να μας παρουσιάσει ο κύριος Υπουργός και μάλιστα διέψευσε από το Βήμα της Βουλής τις ίδιες δηλώσεις τις οποίες έκανε σε υπεύθυνους φορείς, οι οποίοι έχουν βέβαια τα στοιχεία και ξέρουν. Αλλά πιθανόν να πίστευε ο κύριος Υπουργός ότι εδώ δεν παρακολουθούν οι φορείς τη συζήτηση, δεν παρακολουθούν αυτοί που ξέρουν, γι’ αυτό και μίλησε  για αύξηση στον τουρισμό, γι’ αυτό μίλησε για 13-14 εκατομμύρια τουρίστες που μπορεί να τους είδε στα οράματά του από τότε που ασχολείται με τον τουρισμό. Δεν είναι όμως αυτά τα νούμερα. 
      Φέτος, ενώ οι ανταγωνίστριες χώρες μας, κύριε Υπουργέ, έχουν αύξηση στον τουρισμό, παρά την 11η Σεπτεμβρίου, παρά τις δυσμενείς γενικά συνθήκες για τον τουρισμό, εμείς έχουμε μείωση, μείωση η οποία κατά τα στοιχεία του δικού σας Υπουργείου είναι 1,5%, 2% ή 3%, όπως ομολογήσατε –κάθε φορά αλλάζετε το νούμερο- πλην όμως κατά τα στοιχεία των φορέων του τουρισμού είναι 5%.
      Και –προσέξτε- σε ποια στιγμή; Τη στιγμή που η διπλανή μας Τουρκία φέτος και με όλες αυτές τις περί πολέμου και της 11ης Σεπτεμβρίου και με το καθεστώς που επικρατεί μέσα στη γείτονα χώρα, έχει 6,3% αύξηση του τουριστικού της προϊόντος για το 2002. Το ίδιο έχουν και οι υπόλοιπες χώρες. Δυστυχώς μόνο η δική μας χώρα -και πως να μην έχει όμως- όταν από μέρους της Κυβέρνησης δεν υπάρχει ουσιαστικά τουριστική πολιτική, δεν υπάρχει στρατηγική, δεν υπάρχει σχεδιασμός. Αντ’ αυτών, πετάμε το γεγονός ότι εν όψει της Προεδρίας προωθούμε ευρωπαϊκή στρατηγική και ευρωπαϊκό σχέδιο για την ανάπτυξη του τουρισμού. Τώρα, το τι προεδρία θα κάνουμε, όταν όπως πληροφορούμαι χθες ο Πρωθυπουργός ανέλυε στο Στρασβούργο τις προτεραιότητες της Ελληνικής Προεδρίας και πιο δίπλα σε μια κοντινή πόλη, οι μεγάλοι της Ευρωζώνης αποφάσιζαν άλλα πράγματα από αυτά που έθεσε σαν προτεραιότητες ο Έλληνας Πρωθυπουργός. Ας τα δούμε όμως καλύτερα να είναι γραμμένα αύριο, γιατί σήμερα είναι μόνο στα πρακτορεία των ειδήσεων. Καλύτερα αύριο που θα γραφούν να τα πούμε αναλυτικότερα. Όμως ας δούμε ποιες προσπάθειες έκανε η Κυβέρνηση για τον τουρισμό και για την τουριστική ανάπτυξη. Έφερε τουρίστες από την Κίνα. Κάναμε προσπάθειες για να προσελκύσουμε από αυτήν τη μεγάλη αγορά. Κινέζικο ανέκδοτο έχει γίνει, όπως χαρακτηριστικά ο υπεύθυνος του τομέα επανειλημμένα τους έχει αναφέρει στα δελτία του. 
      Πώς όμως να αποκτήσουμε, όταν τουριστική προβολή δεν έχουμε, όταν επανειλημμένα οι τουριστικοί φορείς μιλούν για συνέργια. Διότι η τουριστική προβολή δεν είναι κάτι που διαθέτουμε ένα κονδύλιο και το δίνουμε τήδε κακείσε. Χρειάζεται να κάνουμε ένα μάρκετινγκ στην αγορά πρώτα, να εντοπίσουμε σε ποιες αγορές και πόσο πρέπει να γίνει και ταυτόχρονα να γίνει ο μηχανισμός εκείνος επιτέλους που τον εξαγγέλλετε συνεχώς αλλά δεν τον κάνετε. Εκείνη η επιτροπή, μάλλον ο φορέας που θα έχει συνδυασμό της κρατικής συμμετοχής αλλά και της συμμετοχής του ιδιωτικού τομέα ούτως ώστε να μεγιστοποιείται αυτό το κονδύλιο που θα δίνεται για την τουριστική προβολή η οποία είναι πολύ χαμηλότερη από όλες τις ανταγωνιστικές χώρες. Όμως μήπως έχετε προετοιμάσει κανένα σχέδιο και καμία στρατηγική για την εκμετάλλευση αυτού του πολύ μεγάλου γεγονότος που τόσα πολλά ξοδεύει η χώρα μας και που σε τελική ανάλυση, εκτός από το κύρος της χώρας μας, εκείνο που μπορεί να βοηθήσει είναι την τουριστική μας ανάπτυξη; Δηλαδή, στείλε σχέδιο και στρατηγικής εκμετάλλευσης του μεγάλου αυτού σημαντικού ορόσημου για την πατρίδα μας της διενέργειας των Ολυμπιακών Αγώνων του 2004. Έπρεπε ήδη να είχατε τελειώσει και έπρεπε τώρα να σχεδιάζετε πώς θα χειριστείτε αυτό το θέμα μετά την τέλεσή του και σεις δεν έχετε κάνει ακόμη σχέδιο τουριστικής αξιοποίησης των Ολυμπιακών Αγώνων του 2004. Κατά τα άλλα μας μιλάτε για ευρωπαϊκή τουριστική πολιτική. 
      Μας είπε ακόμη ο Υπουργός και για την περιφερειακή τουριστική ανάπτυξη. Επιτέλους, μετά από τρία χρόνια ενεργοποιήθηκαν τα περιφερειακά επιχειρησιακά προγράμματα. Τα ΠΕΠ που αφορούν τελευταία την μεταποίηση και τον τουρισμό, που εδόθησαν βέβαια στις τράπεζες. Και ακούστε την εξέλιξη, κύριοι, από στοιχεία τα οποία ήρθαν στο τέλος της περασμένης εβδομάδας. Δέκα μέρες περίπου πριν από την εκπνοή της προθεσμίας υποβολής αιτήσεων για ένταξη στα προγράμματα τουρισμού και είχαν κατατεθεί στο κέντρο χορηγήσεων της Εθνικής Τράπεζας για Θεσσαλία, Μακεδονία, Θράκη μόνο τέσσερις αιτήσεις. Και από το σύνολο της Εθνικής Τράπεζας, από όλη την Ελλάδα, από όλη δηλαδή την ελληνική περιφέρεια, μόνο δεκατέσσερις αιτήσεις. 
      Αυτό οφείλεται στο γεγονός ότι το πρόγραμμα δεν είναι ελκυστικό, δεν έχουν ενημερωθεί γι’ αυτό οι μικρομεσαίες επιχειρήσεις στις οποίες απευθύνεται, είναι τεράστια γραφειοκρατικό και δύσκολο και είναι ανταγωνιστικό προς το άλλο πρόγραμμα του ανταγωνισμού που έχει αντίστοιχες και παρόμοιες δράσεις. Όταν το ένα δίνει 45% και το άλλο 40% επιδότηση, προβληματίζεται ο μικρομεσαίος για το πού τον συμφέρει να συμμετάσχει. 
      Εν πάση περιπτώσει, το τελικό αποτέλεσμα είναι ότι είμαστε στο τέλος του τρίτου έτους. Άργησαν να εξαγγελθούν αυτά τα προγράμματα και είμαι σίγουρος ότι θα δοθεί παράταση. Αν όμως είχε ολοκληρωθεί στις 17 Ιανουαρίου, όπως έλεγε από την αρχή η εξαγγελία αυτών των προγραμμάτων, θα ενεργοποιούνταν το καλοκαίρι. Αν δοθεί παράταση, θα ενεργοποιηθούν το φθινόπωρο. 
      Δουλεύοντας η Κυβέρνηση μ’ αυτούς τους ρυθμούς δεν μπορεί να δημιουργήσει θέσεις εργασίας, για να απασχοληθούν τα Ελληνόπουλα, δεν μπορεί να καταπολεμήσει την ανεργία, δεν μπορεί να δημιουργήσει ουσιαστική ανάπτυξη αγαθών και υπηρεσιών στην πατρίδα, να δημιουργήσει  δηλαδή σταθερή και διαρκή ανάπτυξη και όχι αυτήν που με τις εισροές της Ευρωπαϊκής Ένωσης και τις κατασκευές επιτυγχάνουμε τώρα. Μπορεί να έχουμε υψηλούς ρυθμούς ανάπτυξης, αλλά δεν βελτιώνουμε καθόλου την πορεία προς την πραγματική σύγκλιση και παραμένουμε κολλημένοι κάτω από το 70% του μέσου ευρωπαϊκού όρου. Γι’ αυτό ο Έλληνας βλέπει την αγορά του ακριβή. Η αγορά της Θεσσαλονίκης και της Αθήνας είναι το ίδιο ακριβή με την αγορά των Παρισίων, του Βερολίνου και του Λονδίνου, αλλά το εισόδημα του Έλληνα είναι μόνο το 67% του μέσου ευρωπαϊκού όρου.
      Έρχομαι τώρα στο άρθρο 39. Πρώτα-πρώτα να λύσω μια παρεξήγηση. Η Νέα Δημοκρατία είναι υπέρ της αποκρατικοποίησης και υπέρ του να ανήκουν οι τουριστικές επιχειρήσεις στον ιδιωτικό τομέα. Βεβαίως, η κρατική επιχειρηματική δραστηριότητα έχει αποτύχει. Αναφέρομαι στις τουριστικές επιχειρηματικές δραστηριότητες με την καθαρά επιχειρηματική τους διάσταση. Δεν θα συμπεριλάβουμε σ’ αυτές, εκείνες που έχουν τεράστιες περιβαλλοντικές επιπτώσεις για την πατρίδα μας ή εκείνες που έχουν αρχαιολογικά, μνημειολογικά ή πολιτιστικά αντικείμενα. Όπως είπε και ο κ. Πολύδωρας υπερασπιζόμενος τη συνταγματικότητα του άρθρου 39, δεν θα φτάσουμε στο σημείο να παραχωρήσουμε στους ιδιώτες την Ακρόπολη ή το σπήλαιο των Πετραλώνων όπου βρέθηκε ο σκελετός του αρχανθρώπου των οκτακοσίων χιλιάδων ετών που αποδεικνύει ότι στη χώρα μας υπήρχαν άνθρωποι από τότε. Αυτά θα πρέπει να τα ξεχωρίσουμε.
      Τι συμβαίνει όμως με την Κυβέρνηση. Η οικονομία έφτασε σε κατάσταση κραχ. Θέλει απαραιτήτως έσοδα, αλλά δεν έχει όμως την υποδομή να σχεδιάσει το σωστό τρόπο της παραχώρησης των τουριστικών επιχειρήσεων στον ιδιωτικό τομέα. Για κάθε τουριστική επιχειρηματική δραστηριότητα πρέπει να υπάρχει επιχειρησιακό σχέδιο και να ξέρουμε τι πουλάμε, πού θέλουμε να το πουλήσουμε, για ποια αιτία και πώς θα αναπτυχθεί καλύτερα απ’ ό,τι είναι σήμερα στον ιδιωτικό τομέα. Δεν υπάρχουν όμως business plan. Δεν υπάρχουν σχέδια για τα ξενία και τις άλλες τουριστικές επιχειρηματικές δραστηριότητες που έχει ο ΕΟΤ σήμερα στην κυριότητά του και μπαίνουν στην ΕΤΑ. 
      Επειδή έχουμε άμεση ανάγκη χρημάτων, βάζουμε τη διάταξη να μπορεί αυτή να πωληθεί στο χρηματιστήριο σε μια άσχημη συγκυρία. Είμαστε αντίθετοι σ’ αυτό, γιατί μπαίνοντας η ΕΤΑ στο χρηματιστήριο δεν ξέρει ο Έλληνας Βουλευτής και ο ελληνικός λαός τι πουλάει, τι πρόκειται να πουλήσει τελικά η ΕΤΑ.
      Γιατί με το προηγούμενο νομοσχέδιο που ψηφίσαμε, βεβαίως ο ΕΟΤ έχει την κυριότητα. Αυτή, όμως, λέει ότι με απόφαση του Υπουργικού Συμβουλίου μπορεί να δίνεται στην ΕΤΑ. 
      Και ρωτήσαμε: Στην παραχώρηση του καζίνο της Πάρνηθας τι παραχωρήσατε, κύριε Υπουργέ; Απαντήστε μου. Την επιχειρηματική δραστηριότητα; Τα ακίνητα; Την έκταση γύρω από το καζίνο της Πάρνηθας; Πείτε μας διότι δεν μας έχετε φέρει τη σύμβαση. Δεν ξέρουμε τη σύμβαση παραχώρησης. Απαντήστε μας για να ξέρουμε τι ακριβώς έχετε παραχωρήσει και με ποια αντίστοιχη απόφαση του Υπουργικού Συμβουλίου. 
      Έτσι, λοιπόν, εμείς θα θέλαμε για κάθε τέτοια πράξη να υπάρχει ένα επιχειρηματικό σχέδιο και να το ξέραμε εμείς. Και να ξέραμε εκ των προτέρων τι πουλάμε. Όχι να βάλουμε το 66% της ΕΤΑ όπου μπορεί ανάλογα με τις ανάγκες της είσπραξης από μέρους του Υπουργείου Οικονομικών να μπαίνουν ή να μην μπαίνουν διάφορα ακίνητα και ποια είναι αυτά, θα τα καθορίζει ο Υπουργός και ενδεχόμενα με κάποια απόφαση του Υπουργικού Συμβουλίου η οποία δεν ξέρω πώς θα παίρνεται.
      Γι’ αυτό εμείς διαφωνούμε το άρθρο 39 και θέλουμε να αποσυρθεί. Και θα υποβάλουμε ονομαστική ψηφοφορία για να τοποθετηθεί συνειδησιακά ο κάθε Βουλευτής εδώ του ελληνικού Κοινοβουλίου εάν πρέπει πραγματικά έτσι να γίνει η αποκρατικοποίηση της ΕΤΑ και έτσι, με αυτόν τον τρόπο, η ανάπτυξη του τουρισμού στη χώρα μας. 
      Νομίζουμε ότι εκείνο που πρέπει να κάνει η Κυβέρνηση είναι να δει μία – μία αυτές τις επιχειρήσεις των οποίων τη δραστηριότητα ελέγχει η ΕΤΑ, να κάνει επιχειρησιακό σχέδιο και από εκεί και πέρα να βγει και να πουλήσει εάν θέλει αυτών των καθαρά τουριστικών επιχειρηματικών δραστηριοτήτων και το 100%, διατηρώντας όμως τις επιχειρηματικές τουριστικές δραστηριότητες που έχουν πολιτιστική αξία η οποία είναι ανεκτίμητη, αρχαιολογική και περιβαλλοντική αξία ανεκτίμητη, που δεν μπορεί από κανέναν να αποτιμηθεί. Αυτά δεν μπορούν σε καμία περίπτωση να παραχωρηθούν στον ιδιωτικό τομέα. Πρέπει, όμως, σαφώς να διακριθούν για να ξέρουμε και εμείς εδώ που νομοθετούμε τι ακριβώς δίνουμε στον ιδιωτικό τομέα και τι παραμένει στο κράτος όπως πρέπει και επιβάλλεται αυτά που ανέφερα προηγουμένως να παραμείνουν στην κοινή ιδιοκτησία του ελληνικού λαού.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου.
      ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κυρία Πρόεδρε.
      Κατανοώ τη δυσκολία στην οποία βρίσκεται η Νέα Δημοκρατία όπως εκφράστηκε ιδιαίτερα από τον τελευταίο ομιλήσαντα, από τον Κοινοβουλευτικό Εκπρόσωπό της. 
      Και λέω ότι το κατανοώ διότι θα διαπιστώσετε και εσείς, κυρία Πρόεδρε, ότι η τοποθέτηση ήταν βεβαίως πολιτικά ορθή. Αναφέρθηκε σε πάρα πολλά θέματα που δεν έχουν καμία σχέση με το νομοσχέδιο και άρχισε να μας παρουσιάζει την τραγική κατάσταση στην οποία βρίσκεται δήθεν η ελληνική οικονομία. Ανέφερε και δείκτες και όλα αυτά για τα οποία απαντήσεις έχουμε δώσει επανειλημμένα είτε και με ψηφοφορίες στη Βουλή είτε κατά τη συζήτηση του προϋπολογισμού είτε και με χίλιες δύο άλλες ευκαιρίες στη Βουλή.
      Απέφυγε, λοιπόν, να αναφερθεί στο νομοσχέδιο. Και έκλεισε την ομιλία του αναφερόμενος στο νομοσχέδιο μόνο στο άρθρο 39 για το οποίο και συζήτηση έγινε περί της συνταγματικότητας και ο Υπουργός αναφέρθηκε αναλυτικά και διεξοδικά. 
      Επιπλέον, όμως, αυτό που ακούστηκε σε αυτήν την Αίθουσα ήταν ότι «εμείς δεν θέτουμε θέμα συνταγματικότητας γι’ αυτό που λέει το άρθρο, αλλά για το ενδεχόμενο να μεταβληθούν αυτές οι συνθήκες που περιλαμβάνονται στο άρθρο με απόφαση του Υπουργικού Συμβουλίου». Αυτό, όμως, είναι κάτι εντελώς διαφορετικό, έξω από το νομοσχέδιο, δεν αφορά συνταγματικότητα ή μη του νομοσχεδίου.
      Ας πάρω, όμως, τα πράγματα με τη σειρά, κυρία Πρόεδρε, και να φτάσω και στο θέμα της συνταγματικότητας του άρθρου 39 για το οποίο έγινε μεγάλη συζήτηση. 
      Υπάρχει κανείς που αρνείται σε αυτήν την Αίθουσα –αρνείται η Νέα Δημοκρατία;- ότι έχουμε μπει σε μία επιταχυνόμενη σχέση των οικονομιών των κρατών - μελών της Ευρωπαϊκής Ένωσης, ότι μία συνισταμένη αυτών των σχέσεων πάρα πολύ έντονη είναι η τουριστική πολιτική;
Είναι κανείς που αρνείται ότι το υπάρχον θεσμικό πλαίσιο της ασκούμενης τουριστικής πολιτικής σε όλα της τα επίπεδα είναι ουσιαστικά δαιδαλώδες και απαρχαιωμένο και ότι χρειάζεται να υπάρξει μία πλήρης αναδιοργάνωση όλης της τουριστικής εκπαίδευσης; Το αρνείται αυτό η Νέα Δημοκρατία ή κάποιο κόμμα της Αντιπολίτευσης; Αλλά το αρνείται και ο μέσος πολίτης; Αρνείται κανείς ότι ο χώρος του τουρισμού είναι ο κατ΄ εξοχήν χώρος όπου πρέπει να υπάρξει στενή συνεργασία δημοσίου και ιδιωτών και μάλιστα με αυξανόμενη ένταση της συμβολής, της εμπειρίας του ρόλου του ιδιωτικού τομέα;
      	Αυτό επιχειρεί να κάνει στα 2/3 των άρθρων το νομοσχέδιο αυτό. και δεν υπήρξε κανείς από πλευράς Νέας Δημοκρατίας που να πει ότι αυτές οι ρυθμίσεις που γίνονται με σωρεία άρθρων είναι λαθεμένες, είναι ατυχείς. Δεν υπήρξε κανείς από πλευράς Νέας Δημοκρατίας που να πρότεινε κάτι που να μην έχει απαντηθεί είτε στην επιτροπή είτε εδώ.
      Κι επειδή υπάρχει ένα σημείο που επαναλήφθηκε και στη συζήτηση εδώ –είχε τεθεί βεβαίως και στην αρμόδια επιτροπή όταν συζητήσαμε- θέλω να το επαναφέρω και να θυμηθούμε τι είπαμε στην επιτροπή της Βουλής. Είπαν αρκετοί συνάδελφοι ότι δεν προωθείται άμεσα η ανωτατοποίηση της τουριστικής πολιτικής. Και είχαμε την ευκαιρία και στην επιτροπή να επαναλάβουμε –κι έχει αξία να το τονίσουμε εδώ- ότι αυτό είναι βεβαίως μέσα στις προθέσεις και πρέπει να είναι μέσα στην προτεραιότητα της ασκούμενης τουριστικής πολιτικής. Παράλληλα όμως είπαμε ότι πρέπει να υπάρχει η αναγκαία υποδομή, η εμπειρία, η προετοιμασία και όταν αυτό συμβεί βεβαίως θα προχωρήσει η Κυβέρνηση και στην ανωτατοποίηση. Να γίνει δηλαδή τριτοβάθμια εκπαίδευση, ανώτατη, τέτοια που βεβαίως πρέπει να υπάρχει. Και δεν νομίζω να είναι κανείς που δεν θα ήθελε να μην υπάρχει αυτό στη χώρα.
     Άρα, δεν υπάρχει κανένας ψόγος ούτε καμιά αντίρρηση στα 2/3 των άρθρων, στα οποία έχουμε συζητήσει και αφορούν στην πλήρη αναδιοργάνωση της παρεχόμενης εκπαίδευσης από τα ΙΕΚ και τα ΚΕΚ μέχρι τις ανώτερες σχολές τουριστικής εκπαίδευσης.
     Γι’ αυτό η Νέα Δημοκρατία και οι εισηγητές της προσπάθησαν να μην αναφερθούν σ’ αυτά τα θέματα, να επιλέξουν ένα, δύο σημεία που κατά την κρίση τους θα κάνουν εντύπωση μέσω του Τύπου, είπαν και εκφράσεις πάρα πολύ βαριές, στις οποίες απάντησε ο Υπουργός, αλλά παράλληλα επέμεναν ιδιαίτερα στο άρθρο 39. Δυο λόγια θα πω γι’ αυτό και θα προχωρήσω στη συνέχεια.
     Η συνταγματικότητα και του άρθρου 39 προκύπτει και από το ότι δεν υπήρξε συγκεκριμένη αιτίαση ως προς το ποιο άρθρο του Συντάγματος παραβιάζεται. 
     ΠΑΡΘΕΝΑ ΦΟΥΝΤΟΥΚΙΔΟΥ: Κύριε συνάδελφε…
     ΦΛΩΡΟΣ ΚΩΝΣΤΑΝΤΙΝΟΥ: Γιατί τα λέτε τώρα; Μπορούσατε να τα ετοιμάσετε και να τα πείτε. Μίλησε ο εκπρόσωπός σας, κυρία συνάδελφε, και τα είπε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, το θέμα της συνταγματικότητας έχει λήξει.
     ΦΛΩΡΟΣ ΚΩΝΣΤΑΝΤΙΝΟΥ: Το θέμα το έθεσαν και άλλοι συνάδελφοι κι ένας συγκεκριμένος, αλλά δεν θέλω να θεωρηθεί ότι υπάρχει κάτι προσωπικό. Γι’ αυτό θα έρθω στο άρθρο 39 και σ’ αυτό που έθεσε ένας αγαπητός συνάδελφος σε ό,τι αφορά στην τελευταία παράγραφο του άρθρου 39 και συγκεκριμένα στην παράγραφο 17. Και μάλιστα το επικαλέστηκε ο συνάδελφος αυτός, έγκριτος νομικός.
     Τι μας λέει η παράγραφος 17 του άρθρου 39; Ότι για λογαριασμό του Ελληνικού Οργανισμού Τουρισμού, όπου δεν έχει γίνει μεταγραφή σε υποθηκοφυλακεία, θα γίνει αυτό με ευθύνη των ΕΤΑ. Αυτό αποδεικνύει ακόμη μια φορά ότι τα ΕΤΑ, τα «Ελληνικά Τουριστικά Ακίνητα Α.Ε.», έχουν τη χρήση της περιουσίας του ΕΟΤ και όχι την κυριότητα.
      Πώς, λοιπόν, κάποιοι αυθαιρετώντας βγάζουν το συμπέρασμα ότι εδώ πρόκειται να πουληθεί περιουσία του δημοσίου και μάλιστα με αδιαφανείς διαδικασίες; 
      ΔΗΜΗΤΡΙΟΣ ΤΣΙΟΓΚΑΣ: Κυριότητα.
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι. 
      ΦΛΩΡΟΣ ΚΩΝΣΤΑΝΤΙΝΟΥ: Σας παρακαλώ να διαβάσετε την παράγραφο 17. 
      Επαναλαμβάνω, κυρία Πρόεδρε, ότι θα το κάνει για λογαριασμό του ΕΟΤ. Γι’ αυτό δεν είχε δίκιο ο κ. Μητσοτάκης σε αυτά που είπε. Όλο αυτό το πλέγμα των σχέσεων με την Ευρωπαϊκή Ένωση, όλη αυτή η αναγκαιότητα αναδιοργάνωσης της παρεχόμενης τουριστικής εκπαίδευσης γίνεται τώρα στα πλαίσια -όπως σωστά είπε ο Υπουργός- μιας ευρωπαϊκής τουριστικής πολιτικής, στην οποία δεν μπορούμε να είμαστε ουραγοί. Επιβάλλεται να είμαστε μπροστά. Επιβάλλεται να κάνουμε τις αναγκαίες προσπάθειες.
      Έρχομαι τώρα σε ένα τρίτο σημείο για το οποίο νομίζω ότι θα έπρεπε να πούμε δυο λόγια προς την Κυβέρνηση, για να διασκεδαστούν οι όποιες εντυπώσεις προσπαθεί η Αντιπολίτευση να δημιουργήσει. Είχαμε την ευκαιρία στη συζήτηση της Επιτροπής να το πούμε. Θέλω, όμως, να τα επαναλάβω και εδώ, επειδή κάποιοι συνάδελφοι δικάζουν προθέσεις. Αυτό δεν είναι ορθό. Εν πάση περιπτώσει, πρέπει να αρθεί όποια τυχόν αμφιβολία προσπαθούν να δημιουργηθεί. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Παρακάλεσα -και θέλω και τώρα να το ζητήσω από την Κυβέρνηση- κάθε χρόνο ο Οργανισμός Τουριστικής Εκπαίδευσης και Κατάρτισης να υποβάλει ετήσια έκθεση των δραστηριοτήτων του προς τη Βουλή.
      ΑΡΙΣΤΟΤΕΛΗΣ ΠΑΥΛΙΔΗΣ: Αν δεν υποβάλλεται τι γίνεται; 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη. Αν υποβάλλονται στη Βουλή, τα συζητούμε εδώ και κρίνετε ότι αυτό δεν είναι τίποτα, δεν νομίζω ότι έτσι συμβάλλουμε στο να υπάρξει διαφάνεια προς κάθε κατεύθυνση. 
      ΦΛΩΡΟΣ ΚΩΝΣΝΤΑΝΤΙΝΟΥ: Αν, λοιπόν, ο ΟΤΕΚ κάθε χρόνο υποβάλλει αυτήν την έκθεση των πεπραγμένων του προς τη Βουλή, θα δίνεται η δυνατότητα να είναι γνωστή κάθε ενέργειά του. Επιπλέον, όμως, –αυτό θεωρώ εγώ σημαντικότερο και γι’ αυτό το προτείνω- κάθε χρόνο θα γίνεται στη Βουλή, με αφορμή αυτήν την έκθεση, συζήτηση για την ασκούμενη τουριστική πολιτική αλλά και τις αναγκαιότητες που προκύπτουν για το μέλλον. Κάθε Βουλευτής, κάθε κόμμα θα έχει τη δυνατότητα είτε ελέγχου είτε συμβολής με τη σκέψη και ανάλογα με το πώς θα εξελίσσονται οι συνθήκες. Έτσι, θα πηγαίνουν τα πράγματα καλύτερα.
      Θα ήθελα, λοιπόν, να το επαναλάβω αυτό, γιατί νομίζω, κύριε Υπουργέ, ότι θα ήταν χρήσιμο από κάθε άποψη να το υιοθετήσετε. 
      Το τελευταίο που θέλω να πω κλείνοντας, κύριε Πρόέδρε, είναι το εξής: Το άρθρο 40 αναφέρεται στα ορειβατικά καταφύγια. Νομιμοποιούνται ορειβατικά καταφύγια που έγιναν κατά τρόπο αυθαίρετο. Χαίρομαι που το νομοσχέδιο βάζει διαδικασίες νομιμοποίησης όλων αυτών. Όπως είπα και στην επιτροπή, διαφωνώ με όσους λένε ότι δεν πρέπει αυτό να γίνει. Παράλληλα με τη νομιμοποίηση των ορειβατικών καταφυγίων θα πρέπει να δίνεται η δυνατότητα μίσθωσης -όπου δεν μπορούν να αξιοποιηθούν με απόφαση των ορειβατικών συλλόγων και των οικείων νομαρχιακών συμβουλίων- σε ιδιώτες, ώστε αυτή η μορφή τουρισμού να αναπτυχθεί ακόμη περισσότερο.
      ΠΑΝΑΓΙΩΤΗΣ ΛΑΦΑΖΑΝΗΣ: Τα καταφύγια δεν είναι τουρισμός!
      ΦΛΩΡΟΣ ΚΩΝΣΤΑΝΤΙΝΟΥ: Επαναλαμβάνω ότι αυτά νομιμοποιούνται με απόφαση των ορειβατικών συλλόγων, της Ομοσπονδίας τους και των νομαρχιακών συμβουλίων των νομών. Αυτό υποστηρίζω και νομίζω ότι θα βοηθήσει σε εκείνες τις περιοχές που έχουν αρκετά ορειβατικά καταφύγια -όπως σε εμάς στο Νομό Δράμας- τα οποία δεν αξιοποιούνται όλα όπως θα μπορούσαν να αξιοποιηθούν. 
      Συζητώντας πριν έξω από την Αίθουσα είπε ο κύριος Υπουργός ότι αυτή η δυνατότητα υπάρχει.
      Χαίρομαι αν υπάρχει, αλλά στο βαθμό που δεν υπάρχει, θα παρακαλούσα να το θεσμοθετήσουμε, ώστε να υπάρξει καλύτερη προβολή όλης αυτής της ειδικής μορφής τουρισμού.
      Και θέλω να τελειώσω με μια παρατήρηση, κύριε Πρόεδρε, γιατί υπήρξε μια παρεξήγηση: τις προηγούμενες φορές μου δώσατε οκτώ λεπτά παρέμβαση και είχα την εντύπωση ότι θα μιλούσα και σήμερα οκτώ λεπτά, αλλά εσείς μου δώσατε δεκαπέντε. Ήθελα απλώς να διευκρινιστεί αυτό.
      ΠΡΟΕΔΡΕΥΩΝ (Παναγιώτης Σγουρίδης): Σας οφείλω μια εξήγηση γι’ αυτό: οι Κοινοβουλευτικοί Εκπρόσωποι που δεν επερωτούν ομιλούν οκτώ λεπτά στις επερωτήσεις, ενώ τα δεκαπέντε λεπτά είναι για τους Κοινοβουλευτικούς Εκπροσώπους στις συζητήσεις νομοσχεδίων.
      Κύριε Σκυλλάκο, θέλετε το λόγο;
      ΑΝΤΩΝΗΣ ΣΚΥΛΛΑΚΟΣ: Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Επομένως συνεχίζουμε με τις πρωτολογίες των Βουλευτών.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, εγώ δεν έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Όχι εσείς, δεν μπορείτε να πάρετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δηλαδή δεν έχω το δικαίωμα;
      ΠΡΟΕΔΡΕΥΩΝ (Παναγιώτης Σγουρίδης): Να τελειώσουμε τις πρωτολογίες και μετά θα πάρετε το λόγο στις δευτερολογίες.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, είμαι Κοινοβουλευτικός Εκπρόσωπος.
      ΠΡΟΕΔΡΕΥΩΝ (Παναγιώτης Σγουρίδης): Θέλετε να κάνετε παρέμβαση; Παρέμβαση δικαιούσθε να κάνετε για τρία λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θέλω να μιλήσω ως Κοινοβουλευτικός Εκπρόσωπος.
      ΠΡΟΕΔΡΕΥΩΝ (Παναγιώτης Σγουρίδης): Ωραία. Σας δίνω τρία λεπτά για παρέμβαση, γιατί δεν δικαιούσθε δευτερολογία, αν δεν τελειώσουν οι πρωτολογίες.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τον κ. Σκυλλάκο για τρία λεπτά τον καλέσατε να μιλήσει;
      ΠΡΟΕΔΡΕΥΩΝ (Παναγιώτης Σγουρίδης): Μα, ο κ. Σκυλλάκος δεν έχει καν πρωτολογήσει. Είναι και αυτός Κοινοβουλευτικός Εκπρόσωπος, αλλά υπάρχει και ειδικός αγορητής, ο κ. Τσιόγκας. Εσείς είστε μεν Κοινοβουλευτικός Εκπρόσωπος, αλλά δεν έχετε ειδικό αγορητή από το κόμμα σας. Ως Κοινοβουλευτικός Εκπρόσωπος μπορείτε να πάρετε τώρα το λόγο για τρία μόνο λεπτά, γιατί έχετε ήδη μιλήσει δεκαεπτά λεπτά πρωτολογώντας.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Έστω, για τρία λεπτά.
      Ήθελα να μιλήσω πάλι για το περιβόητο άρθρο 39, γιατί δεν έχω άλλο χρόνο. Πριν από αυτό, πολύ σύντομα, θα ήθελα να διαφωνήσω με την απόσυρση του άρθρου 47, που αφορά τα θέματα της αναγνώρισης του επαγγέλματος του τουριστικού συνοδού κλπ. Έχουμε εδώ και το έγγραφο του Πανελλήνιου Σωματείου που διαμαρτύρεται γι’ αυτήν τη μεθόδευση. Το φέρατε, το πήρατε, το φέρνετε ξανά τώρα. Μα, είναι κατάσταση αυτή; Αυτό έχετε κάνει βέβαια με όλα τα άρθρα και πολύ περισσότερο με αυτό που αφορά εργαζόμενους και σπουδαστές και το οποίο τους έχετε υποσχεθεί μέσω προεδρικού διατάγματος. 
      Όσον αφορά τώρα τις δικαιολογίες για το ότι ρητά από το άρθρο 39 προκύπτει ότι δεν περιέρχεται κυριότητα του εθνικού μας πλούτου στην ΕΤΑ. Το πρώτο επιχείρημα είναι παράγραφος 2. Με αυτήν μεταφέρονται όχι με απόφαση Υπουργού ή με άλλη διάταξη, αλλά με απόφαση της «ΕΤΑ Α.Ε.», της ιδιωτικοποιημένης πλέον ΕΤΑ, τα περιττά ή μη περιττά ή άλλα ακίνητα, τα οποία θεωρεί αυτή με απόφαση του διοικητικού της συμβουλίου ότι πρέπει να μην τα καταγράψει στα δικά της περιουσιακά στοιχεία, αλλά να τα μεταφέρει στους Οργανισμούς Τοπικής Αυτοδιοίκησης.
      Απορώ γιατί χρησιμοποιείτε ως δικαιολογία αυτήν την παράγραφο! Η παράγραφος αυτή είναι εκείνη η οποία σας καταδικάζει ακόμη περισσότερο! Ούτε καν με απόφαση Υπουργού δεν γίνεται αυτό το πράγμα. Γίνεται με απόφαση του διοικητικού συμβουλίου της ΕΤΑ. Αυτή κανονίζει πλέον, η κυρίαρχη, ποια είναι τα αζήτητα και ποια θα κρατήσει εκείνη ως περιουσιακά στοιχεία και θα τα καταγράψει και ποια θα μεταφέρει στην Τοπική Αυτοδιοίκηση. Αυτό κάνει η παράγραφος 2.
      Όσον αφορά τώρα την αξιοποίηση και διαχείριση της περιουσίας του ΕΟΤ μέσω των ΕΤΑ υπέρ του ελληνικού λαού, ο οποίος δήθεν θα είναι ο μικρομέτοχος στο χρηματιστήριο και όλα αυτά, μην τα λέτε εδώ στη Βουλή. Εγώ σας λέω ότι τα προμέτοχα, τα οποία πουλήσατε ήδη, είναι δισεκατομμύρια, τα πήραν off shore εταιρείες του εξωτερικού και είναι δυσανάλογα μεγάλα σε σχέση με το μετοχικό κεφάλαιο του ΕΟΤ, που μεταφέρετε στην ΕΤΑ. Τι μας λέτε τώρα; Ή μήπως, όπως μας λέτε, αναβαθμίζονται οι περιφερειακές μικρές μονάδες κλπ; Οι μεγάλες επιχειρήσεις και μάλιστα οι του εξωτερικού επωφελούνται αυτής της ρύθμισης που γίνεται για τα ΕΤΑ.
      Όσον αφορά την παράγραφο 17 του ίδιου άρθρου, ατυχώς νομίζω ο Κοινοβουλευτικός Εκπρόσωπος επισημαίνει ότι λέει κάτι άλλο. Εγώ τουλάχιστον δεν είμαι δικηγόρος, αλλά ρώτησα δικηγόρους και συμβολαιογράφους. Όταν γίνεται αυτό στην πράξη δηλαδή η μεταγραφή στα οικεία βιβλία μεταγραφών, ουσιαστικά αυτός κατοχυρώνει την κυριότητα, διότι περιγράφει όλη αυτήν την κατάσταση. Εμείς δηλαδή πού θα ξέρουμε πώς ελέγχεται αυτή η κατάσταση της μεταγραφής; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν χρειάζεται να ξέρουμε εμείς! Ούτε ο ελληνικός λαός χρειάζεται να ξέρει! 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βεβαίως δεν χρειάζεται να ξέρουμε. Επειδή εμείς δεν μπορούμε να περιμένουμε αυτά τα τερτίπια, αφαιρέστε τουλάχιστον την παράγραφο 17. Τι τη θέλετε; Να κάνει ο ΕΟΤ μόνος του τη δουλειά του, άμα λέτε ότι είναι δουλειά του ΕΟΤ και αντ’ αυτού η ΕΤΑ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο για δέκα λεπτά.
      ΑΡΙΣΤΟΤΕΛΗΣ ΠΑΥΛΙΔΗΣ: Πιστεύω να θυμούνται, τόσο οι παλαιότεροι των συναδέλφων όσο και οι νεότεροι, ότι ο εμπνευστής του συνθήματος «ΕΟΚ και ΝΑΤΟ το ίδιο συνδικάτο» ήταν ο κ. Τσοχατζόπουλος. Το θυμάστε, κύριε Κεφαλογιάννη. Τον ακούσατε σήμερα; Εσείς μπροστά στον κ. Τσοχατζόπουλο πρέπει να αισθάνεσθε πολύ αντικοινοτικός. 
      Σήμερα, λοιπόν, τι ήλθε να μας πει ο κ. Τσοχατζόπουλος; Εσείς της Νέας Δημοκρατίας τι είναι αυτά που ισχυρίζεσθε, ότι όσα διαλαμβάνονται στο νομοσχέδιο είναι πονηρά, είναι περίεργα και εν πάση περιπτώσει δεν ακολουθούν την ευθεία οδό, καθόσον αφορά ιδιωτικοποιήσεις και άλλες περίεργες ενέργειες της περίφημης ΕΤΑ. 
      Ξεκινώ από την ΕΤΑ, ενώ είχα πρόθεση από αλλού να αρχίσω, για να δώσω συνέχεια στην παρατήρηση της συναδέλφου Κοινοβουλευτικής Εκπροσώπου του Συνασπισμού. 
      Κυρία Ξηροτύρη, θα έχει συνέχεια η ΕΤΑ. Ακόμη και αυτές οι περίεργες εταιρίες που μνημονεύσατε και οι οποίες αγόρασαν προμέτοχα, μη νομίσετε ότι είναι κορόιδα. Τους πούλησαν πράγματα, τα οποία αυτήν την ώρα τα αφαιρούν από το «πορτοφόλιο» της ΕΤΑ. Και τα αφαιρούν μετά από εξαγριωμένη εξέγερση πολλών, μεταξύ των οποίων και οι συμπατριώτες μου της Ρόδου. Διότι η Καλλιθέα της Ρόδου, το μνημείο, είχε γίνει περιουσιακό στοιχείο της ΕΤΑ. Ήταν στο πορτοφόλιο της ΕΤΑ! Ξεσηκωθήκαμε για να περισώσουμε το μνημείο. Αυτό όμως το έχουν αγοράσει κάποιοι με προμέτοχα. Εάν όσα λέγω δεν είναι ακριβή, παρακαλώ διαψεύστε με εδώ από του Βήματος. 
      Και κάτι άλλο ακόμη: Πόσες φορές θα τροποποιήσετε τα όσα αρχικώς περιγράψατε ότι έχουν σχέση με την ΕΤΑ; Έχουν έλθει μέχρι τώρα ούτε εγώ δεν ξέρω πόσες τροποποιήσεις. Τελικά τι θέλετε να κάμετε; Πείτε μας το καθαρά ώστε να βοηθήσουμε! Αλλά προς Θεού, όχι πονηρά πράγματα! 
      Τώρα για ποιο νομοσχέδιο ομιλούμε: Τουριστική εκπαίδευση. Δεν μου λέτε, κύριοι συνάδελφοι, η τουριστική εκπαίδευση τι σχέση έχει με τη λαχαναγορά ή με τις λαϊκές αγορές; Μέσα στο νομοσχέδιο αυτό είναι η διάταξη που αναφέρεται στο Ταμείο Λαϊκών Αγορών.
      ΠΡΟΕΔΡΕΥΩΝ (Παναγιώτης Σγουρίδης): Χωρίς λαχαναγορές, δεν υπάρχει τουρισμός. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, παρά τον πολύ σεβασμό που έχω τόσο προς το πρόσωπό σας όσο και προς την ιδιότητά σας, έχω να σας πω: Αν κάνουμε λαϊκή αγορά τον τουρισμό, τότε είμαστε άξιοι της μοίρας μας. Και είμαστε περίπου άξιοι, γιατί εκεί κατήντησε τον τουρισμό το ΠΑΣΟΚ, με την ανυπαρξία τουριστικής πολιτικής.
      Ενθυμούμαι -για μια ακόμη φορά γυρνάω στο παρελθόν- ότι η πρώτη απόπειρα επεμβάσεως σε θέματα του τουρισμού έγινε με νομοσχέδιο, το οποίο ανεφέρετο –το ενθυμείσθε, κύριε παλαιέ συνάδελφε εκ Κρήτης, συμπατριώτη σας Κρητικός τότε εμπνευστής- στο γυμνισμό. Έγινε νόμος του κράτους. Η πρώτη επέμβαση ήταν με το γυμνισμό να αναπτυχθεί ο τουρισμός στην Ελλάδα.
      Ο κύριος Υπουργός Ανάπτυξης, αρμόδιος για θέματα τουρισμού, μας το «έπαιξε» πολύ Ευρωπαίος. Αλλά συμβαίνει κατά σύμπτωση και εμείς να παρακολουθούμε τα κοινοτικά πράγματα, κυρίως τα της «Προεδρίας». Μπορείτε να μου βρείτε στο πρόγραμμα, το οποίο η Ελληνική Προεδρία έχει κυκλοφορήσει, να υπάρχει μια συνάντηση των Υπουργών, των αρμοδίων περί τον τουρισμό; Εδώ είναι το πρόγραμμα, δεν το καταθέτω, το έχετε στα χέρια σας, αλλά εν πάση περιπτώσει αν δεν το έχετε, κύριε Υφυπουργέ, να σας το δώσω. Βρείτε μου μια συνάντηση.
      Αν κάπου η Ελλάς θα μπορούσε να έχει κυρίαρχο λόγο, εκεί είναι η ναυτιλία και αν έχει ισχυρό λόγο κάπου, είναι ο τουρισμός. Και εις μεν τη ναυτιλία, δεν επαναλαμβάνω ό,τι σε άλλη ευκαιρία είπα, για δε τον τουρισμό σας λέω ότι ούτε μία πρωτοβουλία της Ελληνικής Προεδρίας, απ’ αυτές που άφησε ο κύριος Υπουργός, αρμόδιος για θέματα τουρισμού, να υπονοηθεί ότι έχει αναλάβει δεν φαίνεται σε κανένα σημείο του πίνακα των «προτεραιοτήτων» της Ελληνικής Προεδρίας.
      Μα, τι θεωρείτε ότι είμαστε; Ότι έχουμε βαθιά μεσάνυχτα; Τι είναι αυτά τα πράγματα; Κανείς στην Ευρωπαϊκή Ένωση δεν κατάλαβε και δεν θα καταλάβει ότι η ελληνική Κυβέρνηση ενδιαφέρεται για τον τουρισμό. Και αν δεν το καταλάβει τώρα που ασκούμε Προεδρία, πότε θα το καταλάβει; 
      Έκανα αυτήν την παρατήρηση, για να προχωρήσω και σε άλλες. Κύριοι συνάδελφοι, ανέφερε ο κύριος Υπουργός -και θέλω να σχολιάσω τα του κυρίου Υπουργού πριν πάω σε αυτήν καθεαυτήν την ουσία του νομοσχεδίου, την αναφερομένη στην εκπαίδευση- ότι «εμείς αναπτύσσουμε τον τουρισμό με διάφορες πολιτικές, τις οποίες επιχειρούμε να προωθήσουμε κατά τρόπο πρωτοποριακό». Κάτι πρωτοποριακό για την χώρα μας στον τουρισμό μέχρι στιγμής δεν εφάνη, αλλά παράδοξο εφάνη. 
        Σας εζήτησα, κύριε Υφυπουργέ, αρμόδιε επί του τουρισμού, να μας ξεκαθαρίσετε: η χώρα μας ποια στάση τελικώς θα τηρήσει έναντι του νέου φαινομένου της παροχής υπηρεσιών με το σύστημα «all inclusive», το οποίο περιορίζει όλους τους τουρίστες σε μια μεγάλη ξενοδοχειακή μονάδα, δεν τους αφήνει να κυκλοφορήσουν και η αγορά δεν παίρνει είδηση ότι έχουμε τουρισμό; Νόμιμο ή παράνομο ακόμη δεν μου είπατε. Η απάντηση που δώσατε είναι ότι οι υπηρεσίες σας το παρακολουθούν και το μελετούν. Παράλληλα όμως οι τουριστικοί παράγοντες εξανίστανται και πολλοί εξ αυτών υποφέρουν.  Πού είναι η τουριστική σας πολιτική; Είναι πρόβλημα ουσίας. Πού είναι η τουριστική σας πολιτική; Επί τέλους ξεκαθαρίστε τα πράγματα!
      Μας μίλησε ο κύριος Υπουργός για πρωτοβουλίες ιδιωτικοποιήσεως μαρινών. Μπράβο σας, κάντε το. Εκείνο που ξέρω εγώ –και κύριοι συνάδελφοι, μεταφέρω ό,τι ζω- είναι το εξής: Το Golf Αφάντου κατάντησε βοσκότοπος, περίπου, αναμένον την «ιδιωτικοποίηση». Η Μαρίνα της Ρόδου εγκαταλελειμμένη τη δέρνουν τα κύματα! Η Μαρίνα της Κω, με αυτήν την… ωραία πρωτοβουλία που είχατε για την παραχώρησή της στο Δήμο έγινε ασφαλές λιμάνι μόνο για τα ενοικιαζόμενα σκάφη γνωστών εταιριών με έσοδο ασήμαντο ξέρετε, κύριοι συνάδελφοι, πώς την παρεχώρησαν; Ξεφορτώθηκε το έργο ο ΕΟΤ και χρεώθηκε ο Δήμος της Κω κοντά δύο δισεκατομμύρια δάνειο από το Παρακαταθηκών και Δανείων, για να κάμει τα χερσαία έργα. Ε, αυτή είναι η στήριξη των ΟΤΑ, την οποία διαφημίζετε διά της παραχωρήσεως της εκμεταλλεύσεως τέτοιων τουριστικών εγκαταστάσεων; Δεν είμαι υπέρ των ΟΤΑ γι’ αυτές τις περιπτώσεις, αλλά μεταφέρω την πληροφορία για να μη νομίσετε ότι δεν παίρνουμε είδηση τι διαφημίζετε!
      Πάμε και παραπέρα. Καζίνο: Εργαλείο –λέτε εσείς- τουριστικής αναπτύξεως. Δεν το απορρίπτουμε πλήρως, αλλά και δεκατέσσερα καζίνα στη μικρή Ελλάδα, για όνομα του Θεού! Μου θυμίζετε εκείνο το σλόγκαν μιας κάποιας εποχής:«όπου χωριό και στάδιο, όπου πόλη και γυμναστήριο» ή κάτι παρόμοιο. Καζίνα δεκατέσσερα! Ξέρετε ότι η Ρόδος ήτο πρωτοπόρος. Και τότε ήταν πράγματι ατραξιόν. Τι θα κάμετε όμως σήμερα με τη σύμβαση του Καζίνο της Ρόδου; Πόσες φορές θα σας το πω να παρέμβετε; Η υποχρέωση της εταιρείας είναι είκοσι δισεκατομμύρια δραχμές επένδυση στο Δήμο της Ρόδου ως αντιστάθμισμα της αδείας που δώσατε. Και υπήρχε χρονικό όριο. Μέχρι στιγμής, όμως τίποτε! Πέστε μας εδώ από το Βήμα της Βουλής τι θα κάμετε. Βοά ο τόπος. Παρανομία, λένε. Εσείς, σιγή! Ελπίζω σήμερα αυτή η σιγή να σπάσει. Η πολιτική της Ομερτά επί τέλους, να σταματήσει!
      Έτερα θέματα. Ενοικιαζόμενα δωμάτια και επιπλωμένα διαμερίσματα. Επιτέλους, κάμετε κάτι. Αλλά για ξεκαθαρίστε μας -και θα έρθει η ώρα της συζητήσεως- τι ακριβώς, επιδιώκετε. Θα στηρίξουμε την οποιαδήποτε πρωτοβουλία σας, ώστε αυτό δηλαδή η μετάταξη στα ξενοδοχειακά καταλύματα να μην είναι, με το πιστόλι στο κεφάλι, υποχρεωτική. Στενάζει, κύριε Υφυπουργέ Τουρισμού, ο κόσμος των ιδιοκτητών αυτών των μικροκαταλυμάτων. Στενάζει! Περιορίζεται η λειτουργία τους, κύριοι συνάδελφοι, στους τρεις μήνες μόλις και μετά βίας και τους επιβαρύνετε με εισφορές υπέρ ΤΕΒΕ αφύσικες! Σε μια χώρα μεσογειακή, όπου μπορεί να φθάσει η τουριστική περίοδος στους εννέα μήνες με άνεση, όπως γίνεται και σε άλλες γειτονικές χώρες, εσείς επιτύχατε συρρίκνωση απελπιστική.
      Φέρνω ως παράδειγμα την Κύπρο. Έχετε πάει στην Κύπρο; Σήμερα που μιλάμε, τα ξενοδοχεία της Πάφου όλα ανοικτά. Τι διαφέρει το κλίμα της Κύπρου από το κλίμα της Ρόδου ή της Κρήτης; Πού είναι, λοιπόν, η πολιτική σας η οποία θα διευκόλυνε την παράταση της τουριστικής περιόδου;
      Οι σημειώσεις μου από τα όσα εμνημόνευσε εδώ ο κύριος Υπουργός Ανάπτυξης είναι πολλές. Τις παραβλέπω όμως, για να σας ρωτήσω: Τι είναι αυτό το πονηρό που κάνετε περί της ΠΟΤΑ; 
      Η ΠΟΤΑ, κύριοι συνάδελφοι, ήταν μια ιδέα ΠΑΣΟΚική. Μιλάμε για Περιοχές Ολοκληρωμένης Τουριστικής Ανάπτυξης. Αμφισβητούμενης αξίας, αλλά πάντως σήμερα νόμος του κράτους. Όπου, λέει, δεν πολεοδομείται, τότε επιτρέπεται σύσταση διηρημένων ιδιοκτησιών. Δηλαδή κτίζουμε. Να εξηγούμεθα, κτίζουμε, ή κτίζουν όσοι είναι στις ΠΟΤΑ και είναι ελάχιστοι. Εξηγήστε μας γιατί το κάνετε.
      Και να πάμε τώρα στην εκπαίδευση. Τι κάνετε στην εκπαίδευση; Την αφήσατε πρώτα-πρώτα να διαλυθεί και επεμβαίνετε αφού διαλύθηκε. Και σας ομιλεί ο προερχόμενος από περιοχή που είναι η «μήτρα του τουρισμού», η Ρόδος, με σχολές τουρισμού οι οποίες ανέδειξαν στελέχη που κράτησαν τον τουρισμό. Τι κάνετε τώρα: Μονιμοποιείτε προσωπικό; Χρόνια τους έχετε ωρομίσθιους ή επί συμβάσει ορισμένου χρόνου. Αλλά, είναι οι άνθρωποι οι οποίοι έβγαλαν τα στελέχη που προείπα. Τους μονιμοποιείτε; Και με ποιο τρόπο; Τι κάνετε με το δικαίωμα που έχουν να αποκτούν, επιτέλους, αποφοιτούντες από την ανωτέρα σχολή, τη δυνατότητα να κάνουν μεταπτυχιακό; Με ένα νόμο τους δίνετε το δικαίωμα με άλλον τους το αφαιρείτε. Τι κάνετε τελικώς;
      Τι κάνετε με την περίφημη ανωτατοποίηση εντός του πλαισίου του Πανεπιστημίου του Αιγαίου, ορισμένων ειδικοτήτων. Δε λέμε, κύριε Υπουργέ, να ανωτατοποιηθεί όλη η τουριστική εκπαίδευση, αλλά ειδικότητες μόνο. Περί αυτού, τίποτε. Σειρά τροπολογιών για θέματα που έχουμε συζητήσει στην επιτροπή και υποθέτω ότι κάποιες θα γίνουν αποδεκτές αλλά τα βασικά στοιχεία τα οποία συνθέτουν το φάσμα της τουριστικής ανάπτυξης της τουριστικής εκπαίδευσης δεν τα βλέπουμε να παρουσιάζονται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, μέγα το θέμα της τουριστικής εκπαίδευσης. Εργαλείο της τουριστικής πολιτικής. Η χώρα μας μπορεί να διδάξει τουρισμό αν το αποφασίσει η Κυβέρνηση και μπορεί να διδάξει γιατί έχει στελέχη τουριστικών γενικώς επιχειρήσεων κάθε μορφής άξια, αξιότατα, τα οποία άλλωστε τα παίρνουν οι ξένες εταιρείες. Στα Χίλτον ξέρετε πόσοι Έλληνες είναι διευθυντές; Πάμπολλοι και βγήκαν από τις σχολές τουριστικών επαγγελμάτων της παλαιάς δομής. Η χώρα μπορεί να διδάξει τουρισμό. Τι θα σας εμπόδιζε σήμερα στις τουριστικές σχολές της Ρόδου να έχετε τμήμα που να υποκαθιστούσε τα κολέγια στα οποία στέλνουμε τα παιδιά μας στο Κλιό και στις ΗΠΑ. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ!
      ΑΡΙΣΤΟΤΕΛΗΣ ΠΑΥΛΙΔΗΣ: Και αντί να κάνουμε εξαγωγή σπουδαστών να είχαμε εισαγωγή για να διδάξουμε τουρισμό τουλάχιστον στις μεσογειακές χώρες. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη, καλώς!
      ΑΡΙΣΤΟΤΕΛΗΣ ΠΑΥΛΙΔΗΣ: Από αυτά τίποτε δεν κάνετε! Σήμερα οι επεμβάσεις σας είναι ελαφρού τύπου. Βαρέως τύπου είναι για την ΕΤΑ και πονηρού τύπου για την ΠΟΤΑ!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επειδή ο χρόνος της συνεδριάσεως αυτής είναι καταληκτικός, όποιοι παίρνουν χρόνο περισσότερο θα στερήσουν χρόνο από τους συναδέλφους που είναι εγγεγραμμένοι να μιλήσουν.
      ΠΑΡΘΕΝΑ ΦΟΥΝΤΟΥΚΙΔΟΥ: Τι ώρα τελειώνουμε, κύριε Πρόεδρε;
      ΠΡΟΕΔΡΕΥΩΝ (Παναγιώτης Σγουρίδης): Στις πέντε  το απόγευμα. Μετά τις πέντε το απόγευμα κλείνει η συνεδρίαση. Άρα είναι πολύ λογικό ότι κάποιοι δεν θα μιλήσουν.
      Ο κ. Ιωαννίδης έχει το λόγο.
      ΦΟΙΒΟΣ ΙΩΑΝΝΙΔΗΣ: Κύριοι συνάδελφοι, νομίζω ότι υπήρξε λίγο άτυχος ο προλαλήσας συνάδελφος κ. Παυλίδης διότι αναφέρθηκε σε θέματα σχετικά με την Ευρωπαϊκή ΄Ενωση και ακολουθώ εγώ στο Βήμα που για ένα μικρό φεγγάρι πέρασα από το Υφυπουργείο Ανάπτυξης.
      ΑΡΙΣΤΟΤΕΛΗΣ ΠΑΥΛΙΔΗΣ: Και είναι ατυχία μου; Χαιρόμουν που ήσασταν Υφυπουργός. 
      ΦΟΙΒΟΣ ΙΩΑΝΝΙΔΗΣ: Είναι ατυχία σας διότι εξ αυτού γνωρίζω –δεν παριστάνω το σοφό- ότι η Ευρωπαϊκή Ένωση δεν θέλει οι περισσότερες χώρες και μάλιστα οι μεγάλες να υπάρχει ενιαία ευρωπαϊκή πολιτική στον τουρισμό.
      ΑΡΙΣΤΟΤΕΛΗΣ ΠΑΥΛΙΔΗΣ: Αυτό συνέβαινε όταν ήσασταν εσείς στο Υπουργείο πριν από αρκετά χρόνια.
      ΦΟΙΒΟΣ ΙΩΑΝΝΙΔΗΣ: Σας παρακαλώ. Μη με διακόπτετε. Εγώ δεν σας διέκοψα. Άλλωστε κάνετε λάθος. Ισχύει ακόμα. Όταν μάλιστα σε άτυπο συμβούλιο Υπουργών Τουρισμού στις Βρυξέλλες είχα πάει και έθεσα το θέμα, μόνο η Ιταλία συμφωνούσε και η Ιρλανδία και όλες οι άλλες χώρες, και μάλιστα οι μεγάλες, δεν ήθελαν να ανοίξει τέτοιο θέμα ενιαίας τουριστικής πολιτικής της Ευρωπαϊκής Ένωσης.
      Τώρα, από εκεί και πέρα, εγώ θεωρώ ότι στη χώρα μας ανάμεσα σε άλλα λάθη που έχουν κάνει διαχρονικά οι κυβερνήσεις, είναι ότι δεν υπάρχει αυτοτελές Υπουργείο Τουρισμού. Είμαστε μία χώρα που δύο μεγάλους τομείς έχει, τη ναυτιλία και τον τουρισμό. Όταν οι άλλες ευρωπαϊκές χώρες που δεν στηρίζονται τόσο πολύ στον τουρισμό, έχουν Υπουργείο Τουρισμού, θα έπρεπε και η χώρα μας να έχει αυτοτελές και με πλήρεις αρμοδιότητες Υπουργείο Τουρισμού. Έγινε κάποτε, άλλαξε μετά, ευτυχώς τουλάχιστον τώρα υπάρχει Υφυπουργός Τουρισμού και μάλιστα ικανός απ’ ό,τι εγώ τουλάχιστον έχω εκτιμήσει.
      Εκλέγομαι και κατάγομαι από ένα νομό που υπήρξε πρωτοπόρος στον τουρισμό, το Νομό Λασιθίου. Ο τουρισμός στη σύγχρονή του μορφή, αν θέλετε, ξεκίνησε από τον Άγιο Νικόλαο, όταν κάποιοι φωτισμένοι άνθρωποι ιδιώτες έβαλαν μπροστά και έφτιαξαν την πρώτη μεγάλη μονάδα, το «MINOS BEACH». Έχω ζήσει τα προβλήματα του τουρισμού και η  Κρήτη άλλωστε ολόκληρη γνωρίζετε τι σχέση έχει με τον τουρισμό. Ο τουρισμός δεν είναι μόνο μία πολύ μεγάλη οικονομική δραστηριότητα, η πρώτη ίσως στη χώρα μας. Είναι επίσης …
      (Θόρυβος στην Αίθουσα)
      Σας παρακαλώ, κύριε Πρόεδρε. Λίγη ησυχία, δεν μπορώ να μιλάω έτσι.
      Με συγχωρείτε, κύριε Πρόεδρε, αλλά δεν μπορείτε να φαντασθείτε πόσο ενοχλητικό είναι, όταν μιλάω και ακούω …
      ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε ότι πρέπει να λύσουμε κάποιο ζήτημα, το οποίο αφορά τη συνεδρίαση, διότι τίθεται θέμα ονομαστικής ψηφοφορίας. 
      Σας παρακαλώ, λοιπόν, συνεχίστε. 
      ΦΟΙΒΟΣ ΙΩΑΝΝΙΔΗΣ: Το κατανοώ, κύριε Πρόεδρε, αλλά κατανοείστε το και εσείς. Με συγχωρείτε, για τη διακοπή.
      Λοιπόν, ο τουρισμός –και το είπα αυτό και στο άτυπο συμβούλιο που έγινε στις Βρυξέλλες- έχει ένα πολύ μεγάλο προσόν. Είναι η  πιο εργατοβόρος βιομηχανία, διότι είναι η μόνη που εκσυγχρονιζόμενη δεν υφίσταται αυτό που συμβαίνει στους άλλους τομείς της βιομηχανίας, που εκσυγχρονισμός σημαίνει μείωση θέσεων εργασίας. Στον τουρισμό αντιθέτως ο εκσυγχρονισμός, η βελτίωση της ποιότητας σημαίνει αύξηση θέσεων εργασίας. Γι’ αυτό και πρέπει να δώσουμε, σε μία εποχή αυξημένης ανεργίας, ιδιαίτερη σημασία στον τουρισμό και ειδικότερα στην τουριστική εκπαίδευση. 
      Τώρα θα κάνω μερικές παρατηρήσεις και πρώτα απ’ όλα για την περίφημη διάταξη του άρθρου 39. Έχω διαβάσει και τις απόψεις που εξέθεσε γραπτά και έστειλε σε όλους μας ο κ. Δεκλερής, έχω ακούσει και τους συναδέλφους που μίλησαν προηγουμένως. Μπορώ να σας πω ότι από αρκετά σημεία της διατάξεως του άρθρου 39 προκύπτει αυτό εμμέσως, αλλά το διευκρίνισε και ο Υπουργός προηγουμένως και βεβαίως έχουν την αξία ερμηνευτικών δηλώσεων τα όσα είπε, ώστε έχουν αξία σχεδόν όση και μία αυτούσια διάταξη. 
      Διαβάζω, λοιπόν. Λέει: «Τα περιουσιακά αυτά στοιχεία μπορούν να παραχωρούνται κατά διοίκηση και διαχείριση». 
      Και παρακάτω λέει: «Μέχρι την παραχώρηση των ως άνω περιουσιακών στοιχείων η διαχείριση και εκμετάλλευσή τους παραμένει στην «Ελληνικά Τουριστικά Ακίνητα Α.Ε.». 
      Και παρακάτω: «… άλλως η διοίκηση και διαχείρισή του παραχωρείτε, ύστερα από απόφαση της Γενικής Συνέλευσης της «Ελληνικά Τουριστικά Ακίνητα Α.Ε.» στην Κτηματική Εταιρεία του Δημοσίου ή αν πρόκειται για δασική έκταση, στο Υπουργείο Γεωργίας».
      Και περαιτέρω: «… οι λέξεις «ακινήτων ή επιχειρηματικών μονάδων ιδιοκτησίας του Ε.Ο.Τ.» αντικαθίστανται με τις λέξεις «ακινήτων των οποίων η διακίνηση και διαχείριση έχει ανατεθεί στην εταιρεία «Ελληνικά Τουριστικά Ακίνητα Α.Ε.». 
      Εξ όλων αυτών a contrario συνάγεται ότι δεν θεωρεί ούτε καν ότι είναι ιδιοκτήτης ούτε καν ότι έχει κυριότητα ο ίδιος ο ΕΟΤ στα ακίνητα για τα οποία μιλάμε, όπου θα μπορούσε πράγματι να υπάρχει θέμα συνταγματικότητας.
      Κύριε Υπουργέ, θα παρακαλούσα να διαγραφούν τρεις λέξεις από την κρίσιμη παράγραφο, οι οποίες διαγραφόμενες καλύπτουν καλύτερα το θέμα. Σ’ αυτήν την παράγραφο, δηλαδή, όπου αναφέρεται η πρόταση «μετά από αιτιολογημένες αποφάσεις του διοικητικού συμβουλίου της «Ελληνικά Τουριστικά Ακίνητα Α.Ε.» που εκδίδονται πριν από την εισαγωγή της στο Χρηματιστήριο Αξιών Αθηνών, είναι δυνατόν να εξαιρούνται της κατά το παρόν άρθρο..» να διαγραφούν οι δύο λέξεις «είναι δυνατόν» και να υπάρχει μόνο η φράση «να εξαιρούνται της κατά το παρόν άρθρο…», γιατί αλλιώς σημαίνει ερμηνευτικά ότι μπορεί και να μην τα εξαιρεί. Νομίζω ότι έτσι βελτιώνεται η διάταξη και μειώνονται οι ανησυχίες που εκφράστηκαν, παρ’ όλες τις διευκρινίσεις που έδωσε ο Υπουργός.
      Μπορεί κανείς να πουλήσει την πλατεία Συντάγματος; Ας πούμε ότι ο ΕΟΤ είχε τη διαχείριση της πλατείας Συντάγματος. Θα μπορούσε να την πουλήσει; 
    ΠΑΡΘΕΝΑ ΦΟΥΝΤΟΥΚΙΔΟΥ: Αν ανήκει στον ΕΟΤ, τότε θεωρητικά μπορεί.
    ΦΟΙΒΟΣ ΙΩΑΝΝΙΔΗΣ: Είναι προφανές ότι ούτε τα «ΞΕΝΙΑ» της Κρήτης που είναι όλα πάνω σε αρχαιολογικούς χώρους –άλλωστε και τα περισσότερα απ’ αυτά τα περιουσιακά στοιχεία είναι πάνω σε αρχαιολογικούς χώρους- δεν μπορούν να πουληθούν.
    Επειδή ο χρόνος μας τρέχει, θα ήθελα να πω, κύριε Υπουργέ, ότι υπάρχει μία τροπολογία σας επί της οποίας έγινε ευστοχότατη πρόταση προσθήκης και αναφέρομαι στις ολυμπιακές πόλεις. Δεν είναι δυνατόν αυτές να μην συμπεριληφθούν στις επιδοτούμενες μονάδες, αφού μάλιστα είναι τέσσερις όλες κι όλες, δηλαδή η Θεσσαλονίκη, η Πάτρα, το Ηράκλειο –που με ενδιαφέρει και περισσότερο- και ο Βόλος. Επομένως νομίζω ότι αυτό πρέπει να το συμπεριλάβετε.
     Όσον αφορά στην τουριστική εκπαίδευση, θα σας έλεγα, κύριε Υπουργέ, το εξής: Ο συνάδελφος κ. Κοσμάς Σφυρίου έχει καταθέσει κάποιες τροπολογίες, με το περιεχόμενο των οποίων εγώ συμφωνώ, αλλά δεν έχω το χρόνο να τις αναπτύξω πλήρως. Θα θεωρούσα ότι η άριστη λύση, ενδεχομένως, αφού είμαστε χώρα, όπου ο τουρισμός έχει τόσο μεγάλη σημασία, θα ήταν η αποδοχή της τροπολογίας του κ. Σφυρίου με γενικό αριθμό 1319 και ειδικό αριθμό 95 που θα παραχωρούσε, αν θέλετε, αυτές τις σχολές στο Υπουργείο Παιδείας. 
     Βεβαίως δεν ξέρω αν το δέχεστε, αλλά, εν πάση περιπτώσει, υπάρχουν και άλλες δύο σημαντικές τροπολογίες, η με γενικό αριθμό 1317 και ειδικό αριθμό 93 που αναφέρεται επίσης στις τουριστικές σπουδές του ιδίου συναδέλφου, καθώς και η με γενικό αριθμό 1318 και ειδικό αριθμό 94 –έχει και αυτήν την ιδιαίτερη σημασία της- που προβλέπει την έκδοση της υπουργικής απόφασης μέχρι τον Ιούλιο. 
     Βεβαίως όλες οι προθεσμίες που τίθενται σε τέτοιες περιπτώσεις είναι ενδεικτικές για τη διοίκηση -δεν είναι δεσμευτικές κατά τη νομολογία- αλλά, εν πάση περιπτώσει, αυτό έχει σημασία να διατυπωθεί.
     Κυρίες και κύριοι συνάδελφοι, ο τουρισμός είναι πολύ μεγάλη υπόθεση για τη χώρα μας και θα πρέπει όλοι –όχι μόνο οι καταγόμενοι από τουριστικές περιοχές- να έχουμε εντονότερο ενδιαφέρον. Θα πρέπει, ασφαλώς, και η Κυβέρνηση του ΠΑΣΟΚ -την οποία στηρίζω- να εκδηλώσει εντονότερα το ενδιαφέρον της, γιατί υπάρχουν ανησυχίες από επίσημα στοιχεία που δεν αφορούν μόνο την Ελλάδα, αλλά τον τουρισμό σε ολόκληρη την Ευρώπη. Αυξάνεται ο τουρισμός σε άλλες ηπείρους, ενώ μειώνεται ο αριθμός των τουριστών που έρχονται στις ευρωπαϊκές χώρες γενικότερα.
     Επομένως πρέπει να υπάρξει μία πίεση προς την Ευρωπαϊκή Ένωση μήπως αλλάξουν απόψεις οι χώρες που μέχρι τώρα δεν δέχονται τη δημιουργία κοινής ευρωπαϊκής πολιτικής για τον τουρισμό, για να συμβεί και αυτό.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο.
      Όπως καταλαβαίνετε, κύριε Τζανή, η παράκλησή σας την οποία έκανε και η κ. Σχοιναράκη δεν εισακούεται.
      ΛΕΩΝΙΔΑΣ ΤΖΑΝΗΣ: Τότε θα πρέπει να ζητήσουμε το λόγο επί του Κανονισμού.
      ΠΡΟΕΔΡΕΥΩΝ (Παναγιώτης Σγουρίδης): Θα πρέπει να μου πείτε, ποιο άρθρο του Κανονισμού παραβιάζεται.
      ΦΟΙΒΟΣ ΙΩΑΝΝΙΔΗΣ: Ο συνάδελφος, όταν ομιλούν οι άλλοι θέλει να συντομεύουν. Όταν ομιλεί εκείνος δεν το πράττει. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, σήμερα διδάχτηκα Συνταγματικό Δίκαιο από τον Κοινοβουλευτικό Εκπρόσωπο του ΠΑΣΟΚ. Θα σας πω το δίδαγμα το οποίο απεκόμισα. Είναι ότι δεν υπάρχει ρητή συνταγματική απαγόρευση για την πώληση της Ακρόπολης. 
      ΛΕΩΝΙΔΑΣ ΤΖΑΝΗΣ: Ποιος το είπε αυτό, κύριε συνάδελφε;
      ΒΥΡΩΝ ΠΟΛΥΔΩΡΑΣ: Το είπε. Βεβαίως. 
      ΛΕΩΝΙΔΑΣ ΤΖΑΝΗΣ: Μα τι λέτε τώρα; 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ μην κάνετε συζήτηση.
      ΒΥΡΩΝ ΠΟΛΥΔΩΡΑΣ: Καλό θα είναι να μετέχουμε στις συνεδριάσεις με χρησιμοποίηση της λογικής μας.
      ΛΕΩΝΙΔΑΣ ΤΖΑΝΗΣ: Αυτό λέμε και εμείς. 
      ΒΥΡΩΝ ΠΟΛΥΔΩΡΑΣ: Εγώ επικαλέστηκα αντισυνταγματικότητα, για να μην πουλήσετε και την Ακρόπολη, διότι το απαγορεύει το Σύνταγμα. Ο αντιλέγων Κοινοβουλευτικός Εκπρόσωπος του ΠΑΣΟΚ μου είπε «δεν το απαγορεύει το Σύνταγμα». Δεν βρήκε διάταξη. Αυτά έγιναν σήμερα εδώ, κατά το λόγο και αντίλογο της συνταγματικότητας.
      Λέω, λοιπόν, εγώ ότι υπάρχει το προεννοούμενο των συνταγματικών κειμένων. Το προεννοούμενο είναι η έννοια του κράτους, το προεννοούμενο είναι η έννοια της εθνικής κυριαρχίας που δεν προσλαμβάνουν τον τύπο της συνταγματικής διατάξεως, γιατί είναι η ίδια η ψυχή του Συντάγματος. 
      Εγώ, κύριοι συνάδελφοι, σέβομαι τον εναγώνιο, θα έλεγα, προβληματισμό του κ. Ιωαννίδη, ο οποίος έσκυψε στο άρθρο 39. Δεν το πέτυχε και θα σας εξηγήσω γιατί. Αλλά η υπόθεση της αντισυνταγματικότητας δεν θα ευρεθεί σ’ ένα άρθρο. Θα ευρεθεί στο ίδιο το πνεύμα του Συντάγματος, της εθνικής υπόστασης με το «κράτος είναι: Λαός, χώρα, εξουσία». Χώρα κυρίως το κοινόν κτήμα, χώρα κυρίως η έκταση, η εθνική επικράτεια. Και φυσικά θα πάρει και τις αξιακές επιφορτίσεις ότι είναι αρχαιολογικός χώρος, ότι είναι μνημείο, ότι είναι η ίδια η ψυχή και τα άλλα όχι ποιητικά, αλλά βαθέως πολιτικά, επί τη βάσει των οποίων πρέπει να νομοθετούμε.
      Εμείς, ως Νέα Δημοκρατία, δεν είπαμε όχι στη χρήση, στην εκμετάλλευση και στον εκσυγχρονισμό. Το λέω για να είμαστε εξηγημένοι. Είμαστε σύμφωνοι και πιεστικοί για τον εκσυγχρονισμό του τουρισμού, για μια νέα τουριστική εξόρμηση, η οποία θα περιλαμβάνει μια αναθεώρηση των παλαιών «ΞΕΝΙΑ», μια ήπια εκμετάλλευση των αιγιαλών, ελεύθερη προσπέλαση του κοινού στο κοινό κτήμα, συνεργασία με τους δήμους και τις όμορες κοινότητες. Αυτό λέει η σύγχρονη οικονομική αντίληψη. Δεν θα τον έχεις θεατή σαν ιθαγενή της Κούβας επί Μπατίστα. Θα τον έχεις μετέχοντα το δήμο, τον πολίτη της παραλίας του Αλίμου, του Παλαιού Φαλήρου, των αιγιαλών.
      Έτσι είναι μία προσέγγιση που θα μπορούσαμε να τη βλέπαμε για χρήσεις, εκμεταλλεύσεις, ιδιωτική πρωτοβουλία και θα υπογράφαμε, λέγοντας ότι αυτά τα έχουμε διδάξει εμείς ως σχολή της ελεύθερης αγοράς, συνεπείς από ετών και αν δεν έβγαιναν από το κομματικό πείσμα.
      Εγώ αποδέχομαι το σκεπτικό του κ. Τσοχατζόπουλου. Σημειώνω και σας εφιστώ την προσοχή ότι δεν αντιστοιχεί στα πράγματα. Δεν αντιστοιχεί στο κείμενο. Θα μπω κι εγώ στον κόπο, όπως και ο κ. Ιωαννίδης να μιλήσουμε για το 39 επί του κειμένου. Η παράγραφος 2 του άρθρου 39 λέει: «Μετά από αιτιολογημένες αποφάσεις του διοικητικού συμβουλίου της ΕΤΑ κλπ., μπορούν να εξαιρεθούν από την αποτίμηση περιουσιακά στοιχεία, των οποίων η εκμετάλλευση καθίσταται ασύμφορη». Και αυτά να τα δώσουμε στους ΟΤΑ. Τη φύρα δηλαδή να διώξει. Αυτό υπονοεί. Κατά βάση το όχι όλο. 
      ΦΟΙΒΟΣ ΙΩΑΝΝΙΔΗΣ: Διαβάστε παρακάτω.
      ΒΥΡΩΝ ΠΟΛΥΔΩΡΑΣ:  Δεν υπάρχει άλλη ερμηνεία Φοίβο.
      ΦΟΙΒΟΣ ΙΩΑΝΝΙΔΗΣ: Εξαιτίας περιβαλλοντικών όρων.
      ΒΥΡΩΝ ΠΟΛΥΔΩΡΑΣ: Ασύμφορη, τη φύρα δηλαδή. Κατά τεκμήριο, πριν από αυτό το ασύμφορη και φύρα που λέω εγώ για τους περιβαντολλογικούς λόγους κλπ., το τεκμήριο είναι ότι το έχει όλο, την κυριότητα. Και γι’ αυτό εσείς εκλάβατε τον κόπο να πείτε, εξαιρούνται εξ ορισμού. Όχι δύνανται, εξαιρούνται. Το προτείνατε. Γιατί; Διότι αν δεν πείτε εξαιρούνται, σημαίνει ότι το παίρνει όλο. Ύστερα το 17 ομιλεί για την κυριότητα. Πώς; Θα προέλθει από το 17 με το χρηματιστήριο εν συνδυασμώ με την παράγραφο 17 του άρθρου 10 του ιδρυτικού νόμου για το Υπουργικό Συμβούλιο που δύναται να εκχωρεί την κυριότητα. Και έχει συμβεί στην Πάρνηθα. Έχει συμβεί στο δρυμό. Να είμαστε συγκεκριμένοι, να ξέρουμε τι λέμε. Θέλουν να εξαιρεθεί η κυριότητα από τον αιγιαλό –αφύσικο πράγμα, το κοινόν κτήμα- από το δρυμό, από το μνημείο, από το σπήλαιο. Η κυριότητα! 
      ΙΩΑΝΝΗΣ ΑΝΘΟΠΟΥΛΟΣ: Δεν ανήκουν στον ΕΟΤ.
      ΒΥΡΩΝ ΠΟΛΥΔΩΡΑΣ: Δεν το έχετε διαβάσει καθόλου. Διότι σας λέω συγκεκριμένα…
      ΙΩΑΝΝΗΣ ΑΝΘΟΠΟΥΛΟΣ: Μα πώς ανήκει στον ΕΟΤ;
      ΒΥΡΩΝ ΠΟΛΥΔΩΡΑΣ: Ακούστε, υπάρχει και άλλο. Η παράγραφος 11 του άρθρου 39 που λέει: «Για την παραχώρηση από τα Ελληνικά Τουριστικά του δικαιώματος απλής χρήσης αιγιαλού, δεν εφαρμόζονται οι δεσμεύσεις». Το κάνει χαλαρό. Δηλαδή ό,τι θέλει κάνει και επί του κεφαλαίου της χρήσεως. Και μιλάμε για ιδιοκτησίες και για κτίρια που θα κτιστούν εκεί.
      ΦΟΙΒΟΣ ΙΩΑΝΝΙΔΗΣ: Κύριε συνάδελφε, μου επιτρέπετε μια διακοπή; 
      ΒΥΡΩΝ ΠΟΛΥΔΩΡΑΣ: Με την άδεια του Προεδρείου βεβαίως.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιωαννίδη, έχετε το λόγο.
      ΦΟΙΒΟΣ ΙΩΑΝΝΙΔΗΣ: Προσέξτε τι λέει στην παράγραφο 17: «Τα ακίνητα που έχουν περιέλθει κατά κυριότητα στον Ελληνικό Οργανισμό Τουρισμού». Ποια έχουν περιέλθει κατά κυριότητα στον Ελληνικό Οργανισμό Τουρισμού;
      ΒΥΡΩΝ ΠΟΛΥΔΩΡΑΣ: Θα σας απαντήσω.
      ΦΟΙΒΟΣ ΙΩΑΝΝΙΔΗΣ: Όχι αυτά των οποίων κανείς δεν μπορεί να αποκτήσει κυριότητα.
      ΒΥΡΩΝ ΠΟΛΥΔΩΡΑΣ: Ο κ. Τσοχατζόπουλος περίπου μας είπε ότι η ΕΤΑ δεν έχει περιουσία, δεν έχει κυριότητα.
      ΦΟΙΒΟΣ ΙΩΑΝΝΙΔΗΣ: Αλλού δεν έχει, αλλού μπορεί να έχει. 
        ΒΥΡΩΝ ΠΟΛΥΔΩΡΑΣ: Α, εσείς είστε ορθότερος. Γιατί σας λέω προηγουμένως ότι η παράγραφος 13 του άρθρου 39 ομιλεί για κυριότητα της ΕΤΑ και κοιτάξτε τη διατύπωση. Η ως άνω διάταξη δεν εφαρμόζεται επί τουριστικών καταλυμάτων τα οποία ανεγείρονται και λειτουργούν επί εκτάσεων κατά κυριότητα κλπ. Συνεπώς δεν μας είπε την αλήθεια. Ή δεν ξέρει ο κ. Τσοχατζόπουλος ότι η ΕΤΑ έχει και κυριότητα –σε διάφορα κλπ.- και θα έχει μια βάναυση παρέμβαση έως κυριότητος –εγώ προσέχω τα νομικά μου- και επί του αιγιαλού. Και στις προσπελάσεις, γιατί εκεί του δίνει ειδική εύνοια.
      Ποιο είναι το συμπέρασμα; Στο άρθρο 17 έχει δικαίωμα να μεταγράψει. Και δεν μεταγράφεται παρά μόνο η κυριότητα. Κατ’ εξαίρεση θα μεταγραφούν και άλλα πράγματα. Η ουσία εδώ της μεταγραφής είναι για την κυριότητα. Και σας λέω εδώ συγκεκριμένα, ότι εάν θέλετε να ψηφίσετε και κυριότητα ψηφίστε το.
      ΦΟΙΒΟΣ ΙΩΑΝΝΙΔΗΣ: Η μεταγραφή σημαίνει κυριότητα; 
     ΒΥΡΩΝ ΠΟΛΥΔΩΡΑΣ: Όχι.
      Όμως, αν θέλετε να προσχωρήσουμε στη διαδικασία για κρίση, στη διαδικασία για εκμετάλλευση, να περιλάβετε σε διάταξη στο νόμο αυτό για το οποίο δεσμεύτηκε ο Υπουργός, ότι δηλαδή οι εισαγόμενες στο Χρηματιστήριο δεν μπορεί να συνοδεύονται και με το δικαίωμα της κυριότητας. Αίρεται η δυνατότητα του Υπουργικού Συμβουλίου να μεταβιβάσει και την κυριότητα, όπως προκύπτει από τον ιδρυτικό νόμο. Για μας είναι θέμα συνταγματικότητας. Εμείς προτείνουμε τη χρήση-εκμετάλλευση στις κατάλληλες, βέλτιστες ιδέες και προτάσεις του σύγχρονου τουρισμού με συμμετοχή των ομόρων δήμων και κοινοτήτων των Οργανισμών Τοπικής Αυτοδιοίκησης, ώστε κανείς να μην είναι θεατής στον τόπο του σαν την Κούβα του Μπατίστα.
      Αυτά ήθελα να σας πω, κύριοι συνάδελφοι του ΠΑΣΟΚ, και θέλω να τα δείτε με σοβαρότητα, επειδή εμπιστεύομαι και τον πατριωτισμό σας και τις ευαισθησίες σας, γιατί άλλα ενδεχομένως θέλει το Υπουργείο και άλλα αναφέρει στις διατάξεις.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου έχει το λόγο για μία τρίλεπτη παρέμβαση.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, θέλω να ζητήσω συγγνώμη από τους συναδέλφους. Δεν συνηθίζω να παρεμβαίνω και δεν θα το έκανα, αν δεν προσβαλλόμουν κατά τρόπο βάναυσο από τον άρτι κατελθόντα του Βήματος συνάδελφο. Ισχυρίστηκε ότι εγώ ως αντιλέγων επί της συνταγματικότητας υποστήριξα ότι δεν υπάρχουν άρθρα του Συντάγματος που να απαγορεύουν την πώληση της Ακρόπολης και ο καθένας πλέον μ’ αυτό ό,τι συνειρμό θέλει μπορεί να κάνει. Ουδέν αναληθέστερον αυτού. 
      Κύριε Πρόεδρε, θέλω να θυμίσω μόνο, για να μην επανέλθω στο θέμα, ότι ως αντιλέγων επανέλαβα ποιο άρθρο του Συντάγματος παραβιάζεται, ώστε να υπάρξει η εξήγηση που χρειάζεται. Η απάντηση ήταν ότι όλο το Σύνταγμα παραβιάζεται. Μετά απ’ αυτό είπα ότι έτσι δεν μπορεί να συζητηθεί θέμα αντισυνταγματικότητας. Κύριε Πρόεδρε, αυτό ισχύει πολύ περισσότερο διότι υπάρχει η εισήγηση της Επιστημονικής Υπηρεσίας της Βουλής, η οποία πάντοτε το πρώτο που επιλαμβάνεται είναι η συνταγματικότητα των συζητούμενων άρθρων και, αν υπήρχε τέτοια διάταξη, προφανώς θα το έλεγε και οποιοσδήποτε θα το αξιοποιούσε.
      Εν πάση περιπτώσει δεν θέλω να μιλήσω για πολύ. Θέλω να πω μόνο κάτι κατά τη δική μου κρίση και όχι ως Κοινοβουλευτικός Εκπρόσωπος, αλλά ως ένας απλός Βουλευτής. Τι συνέβη στη σημερινή συζήτηση επί του επίμαχου θέματος της αντισυνταγματικότητας; Άλλα έθεσαν συνάδελφοι της Νέας Δημοκρατίας ως αντισυνταγματικά και άλλα υποστήριξε ο κ. Πολύδωρας ως ομιλών ότι είναι αντισυνταγματικά. Τώρα για να ξεφύγει απ’ αυτήν τη δύσκολη θέση στην οποία βρίσκεται, επιτίθεται εις εμέ προσωπικά, λέγοντας ότι είπα πράγματα ανήκουστα.
      Κύριε Πολύδωρα, αυτό το λάθος που κάνατε δείτε το εσείς, μην αναφέρεστε σε μένα.
	Κύριε Πρόεδρε, σας ευχαριστώ πολύ.
	ΒΥΡΩΝ ΠΟΛΥΔΩΡΑΣ: Κύριε Πρόεδρε, μπορώ να απαντήσω;
	ΠΡΟΕΔΡΕΥΩΝ (Παναγιώτης Σγουρίδης): Κύριε Πολύδωρα, δεν έχετε δικαίωμα να μιλήσετε, δεν είστε Κοινοβουλευτικός Εκπρόσωπος.
	ΒΥΡΩΝ ΠΟΛΥΔΩΡΑΣ: Λέω μόνο ρητά ότι δεν ήθελα να θίξω τον κύριο συνάδελφο.
	ΦΛΩΡΟΣ ΚΩΝΣΤΑΝΤΙΝΟΥ: Είναι η δεύτερη φορά που γίνεται αυτό.
	ΒΥΡΩΝ ΠΟΛΥΔΩΡΑΣ: Τι κάνετε τώρα; Εγώ κάνω αποκαταστατική παρέμβαση κι εσείς την αρνείστε;
	ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Πολύδωρα, αποκαθιστάτε την κοινοβουλευτική τάξη λέγοντας ότι δεν θέλατε να θίξετε τον κ. Κωνσταντίνου.
	ΒΥΡΩΝ ΠΟΛΥΔΩΡΑΣ: Δεν ήθελα να θίξω τον κ. Κωνσταντίνου, ήθελα να θίξω το σαθρό και έωλο επιχείρημα ότι δεν υπάρχει διάταξη του Συντάγματος.
	ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίνης έχει το λόγο.
	ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, κυρίες και κύριοι συνάδελφοι, σήμερα συζητάμε ένα πολύ σημαντικό νομοσχέδιο, το οποίο αφ’ ενός αναφέρεται στον τουρισμό, τη «βαριά βιομηχανία» της χώρας μας, ίσως και τη μοναδική και αφ’ ετέρου στην ιδιωτικοποίηση ζωτικού τμήματος του εθνικού φυσικού κεφαλαίου της χώρας μας.
	Δυστυχώς, κύριε Υφυπουργέ, αυτό το νομοσχέδιο διακρίνεται από προχειρότητα και από ασυνήθη μεγάλο αριθμό τροπολογιών. Είναι, εν κατακλείδι, ένα αποσπασματικό νομοσχέδιο.
      Έχει πενήντα άρθρα και χωρίζεται σε δύο κεφάλαια. Το πρώτο κεφάλαιο αναφέρεται στην τουριστική εκπαίδευση και ανάπτυξη και το δεύτερο στις ρυθμίσεις για τον τουρισμό και σε άλλες διατάξεις.
      Άκουσα κύριοι συνάδελφοι, τον κύριο Υπουργό να μας αναπτύσσει εδώ τα καλά του ελληνικού τουρισμού, να προβαίνει πάλι σε βαρύγδουπες εξαγγελίες και κούφια γενικώς λόγια. 
      Μας έχετε χορτάσει τόσα χρόνια, κύριε Υφυπουργέ, από λόγια για τον τουρισμό. Και ο τουρισμός κάθε χρόνο πηγαίνει από το κακό στο χειρότερο. Είμαι σε μια περιοχή στη Χαλκιδική, η οποία είναι μια κατ’ εξοχήν τουριστική περιοχή και δυστυχώς εκεί τα πράγματα δεν είναι ρόδινα όπως θέλετε κάθε φορά να μας τα παρουσιάζετε. Μέτρα παίρνετε αλλά σωστά μέτρα δεν παίρνετε. Μέτρα παίρνετε για να ευνοείτε μερικές τάξεις μερικών επαγγελματιών και τίποτα περισσότερο. Δεν παίρνετε μέτρα για τη σωστή προβολή του τουρισμού, για τη σωστή ανάπτυξή του και για την προσέλκυση τουριστών υψηλού επιπέδου, δηλαδή με γεμάτα πορτοφόλια.
      Χωρίς στρατηγική, κύριε Υφυπουργέ, δεν αναστρέφεται δυστυχώς το δυσμενές τουριστικό κλίμα που υπάρχει στην Ευρώπη και στη χώρα μας. 
      Άκουσα επίσης, τον κύριο Υπουργό να υπεραμύνεται της συνταγματικότητας των άρθρων 39, 40 και 41 με διάφορα επιχειρήματα. Πουθενά όμως δεν είναι γραμμένο ότι η επιχείρηση «Ελληνικά Τουριστικά Ακίνητα» δεν θα ξεπουλήσει, όπως σωστά λένε πάρα πολλοί συνάδελφοι, περιουσία του κράτους. Έγινε πολύς θόρυβος, όλα τα κόμματα είναι αντίθετα προς το πνεύμα αυτού του άρθρου όπως και πολλοί φορείς. Η μόνη που υπεραμύνεται της συνταγματικότητας του άρθρου 39 είναι η Κυβέρνηση γιατί και όσοι συνάδελφοι του ΠΑΣΟΚ διατύπωσαν τις απόψεις τους δεν ήταν κατηγορηματικοί και δεν μας μίλησαν με την αυτοπεποίθηση που διακρίνει τον άνθρωπο που πιστεύει σε κάτι.
      Θα μου επιτρέψετε να αναφερθώ στις θέσεις του επίτιμου Αντιπροέδρου του Συμβουλίου της Επικρατείας κ. Δεκλερή όπως αυτές παρουσιάστηκαν σε συνέντευξη Τύπου που δόθηκε στις 8 Ιανουαρίου στις αίθουσα του δικηγορικού συλλόγου. Ο κ. Δεκλερής, αφού αναφέρθηκε στο ιστορικό της διολίσθησης, όπως την χαρακτήρισε, του νομοθέτη προς την ιδιωτικοποίηση της περιουσίας του ΕΟΤ, κατέληξε ότι στο τέρμα της νομοθετικής αυτής διολισθήσεως παρέχεται η δυνατότητα μεταβιβάσεως σε ιδιώτες ημεδαπούς και αλλοδαπούς -και αυτό έχει μεγάλη σημασία- το 66% της δημοσίας κτίσεως που αφορά σε ζωτικό τμήμα του εθνικού φυσικού κεφαλαίου της χώρας. Πρόκειται δηλαδή για πλήρη ανατροπή των αρχών που διέπουν τη δημόσια κτήση της χώρας μας υπό το ανέκαθεν ισχύον καθεστώς κράτος δικαίου. 
      Πρέπει να υπομνησθεί ότι η δημόσια κτήση είναι ουσιώδες στοιχείο της κυριαρχίας και της επικρατείας. Δηλαδή το θεμελιώδες συστατικό αυτής ταύτης της εννοίας του κράτους. 
      Συνεπώς λέγει ο κ. Δεκλερής ότι η επερχόμενη ανατροπή στο σύστημα της δημόσιας κτήσεως απειλεί όχι απλώς το περιβάλλον της χώρας και την πορεία προς τη βιώσιμη ανάπτυξή της, αλλά και τα ουσιώδη στοιχεία της εθνικής ταυτότητας και της εθνικής ασφάλειας.
      Με λίγα λόγια παρέχει τη δυνατότητα στην επιχείρηση Ελληνικά Τουριστικά Ακίνητα να μεταβιβάζουν σε ιδιώτες ημεδαπούς και αλλοδαπούς το 66% της δημοσίας κτήσεως. Και αυτό το τελευταίο έχει μεγάλη σημασία γιατί θα δούμε σε λίγα χρόνια Αλβανούς να αγοράζουν περιουσίες στην Κέρκυρα ή Τούρκους να αγοράζουν περιουσίες στα νησιά μας και τότε θα έρχονται κάποιοι άλλοι –αυτοί που θα μας ακολουθήσουν στη ζωή- να βγάλουν τα κάστανα από τη φωτιά. Διότι εμείς που τόσο εύκολα υπογράφουμε και ψηφίζουμε τέτοιους νόμους δεν θα είμαστε πιθανόν στη ζωή. 
      Θα έχουν, λοιπόν, το δικαίωμα τα «Ελληνικά Τουριστικά Ακίνητα» να ξεπουλάνε τουριστικές μονάδες του ΕΟΤ, ξενοδοχειακές μονάδες του ΕΟΤ, επιχειρήσεις των καζίνο της Πάρνηθας και της Κέρκυρας, τουριστικά περίπτερα, μονάδες ιαματικών πηγών, ακτές, τουριστικά λιμάνια, χιονοδρομικά κέντρα, σπήλαια κ.ο.κ. 
      Βεβαίως ό,τι και να πούμε από δω και πέρα, νομίζω ότι περιττεύει. Θα έλεγα δε κύριε Υπουργέ, ότι είναι καιρός ακόμη ή να διατυπώσετε σαφώς στο άρθρο ότι απαγορεύεται πάσα μεταβίβαση περιουσίας του κράτους σε ημεδαπούς, αλλά κυρίως σε αλλοδαπούς ή να αποσύρετε αυτό το άρθρο επί του οποίου, απ’ ό,τι ακούω, θα υποβληθεί και πρόταση ονομαστικής ψηφοφορίας αλλά και για το οποίο ετέθη θέμα αντισυνταγματικότητας στην αρχή της συνεδριάσεως. 
      Ακόμη ο κ. Δεκλερής λέει ότι: «Οφείλει η Βουλή να απορρίψει αυτή τη νομοθετική πρόταση και να επιστρέψει στην κλασσική μορφή κατά την οποία η περιουσία του ΕΟΤ είναι αναπόσπαστο μέρος της δημόσιας κτήσεως του ελληνικού κράτους. Το κράτος οφείλει από την πλευρά του να σεβαστεί το ιδιαίτερο καθεστώς υπό το οποίο τελούσε ανέκαθεν η δημόσια κτήση». 
      Νομίζω ότι τα λέει πολύ καλά ο κ. Δεκλέρης, ο οποίος δεν ανήκει σε κανένα από τα κόμματα της Αντιπολίτευσης και τα οποία είναι όλα εναντίον αυτού του άρθρου. Είναι ο επίτιμος Αντιπρόεδρος του Συμβουλίου της Επικρατείας. 
      Θα συνεχίσω τώρα με το άρθρο 33 σύμφωνα με το οποίο μεταβιβάζεται η άδεια του καζίνο του Πόρτο-Καρράς στον καινούριο ιδιοκτήτη. Πρόκειται για μια περίπτωση, την οποία θα πρέπει να συζητήσουμε σε μια άλλη συνεδρίαση με περισσότερες λεπτομέρειες, διότι και εδώ, κυρίες και κύριοι συνάδελφοι, συνέβησαν τρομερά πράγματα. Μία περιουσία αξίας 350 δισεκατομμυρίων δραχμών πουλήθηκε για 30 μόνο δισεκατομμύρια! Αυτό λέει πολλά. Ποιοι ωφελήθηκαν απ’ αυτήν την αγοραπωλησία δεν είμαι σε θέση να το γνωρίζω. Πιστεύω, όμως, ότι εάν γίνει μια εμπεριστατωμένη συζήτηση στη Βουλή θα έλθουν στο φως πάρα πολλά στοιχεία, τα οποία θα είναι αποκαλυπτικά για πολλούς. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν ήταν του δημοσίου. 
      ΑΘΗΝΑΙΟΣ ΦΛΩΡΙΝΗΣ: Μήπως ξέρετε πώς έγινε η αγοραπωλησία; Πού μεταβιβάστηκε πρώτα; Η Εθνική Τράπεζα δεν είναι του δημοσίου; Σε ποιον ανήκει η Εθνική Τράπεζα; Σε μένα ανήκει; Και μετά από την Εθνική Τράπεζα πού μεταβιβάστηκε; Και ποιοι είναι οι μέτοχοι αυτής της εταιρείας οι οποίοι αγόρασαν από πρώτο χέρι αυτήν την περιουσία των 350 δισεκατομμυρίων δραχμών, επαναλαμβάνω, αντί 30 δισεκατομμυρίων δραχμών, μια περιουσία και ένα μέρος που είναι μοναδικό στην Ευρώπη;
      ΙΩΑΝΝΗΣ ΚΕΦΑΛΟΓΙΑΝΝΗΣ: Χωρίς πλειστηριασμό; 
      ΑΘΗΝΑΙΟΣ ΦΛΩΡΙΝΗΣ: Τίποτε, κύριε Υπουργέ, δεν έγινε. Γι’ αυτό λέγω ότι κάποτε θα πρέπει να έλθει και στη Βουλή αυτή η υπόθεση. Πρόκειται για ένα τοπίο που δεν υπάρχει στην Ευρώπη. Έχει καζίνο, έχει μαρίνα, έχει γκολφ, έχει τα πάντα. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Τα ξεπουλάνε όλα! Κλείνει το «μαγαζί» και τα ξεπουλάνε όλα! 
      ΑΘΗΝΑΙΟΣ ΦΛΩΡΙΝΗΣ: Όντως υπάρχει ξεπούλημα, πλην όμως γέμισαν οι τσέπες μερικών. 
      Μας είχατε πει, κύριε Υφυπουργέ, για τη συγκεκριμένη περίπτωση ότι θα μας φέρνατε αποδεικτικά στοιχεία, πως οι εργαζόμενοι στο καζίνο θα δικαιούνται της αποζημίωσης για το χρονικό διάστημα από 9-10-2000 μέχρι που να ξαναπιάσουν δουλειά. Δεν βλέπω όμως κάποιο αποδεικτικό στοιχείο. Αντ’ αυτού μας φέρνετε το άρθρο 43, όπως το είχατε φέρει και στην επιτροπή. Ως εκ τούτου ανησυχώ και φοβάμαι πάρα πολύ. Μάλιστα λέτε εδώ ότι οι προσλήψεις αυτές δεν αποτελούν διαδοχή εργοδότη. Ποιον θέλετε να προστατεύσετε; Γιατί θέλετε να προστατεύσετε τον εργοδότη και όχι τους πεντακοσίους εργαζομένους; Γι’ αυτούς δίνουμε τον αγώνα μας, όχι για τον ιδιοκτήτη. Ο ιδιοκτήτης καλά τα κονόμησε, που, όπως σας είπα, αγόρασε μια περιουσία των 350 δισεκατομμυρίων δραχμών αντί 30 δισεκατομμυρίων δραχμών. Γιατί, λοιπόν, να τον προστατεύσουμε ακόμα περισσότερο; Γιατί βάζουμε μέσα στο άρθρο ότι δεν αποτελούν διαδοχή εργοδότη; Να φύγει το «δεν» από τη μέση. Να αποτελεί διαδοχή εργοδότη, να αποζημιωθούν οι εργαζόμενοι. 
      Σε οποιαδήποτε επιχείρηση, κυρίες και κύριοι συνάδελφοι, όταν κάποιος εργαζόμενος απολυθεί ή ακόμα φύγει με τη θέλησή του, τότε η επιχείρηση είναι υποχρεωμένη να τον αποζημιώσει. Εδώ παρατηρείται εμείς με νόμο να προστατεύουμε τον ιδιοκτήτη και να αφήνουμε πεντακοσίούς εργαζόμενους χωρίς την αποζημίωση. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό λέει ο σοσιαλισμός!
      ΑΘΗΝΑΙΟΣ ΦΛΩΡΙΝΗΣ: Δεν ξέρω, κύριε Υπουργέ, αν είναι σοσιαλισμός αυτό. Εγώ ξέρω ότι δεν θα τολμήσουν να ανοίξουν το καζίνο εάν δεν αποζημιωθούν οι εργαζόμενοι. Μην τολμήσετε, κύριε Υφυπουργέ, να μην αποζημιώσετε τους εργαζομένους. Περίμενα από εσάς τουλάχιστον το πρώτο πράγμα που θα φέρνατε σήμερα να ήταν αποδείξεις πως οι εργαζόμενοι θα αποζημιωθούν. Δυστυχώς δεν βλέπω τέτοιο πράγμα και πολύ φοβούμαι ότι θα τρέχουμε πάλι στα δικαστήρια. Και όχι μονάχα στα δικαστήρια αλλά δεν θα λειτουργήσει και το καζίνο. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, δεν είναι τυχαίο που ένα νομοσχέδιο που αφορά τον τουρισμό για τον οποίο συμφωνούμε όλοι ότι αποτελεί την ατμομηχανή της ελληνικής οικονομίας, αναφύεται η έντονη δυσπιστία και ο προβληματισμός του Σώματος, ο οποίος αντανακλά την έντονη δυσπιστία των  ίδιων των πολιτών προς την πολιτική και τους πολιτικούς, από την ασυνέπεια και την έλλειψη συνέχειας σ’ αυτά τα οποία συζητάμε ή λέγονται ή ψηφίζονται στο χώρο αυτό.
      Γιατί, θα σας υπενθυμίσω, κύριε Υπουργέ, ότι στις 18 Ιουλίου του 2000 σ’ αυτήν την Αίθουσα υπήρχε ο ίδιος προβληματισμός, όταν για τα «Τουριστικά Ακίνητα ΑΕ», με μεγάλη ένταση και επιμονή η Κυβέρνηση έλεγε ότι το ελληνικό δημόσιο θα κρατήσει το 51%, θα πάρει τη διαχείριση της περιουσίας του ΕΟΤ και την εκμετάλλευση και δεν συζητούσατε καθόλου περί ιδιοκτησίας ή μεταβίβασης της περιουσίας του ΕΟΤ. Και εγώ που δεν είμαι νομικός, αφού δεν τα βρίσκετε οι νομικοί στο χώρο αυτό, με προβληματίζει όταν λέει ότι τα «Τουριστικά Ακίνητα» θα πάρουν την περιουσία του Ελληνικού Οργανισμού Τουρισμού με οποιονδήποτε τρόπο και μεταγράφεται στα οικεία βιβλία μεταγραφών των αρμόδιων υποθηκοφυλακείων και κτηματολογικών γραφείων, άρα θα αποκτήσει την ιδιοκτησία της περιουσίας του ΕΟΤ, που ο ΕΟΤ ως δημόσιος οργανισμός την απέκτησε, κύριε Υπουργέ, μετά από παραχωρήσεις, εκχωρήσεις, ως δημόσιος οργανισμός, σαν δημόσια περιουσία για το δημόσιο όφελος. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Διαχείριση και εκμετάλλευση μόνο, το έχουμε πει πολλές φορές. Η ΕΤΑ δεν έχει ιδιοκτησία.
      ΣΠΥΡΙΔΩΝ ΣΠΥΡΟΥ: Η ΕΤΑ αποκτά όμως την ιδιοκτησία μέσα από τις υπουργικές αποφάσεις. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Αν αγοράσει θα έχει και ιδιοκτησία. Αλλά δεν έχει την ιδιοκτησία της περιουσίας του ΕΟΤ. 
      ΣΠΥΡΙΔΩΝ ΣΠΥΡΟΥ: Δεν θα υπήρχε προβληματισμός εάν διατηρούσατε την πλειοψηφία, το 51%. Όμως, η ιδιοκτησία του δημοσίου πέφτει στο 34%. Επομένως μέσα από το χρηματιστήριο θα ακολουθήσει τη διαδικασία της ιδιοκτησίας της περιουσίας από ιδιωτικά συμφέροντα και δεν θα μας ενοχλούσε -λέω και πάλι- αν δεν ακολουθούσατε αυτήν την τακτική, όπως στο Ταχυδρομικό Ταμιευτήριο που από δημόσια επιχείρηση, δημόσιας ωφέλειας και συμφέροντος, μετατρέπεται σε μια άλλη Α.Ε. για να καλύψετε μαύρες τρύπες από την υπεραξία. Συζητήθηκε πριν από λίγες ημέρες. Όπως ο εκσυγχρονισμός σας στην Ολυμπιακή Αεροπορία με 1 τρισεκατομμύριο οδηγήθηκε στη χρεοκοπία. Όπως τα Ναυπηγεία Σκαραμαγκά μέσα από την ιδιωτικοποίηση, σε σκάνδαλο. Εκεί είναι η αντίρρησή μας. Μπερδέψαμε τη λειτουργία μιας δημόσιας επιχείρησης με ιδιωτικοοικονομικά κριτήρια και όρους που να γίνεται πιο αποδοτική προς συμφέρον των πολιτών, σε ξεπούλημα πραγματικό. Και δεν υπάρχει δικαιολογία γιατί σήμερα όλοι οι συνάδελφοι αντιδρούν στην Αίθουσα αυτή, γιατί αυτό το ξεπούλημα οδηγεί πράγματι σε μείωση της περιουσίας των ίδιων των πολιτών. Όταν οι πολίτες δεν εισπράττουν από αυτήν την ωφέλεια, γνωρίζετε ότι το 22% των Ελλήνων έχουν οδηγηθεί στη φτώχεια, η ανεργία καλπάζει. Και μιλάμε για ένα κομμάτι της οικονομίας που είναι ο τουρισμός που συμμετέχει με 8% στο ΑΕΠ, συμβάλλει στην απασχόληση με 13%, πάνω από επτακόσιες χιλιάδες εργαζόμενοι και είναι ένας τομέας πάρα πολύ ευαίσθητος που επηρεάζεται από εξωτερικούς αλλά και εσωτερικούς παράγοντες, που χρειάζεται όμως συνεργασία και συντονισμό όχι μόνο του Υπουργείου Ανάπτυξης, αλλά και άλλων Υπουργείων για να μπορέσει να υπάρξει απόδοση.
      Σήμερα ο τουρισμός είναι ευαίσθητος και επηρεάζεται από όλους αυτούς τους παράγοντες που είπαμε. Χρειάζεται συντονισμός και από το Υπουργείο Ανάπτυξης και από το Υπουργείο Παιδείας και από το Υπουργείο Δημοσίων Έργων, όταν οι υποδομές παίζουν σημαντικό ρόλο στη λειτουργία τους. Δεν είναι δυνατόν ένας τουρίστας να έρχεται γρήγορα από την Αγγλία σε έναν προορισμό, όπως η Κέρκυρα, και να θέλει μετά τρεις ώρες για να μεταβεί στο χώρο που θα κάνει τις διακοπές του. Ούτε το οδικό δίκτυο μπορεί να μείνει σε αυτήν την κατάσταση ούτε οι υπηρεσίες. Παρά τη μελέτη που κάνατε για τον τομέα της υγείας και πρέπει να εφαρμοστεί, η τουριστική πολιτική στον τομέα της υγείας πρέπει να αποτελέσει πόλο έλξης για υψηλού επιπέδου τουρίστες, δεδομένου ότι η χώρα μας κατάντησε χώρος πολύ φθηνού προορισμού.
      Δεν φταίνε, λοιπόν, κύριοι συνάδελφοι, ούτε αυτοί, που επικαλούνται πολλές φορές τα γεγονότα της 11ης του Σεπτέμβρη ούτε ο Μπιλ Λάντεν για την κάμψη του τουρισμού, η οποία οφείλεται όχι μόνο στη διεθνή ύφεση, αλλά και στις δικές σας αμαρτίες και πολιτικές, που εφαρμόστηκαν μέχρι σήμερα. Υπήρχε μία έλλειψη ολοκληρωμένης τουριστικής πολιτικής, που θα έδινε προοπτική σ΄ αυτόν το σημαντικό τομέα της οικονομίας, ώστε η χώρα μας πραγματικά να καλπάζει και να μην έχουμε τόσο μικρό ποσοστό της πίτας του τουρισμού. Θα μπορούσε να πει κανείς πράγματι ότι οι συγκυρίες και η διεθνής ύφεση επηρεάζουν τον τουρισμό. Αλλά δεν είναι δυνατόν να επηρεάζουν μόνο τη χώρα μας, όταν η Ισπανία είχε αύξηση του τουριστικού προϊόντος κατά 3,5%, η Κροατία κατά 5,2% και η Τουρκία κατά 10%. 
      Λέμε σήμερα ότι χρειαζόμαστε ποιότητα τουρισμού. Αφού ο τουρισμός αποτελεί ένα προϊόν, όπως τόνισα στην αρχή της ομιλίας μου, ευαίσθητο αλλά και έντονα ανταγωνιστικό σε σχέση με άλλες ανταγωνίστριες χώρες, δεν μπορούμε να μιλάμε για εκπαίδευση, όταν η γειτονική μας Τουρκία, η Ισπανία και η Ιταλία έχουν ποιότητα ανώτατης εκπαίδευσης και κάνουν εξαγωγή στελεχών, ενώ η χώρα μας κάνει εξαγωγή φοιτητών. Θα μπορούσε, λοιπόν, η Ελλάδα, που είναι ένας παραδοσιακός προορισμός και ένας απέραντος αρχαιολογικός τόπος, να προσελκύει και στον τομέα της τουριστικής εκπαίδευσης φοιτητές από τις γειτονικές βαλκανικές χώρες και από τη Μέση Ανατολή.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Αυτή η δυνατότητα δίνεται με το νομοσχέδιο. 
      ΣΠΥΡΙΔΩΝ ΣΠΥΡΟΥ: Αυτό προσπαθώ να ερευνήσω μέσα από τη συζήτηση του νομοσχεδίου και δεν βλέπω να το επιτυγχάνετε. Ίσως έχετε προκάλυμμα την εκπαίδευση στον τουρισμό, στο βάθος όμως έχετε άλλους στόχους, όπως είναι τα «τουριστικά ακίνητα» και η εταιρεία, μέσα από την οποία πάει να ξεπουλήσει τα «φιλέτα» του τουρισμού, τα οποία μέχρι τώρα διαχειριζόταν ο ΕΟΤ, ένας δημόσιος οργανισμός.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Και αυτό είναι…
      ΣΠΥΡΙΔΩΝ ΣΠΥΡΟΥ: Αυτό δείχνει την εγκατάλειψη όλης της δημόσιας περιουσίας εδώ και είκοσι χρόνια, σε όλες τις υποδομές που υπήρχαν και θα μπορούσαν να έχουν αξιοποιηθεί και να λειτουργούν προς όφελος του τουρισμού και σ’ αυτήν την κατεύθυνση. 
      Ο Υπουργός μίλησε και για αναδιάταξη ποιότητας στην εκπαίδευση. Ίσως έχει δίκιο, όταν μιλάει για απλή αναδιάταξη. Δεν μιλάμε για αναβάθμιση και για εκσυγχρονισμό, δεν μιλάμε για επίπεδα εκπαίδευσης. Στην Κέρκυρα που είναι ένας παραδοσιακός τουριστικός τόπος, τι καινούριο θα συμβεί με αυτό το νομοσχέδιο; Υπάρχει μια σχολή τουριστικών επαγγελμάτων που την ονομάζετε Σχολή Τουριστικής Εκπαίδευσης και μπορεί να δημιουργηθεί κι ένα ΙΕΚ, τη στιγμή που υπάρχει το Ιόνιο Πανεπιστήμιο με ανθρωπιστική κατεύθυνση και το αίτημα των φορέων να δημιουργηθεί στο νομό μια ανώτατη σχολή τουρισμού, που θα προσελκύει και θα βγάζει στελέχη. 
      Ο τουρισμός σήμερα σαν ένα πολύ σημαντικό κομμάτι της οικονομίας χρειάζεται στελέχη που θα τον στελεχώσουν προς όλες τις κατευθύνσεις, όπως είναι οι επικοινωνίες, η πληροφορική και ο συνεδριακός τουρισμός, που λειτουργεί με καθεστώς και πλαίσιο από το 1928. Χρειαζόμαστε επίσης σχολές ξεναγών, γιατί, όπως ξέρετε, έχουν κλείσει –ανάμεσα σ’ αυτές και η σχολή της Κέρκυρας- από το 2000, σε μια εποχή που ενόψει των Ολυμπιακών Αγώνων χρειαζόμαστε ξεναγούς με πανελλαδική εμβέλεια και γνώση πολλών γλωσσών. Έχουμε μεγάλη έλλειψη. Μιλάμε για 1.600 ξεναγούς, όταν οι αγορές που ανοίγονται μπροστά μας είναι καινούριες.
      Οι ευρωπαϊκές παραδοσιακές αγορές, όσο και αν ο Υπουργός είπε ότι κάνουμε ευρωπαϊκή πολιτική, δεν υπάρχουν. Ήδη η ύφεση η οικονομική έχει επιπτώσεις στη Γερμανία. Και γνωρίζετε ότι υπάρχει μεγάλη μείωση από τους παραδοσιακούς πελάτες μας από τη Γερμανία. Παραμένουν οι Άγγλοι. Πρέπει να κατευθυνθούμε, λοιπόν, και σε άλλες αγορές.
      Χρειαζόμαστε, λοιπόν, εκπαίδευση σαν στοιχείο αναβάθμισης της ποιότητας του τουρισμού μας.
      Όλα αυτά το νομοσχέδιο σας δεν τα προβλέπει. Οι υποδομές είναι σε άθλια κατάσταση. Ο τομέας της υγείας, που συμβάλλει και αυτός στην αναβάθμιση του τουριστικού προϊόντος, υστερεί γιατί νοσεί ο τομέας της υγείας. Και αντιλαμβάνεστε ότι σήμερα απαιτούν τα μεγάλα τουριστικά γραφεία καλύτερης ποιότητας παροχή υπηρεσιών σε όλα τα επίπεδα.
      Πιστεύουμε ότι με αυτό το νομοσχέδιο δεν προσθέτετε κάτι σημαντικό. Δεν είναι τολμηρό. Δεν συμβάλλει στην ανάπτυξη του τουρισμού μας όπως θα πρέπει. Μετά το 2004, που περιορίζεται σημαντικά το οικοδομικό στοιχείο και οι κατασκευές, ο τουρισμός θα αποτελεί πραγματικά με τη ναυτιλία μας κύριες πηγές εισοδήματος για τους πολίτες.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωάννης Κεφαλογιάννης έχει το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, ο κύριος Υπουργός στην ομιλία του είπε ότι η Κυβέρνηση προωθεί την ευρωπαϊκή τουριστική πολιτική θέλοντας με τον τρόπο αυτό να δείξει τη σημασία και την αξία που έχει η τουριστική βιομηχανία για την ανάπτυξη της Ευρώπης. Και του έθεσα το ερώτημα: Υπάρχει εθνική τουριστική πολιτική; Απάντηση δεν πήρα. 
      Είναι μεγάλες οι ευθύνες της Κυβέρνησης, τεράστιες οι πολιτικές σας ευθύνες, κύριε Υπουργέ, για το ότι δεν υπάρχει εθνική τουριστική πολιτική. Και η επιβεβαίωση της έλλειψης αυτής της πολιτικής είναι ότι δεν υπάρχει θεσμικός νόμος για τον τουρισμό. Και ακόμη ότι καταργήσατε το Υπουργείο Τουρισμού και δαλύσατε τον Ε.Ο.Τ.
      Το πρώτο πράγμα που έκανα σαν Υπουργός Τουρισμού ήταν να συντάξω ένα νομοσχέδιο με συνεργασία όλων των τουριστικών παραγόντων, με τη συναίνεση όλων των κομμάτων. Διότι πριν έλθει στη Βουλή το νομοσχέδιο αυτό το είχα δώσει σε όλα τα κόμματα. Έγινε ένα πλήρες θα έλεγα νομοσχέδιο. Πέρασε από τη μικρή Βουλή, επαινέθηκε από όλους, αλλά δεν πέρασε δυστυχώς από την Ολομέλεια της Βουλής. Έτσι σήμερα η χώρα μας –για την οποία όλοι αντιλαμβανόμαστε την αξία που έχει ο τουρισμός- δεν έχει θεσμικό νόμο για τον τουρισμό.
      Έλεγα στο νομοσχέδιο αυτό, κύριε Υπουργέ, ότι: «Ο τουρισμός είναι εθνική υπόθεση, είναι πηγή πλούτου, αλλά και προβολή και διάδοση της πνευματικής κληρονομιάς και της πολιτισμικής παράδοσης της χώρας μας. Ο τουρισμός είναι ο πιο συναλλαγματικός τομέας και ενισχύει τον κρατικό προϋπολογισμό με μεγάλα έσοδα.» Και επεσήμαινα ότι τότε η συμβολή του τουρισμού στο Ακαθάριστο Εθνικό Προϊόν ήταν περίπου 6%. Σήμερα μας είπε ο κύριος Υπουργός ότι είναι 8%.
      Το νομοσχέδιο αυτό δεν πέρασε από την Ολομέλεια της Βουλής και δεν έγινε νόμος του κράτους.
      ΚΟΣΜΑΣ ΣΦΥΡΙΟΥ: Ο λόγος;
      ΙΩΑΝΝΗΣ ΚΕΦΑΛΟΓΙΑΝΝΗΣ: Παραιτήθηκα από το Υπουργείο διότι ακριβώς αντιτάχθηκα τότε στο να επιτρέπουμε σε ιδιώτες να χτίζουν στον αιγιαλό. Συνειδητά δεν μπορούσα ποτέ να το δεχθώ και δεν με ενδιέφερε η θέση, αλλά οι αρχές που έπρεπε να υπηρετήσω προστατεύοντας το δημόσιο συμφέρον.
      Ένας δεύτερος λόγος –τον οποίο λέω σήμερα- είναι ότι στο νομοσχέδιο αυτό δεν ανέφερα και δεν συμπεριέλαβα την εκμετάλλευση των καζίνο που ήταν αρμοδιότητα του Υπουργείου Τουρισμού. Και είπα ότι σε αυτόν το θεσμικό νόμο σε καμία περίπτωση δεν μπορούμε να βάλουμε διατάξεις που να συνδέονται με τα καζίνο. 
      Είχα δηλώσει στην επιτροπή –και είναι γραμμένο στα Πρακτικά- ότι για τα καζίνο θα φέρω ξεχωριστό νομοσχέδιο που οι άδειες των καζίνο θα δίνονται από τη διακομματική επιτροπή της Βουλής. Διότι δεν ήθελα σε καμία περίπτωση η θητεία μου σε αυτό τον ευαίσθητο τομέα να μην είναι διαφανής και απόλυτα συνεπής με τις αρχές της παράταξής μου και με εμένα προσωπικά στην αντιμετώπιση αυτών των σοβαρών θεμάτων που έχουν σχέση με μεγάλα οικονομικά συμφέροντα.
      Κύριε Υπουργέ, για να δείτε πού πάει αυτή η χώρα –και το λέω αυτό γιατί είμαι πολλά χρόνια σ’ αυτήν την Αίθουσα και πονώ γι’ αυτόν τον τόπο- μετά από μένα ήρθαν στο Υπουργείο Τουρισμού  τέσσερις Υπουργοί, ένας από την παράταξη τη δική μας και τρεις από την παράταξη τη δική σας. Και οι τέσσερις Υπουργοί έφεραν νομοσχέδια που ασχολήθηκαν μόνο με τα καζίνο. Και όταν έκλεισε αυτό το μεγάλο κεφάλαιο των καζίνο με όλα όσα λέγονται και διαδίδονται στην κοινή γνώμη, δεν ήλθε άλλο σχέδιο νόμου για τον τουρισμό παρά μόνο το σημερινό νομοσχέδιο που αφορά την τουριστική εκπαίδευση αλλά μέσω άλλων διατάξεων ξεπουλιέται τεράστια περιουσία του Ε.Ο.Τ.
      Στη θέση τη δική σας, κύριε Υπουργέ, θα έπρεπε να κατατεθεί νομίζω το νομοσχέδιο που σας ανάφερα γιατί, σας επαναλαμβάνω, είναι αποτέλεσμα μιας πολύ μακράς και σκληρής προσπάθειας με συζήτηση, με συναίνεση αν θέλετε όλων των τουριστικών παραγόντων της χώρας και των κομμάτων και θα ήταν χρήσιμο για τον τουρισμό της χώρας μας. Γιατί θα πρέπει επιτέλους η χώρα μας –είναι χρέος μας- κάποτε να αποκτήσει θεσμικό νόμο που να χαράσσει τουριστική πολιτική. Το πρώτο άρθρο αυτού του νομοσχεδίου ξέρετε τι έλεγε; Συγκροτείτο ένα εθνικό συμβούλιο τουρισμού με τη συμμετοχή όλων των παραγόντων του τουρισμού που σε συνεργασία με το Υπουργείο θα χαράσσει την τουριστική πολιτική της χώρας.
      Πριν, λοιπόν, φέρετε αυτό το νομοσχέδιο που ασχολείται με την τουριστική εκπαίδευση –βεβαίως είναι σημαντικό και αυτό, γιατί ο τουρισμός δεν είναι τίποτε άλλο παρά μόνο προσφορά υπηρεσιών- νομίζω ότι θα έπρεπε να προηγηθεί ένα νομοσχέδιο –και πρέπει να γίνει αυτό κάποτε- για να αποκτήσει επιτέλους η Ελλάδα ένα θεσμικό νόμο που να μπορεί μέσω των διατάξεων του νόμου αυτού να χαράξει την εθνική στρατηγική της, την εθνική πολιτική της στον τομέα του τουρισμού.
      Νομίζω όμως ότι το σημερινό νομοσχέδιο που συζητάμε είναι ένα προπέτασμα, μια δικαιολογία θα έλεγα για την τουριστική εκπαίδευση αλλά περιλαμβάνει ποικίλες διατάξεις, οι οποίες πραγματεύονται πολλά και διάφορα θέματα. Και τελικά ούτε τον τομέα της τουριστικής εκπαίδευσης αντιμετωπίζει σωστά, αλλά ούτε και τα υπόλοιπα θέματα. Και το σημαντικότερο προχωρεί μέσω της ΑΕ ΕΤΑ στο ξεπούλημα της περιουσίας του ΕΟΤ πο ανήκει στον ελληνικό λαό.
      Λέτε για παράδειγμα στο νομοσχέδιο και για το θέμα της διαφήμισης. Κύριε Υπουργέ, καταλάβετέ το: Αν δεν διαφημίσουμε το τουριστικό μας προϊόν, θα φθίνει συνεχώς ο ελληνικός τουρισμός και θα έρχονται στην Ελλάδα τουρίστες με πολύ χαμηλό οικονομικό αντικείμενο και περιεχόμενο.
      ΑΡΙΣΤΟΤΕΛΗΣ ΠΑΥΛΙΔΗΣ: Βαλάντιο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Με μικρό βαλάντιο.
      Ξέρετε τι βρήκα όταν πήγα στο Υπουργείο του Τουρισμού; Ακούστε, κύριοι συνάδελφοι, γιατί είναι τρομακτικά πράγματα αυτά: Η τουριστική προβολή της χώρας μας εγίνετο μέσω των τουριστικών γραφείων στις διάφορες χώρες: Γαλλία, Γερμανία, Αγγλία. Είχε την ευθύνη της τουριστικής προβολής της χώρας μας ο διευθυντής του γραφείου, ο οποίος έκανε διάφορες συμβάσεις. Τώρα, ποιες ώρες προβάλλετο η χώρα μας, τι πρόγραμμα προβολής εγίνετο και πώς διεσπαθίζετο το δημόσιο χρήμα μπορείτε να το αντιληφθείτε. Διότι μπορούσε να δικαιολογηθεί μια τουριστική διαφήμιση για την Ελλάδα, αλλά στις τρεις η ώρα το πρωί όταν όλοι εκοιμούντο τον ύπνο του δικαίου.
      Άλλαξα αυτήν την πολιτική και εφήρμοσα διεθνή διαγωνισμό για τη διαφήμιση του τουρισμού και εκάλεσα και ήρθαν όλες οι μεγάλες τουριστικές διαφημιστικές εταιρείες του κόσμου, όπως η «ΟΛΥΜΠΙΑ», η «Saatch & Saatch» και άλλες. Και διέθεσε τότε, το 1991, η Κυβέρνηση 6 δισεκατομμύρια δραχμές για τη διαφήμιση του τουριστικού μας προϊόντος σε τέσσερις σημαντικές γλώσσες: Γερμανικά, Γαλλικά, Αγγλικά, Ισπανικά. Και ήταν η μοναδική φορά που έγινε πράγματι ένα πρόγραμμα τουριστικής προβολής, που για να το εγκρίνω το παρακολούθησα προσωπικά και είχε η κάθε εταιρεία με ένα εικοσάλεπτο πρόγραμμα διαφήμισης της χώρας μας το οποίο παρακολούθησα όπως είπα μαζί με τους συμβούλους του Υπουργείου και του Ε.Ο.Τ.
Είδαμε τα προγράμματα, το εγκρίναμε. Έγινε νομίζω τότε σωστή τουριστική προβολή –η μοναδική χρονιά τότε!- και προβολή της Ελλάδας στο διεθνή τουριστικό χώρο. 
      Τώρα έχει γίνει ξανά το ίδιο πράγμα. Είναι ευθύνη μεγάλη της Κυβέρνησης για το θέμα της προβολής του τουριστικού προϊόντος. Αν δεν το διαφημίσουμε, πώς θα το αξιοποιήσουμε; Η ευθύνη σας είναι μεγάλη. Πληροφορούμαι ότι γίνονται κάποια απίθανα πράγματα. Καλούμε τους ιδιώτες να συμμετέχουν μαζί με το κράτος.  Συμμετέχει η Τοπική Αυτοδιοίκηση και η Νομαρχιακή Αυτοδιοίκηση, για να κάνουμε τουριστική προβολή της χώρας μας. Να κάνουν και εκείνοι τη διαφήμιση του. Η τουριστική προβολή όμως της χώρας είναι ευθύνη και χρέος της Κυβέρνησης.
      Οι ανταγωνίστριες χώρες διαθέτουν τεράστιες πιστώσεις για τη διαφήμιση του τουρισμού τους. Η Ελλάδα –το τονίζω και το πιστεύω απόλυτα- μπορεί και πρέπει να είναι το θέρετρο της Ευρώπης, διότι έχει τόσα πλεονεκτήματα έναντι όλων των άλλων χωρών. Όμως, για να γίνει αυτό το πράγμα, χρειάζεται μια Κυβέρνηση που θα πάρει την απόφαση να χαράξει και να εφαρμόσει τουριστική πολιτική και πράγματι να ενδυναμώσει –μόνο για το καλό αυτού του τόπου και αυτού του λαού- τη μοναδική βιομηχανία που έχουμε, την τουριστική βιομηχανία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μια λέξη ακόμη, κύριε Πρόεδρε. Θα αναφερθώ και εγώ στο περίφημο θέμα…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: …(Δεν ακούστηκε)
      ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε Κεφαλογιάννη. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Ειλικρινά μόνο ένα λεπτό ζητώ. Όχι παραπάνω. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, διαμαρτύρονται οι συνάδελφοί σας. Το Προεδρείο δεν έχει δυνατότητες να σταματήσει κάποιον να μιλάει. Τι να κάνει; Να του πετάει πέτρες; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Υπήρξε η ανοχή αυτή και στον Υπουργό και σε άλλους ομιλητές. Μόνο μια παρατήρηση θέλω να κάνω. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Για τους υπόλοιπους, όμως, δεν θα υπάρξει ανοχή να μιλήσουν. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Τόσο ο κύριος Υπουργός όσο και ο κύριος Υφυπουργός, για να υποστηρίξουν τη συνταγματικότητα της διάταξης του άρθρου 39, είπαν ότι η Ε.Τ.Α. Α.Ε. δεν έχει κυριότητα στο αντικείμενο που διαχειρίζεται. Ο θεσμικός νόμος…
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, δεν μπορώ να σας δώσω περισσότερο χρόνο. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Σας παρακαλώ πολύ, επιτρέψτε μου. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, πείτε το. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Λείπουν τρεις δικοί μας συνάδελφοι. Έχουν φύγει. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Να μην τους εκφωνήσετε.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, δεν λείπει κανένας. Σας παρακαλώ. Τελειώνετε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω. Δεν νομίζω ότι λέω πράγματα που δεν είναι ενδιαφέροντα για τη Βουλή. 
      Κύριε Υφυπουργέ, εδώ με απόφαση του Υπουργικού Συμβουλίου μπορείτε να παραχωρήσετε όχι μόνο τη χρήση και την εκμετάλλευση της Ε.Τ.Α. Α.Ε. αλλά και την κυριότητα. Το Υπουργικό Συμβούλιο δηλαδή είναι υπεράνω του Συντάγματος; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ποιος το είπε; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Τότε; Όταν, λοιπόν, έχει τη δυνατότητα και την κυριότητα η Ε.Τ.Α., μπορεί να ξεπουλήσει οποιοδήποτε περιουσιακό στοιχείο έχει στον οποιονδήποτε ιδιώτη και αυτό φαίνεται. Δυστυχώς…
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Η Ε.Τ.Α. έγινε μόνο για να ξεπουλήσει την περιουσία του ΕΟΤ που ανήκει στο λαό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεφαλογιάννη! Αν είναι δυνατόν! Κάποια στιγμή πρέπει να υπάρξει κατανόηση μεταξύ των συναδέλφων. 
      (Στο σημείο αυτό ο Βουλευτής κ. Ιωάννης Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ορίστε, κύριε Υπουργέ. Έχετε το λόγο. Δικαιούστε είκοσι λεπτά. Θα σας δώσω μόνο δεκατρία λεπτά. Παρακαλώ, να είστε εντός του χρόνου σας. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, σας παρακαλώ να μου δώσετε τα είκοσι λεπτά και σας υπόσχομαι να κάνω αυτοπεριορισμό. 
      ΠΡΟΕΔΡΕΥΩΝ (Παναγιώτης Σγουρίδης): Σας δίνω δεκατρία λεπτά. Σας παρακαλώ, κύριε Υπουργέ. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριοι συνάδελφοι, επί έξι ώρες παρακολουθώ τη συζήτηση και δεν άκουσα τίποτα για την τουριστική εκπαίδευση.
    ΙΩΑΝΝΗΣ ΑΝΘΟΠΟΥΛΟΣ: Εγώ κάτι είπα.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ο μόνος συνάδελφος που αναφέρθηκε στην τουριστική εκπαίδευση ήταν ο εισηγητής της Πλειοψηφίας, ο κ. Ανθόπουλος. Όλοι οι άλλοι, οι της Αντιπολίτευσης κυρίως, ασχολήθηκαν με το άρθρο 39.
    ΒΥΡΩΝ ΠΟΛΥΔΩΡΑΣ: Δώσαμε προτεραιότητα.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Χαίρομαι για την προτεραιότητα που δώσατε, αλλά δεν νομίζω ότι πετύχατε τους στόχους σας.
    Θα αρχίσω και εγώ, λοιπόν, από το άρθρο 39, για να μην υπάρχουν οι παρεξηγήσεις. Το άρθρο 39 λέει για όλα τα ακίνητα, τα οποία έχουν περιέλθει για χρήση και διαχείριση στην ΕΤΑ και τα οποία δεν έχουν αξία, δηλαδή δεν αποτιμώνται, γιατί έχουν δεσμεύσεις περιβαλλοντικές, πολεοδομικές ή κάθε άλλου είδους περιορισμούς, όπως για παράδειγμα της Αρχαιολογικής Εταιρείας, της Σύμβασης Ραμσάρ και ό,τι άλλο μπορεί να υπάρχει. Εφόσον, λοιπόν, δεν μπορούν να έχουν αξία, δεν μπορούν να πουληθούν. Όλα αυτά, τα οποία είναι το δημόσιο αγαθό, εξαιρούνται και επανέρχονται ή στο Υπουργείο Γεωργίας ή στον ΕΟΤ ή δίδονται σε νομικά πρόσωπα δημοσίου δικαίου ή σε νομικά πρόσωπα ιδιωτικού δικαίου ή γυρίζουν στους ΟΤΑ.
    ΒΥΡΩΝ ΠΟΛΥΔΩΡΑΣ: Πονηρά διατύπωση.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν είναι καθόλου πονηρά διατύπωση.
    Είπε ο συνάδελφος …
    ΑΝΤΩΝΗΣ ΣΚΥΛΛΑΚΟΣ:  Πού τα λέει αυτά, κύριε Υπουργέ;
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν τα λέει αυτά!
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν τα λέει αυτά; Σας το διαβάζω, γιατί φαίνεται ότι δεν διαβάζετε.
    ΒΥΡΩΝ ΠΟΛΥΔΩΡΑΣ: Τα λέει, αλλά είναι πονηρά η διατύπωση.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Τα λέει, κύριε συνάδελφε.
    ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ, μην κάνετε διάλογο.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ο συνάδελφος κ. Ιωαννίδης πρότεινε να αφαιρέσουμε τη φράση «είναι δυνατό». Την αφαιρούμε, λοιπόν. Δεν υπάρχει κανένα πρόβλημα. Το «είναι δυνατό» αφαιρείται από τη φράση «είναι δυνατό να εξαιρούνται».
    ΠΑΝΑΓΙΩΤΗΣ ΛΑΦΑΖΑΝΗΣ: Δεν αλλάζει τίποτα έτσι!
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Η ΕΤΑ –επαναλαμβάνω- δεν έχει καμία κυριότητα επί κανενός ακινήτου από τα ακίνητα από τα οποία περιήλθαν από τον ΕΟΤ προς την «Ελληνικά Τουριστικά Ακίνητα Α.Ε.»
    ΠΑΝΑΓΙΩΤΗΣ ΛΑΦΑΖΑΝΗΣ: Το Καζίνο της Πάρνηθας σε ποιανού κυριότητα είναι;
    ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
    Να μην γράφεται καμία διακοπή στα Πρακτικά.
    Συνεχίστε, κύριε Υπουργέ.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Η ΕΤΑ έχει το δικαίωμα μόνο να διαχειρίζεται τα ακίνητα αυτά. Αυτό που θα μπει στο χρηματιστήριο…
    ΠΑΡΘΕΝΑ ΦΟΥΝΤΟΥΚΙΔΟΥ: …
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Αν η ΕΤΑ μπει στο χρηματιστήριο, δεν θα μπει και η περιουσία του ΕΟΤ. Θα μπει το δικαίωμα που έχει η ΕΤΑ στη διαχείριση της περιουσίας του ΕΟΤ. Αυτό θα αποτιμήσει η αγορά.
    ΒΥΡΩΝ ΠΟΛΥΔΩΡΑΣ: …
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Αυτό είναι ο ιδρυτικός νόμος της ΕΤΑ. Είναι γραμμένα όλα αυτά τα οποία σας λέω.
    Όσον αφορά τη δυνατότητα την οποία λέτε ότι έχει το Υπουργικό Συμβούλιο να δίνει την ιδιοκτησία στην ΕΤΑ για κάποια ακίνητα…
    ΙΩΑΝΝΗΣ ΚΕΦΑΛΟΓΙΑΝΝΗΣ: …
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μπορεί να γίνει και αυτό, αλλά με αύξηση του μετοχικού κεφαλαίου. Εν πάση περιπτώσει, μόνο με τη σύμφωνη γνώμη του Υπουργικού Συμβουλίου μπορεί να δοθεί η κυριότητα.
    Είπατε για τις μεταγραφές. Ο ΕΟΤ, υπέρ του οποίου όλοι τώρα κοπτόμεθα, ήταν ένα διαλελυμένο μαγαζί. Δεν είχε κάνει καταγραφή της περιουσίας του στα υποθηκοφυλακεία. Δεν βρήκαμε τίποτα! Σε κανένα υποθηκοφυλακείο δεν υπήρχε περιουσία του ΕΟΤ.
    ΒΥΡΩΝ ΠΟΛΥΔΩΡΑΣ: …
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Από το 1960 είναι…
    ΙΩΑΝΝΗΣ ΚΕΦΑΛΟΓΙΑΝΝΗΣ: …
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Η περιουσία του ΕΟΤ είναι από το 1955.
    ΒΥΡΩΝ ΠΟΛΥΔΩΡΑΣ: …
    ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Υπουργός σας άκουσε με θρησκευτική ευλάβεια από το έδρανό του. Δεν έκανε ούτε μία διακοπή. Αφήστε τον τώρα να πει τις απόψεις της Κυβέρνησης. Και εξάλλου τα Πρακτικά αποτελούν στοιχείο.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Έρχεται τώρα η ΕΤΑ…
    ΒΥΡΩΝ ΠΟΛΥΔΩΡΑΣ:…
    ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Και δεν έχει όλα τα βουνά.
    Έρχεται όμως τώρα ο ΕΟΤ και λέει ότι μεταγράφει στον ΕΟΤ, ως ιδιοκτησία του ΕΟΤ, αλλά με ευθύνη της ΕΤΑ. Γιατί η ΕΤΑ βρήκε ποια ήταν η περιουσία του ΕΟΤ.
      Δεν ήξερε  ο ΕΟΤ ποια ήταν η περιουσία του. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Την ήξερε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν την ήξερε. Ήταν διαλυμένη. Εάν δεν γινόταν αυτή η μελέτη που έγινε από την ΕΤΑ για την ανακάλυψη της περιουσίας του ΕΟΤ δεν ήξερε ο ΕΟΤ ποια ήταν η περιουσία του. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Ξεπουλήσατε τα πάντα! 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία διακοπή. 
      Σας παρακαλώ, κύριε Κεφαλογιάννη, μη διακόπτετε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Επειδή η μεγάλη του γένους σχολή της φιλελεύθερης οικονομίας της Νέας Δημοκρατίας κόπτεται για το συμφέρον του δημοσίου σας πληροφορώ ότι η Ωκεανίδα που είναι στη Βουλιαγμένη νοικιάστηκε με επτά εκατομμύρια το χρόνο και μια σειρά άλλων ακινήτων στην παραλία σε πολλούς αξιότιμους κυρίους εκ των οποίων οι μισοί είναι στη φυλακή απ’ αυτούς που είχατε δώσει την ακίνητη περιουσία του ΕΟΤ στις ακτές της Αττικής με εκατό εκατομμύρια.
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Ειρήνη ημίν! 
      Κύριε Κεφαλογιάννη, σας παρακαλώ! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εδώ είναι αυτά τα στοιχεία και χρειάστηκαν εννέα χρόνια, ώστε να ξεμπερδέψουμε αυτήν τη διαδικασία. 
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Επιτέλους! Δεν μπορεί να μιλήσει ο κύριος Υπουργός χωρίς να διακόπτεται; 
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Είσθε πολύ αρχαιότερος από μένα στο Κοινοβούλιο, κύριε Κεφαλογιάννη, και δεν μου επιτρέπεται να πω καμία κουβέντα. Σας παρακαλώ όμως να μου επιτρέψετε να πω την άποψή μου. Εάν δεν σας αρέσει μπορείτε να περάσετε έξω να μην την ακούτε. Αλλά εφόσον είστε εδώ θα πρέπει να την ακούσετε όπως σας άκουσα και εγώ.
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Είπατε ότι πουλάμε τα δάση, πουλάμε τα βουνά, πουλάμε τις σπηλιές, πουλάμε τα πάντα! Χιονοδρομικά κέντρα πού θα γίνουν; Ή μήπως δεν θέλετε χιονοδρομικά κέντρα; Ή μήπως τα χιονοδρομικά κέντρα που έχουν γίνει στην Ελβετία, στην Αυστρία, στη Γαλλία, στη Γερμανία εκεί έχουν ξεπουλήσει τη δημόσια περιουσία και δεν πρέπει να γίνονται; Ή μήπως πιστεύετε ότι εκεί δίνεται η ιδιοκτησία στους οποιουσδήποτε θα τα εκμεταλλευτούν; 
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν αντέχετε την αλήθεια και γι’ αυτό φοβάσθε να την ακούσετε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ακόμη και για τα δασικά χωριά έχετε καταλάβει πώς εξελίσσεται η κοινωνία με την αστικοποίηση που υπάρχει; Ότι εάν δεν γίνουν αυτά τα δασικά  χωριά των τριάντα οικισμών εκπαιδευτικά κέντρα, τα παιδιά της κλωσομηχανής της πόλης δεν θα γνωρίζουν τι σημαίνει δάσος. Μόνο όταν πάνε εκεί και ζήσουν το δάσος θα προστατέψουν και θα αγαπήσουν το δάσος. Αλλά αυτά είναι έξω από τη δική σας λογική, είναι έξω από τη δική σας πολιτική.
      Ακόμη είπε ο συνάδελφος ο κ. Φλωρινιώτης για το καζίνο Πόρτο Καρράς και ότι δεν προστατεύσαμε τους εργαζόμενους.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, ο κ. Φλωρίνης, γιατί ο κ. Φλωρινιώτης είναι τραγουδιστής.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Με συγχωρείτε, κύριε Πρόεδρε.
      Είπα στην Επιτροπή ότι θα σας φέρω τα στοιχεία και για τις δύο παρατηρήσεις που είχατε κάνει ότι έχουν εξασφαλιστεί με μεσεγγύηση τα χρήματα που πρέπει να πάρουν ως αποζημίωση. Σας διαβάζω από τη σύμβαση που έχουν υπογράψει οι δύο συμβαλλόμενοι: «Θα τεθεί ταυτοχρόνως υπό συμβατική μεσεγγύηση  το ποσό των 440.000 ευρώ προς διασφάλιση της εκπλήρωσης από την πωλήτρια των υποχρεώσεών της που απορρέουν από τον όρο 11.1 της σύμβασης μεταβιβάσεως και από το παρόν πρόσθετο σύμφωνο οριζομένου ως μεσεγγυούχου και θεματοφύλακος ενός δικηγόρου». Αυτά είναι για να εξασφαλίσουμε τις αποζημιώσεις των εργαζομένων.
      Όσον αφορά για τα παρεμφερή που είπατε υπάρχουν οι ίδιοι οι εργαζόμενοι οι οποίοι έχουν υπογράψει συμφωνητικό το οποίο λέει ότι θα ξαναπροσληφθούν όλοι με συμβάσεις εποχιακού χαρακτήρα με την ίδια ή παρεμφερή ειδικότητα.
      Ε, τι άλλο βάλαμε εμείς; Αυτό δεν βάλαμε; Οι εργαζόμενοι το έχουν υπογράψει. Κι εσείς μας λέτε ότι ξεπουλάμε, ότι δεν προστατεύουμε τους εργαζόμενους, ότι εν πάση περιπτώσει, δεν κάνουμε τουριστική πολιτική. Τουριστική πολιτική είναι η αναβάθμιση των υπηρεσιών και η αναβάθμιση των υπηρεσιών γίνεται με την αναβάθμιση της εκπαίδευσης. Και γίνεται με το παρόν νομοσχέδιο αναβάθμιση της εκπαίδευσης, είτε σας αρέσει είτε δεν σας αρέσει, είτε το θέλετε είτε δεν το θέλετε.
      Οι σχολές, όπως λειτουργούσαν μέχρι σήμερα, είχαν τελειώσει. Δεν μπορούσαν να κάνουν τίποτα πέρα από ό,τι είχαν προσφέρει. Αν δεν κάναμε μια πλήρη αναβάθμιση των τουριστικών σχολών, έτσι ώστε να προσφέρουν υπηρεσίες με προσωπικό υψηλοτάτου επιπέδου, το οποίο προσωπικό για να προσληφθεί στις σχολές –αυτό μόνο θα πω για τις σχολές γιατί περνάει και ο χρόνος- θα έχει ακριβώς τις ίδιες ακριβώς διαδικασίες που γίνονται για τα ΤΕΙ, δηλαδή θα είναι  του ιδίου επιπέδου με τα ΤΕΙ. Και τους δίνουμε τη δυνατότητα, αφού αποφοιτήσουν, να μεταπηδήσουν στα ΤΕΙ, για να μπορέσουν να κάνουν και τα μεταπτυχιακά τα οποία θέλουν. Και λέτε ότι δεν υπάρχει ανωτάτη παιδεία για τον τουρισμό στην Ελλάδα; Τα ΤΕΙ δεν έχουν για τις τουριστικές σχολές; Έχουν ή δεν έχουν; Έχουν. Γιατί, εδώ μόνο θα ήταν αυτές οι επαγγελματικές σχολές, η κατάρτιση που θέλουμε να κάνουμε, θα ήταν οι μόνες ανώτατες σχολές που έπρεπε να γίνουν; Μα, υπάρχουν ανώτατες σχολές και αυτές οι σχολές είναι στα ΤΕΙ. 
      Κύριοι συνάδελφοι, σε κάποια στιγμή ο συνάδελφος κ. Παυλίδης, ειρωνεύτηκε την προσπάθεια, την οποία κάνουμε, να ανοίξουμε τις αγορές της Ανατολής. Προφανώς δεν ξέρει τι γίνεται στην Ανατολή. Έχει μείνει προσκολλημένος προς τη Δύση. Σας πληροφορώ ότι αν δεν ανοίξουμε τις αγορές της Ανατολής, τότε ο τουρισμός μας θα μείνει εκεί, στα δέκα, δώδεκα, δεκατρία -ανάλογα με την εποχή- εκατομμύρια τουρίστες. Εκατόν είκοσι εκατομμύρια Κινέζοι θα ταξιδεύουν το 2020. Υπάρχουν εκατό εκατομμύρια Ινδοί πάμπλουτοι, που ταξιδεύουν στο εξωτερικό. Βλέπετε, λοιπόν, ότι αν δεν πάμε σ’ αυτές τις αγορές και μείνουμε με τη γενική εικόνα που έχουμε…
      ΒΥΡΩΝ ΠΟΛΥΔΩΡΑΣ: Και η Ιαπωνία.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Και στην Ιαπωνία. Αλλά η αγωνία είναι μια αγορά μεγάλη, και γι’ αυτό ας μην λέμε διάφορα άσχετα.
	Κύριε Πρόεδρε, θα μου επιτρέψετε τώρα να πω ποιες από τις τροπολογίες γίνονται δεκτές. Η τροπολογα 317/93 του κ. Σφυρίου γίνεται αποδεκτή και το κείμενο της προτεινόμενης διάταξης τίθεται στο άρθρο 33, σε αντικατάσταση της παραγράφου 1 του άρθρου αυτού.
	Στο άρθρο 1 μετά τις λέξεις «δημοσίου δικαίου» διαγράφονται οι λέξεις «με την επωνυμία «Σχολές Τουριστικής Εκπαίδευσης»». Δεν χρειάζεται γιατί επαναλαμβάνεται παρακάτω. 
	Στο εδάφιο β΄ της παραγράφου 2 του άρθρου 11 η λέξη «πέντε» αντικαθίσταται από τη λέξη «επτά». Είχαμε βάλει ως εκλεκτορικό σώμα για τους καθηγητές να είναι πέντε από το επιστημονικό προσωπικό. Ζητήθηκε στην Επιτροπή να γίνει επτά, είχα πει ότι θα το μελετήσουμε και θα επανέλθουμε εδώ. Μπορούμε να το κάνουμε επτά.
	ΒΥΡΩΝ ΠΟΛΥΔΩΡΑΣ: Για το εκλεκτορικό σώμα;
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ναι, για το εκλεκτορικό σώμα.
	ΠΡΟΕΔΡΕΥΩΝ (Παναγιώτης Σγουρίδης): Μετά από συζήτηση στην Επιτροπή.
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Επίσης, από την τροπολογία με γενικό αριθμό 1305 και ειδικό 90 του συναδέλφου, του κ. Σφυρίου, γίνονται δεκτές οι δύο πρώτοι παράγραφοι, η παράγραφος 1 και η παράγραφος 2.
	ΒΥΡΩΝ ΠΟΛΥΔΩΡΑΣ: Τι πραγματεύονται;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Να σας πω. Οι εκπαιδευτικοί οι οποίοι υπηρετούν και υπηρετούν επί σειρά ετών ως τακτικοί καθηγητές, αλλά είναι ωρομίσθιοι στις σχολές, μπαίνουν σε μια επετηρίδα έτσι ώστε…
      ΠΡΟΕΔΡΕΥΩΝ (Παναγιώτης Σγουρίδης): Να προτιμώνται αυτοί κατά την  κατ’ έτος πρόσληψή τους.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Να προτιμούνται.
      ΒΥΡΩΝ ΠΟΛΥΔΩΡΑΣ: Εντάξει.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Επίσης, η τροπολογία με γενικό αριθμό 1306 και ειδικό αριθμό 91 γίνεται δεκτή…
      ΒΥΡΩΝ ΠΟΛΥΔΩΡΑΣ: Τι θέμα έχει; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Επαναλαμβάνω είναι η τροπολογία με γενικό αριθμό 1306 και ειδικό 91, η οποία γίνεται δεκτή. Με την τροπολογία αυτή επιτρέπεται στους διατελέσαντες επί μία δεκαετία και πλέον διευθυντές ινστιτούτων, ερευνητές πρώτης βαθμίδας, να μπορούν να μείνουν στα ερευνητικά κέντρα και μετά ως συνεργάτες για να ολοκληρώσουν το ερευνητικό τους έργο.
      ΒΥΡΩΝ ΠΟΛΥΔΩΡΑΣ: Συμφωνούμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης):  Επόμενη είναι η τροπολογία με γενικό αριθμό 1318 και ειδικό 94 του κ. Σφυρίου, η οποία γίνεται δεκτή. Έτσι στην παράγραφο 6 του άρθρου 20 μετά τις λέξεις «ελληνικών πανεπιστημίων» μπαίνει ένα εδάφιο, αφού εκδοθεί η υπουργική απόφαση, το οποίο λέει, ότι η υπουργική απόφαση θα εκδίδεται το πρώτον μέχρι την 30η Ιουνίου του 2003. Μπαίνει περιορισμός έτσι ώστε να έχουμε εκδώσει και αυτήν την κοινή υπουργική απόφαση μέχρι το 2003. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Συζητήθηκαν στην Επιτροπή αυτές οι τροπολογίες;
      ΠΑΡΘΕΝΑ ΦΟΥΝΤΟΥΚΙΔΟΥ: Όχι.
      ΙΩΑΝΝΗΣ ΚΕΦΑΛΟΓΙΑΝΝΗΣ: Διαφωνούμε στο να μιλήσουμε τώρα επ’ αυτών;
      ΒΥΡΩΝ ΠΟΛΥΔΩΡΑΣ: Δεν έχουμε χρόνο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Επίσης στην τροπολογία με γενικό αριθμό 1327 και ειδικό 100, στην υπουργική τροπολογία στην παράγραφο 8 εκεί που λέει «Οι διατάξεις της παραγράφου 17 του άρθρου 82 του ν.3057/2002 εφαρμόζονται και για την επιδότηση ξενοδοχείων που βρίσκονται σε όμορους με την Αττική νομούς» συνεχίζει ως εξής: «… και στις τέσσερις ολυμπιακές πόλεις…».
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Στους νομούς, κύριε Υπουργέ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Στις τέσσερις ολυμπιακές πόλεις. Παρακάτω η διάταξη είναι ίδια. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν καλύπτονται οι περιοχές. Μέσα στις πόλεις δεν υπάρχουν ξενοδοχεία. Πρέπει να αναφερθούμε στους νομούς.
      ΕΥΑΓΓΕΛΙΑ ΣΧΟΙΝΑΡΑΚΗ:  Να μην αδικηθεί η περιφέρεια, κύριε Υπουργέ. Δεν είναι οι Ολυμπιακοί Αγώνες μόνο για την Αθήνα. Να επωφεληθούν αυτών των ρυθμίσεων και στην περιφέρεια. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όπως το είπα, κύριοι συνάδελφοι, στις τέσσερις ολυμπιακές πόλεις. 
      ΠΑΡΘΕΝΑ ΦΟΥΝΤΟΥΚΙΔΟΥ: Στους όμορους νομούς, κύριε Υπουργέ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Στους όμορους νομούς έχει μπει γιατί έχουν κάνει συμβάσεις. Στο Νομό Εύβοιας, στο Νομό Κορινθίας, στο Νομό Αργολίδας έχουν κάνει συμβάσεις.
      ΕΥΑΓΓΕΛΙΑ ΣΧΟΙΝΑΡΑΚΗ: Να μην αδικηθεί η περιφέρεια, κύριε Υπουργέ. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.
      Συνεχίστε, κύριε Υπουργέ. Έχετε άλλη τροπολογία;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όχι, κύριε Πρόεδρε, αυτές ήταν οι τροπολογίες. 
      ΠΡΟΕΔΡΕΥΩΝ (Παναγιώτης Σγουρίδης): Και αυτές οι τρεις λέξεις που είπε ο κ. Φοίβος Ιωαννίδης ότι θα πρέπει να διαγραφούν.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ναι, διαγράφονται οι δύο λέξεις.
      ΠΡΟΕΔΡΕΥΩΝ (Παναγιώτης Σγουρίδης): Οι δύο λέξεις ή οι τρεις;
      ΒΥΡΩΝ ΠΟΛΥΔΩΡΑΣ: Οι τρεις. 
      ΠΡΟΕΔΡΕΥΩΝ (Παναγιώτης Σγουρίδης): Τρεις πρέπει να είναι. Και το «να» φεύγει. Δηλαδή πρέπει να φύγουν οι λέξεις «είναι δυνατόν να». 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όχι, το «να» μένει. Δύο λέξεις διαγράφονται.
      ΒΥΡΩΝ ΠΟΛΥΔΩΡΑΣ: Όχι, κύριε Υπουργέ. Πρέπει να φύγουν και οι τρεις λέξεις «είναι δυνατόν να». Διαφορετικά δεν είναι σωστό συντακτικά. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εντάξει να βάλουμε και το «να» και να φύγουν και οι τρεις λέξεις «είναι δυνατόν να». 
      ΠΡΟΕΔΡΕΥΩΝ (Παναγιώτης Σγουρίδης): Άρα φεύγουν και οι τρεις λέξεις «είναι δυνατόν να». Καλώς. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Σαλαγκούδη. Πρέπει να ξέρετε ότι είμαστε ακόμη στη διαδικασία των πρωτολογιών. Αν ζητάτε ως Κοινοβουλευτικός Εκπρόσωπος το λόγο μπορείτε να κάνετε τρίλεπτη παρέμβαση μόνο. 
      ΓΕΩΡΓΙΟΣ ΣΑΛΑΓΚΟΥΔΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη, έχετε το λόγο για τρία λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, άκουσα τον κύριο Υπουργό να λέει ότι δεν ασχοληθήκαμε με την τουριστική εκπαίδευση. 
      Είναι γεγονός ότι η τουριστική εκπαίδευση είναι το προπέτασμα καπνού για να μπουν οι επόμενες μεταβατικές διατάξεις, γιατί ουσιαστικά δεν κάνει τίποτα με την τουριστική εκπαίδευση. Του το έχουμε τονίσει επανειλημμένα στην Επιτροπή, το είπαν οι εισηγητές μας, ο υπεύθυνος του τομέα τουρισμού επίσης, και όλοι οι άλλοι που αναφέρθηκαν στην τουριστική εκπαίδευση και κατάρτιση. 
      Δυστυχώς είκοσι χρόνια βρίσκεται στην εξουσία το ΠΑΣΟΚ, και βεβαίως δεν είχε τουριστική πολιτική, αλλά τώρα έφερε την τουριστική εκπαίδευση που είναι ουσιαστικά ένα αναμάσημα του νόμου του 1937. Για ποια αναβάθμιση μιλάμε; Ούτε ανωτατοποίηση ούτε μεταπτυχιακά τμήματα για τον τουρισμό που τα χρειαζόμαστε τόσο πολύ. Αλλά ακόμα και αυτό το αναμάσημα και αυτός ο εκσυγχρονισμός, ας πούμε, του 1937 δεν περιέχει αυτό που πραγματικά έχει ανάγκη ο τουρισμός στη χώρα μας. Δηλαδή, το κέφι και το μεράκι αυτών που υπηρετούν τον τουρισμό, αλλά επίσης και τη δυνατότητα να εκπαιδεύονται οι τουριστικές περιοχές, ο απλός λαός που πρέπει να αποκτήσει τουριστική συνείδηση. 
      Για ποια, λοιπόν, αναβάθμιση της εκπαίδευσης μας μιλάει ο κύριος Υπουργός, αλλά και για ποια τουριστική πολιτική; Όλα αυτά τα χρόνια ουσιαστικά η Κυβέρνηση διακατείχετο από τη ρήση του ιδρυτού αυτού του κόμματος που σήμερα κυβερνά που είπε ότι ε, δεν θα κάνουμε και τους Έλληνες γκαρσόνια των Ευρωπαίων! Αυτή ήταν η νοοτροπία μέχρι χθες. Τώρα ανακάλυψαν και τον τουρισμό, όπως ανακάλυψαν πριν από μερικά χρόνια και το φιλελευθερισμό, όπως ανακάλυψαν και τις αποκρατικοποιήσεις. Δυστυχώς, όμως, ενώ λεκτικά τις αποδέχονται, δεν ξέρουν και δεν έχουν τον τρόπο να τις εφαρμόσουν γι’ αυτό και η οικονομία μας βρίσκεται σε αυτήν την τραγική κατάσταση που στην πρωτολογία μου περιέγραψα. 
      Προσπάθησαν να δικαιολογήσουν ουσιαστικά την ανυπαρξία πολιτικής με το πρόβλημα που υπάρχει στην παγκόσμια τουριστική κίνηση εξαιτίας της 11ης Σεπτεμβρίου. Και ανέφερα ότι χώρες όπως η Τουρκία που ξέρετε ότι πριν πέντε χρόνια δεν είχε ούτε τη μισή από τη δική μας τουριστική κίνηση, σήμερα σε αριθμό τουλάχιστον τουριστών και φυσικά και σε εισόδημα, σε τουριστικό συνάλλαγμα έχει ξεπεράσει δυστυχώς τη χώρα μας. Φέτος που εμείς είχαμε 5% μείωση, αυτοί είχαν 6,5% αύξηση της τουριστικής τους κίνησης, γιατί ακριβώς έχουν τουριστική πολιτική, γιατί αποφάσισαν να κάνουν τουριστική στρατηγική και γιατί πραγματικά λειτούργησε η κυβέρνησή της προς την κατεύθυνση της ανάπτυξης αυτού του μεγάλου συγκριτικού πλεονεκτήματος, που έχουμε εμείς και που δυστυχώς παραμένει για τη χώρα μας ανεκμετάλλευτο. 
      Αλλά έχουμε δίπλα μας ένα παράδειγμα απτό. Η Κύπρος ευρισκόμενη σε εμπόλεμη κατάσταση και με τόσα προβλήματα –εμείς κάθε φορά που γίνεται ένα  θερμό επεισόδιο στο Αιγαίο λέμε, αμάν τι θα γίνει με τον τουρισμό μας- κατάφερε να φθάσει σε εκείνο το σημείο, ούτως ώστε να έχει πέντε τουρίστες για κάθε έναν Ελληνοκύπριο. Και εμείς αγωνιζόμαστε κάθε μέρα για το ένα προς ένα και όλες οι στοχεύσεις μας κάθε χρόνο είναι ελαχιστότατες. Γιατί; Γιατί δεν έχουμε ουσιαστικά τουριστική πολιτική, γιατί δεν έχουμε στρατηγική, γιατί δεν έχουμε υποδομή…
      ΠΡΟΕΔΡΕΥΩΝ (Παναγιώτης Σγουρίδης): Γιατί δεν έχουμε νοοτροπία. 
      ΓΕΩΡΓΙΟΣ ΣΑΛΑΓΚΟΥΔΗΣ: Και με τον τρόπο με τον οποίο νομοθετούμε με το άρθρο 39 βρίσκοντας τον εύκολο τρόπο για να εισπράξουμε χρήματα για τις μαύρες τρύπες του δημοσίου και βάζοντας την ΕΤΑ στο χρηματιστήριο, δυστυχώς δεν θα κάνουμε πάλι πραγματικά ουσιαστική επιχειρηματική πολιτική, ούτως ώστε να δώσουμε την τόνωση σε αυτό που αποτελεί το μεγάλο συγκριτικό πλεονέκτημα της χώρας μας για την ανάπτυξη και για τη βελτίωση όλων, των όρων και του χρέους και της ανεργίας και του πληθωρισμού και όλων αυτών που ταλανίζουν αυτήν τη στιγμή την ελληνική οικονομία. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσίπρας έχει το λόγο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, επί της διαδικασίας μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Όχι, μόνο δια του κοινοβουλευτικού σας εκπροσώπου. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, να μειώσουμε το χρόνο στα πέντε λεπτά, να μιλήσουν όλοι. Τελειώνει ο χρόνος και δεν θα προλάβουν οι συνάδελφοι που είναι εδώ να θίξουν ορισμένα θέματα. 
      ΠΡΟΕΔΡΕΥΩΝ (Παναγιώτης Σγουρίδης): Όταν δεν υπάρχει κατανόηση μεταξύ των συναδέλφων, τι να κάνει το Προεδρείο, κύριε συνάδελφε;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Το ζητώ από όλους τους συναδέλφους. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Τσίπρα, θέλετε να σας μειωθεί ο χρόνος στα πέντε λεπτά; 
      ΒΑΣΙΛΕΙΟΣ ΤΣΙΠΡΑΣ: Δεν μπορώ να πω τώρα, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Καλά, όταν θα αποφασίσετε να μας πείτε. 
      Καλώς, έχετε το λόγο για δέκα λεπτά.
     ΒΑΣΙΛΕΙΟΣ ΤΣΙΠΡΑΣ: Κύριε Πρόεδρε, κυρίες και κύριοι συνάδελφοι, το αντικείμενο και ο διαφαινόμενος σκοπός από το συζητούμενο νομοσχέδιο είναι δελεαστικός, γιατί μιλάμε για τον τουρισμό. Είναι γεγονός –διαπιστωμένο δηλαδή πλέον- ότι ο τουρισμός αποτελεί μια από τις κυριότερες πηγές εισαγωγής συναλλάγματος και πλούτου για την πατρίδα μας. 
     Με αυτήν τη διάθεση και μ’ αυτήν την αναγκαιότητα, λοιπόν, ενέσκηψα και μελέτησα το παρόν νομοσχέδιο. Περίμενα ότι αυτή η ανάπτυξη και αυτός ο εκσυγχρονισμός –γιατί δεν πρόκειται μόνο περί τουριστικής αξιοποιήσεως, αλλά και περί άλλων θεμάτων που αφορούν στον τουρισμό –θα αναφερόταν σε ολόκληρη την Ελλάδα. Περίμενα ότι γι’ αυτήν την ανάπτυξη θα μπορούσαμε να ξεφύγουμε και σε άλλες περιοχές πλην των θαλασσών, οι οποίες μέχρι σήμερα προσελκύουν τους τουρίστες. Αναφέρομαι, ασφαλώς, σε περιφέρειες, όπως εκείνη που εκπροσωπώ, δηλαδή την Ευρυτανία.
     Γνωρίζω –όπως γνωρίζετε όλοι σας- ότι η νέα διάθεση των λαών για επικοινωνία, οι καινούριες νοοτροπίες επικοινωνίας είναι οι ήπιες μορφές τουρισμού. Συγκεκριμένα, ο αγροτουρισμός είναι μια μορφή τουρισμού, η οποία προϋποθέτει μια φυσική ζωή για τον τουρίστα. Κάτι τέτοιο περίμενα να διαπιστώσω, ότι δίδεται δηλαδή  μια ώθηση και στη μορφή αυτού του τουρισμού. 
     Όμως, από το παρόν νομοσχέδιο το αντίθετο ακριβώς συμπέρασμα μπορεί να συναχθεί. Οποιοσδήποτε άλλος μπορεί να εισέλθει στον τομέα αυτόν, εκτός του αγρότη. Όποιος έχει χρήματα, όποιος κατάγεται από οποιαδήποτε περιοχή της Ελλάδας μπορεί να εισέλθει στον αγροτουρισμό -μπορεί να πάει στην Ευρυτανία και στα βουνά της, για να απολαύσει τη λίμνη των Κρεμαστών Αχελώου ή τις οροσειρές των Αγράφων, οι οποίες σε τίποτα δεν υπολείπονται εκείνες των Άλπεων της Ελβετίας- πλην του αγρότη, γιατί δεν του παρέχεται αυτή η δυνατότητα. 
     Όπως είπα και σε άλλη ομιλία, η Κυβέρνηση διατείνεται ότι βοηθάει με το Γ΄ Κοινοτικό Πλαίσιο Στήριξης εξήντα πέντε χιλιάδες μικρομεσαίες τουριστικές επιχειρήσεις, στις οποίες, όμως, ουδεμία της ιδιαιτέρας μου περιφερείας της Ευρυτανίας περιλαμβάνεται με τα κριτήρια τα οποία τίθενται. 
     Ανεξάρτητα, όμως, από αυτό, έρχομαι σε αυτό το νομοσχέδιο, για το οποίο πάρα πολύ μεγάλη συζήτηση έγινε και άκουσα και εκρήξεις και ιερές αγανακτήσεις εκ μέρους του κυρίου Υπουργού για ορισμένες επικρίσεις που εκφράστηκαν. Κατ’ αρχάς, αυτό το νομοσχέδιο επιγράφεται «Εκπαίδευση, άλλα θέματα τουρισμού και άλλες διατάξεις». Επομένως αν μας ζητήσει κανείς την αρχή αυτού του νομοσχεδίου, αυτή είναι η εκπαίδευση; Ουδείς έχει αντίρρηση γι αυτό και θα δούμε μέχρι ποιου σημείου προάγεται με το παρόν νομοσχέδιο. 
     Υπάρχουν, όμως, και άλλες διατάξεις που αφορούν τη λαχαναγορά, όπως είπε ο κ. Παυλίδης. Εγώ θα μιλούσα για τις ρυθμίσεις θεμάτων, για τις παραχωρήσεις θαλάσσης και αιγιαλών –γιατί περί αυτού πρόκειται ουσιαστικά- για τα καταφύγια, κλπ. 
     Εδώ, κύριε Υπουργέ, σας προκαλώ, πριν μιλήσω για το θέμα της αντισυνταγματικότητας του νόμου, με το εξής: Διαμαρτυρηθήκατε εντόνως και με ιερή αγανάκτηση -και σεις και ο κύριος Υπουργός ο κ. Τσοχατζόπουλος- ότι με αυτήν την εταιρεία τουριστικών έργων δεν εκποιείται δημόσια γη. Έχω μπροστά μου εφημερίδα, η οποία μιλάει –να το διαψεύσετε, αν λέει ανακρίβειες- για ένα νέο σχέδιο αξιοποίησης, καθώς με προσύμφωνο ο «ΑΣΤΗΡ ΠΑΛΑΣ» της Βουλιαγμένης αγόρασε το ξενοδοχείο «ΑΦΡΟΔΙΤΗ» -μετά της εκτάσεως ασφαλώς στην οποία αυτό κείται- αντί δέκα έξι εκατομμυρίων δραχμών και θα επακολουθήσει το οριστικό συμβόλαιο. Με αυτό το οριστικό συμβόλαιο θα αποκτήσει την ψιλή κυριότητα η εταιρεία αυτή της Βουλιαγμένης.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Αυτά τα δέκα έξι  εκατομμύρια είναι σε ευρώ και όχι σε δραχμές.
     ΒΑΣΙΛΕΙΟΣ ΤΣΙΠΡΑΣ: Ακόμα καλύτερα. Εγώ δεν λέω αν ήταν εμπορικώς συμφέρουσα ή όχι η συναλλαγή. Το ερώτημα είναι αν έγινε συναλλαγή, αν πουλήθηκε δημόσια γη. Παραχωρήθηκαν -ναι ή όχι- εκατόν είκοσι στρέμματα δάσους στην Πάρνηθα κατά την εκποίηση του καζίνο; Τι έγινε στη Σιθωνία; 
     Έχουμε –τουλάχιστον- έμμεσους τρόπους εκποιήσεως της δημόσιας γης με τις διατάξεις αυτές, οι οποίες πλαισιώνονται και τις οποίες, αν ο χρόνος μου επιτρέψει, θα επανέλθω.
      Έρχομαι τώρα στο νομοσχέδιο. Τι διακρίνω; Μια παρατήρηση, την οποία πάντα κάνω, είναι ότι δεν μπορεί να έρχονται άσχετες διατάξεις και να συσσωρεύονται σε ένα νομοσχέδιο. Το ξεπερνούμε, όμως, αυτό το θέμα. 
      Παρατήρηση δεύτερη και ουσιαστική. Ξέρετε ποιο σκοπό διαβλέπω σε τούτο το νομοσχέδιο; Την επάνδρωση και θωράκιση των πράσινων λεγεώνων. Το διοικητικό συμβούλιο του οργανισμού αυτού το διορίζει ο Υπουργός Ανάπτυξης. Άρα είναι άνθρωποι της αρεσκείας του και μάλιστα επί χρόνο τόσο, ώστε υπολογίζει ότι και μετά την κυβερνητική αλλαγή, πάλι τα ίδια πρόσωπα θα είναι για ένα μεγάλο χρονικό διάστημα. 
      Το εκπαιδευτικό προσωπικό είναι εκλέκτορες. Αλλά μέχρι οι εκλέκτορες αυτοί να συνέλθουν, μέχρι να συγκροτηθεί το εκλεκτορικό σώμα, ο εκάστοτε Υπουργός, δι΄ εκάστοτε αποφάσεώς του, θα τους διορίζει. 
      Τρίτη χαριστική και φωτογραφική διάταξη. Διαγραφή από το διοικητικό συμβούλιο της εταιρείας, χρεών τα οποία δικαιούται να εισπράξει από τρίτους. Τι κρύπτεται πίσω από αυτήν τη διάταξη; Είναι ή δεν είναι χαριστική; Κι αυτό πέρα και από τις άλλες διατάξεις, που και αυτές αφορούν και αναφέρονται στην τσέπη του ελληνικού λαού, όπως εκείνος ο φόρος που φτάνει μέχρι και το 1% για τις οφειλές του ΕΟΤ προς το δημόσιο κλπ. 
      Η μία λοιπόν διάταξη είναι αυτή. Προσπαθεί να θωρακίσει το προσωπικό και το στελεχιακό δυναμικό αυτής της εταιρίας και αυτού του οργανισμού με κυβερνητικά μέλη.
      Δεύτερη παρατήρηση. Μα, είναι νομοσχέδιο αυτό, το οποίο ψηφίζουμε, κύριε Υπουργέ; Τι δίδουμε στον ελληνικό λαό; Ποια ψήφο δίδουμε και για ποιο θέμα; Σαράντα άρθρα, 43 τουλάχιστον υπουργικές αποφάσεις, τις οποίες διάβασα –ζητώ συγγνώμη αν είναι περισσότερες, λιγότερες δεν είναι- θα ρυθμίζουν θέματα προσωπικού, θέματα αμοιβών, θέματα αποζημιώσεων, θέματα οργανώσεων. Τι θα λένε οι υπουργικές αποφάσεις; Πότε θα εκδοθούν και με ποιο περιεχόμενο; Εμείς δεν θα το μάθουμε ποτέ αυτό. Θα το ακούσουμε ενδεχομένως αργότερα. 
      ΑΝΑΣΤΑΣΙΟΣ ΛΙΑΣΚΟΣ: Είναι υπουργοκεντρικό. 
      ΒΑΣΙΛΕΙΟΣ ΤΣΙΠΡΑΣ: Πέραν αυτού βέβαια έχουμε και ορισμένα προεδρικά διατάγματα, τα οποία επίσης πλαισιώνουν τη σχέση αυτή.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Είναι νόμος πλαίσιο.
      ΒΑΣΙΛΕΙΟΣ ΤΣΙΠΡΑΣ: Μα, κάθε φορά που έρχεται εδώ ένας νόμος, κύριε Υπουργέ –επιτρέψτε μου να το πω- συνοδεύεται από μια σειρά δικαστικών αποφάσεων, οι οποίες κρύβουν πάντοτε ένα μεγάλο οικονομικό κόστος. Αυτό το οικονομικό κόστος δεν το πληρώνει η Βουλή, δεν το πληρώνουμε εμείς, το πληρώνει ο ελληνικός λαός.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μεγάλο οικονομικό όφελος κρύβουν.
      ΒΑΣΙΛΕΙΟΣ ΤΣΙΠΡΑΣ: Αυτό είναι σχετικό.
      Τώρα έρχομαι στο μεγάλο θέμα. Υπάρχει άλλη διάταξη για ένα ξενοδοχείο, το «ΠΟΡΤΟ ΚΑΡΡΑΣ». Δεν τους ξέρω τους ανθρώπους, καλώς ή κακώς. Γίνεται σύμβαση και φθάνετε στο σημείο να λέτε στο άρθρο 43 ότι επιτρέπεται η μεταβίβαση με ιδιωτικό συμφωνητικό, αλλά δεν έχει εφαρμογή στην περίπτωση αυτή της διαδοχής το άρθρο 479 του Αστικού Κώδικα. Ανεξάρτητα από το κατά πόσο είναι νόμιμο και κατά πόσο ευσταθεί -δεν χειρίζομαι νομικά την υπόθεση, αλλά νομοτεχνικά- είναι φωτογραφία. Η μεταβίβαση των περιουσιακών στοιχείων της εταιρείας τάδε, από την εταιρεία τάδε στην εταιρεία τάδε, επιτρέπεται και δεν ισχύει καν το άρθρο 479. 
      Αυτά είναι τα θέματα, αυτές είναι οι αρχές τις οποίες καλείται το Κοινοβούλιο να σκεφθεί, να αποφασίσει και να πει «ψηφίζω ή δεν ψηφίζω αυτό το νομοσχέδιο»; 
      Τελειώνω, γιατί τελειώνει ο χρόνος μου και είπα ότι θα προσπαθήσω να περιοριστώ. Έγινε μεγάλος λόγος για τη συνταγματικότητα ή όχι των διατάξεων αυτών. Δεν θα έρθω σ΄ αυτό, γιατί είναι αδιανόητο να συζητούμε σοβαρά στο Κοινοβούλιο, ότι δι΄ ανατάσεως των Βουλευτών και ατύπου απαριθμήσεώς τους κρίνεται η συνταγματικότητα ή όχι μιας διατάξεως. Δεν πρόκειται περί αυτού.
      Ποιο είναι, όμως, εκείνο το οποίο είναι ουσιαστικό; Τη διοίκηση και τη διαχείριση τουλάχιστον έχει αυτή η ανώνυμη εταιρεία. Απογυμνώνεται συνεπώς το δημόσιο και όλες οι εξουσίες περιέρχονται σ΄ αυτήν την εταιρεία. Έχει τη διοίκηση και τη διαχείριση. Τα αγαθά τα οποία ο κάθε άνθρωπος, ο κάθε απλός πολίτης μπορεί να απολαύσει, είναι ο ήλιος, ο αέρας, η βροχή, η θάλασσα. Του τα στερούμε αυτά. Με αυτό το νομοσχέδιο δίδεται η δυνατότητα της πλήρους απογυμνώσεως εκείνων των αγαθών, τα οποία από της εποχής του Ρωμαϊκού Δικαίου θεωρούνται κοινής χρήσεως και τα δικαιούται ο κάθε απλός πολίτης και άνθρωπος. Ευχαριστώ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Τι είναι αυτά που λέτε, κύριε συνάδελφε; Πού τα λέει αυτά το νομοσχέδιο;
      ΒΑΣΙΛΕΙΟΣ ΤΣΙΠΡΑΣ: Λέει διοίκηση και διαχείριση.
       Κύριε Υπουργέ, μιλάμε νομικά. Δεν μας χωρίζουν τα έδρανα του Υπουργού και του Βουλευτού. Όταν ανατίθεται η διοίκηση και διαχείριση, χωρίς χρονικό περιορισμό, τι σημαίνει αυτό;
      Είναι χειρότερο και από την επικαρπία. Διότι η επικαρπία έχει ένα τέλος, ενώνεται με το θάνατο. Εδώ, όμως, παραχωρείται. Διοίκηση και διαχείριση στην εταιρεία αυτή, η οποία έχει απόλυτη εξουσία ... 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Η διοίκηση και η διαχείριση κατά την άποψή σας αφαιρεί τον αέρα από τον ελληνικό λαό, ώστε να μην μπορεί να αναπνεύσει; 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριοι συνάδελφοι. 
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση έργων τέχνης από τη Συλλογή της Βουλής, εξήντα επτά μαθητές και μαθήτριες με τέσσερις συνοδούς - καθηγητές από το Γυμνάσιο Στυλίδας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Ο κ. Παπανικόλας έχει το λόγο.
      ΒΑΣΙΛΕΙΟΣ ΠΑΠΑΝΙΚΟΛΑΣ: Κύριε Πρόεδρε, κυρίες και κύριοι συνάδελφοι, θα ξεκινήσω από τη διαπίστωση ότι πράγματι ο τουρισμός αποτελεί μεγάλη υπόθεση για τη χώρα και προεκτείνοντας θα έλεγα, ότι αποτελεί μεγάλη υπόθεση και για πολλά διαμερίσματα της χώρας, ένα εκ των οποίων προέρχομαι και εγώ, από τα Δωδεκάνησα. Θα περίμενε κανείς, λοιπόν, με το σημερινό σχέδιο νόμου -όπου δίνεται μία μεγάλη ευκαιρία ούτως ώστε να συζητήσουμε θέματα- να κάνουμε μία σοβαρή συζήτηση όσον αφορά αυτό το μεγάλο κομμάτι της οικονομίας μας. Αντί να ακούσει κάποιος σοβαρά πράγματα εδώ, αναλωθήκαμε ως συνήθως θα έλεγα, σε μία καταγγελιολογία από πλευράς της Νέας Δημοκρατίας, η οποία επικεντρώθηκε σε κάποια ζητήματα, τα οποία μάλιστα δεν φρόντισε να μελετήσει και καλά εκ των προτέρων, ώστε να παρουσιάζει τουλάχιστον μία πειστική άποψη. Διότι όταν θέτεις θέμα συνταγματικότητας μιας διάταξης, ασφαλώς και πρέπει να επικαλεστείς ποιο άρθρο, ποια διάταξη, ποια συνταγματική αρχή παραβιάζεται; Δεν είναι δυνατόν αόριστα και γενικά να λες ότι αντίκειται αυτό το άρθρο στο πνεύμα του Συντάγματος, σαν να μιλάμε για το πνεύμα των Χριστουγέννων ή δεν ξέρω για ποιο άλλο πνεύμα; Εδώ υπάρχουν συγκεκριμένες διατάξεις, όπου πρέπει να πεις ότι αντίκειται σε αυτήν ή στην άλλη διάταξη. Εν πάση περιπτώσει, νομίζω ότι αυτά αποτελούν την προπαίδεια της νομικής επιστήμης και δεν θα πρέπει να αναλωθώ περισσότερο συζητώντας τα.
      Είπε ο κ. Σαλαγκούδης πριν, πώς είναι δυνατόν να μας έχει ξεπεράσει η Κύπρος στον Τουρισμό; Έχετε απόλυτο δίκιο, κύριε συνάδελφε, στα στοιχεία που δίνετε, αλλά η Κύπρος δόμησε τον τουρισμό της από την αρχή βάσει προγράμματος. Εδώ ο τουρισμός ξεκίνησε τη δεκαετία του 1950 με βάση την ιδιωτική πρωτοβουλία και αποκλειστικά θα έλεγα με βάση την ιδιωτική πρωτοβουλία. Δομήθηκε, λοιπόν, μία κατάσταση με την παντελή απουσία του κράτους. Και τότε κράτος βέβαια δεν ήταν το ΠΑ.ΣΟ.Κ. Ήσασταν εσείς τις κρίσιμες δεκαετίες του ξεκινήματος του τουρισμού στη χώρα μας. Τότε είχατε εσείς την κυβερνητική ευθύνη. Μην αιτιάζεστε, λοιπόν, σήμερα την Κυβέρνηση, η οποία καταβάλλει προσπάθειες. Και το παρόν νομοσχέδιο είναι μία προσπάθεια. «Όχι ότι έχουν λυθεί τα ζητήματα. Υπάρχουν πάρα πολλά και σοβαρά ζητήματα που έπρεπε να συζητούμε σήμερα εδώ και είναι ζητήματα, όπως οι προοπτικές του 2003 και τι θα γίνει αν τελικά επισυμβεί ο πόλεμος στο Ιράκ. Ποιες είναι οι προοπτικές του τουρισμού μας; Τι μέτρα πρέπει να πάρουμε; Θέματα, όπως ο χειμερινός τουρισμός, τα μονοπώλια ή τα ολιγοπώλια των tour operators που λυμαίνονται κυριολεκτικά την τουριστική βιομηχανία. Ειδικότερα θέματα όπως το all inclusive, το οποίο έχει εξελιχθεί σε πληγή και σε εν δυνάμει βόμβα της κοινωνικής συνοχής στις τουριστικές περιοχές και τα οποία αποφεύγουμε να συζητήσουμε σε αυτήν την Αίθουσα.
      Θα έπρεπε, λοιπόν, να επικεντρωθούμε σε αυτά τα ζητήματα και όχι να κάνουμε μία γενικότερη φιλολογική ή αντιπολιτευτική κύρια συζήτηση, όπως έγινε σήμερα.
      Οι σκέψεις αυτές αφορούν το γενικό μέρος του νομοσχεδίου, το οποίο βρίσκω θετικό. Θα ήθελα βέβαια να μπορούσα να εκφράσω την ίδια άποψη και όσον αφορά το πρώτο σκέλος, το οποίο αφορά την τουριστική εκπαίδευση και ιδιαίτερα την ανώτερη τουριστική εκπαίδευση. 
      Η μία από τις δύο ανώτερες σχολές τουριστικών επαγγελμάτων, κύριε Υπουργέ, βρίσκεται στη Ρόδο, απ’ όπου προέρχομαι και όπου εκλέγομαι και η άλλη βρίσκεται στην Κρήτη. Η σχολή της Ρόδου είναι μία παλιά σχολή, ιδρύθηκε το 1956 και είναι γεγονός ότι βοήθησε με τη λειτουργία της την παραγωγή εξειδικευμένου έμψυχου υλικού, που στελέχωσε τον τουρισμό μας και τον στελεχώνει ακόμη μέχρι σήμερα. 
      Όμως, πρέπει να είμαστε ειλικρινείς όταν συζητούμε αυτό το θέμα. Πρέπει να πούμε καθαρά τι θέλουμε απ’ αυτές τις τουριστικές σχολές. Θέλουμε ανώτερες τουριστικές σχολές τύπου Λωζάνης; Να το πούμε, αν το θέλουμε. Γνωρίζουμε όλοι ότι η σχολή της Λωζάνης είναι η καλύτερη σχολή τουριστικών επαγγελμάτων του κόσμου, πλην, όμως, δεν είναι πανεπιστημιακή σχολή, είναι σχολή κατάρτισης, όπως σχολές κατάρτισης κάνετε και με το σχέδιο νόμου τις δύο ανώτερες σχολές τουριστικών επαγγελμάτων, γιατί ανώτερες δεν είναι. Δεν παρέχουν στον κάτοχο του πτυχίου τους το δικαίωμα πρόσβασης σε εργασία ή σε μετεκπαίδευση που παρέχονται στους αντίστοιχους πτυχιούχους των ανωτέρων ή ανωτάτων ιδρυμάτων της χώρας. Αν το θέλουμε αυτό, να το πούμε ξεκάθαρα και όχι να επιφέρουμε τη σύγχυση στους υποψήφιους φοιτητές βάζοντας αυτές τις σχολές μέσα στο μηχανογραφικό δελτίο των πανελληνίων εξετάσεων, όπου είναι και τα υπόλοιπα ΤΕΙ της χώρας. Οι νέοι εισάγονται σαν υποψήφιοι ανωτέρων-ανωτάτων σχολών και εξέρχονται σαν πτυχιούχοι μέσης εκπαίδευσης. Σας λέω ότι δεν συμφωνώ μ’ αυτό.
      Συμφωνώ με τα όσα κάνατε δεκτά και τα οποία πρότεινε ο συνάδελφός μου και συμπατριώτης μου, ο κ. Σφυρίου. Κατά την άποψή μου είναι σημαντικά, αλλά είναι σημαντικά για τον τομέα και για την κατεύθυνση στην οποία προορίζετε τις ανώτερες σχολές τουριστικών επαγγελμάτων, δηλαδή στην κατάρτιση. Θα έλεγα ότι σαν επικουρικοί λόγοι, οι οποίοι γίνονται δεκτοί, με ικανοποιούν. 
      Όμως, το κύριο στοιχείο που θα με ικανοποιούσε, αν γινόταν αποδεκτό, είναι κάτι που είχαμε ζητήσει όλοι οι Βουλευτές και της Κρήτης και των Δωδεκανήσων, δηλαδή τελικά αυτές οι δύο σχολές να φύγουν από το Υπουργείο Ανάπτυξης, να τις αναλάβει το Υπουργείο Παιδείας και να τις εντάξει μέσα σ’ αυτήν τη διαδικασία αναβάθμισης των ΤΕΙ, ούτως ώστε πράγματι και τυπικά και ουσιαστικά να είναι ανώτερες ή ανώτατες σχολές, όταν περάσουν το στάδιο της εξομοίωσης, γιατί τώρα είναι ακόμα ανώτερες.
      Ο χρόνος δεν μου επιτρέπει να μιλήσω περισσότερο. Θα ήθελα να αφήσω και στους συναδέλφους κάποια περιθώρια να μιλήσουν, γι’ αυτό θα σταματήσω σ’ αυτό το σημείο, λέγοντας ότι το νομοσχέδιο κινείται σε θετική κατεύθυνση όσον αφορά τα θέματα του τουρισμού. Όσον αφορά το θέμα της τουριστικής εκπαίδευσης και ειδικά για τις ανώτερες τουριστικές σχολές, δεν επιδεικνύει τη γενναιότητα που θα έπρεπε.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Η κ. Θωμά έχει το λόγο.
      ΜΑΡΙΑ ΘΩΜΑ: Κύριε Πρόεδρε, θα είμαι πολύ σύντομη για να αφήσω χρόνο και στους άλλους συναδέλφους να εκφράσουν τις απόψεις τους. 
      Θα πω δύο λόγια για το νομοσχέδιο το οποίο θεωρώ πολύ σοβαρό και το οποίο κινείται σε σωστή κατεύθυνση. Γιατί ορθώς ο κ. Κεφαλογιάννης επεσήμανε προηγουμένως ότι ο τουρισμός είναι εθνικός πλούτος, αλλά στην εποχή που ζούμε δεν μπορούμε να ισχυριζόμαστε ότι μπορεί να βασίζεται ο τουρισμός μόνο στο γαλάζιο ουρανό και στις ωραίες ακρογιαλιές μας. Χρειάζονται πλέον κανόνες, εκσυγχρονισμός και πλαίσιο που πρέπει να λειτουργεί ανταγωνιστικά όλο το πλέγμα που αναφέρεται στον τουρισμό. Βασικοί παράμετροι είναι οι υποδομές, είναι οι καλές και ανταγωνιστικές υπηρεσίες οι οποίες είναι άρρηκτα συνδεδεμένες με το ανθρώπινο δυναμικό.
      Το υπό συζήτηση νομοσχέδιο  για να ανταποκριθεί στις σύγχρονες ανάγκες προχωράει σ’ αυτό το βήμα, ούτως ώστε να δώσει τη δυνατότητα με τη δια βίου εκπαίδευση και τη συνεχή αναβάθμιση του προσωπικού, να ανταποκριθεί αποτελεσματικά στο νέο ανταγωνιστικό περιβάλλον, στο οποίο ζούμε.
     Κύριε Υπουργέ, πήρα το λόγο για έναν ακόμα λόγο. Είναι από τις ευτυχείς στιγμές –με πικράνατε τώρα στο τέλος και θα το επισημάνω μετά- ως Βουλευτής στο Κοινοβούλιο για μένα, γιατί ένιωσα ότι μπορώ να συμμετέχω στην κατάρτιση του νομοθετικού έργου. Και αυτό αποδεικνύεται με την προσθήκη που κάνατε στην τροπολογία 1327 με την οποία, τα αυτοκινητοδρόμια αποτελούν αθλητικές και τουριστικές εγκαταστάσεις και υπάγονται στον αναπτυξιακό νόμο, συνέπεια της οποίας είναι, το αυτοκινητοδρόμιο της Χαλανδρίτσας στην Αχαΐα, να γίνει πραγματικότητα. Είναι ένα έργο που αποτελεί αίτημα και διεκδίκηση της πατραϊκής κοινωνίας πέρα και πάνω από κόμματα και το οποίο θα δώσει τη δυνατότητα τουριστικής και όχι μόνον ανάπτυξης της περιοχής.
     Θέλω πραγματικά να σας ευχαριστήσω και για την καλή μας συνεργασία και για την ανταπόκρισή σας σ’ αυτό το αίτημα, όχι μόνο της πατραϊκής κοινωνίας αλλά ολόκληρου του νομού, που επέτρεψε μέσα από αυτήν τη συνεργασία, να συμπληρώσετε την τροπολογία, ούτως ώστε το έργο αυτό να γίνει πραγματικότητα. 
     ‘Όμως, κύριε Υπουργέ, δεν μπορώ να πω το ίδιο και για την τελευταία προσθήκη που κάνατε στην παράγραφο 7, της ίδιας τροπολογίας που αφορά την επιδότηση των ξενοδοχειακών μονάδων, αυτών που έχουν συμβληθεί με το 2004. Και προσθέσατε «και αυτές που βρίσκονται μέσα στις τέσσερις ολυμπιακές πόλεις». Πρόκειται περί αδικίας, κύριε Υπουργέ, γιατί ξέρετε ότι μέσα στα όρια των πόλεων και των δήμων των πόλεων υπάρχουν ελάχιστα ξενοδοχεία. Τα περισσότερα ξενοδοχεία υπάρχουν έξω από τις πόλεις. Αναφέρομαι ιδιαίτερα στην Πάτρα και στο Δήμο της Πάτρας, που μέσα στην πόλη υπάρχουν ελάχιστα ξενοδοχεία. Ήδη έχει πρόβλημα ξενοδοχειακής υποδομής και πολλά ξενοδοχεία που θα μπορούσαν να κάνουν χρήση αυτού του ευεργετήματος βρίσκονται εκτός των ορίων της πόλης. Είναι ο δήμος του Ρίου, όπου βρίσκονται μεγάλες ξενοδοχειακές μονάδες και δεν θα μπορούν με τη διατύπωση αυτή, να κάνουν χρήση αυτού του δικαιώματος.
     Κατανοείστε, σας παρακαλώ, ότι η τη διατύπωση που κάνετε είναι ατελής, ενώ δεν αλλάζει τίποτα σε σχέση με το οικονομικό κόστος. Δεν εξυπηρετεί το στόχο, για τον οποίο είμαι βεβαία ότι θέλετε να εξυπηρετήσετε. Ανατυπώστε την προσθήκη που κάνατε με τη φράση «στους νομούς των οποίων οι πρωτεύουσες έχουν χαρακτηριστεί ως ολυμπιακές πόλεις». Άλλως, κύριε Υπουργέ, το καλό που κάνετε είναι χωρίς κανένα ουσιαστικό αντίκρυσμα. Και αυτό δεν είναι μόνο δικό μου αίτημα, αλλά και των συναδέλφων, που δεν ξέρω αν θα προλάβουν να μιλήσουν όπως του κ. Σπηλιόπουλου, του κ. Τζανή από το Βόλο και της κ. Σχοιναράκη. 
     Κύριε Υπουργέ, δείτε τη διατύπωση και επαναλαμβάνω ότι οικονομικά δεν αλλάζει τίποτα. Απλά κάνετε μισό καλό. Δηλαδή θα εξυπηρετηθούν αυτά που βρίσκονται μέσα στην πόλη και θα μείνουν άλλα δέκα ή δεκαπέντε ξενοδοχεία που θα είναι πέριξ της πόλης και δεν θα μπορούν να τύχουν αυτού του ευεργετήματος. Και αν δεν υπάρξει αυτή η αναδιατύπωση, κύριε Υπουργέ –και αναφέρομαι στην πόλη της Πάτρας που ξέρω καλά τις ξενοδοχειακές υποδομές- φοβάμαι ότι το πρόβλημα θα το δούμε όταν θα έρθει η ώρα να εξυπηρετήσουμε τους στόχους της ολυμπιακής πόλης.
     Παρακαλώ πριν τελειώσει η συνεδρίαση να δείτε τη σχετική προσθήκη αναδιατυπώνοντας τη φράση βάζοντας το όριο του νομού και όχι το όριο της πόλης.
     ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, επ’ αυτού εμμένετε στην αρχική σας διατύπωση;
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ναι.
     ΠΡΟΕΔΡΕΥΩΝ (Παναγιώτης Σγουρίδης): Καλώς. Ο κ. Μπούρας έχει το λόγο.
      Κύριοι συνάδελφοι, οι συνάδελφοι που  είναι εγγεγραμμένοι δηλαδή ο κ. Λαφαζάνης και ο κ. Σπηλιόπουλος θα πάρουν το λόγο μόλις τελειώσει ο χρόνος για επτά λεπτά να ομιλήσουν. Επίσης θα δώσω το λόγο για τρία λεπτά στους Κοινοβουλευτικούς Εκπροσώπους αν θέλουν κάτι να πουν. Αυτό γίνεται πέραν του χρόνου που κανονικά έπρεπε να κλείσουμε τη συνεδρίαση.
      Ορίστε, κύριε Μπούρα, έχετε το λόγο.
      ΑΘΑΝΑΣΙΟΣ ΜΠΟΥΡΑΣ: Θα βοηθήσουμε όλοι, κύριε Πρόεδρε, στη συντόμευση του χρόνου, για να προλάβουμε να πούμε αυτό που πρέπει να πούμε. Εγώ θα πω κατευθείαν ότι μέσα από ένα ωραίο τίτλο «τουριστική εκπαίδευση κλπ.» που το χρησιμοποιεί η Κυβέρνηση ως προπέτασμα καπνού  και έξω από το γεγονός ότι δεν το πετυχαίνει καθόλου αυτό το γεγονός της τουριστικής εκπαίδευσης και θα πω στη συνέχεια, προσπαθεί να περάσει ορισμένα άλλα θέματα, τα οποία είναι απαράδεκτα όπως π.χ. το θέμα της περιουσίας της εταιρείας τουριστικών  ακινήτων, καθώς επίσης και των πολεοδομικών εξαιρέσεων. Και έρχομαι ακριβώς εδώ, θα πάω ίσως λίγο ανάποδα για να προλάβω. Και θα πω ότι πρέπει να αποσύρετε, κύριε Υπουργέ, την παράγραφο 6 του άρθρου 41, όπου επιχειρείτε την επέκταση και σε άλλες περιοχές -λες και δεν φθάνουν στη δυτική Αττική αυτές, που ήδη δεν χωράει τίποτε άλλο-  που ακόμα κρατιούνται λίγο όπως είναι η περιοχή των Μεγάρων, μια σημαντικότατη περιοχή και της Νέας Περάμου του Μεγάλου Πεύκου, αλλά και άλλες περιοχές (Ελευσίνα, Μάνδρα Κορωπί κλπ), όπου προσαρτώνται στο νομοσχέδιο κάποιοι χάρτες και μεταφέρονται εγκαταστάσεις ιδιαίτερα οχλουσών βιομηχανιών. Δεν ξέρω εάν εσάς το συνάδελφό σας Υφυπουργό ή τον Υπουργό τον επεσκέφθηκαν οι φορείς της πόλης και της ευρύτερης περιοχής, (Δήμαρχος) πρέπει να σας μεταφέρω την αγανάκτηση των κατοίκων οι οποίοι περίμεναν σ’ αυτές τις περιοχές που υποφέρουν από ανεργία και από έλλειψη έργων υποδομής, από έργα ανάπτυξης, πρώτο καθήκον βρήκατε να εντάξετε περιοχές που μεταφέρουν εκεί δραστηριότητες ιδιαίτερα οχλουσών βιομηχανιών.
      Τελειώνοντας σ’ αυτό το σημείο, σ’ αυτό το άρθρο 41 και πάλι σας παρακαλώ να αποσύρετε την παράγραφο 6 του άρθρου 41, και τους χάρτες να καλέσετε, διότι κατά σύμπτωση είναι καινούριες οι δημοτικές αρχές που εξελέγησαν, να καλέσετε τις δημοτικές αρχές τις καινούριες, να συζητήσετε μαζί τους, έτσι ώστε να έχετε την ευκαιρία μετά από ενημέρωση το λιγότερο με τις δημοτικές αρχές της περιοχής των Μεγάρων και της Νέας Περάμου να προχωρήσετε στη ρύθμιση των γενικών πολεοδομικών σχεδίων.
      Τώρα για τα τουριστικά ακίνητα δεν συζητάμε. Θεωρούμε απαράδεκτες τις ρυθμίσεις και συνολικά όλο το νομοσχέδιο απαράδεκτο και σας καλούμε το λιγότερο έστω και αυτήν τη στιγμή που έχετε να κάνετε είναι να το αποσύρετε. 
      Επειδή όμως, κύριε Υπουργέ, εκφράσατε έκπληξη γιατί δεν ακούτε να συζητούμε για την τουριστική εκπαίδευση οι συνάδελφοι, εγώ άκουσα ότι όλοι συζητούν. Άκουσα μάλιστα και τον προλαλήσαντα συνάδελφο κ. Παπανικόλα ο οποίος αναφέρθηκε –είναι και του κυβερνητικού χώρου- και σας είπε με επιεική λόγια ότι πρέπει στην ουσία ότι δεν νομοθετείτε σωστά.
      Ξέρετε, η έννοια των ανωτέρων σχολών θεσπίστηκε μετά τον πόλεμο και εκπλήρωσε για αρκετές δεκαετίες ανάγκες μιας γρήγορης εκπαίδευσης. Στη συνέχεια, όμως, αυτό το γεγονός έγινε μεγάλος βραχνάς, έτσι ώστε σήμερα να συγκρούονται στα τεχνικά επαγγέλματα οι απόφοιτοι των ΤΕΙ μ’ αυτούς των Πολυτεχνείων. Σε τι διαφέρουν; Αν ο πολιτικός μηχανικός των ΤΕΙ ζαλίζεται μετά το δεύτερο όροφο και δεν μπορεί να χτίσει παραπάνω ή αν ο πολιτικός μηχανικός του Πολυτεχνείου μπορεί να πάει δεν ξέρω πού; Το λιγότερο το οποίο θα κάνετε με τούτο το νομοθέτημα είναι να δημιουργήσετε ένα καινούριο πεδίο αντιπαράθεσης. 
      Εγώ από εδώ αυτό το Βήμα κατακρίνω τον Υπουργό Παιδείας που υπέγραψε σ’ αυτό το σημείο το νομοσχέδιο, διότι θα έπρεπε να ξέρει, όπως πάνε τα πράγματα, ότι η εκπαίδευση μαζεύεται σ’ ένα φορέα και αυτός ο φορέας που έχει τη συνολική ευθύνη για την εκπαίδευση είναι το Υπουργείο Παιδείας. Αυτό έγινε. Χρόνια τώρα γίνεται. Αλίμονο, κύριε Υπουργέ, αν έμεναν ακόμα στο Υπουργείο Υγείας και Πρόνοιας οι σχολές νοσηλευτικής που υπήρχαν στα νοσοκομεία, αλλά με την εξέλιξη του χρόνου ενσωματώθηκαν στα Τεχνολογικά Ιδρύματα και έγιναν τμήματά τους. Τώρα εσείς δημιουργείτε άλλα προγράμματα σπουδών. Άλλα θα σχεδιάζει το Υπουργείο Παιδείας, άλλα το Υπουργείο Ανάπτυξης.
      Η έννοια της ανώτερης εκπαίδευσης είναι τόσο επικίνδυνη, ώστε σας λέω ότι θα δημιουργήσει πρόβλημα. Γι’ αυτό πιστεύω ότι όλοι είναι αντίθετοι. Με κανέναν δεν μιλήσατε. Αυτήν τη στιγμή γνωρίζω μετά λόγου γνώσεως, όπως θα πληροφορηθήκατε, ότι τα ΤΕΙ, που έχουν μια επιτυχημένη διαδρομή όλες αυτές τις δεκαετίες, έχουν δώσει το τμήμα τουριστικών επιχειρήσεων. Σύμφωνα με τον τελευταίο νόμο τα ΤΕΙ ανήκουν στην ανωτάτη εκπαίδευση. Σήμερα επιχειρείτε να δημιουργήσετε αντιπαραθέσεις στο χώρο των ανωτέρων σχολών εδώ στο Υπουργείο Ανάπτυξης με όλα τα αρνητικά που θα ακολουθήσουν. 
      Γι’ αυτό σας καλώ και αυτήν τη στιγμή να αποσύρετε το νομοσχέδιο. Κανείς δεν συμφωνεί. Όλοι είναι ανάστατοι. Όλοι διαμαρτύρονται. Να κάνετε έναν ειλικρινή και εποικοδομητικό διάλογο. Στο διάλογο αυτό να είστε βέβαιος ότι εμείς θα συνεισφέρουμε.
      Ήταν επιλογή μας, όταν εσείς, κύριε Υπουργέ, και το κόμμα σας μιλάγατε για τα γκαρσόνια της Ευρώπης. Η τουριστική ανάπτυξη της χώρας πριν και πάνω από όλα ξεκινά από μια σωστή τουριστική εκπαίδευση την οποία θα δώσει ένας και μόνο φορέας, το Υπουργείο Εθνικής Παιδείας και Θρησκευμάτων. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Έχουν διανεμηθεί τα Πρακτικά της Πέμπτης 12 Δεκεμβρίου 2002 και Παρασκευής 13 Δεκεμβρίου 2002 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 12 Δεκεμβρίου και Παρασκευής 13 Δεκεμβρίου επικυρώθηκαν.
	Το λόγο έχει ο κ. Παναγιώτης Λαφαζάνης για επτά λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, λυπάμαι που είσαστε εσείς σε αυτό το έδρανο και δεν είναι ο κ. Τσοχατζόπουλος, διότι αυτός είναι ο ιθύνων νους του νομοσχεδίου μαζί με τον κ. Χριστοδουλάκη και το επιτελείο Σημίτη. Λυπάμαι πάρα πολύ αλλά πρέπει να τα ακούσετε εσείς.
      Δεν είναι δυνατόν να εμπαίζετε τη νοημοσύνη μας και να μας θεωρείτε πολίτες –όχι Βουλευτές- οι οποίοι δεν ξέρουμε τι μας γίνεται σε αυτήν τη χώρα.
      Κύριε Υπουργέ, φέρατε το 2000 νομοσχέδιο με το οποίο περνούσατε όλην την περιουσία του ΕΟΤ, τη διαχείριση και τη διοίκησή της, στην «ΕΤΑ Α.Ε.» Σας είχαμε πει τότε ότι ξεπουλάτε ασύστολα το φυσικό και πολιτιστικό περιβάλλον αυτής της χώρας. Μας λέγατε τότε ότι το κάνετε μέχρι 51%. Δεν θα προχωρήσετε περαιτέρω. Θυμάστε, ήσασταν παρών σε αυτήν την Αίθουσα που φώναζα ότι δεν είναι έτσι τα πράγματα και ότι είναι το πρώτο βήμα. Και η αμαρτωλή αυτή «ΕΤΑ Α.Ε.» πήρε τη διαχείριση και διοίκηση όλης της περιουσίας του ΕΟΤ. Και αναφέρομαι συγκεκριμένα στο τι πήρε, γιατί γράφονται αυτά. Μιλάμε για ιαματικές πηγές, για σπήλαια -τα γράφει ο νόμος του 2000- μιλάμε για καταφύγια, μιλάμε για τουριστικούς λιμένες, για επιχειρήσεις καζίνο, μιλάμε για χιονοδρομικά κέντρα. Και λέγατε τότε, λοιπόν, ότι δεν θα προχωρήσετε πέραν του 51%. Ερχόσαστε τώρα και μας λέτε ότι η εκποίηση θα γίνει μέχρι 66%. 
      Και τι κάνατε στο μεταξύ όταν εμπαίζατε τη Βουλή και λέγατε ότι δεν θα πάτε πέραν του 51% από το δημόσιο; Πουλήσατε 800 εκατομμύρια ευρώ προμέτοχα μιας ανύπαρκτης εταιρείας, της ΕΤΑ. Ξέρετε τι σημαίνει αυτό; Σημαίνει 270 δισεκατομμύρια. Εμπαίζετε την ελληνική Βουλή όταν ερχόσαστε να επικυρώσετε μια προειλημμένη απόφαση μέσω προμετόχων χωρίς νομοθετική έγκριση από τη Βουλή. Ερχόμαστε εκ των υστέρων δηλαδή την πώληση την οποία κάνατε των προμετόχων ύψους 270 δισεκατομμυρίων να την επικυρώσουμε. Και επειδή δεν φθάνει πλέον ούτε το 49% -βεβαίως είναι και η γενικότερη φιλοσοφία σας- πηγαίνετε στο 66%.
      Επί της ουσίας τώρα. Λέτε αθώα «δεν μεταβιβάζεται η κυριότητα». Δεν μεταβιβάζεται η κυριότητα; Ό,τι είχε, κύριε Υπουργέ μου, ο ΕΟΤ, ό,τι τίτλους είχε και ό,τι ακριβώς δικαιώματα είχε επί των μεταβιβαζομένων τα παίρνει η «ΕΤΑ Α.Ε.» Αν ο ΕΟΤ δεν είχε τίτλο ιδιοκτησίας –γιατί προφανώς δεν είχε τίτλο ιδιοκτησίας επί μιας παραλίας, δεν μπορούσε να είχε ούτε ο ΕΟΤ τίτλο ιδιοκτησίας, τη χρήση είχε- αυτό ακριβώς μεταβιβάζεται στην «ΕΤΑ Α.Ε.», μία ιδιωτική πλέον εταιρεία επ’ αορίστου χρόνου, ενενήντα εννέα έτη. Και μου λέτε ότι δεν μεταβιβάζεται η κυριότητα; Στην πράξη μεταβιβάζεται η κυριότητα. Και όπου τυχόν ο ΕΟΤ διαθέτει κυριότητα, έχετε αφήσει το παράθυρο του πραξικοπήματος μέσω πράξης του υπουργικού συμβουλίου, ώστε να μεταβιβάζεται η κυριότητα του ΕΟΤ στην «ΕΤΑ Α.Ε.» και από την «ΕΤΑ Α.Ε.» στον αγοραστή. Και αυτό το πράξατε πέραν των άλλων και στο καζίνο της Πάρνηθας. 
      Τι κάνατε στην Πάρνηθα; Μέγα σκάνδαλο. Και θα δείτε ότι θα αποδειχθεί αυτό το σκάνδαλο, διότι είναι πολλές οι πράξεις και δεν έχω χρόνο. Τι κάνατε εκεί; Επειδή είχε κυριότητα ο ΕΟΤ στα εκατόν είκοσι στρέμματα γίνεται πράξη του Υπουργικού Συμβουλίου, μετά την εκτίμηση που έκανε η εκτιμήτρια εταιρεία, μεταβιβάζεται η κυριότητα στην «ΕΤΑ Α.Ε.» και η «ΕΤΑ Α.Ε.» τη μεταβιβάζει στον αγοραστή. 
      Ποια κυριότητα, λοιπόν, δεν μεταβιβάζεται, κύριε Υπουργέ; Τι θέλατε δηλαδή; Να πωληθούν οι παραλίες ως οικόπεδα για να χτιστούν πολυκατοικίες μέσα στην παραλία; Ό,τι ακριβώς έκανε ο ΕΟΤ, το οποίο παρεχωρήθη στον ΕΟΤ για λόγους δημοσίας ωφέλειας και μόνο διότι ήταν δημόσιος οργανισμός, το περνάτε τώρα εσείς ακριβώς αυτούσιο σε μία ιδιωτική εταιρία επ’ αορίστου χρόνου. Και όχι μόνο αυτό. Δίνετε και τη δυνατότητα στην ιδιωτική αυτή εταιρεία πλέον. Διότι μη μου πείτε ότι είναι δημόσια.
      Με 34%, κύριε Υπουργέ, δεν θα υπάρχει στο δημόσιο έλεγχο αυτή η εταιρεία. Διότι τον ΟΤΕ που επικαλεσθήκατε, με το 34% που έχει το δημόσιο εκεί, τον έχετε θέσει εκτός δημοσίου τομέα. Και αν εγώ κάνω μία ερώτηση για να ελέγξω τον ΟΤΕ, ο Υπουργός μου λέει «είμαι αναρμόδιος να απαντήσω διότι ο ΟΤΕ είναι εκτός δημοσίου ελέγχου». 
      Δηλαδή πριν ακόμα πουληθεί σε ιδιώτες το 66%, με το 34% που λέτε ότι θα μείνετε και με τη διασπορά και μόνο -πριν την πάρει δηλαδή στρατηγικός επενδυτής- είναι εκτός δημοσίου και κοινοβουλευτικού ελέγχου η «ΕΤΑ Α.Ε.» Και αυτή η «ΕΤΑ Α.Ε.» όχι μόνο θα έχει όλα τα δικαιώματα του ΕΟΤ, επομένως στην πράξη την κατοχή, την ιδιοκτησία, τη διαχείριση, την εκμετάλλευση με κάθε τρόπο, αλλά θα μπορεί να κάνει και μακροχρόνια μίσθωση αυτής της περιουσίας και των ακινήτων σε τρίτους. Μακροχρόνια μίσθωση που και αυτή ισοδυναμεί με μεταβίβαση, πράγμα το οποίο έχετε κάνει πέραν των άλλων σε όλη την παραλιακή ζώνη από τον Πειραιά έως το Σούνιο, αλλά και στις μαρίνες. 
      Όταν κάνει μίσθωση η ΕΤΑ, δηλαδή ο μελλοντικός ιδιώτης, σ’ έναν άλλο ιδιώτη ή κοινοπρακτικό σχήμα σαράντα ετών, μου λέτε τώρα ότι αυτός που πήρε τα δικαιώματα του ΕΟΤ, δηλαδή η «ΕΤΑ Α.Ε.» και τα έχει δώσει για σαράντα χρόνια μισθωμένα σε άλλον ιδιώτη, ότι έχει καμία σχέση με δημόσιο συμφέρον πλέον η διαχείριση αυτών των εκτάσεων και αυτών των παραλιακών ζωνών, των ιαματικών πηγών, των καφυγίων, κλπ.; 
      Μας εμπαίζετε, λοιπόν, υποτιμάτε τη νοημοσύνη μας. Αυτά που κάνετε είναι πρωτοφανή πράγματα. Δεν γίνονται σε καμία ευρωπαϊκή χώρα. Και τα κάνετε στο όνομα της τουριστικής ανάπτυξης. Τελειώνετε με την τουριστική ανάπτυξη, διότι προσφέρετε όλη αυτήν την περιουσία βορά στην κερδοσκοπική εκμετάλλευση, στην τσιμεντοποίηση, στην εμπορευματοποίηση. Και στο τέλος δεν θα είναι δυνατόν να πλησιάσει πολίτης σ’ ένα κατεστραμμένο περιβάλλον, διότι δεν τίθενται ούτε καν πλαίσια της κερδοσκοπικής αδηφαγίας των ιδιωτικών συμφερόντων και της αυριανής ιδιωτικής ΕΤΑ. Αυτά είναι τα ανοσιουργήματα που κάνετε και θα τα πληρώσει ο τόπος. Θα τα πληρώσουν οι επόμενες γενιές. 
      Και τι άλλο κάνετε; Για τα ορεινά καταφύγια και τελειώνω. Μου λέτε ότι τα ορεινά καταφύγια παραμένουν ορεινά καταφύγια. Δεν ντρεπόμαστε λιγάκι; Όταν έχουν ογδόντα κλίνες; Πόσα ξενοδοχεία ή ξενοδοχειακές μονάδες ξέρετε με ογδόντα κλίνες; Και τους αλλάζετε το χαρακτήρα. Τα καταφύγια είναι μόνο για αθλήματα βουνού κι εσείς τα κάνετε τουριστικές επιχειρήσεις. Σε λίγο θα γεμίσει όλη η ορεινή Ελλάδα με τέτοιου είδους καταφύγια, στην πραγματικότητα ξενοδοχεία. Και σε κάθε ορεινό όγκο δεν θα είναι ένα, θα είναι τέσσερα, πέντε και δέκα. Καταστρέφετε την ορεινή Ελλάδα! Και αυτήν τη στιγμή αυτό κάνετε. Δεν μπορείτε να κρυφτείτε πίσω από κομψές φράσεις. Κάνετε ένα μεγάλο, περιβαλλοντικό και εθνικό έγκλημα με αυτό το νομοσχέδιο!
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη. 
      Το λόγο έχει ο κ. Σπηλιόπουλος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κατ’ αρχάς θέλω να σας ευχαριστήσω που μου δίνετε, πέρα από την ώρα, το λόγο, όπως επίσης θέλω να ευχαριστήσω και τους συναδέλφους που βρίσκονται αυτήν τη στιγμή στην Αίθουσα κι έχουν την υπομονή να παρακολουθήσουν τη συζήτηση.
      Θα ήθελα να πω ότι το νομοσχέδιο αυτό αναφέρεται σ’ έναν από τους σημαντικότερους τομείς της ελληνικής οικονομίας, τον τουρισμό. Ήταν και είναι ο τουρισμός το συγκριτικό πλεονέκτημα της ελληνικής οικονομίας. Όμως στη σημερινή εποχή πιστεύω ότι ο ανταγωνισμός είναι πολύ μεγαλύτερος από ό,τι ήταν στο παρελθόν και γι’ αυτό χρειάζεται ιδιαίτερη φροντίδα και ιδιαίτερος προγραμματισμός στον τομέα αυτόν, για να μπορέσουμε να είμαστε ανταγωνιστικοί και να διατηρήσουμε σε υψηλό επίπεδο το τουριστικό μας προϊόν. 
      Χρειάζεται να αυξήσουμε το τουριστικό ρεύμα, χρειάζεται να αυξήσουμε την τουριστική περίοδο, αν είναι δυνατόν να κάνουμε όλο το χρόνο να είναι τουριστική περίοδος, μπορούμε να το κάνουμε στην Ελλάδα και ακόμα θα πρέπει να αυξήσουμε τον αριθμό των τουριστών. Όλα αυτά, όμως, δεν γίνονται από μόνα τους. Χρειάζεται να καλυτερεύσουμε τις υπηρεσίες. Να έχουμε καλύτερες υπηρεσίες. Και νομίζω ότι μέσα από την εκπαίδευση μπορούμε πράγματι να δημιουργήσουμε στελέχη και ανθρώπους που θα δώσουν καλύτερες υπηρεσίες.
      ΙΩΑΝΝΗΣ ΚΕΦΑΛΟΓΙΑΝΝΗΣ: Και έργα υποδομής.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και έργα υποδομής ασφαλώς. Και έργα υποδομής γίνονται πολλά, κύριε Κεφαλογιάννη, αυτήν τη στιγμή στη χώρα μας. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Στην Κρήτη δεν γίνονται. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Χιλιάδες μικρά και μεγάλα έργα γίνονται και αλλάζουν καθημερινά την όψη της χώρας μας. Και δυστυχώς εσείς δεν μπορείτε να αντιληφθείτε αυτήν την πραγματικότητα.
      Θα έλεγα, λοιπόν, ότι η εκπαίδευση, έτσι όπως καθιερώνεται σήμερα με το νομοσχέδιο που συζητούμε, είναι ο πρωταρχικός στόχος, ο πρώτος ρόλος σε αυτόν τον τομέα, στον τομέα της αναβάθμισης των υπηρεσιών του τουρισμού. 
      Θα έλεγα, όμως, επίσης ότι και οι νέες μορφές τουρισμού που μέσα από το νομοσχέδιο σήμερα ενισχύονται είναι μια σημαντική προσφορά στον τομέα του τουρισμού. Θα αναφερθώ σ’ ένα συγκεκριμένο θέμα, στο αυτοκινητοδρόμιο. Πράγματι, το αυτοκινητοδρόμιο της Αχαΐας είναι μια ειδική μορφή τουρισμού. 
      Πιστεύω, κύριε Πρόεδρε και κύριοι συνάδελφοι, ότι το αυτοκινητοδρόμιο της Πάτρας με τη δεδομένη θέση της Πάτρας, έτσι όπως σήμερα καθιερώνεται ως κόμβος συνδυασμένων μεταφορών. Η Πάτρα με το μεγάλο λιμάνι της, τους αυτοκινητοδρόμους, το σιδηρόδρομο που σε λίγο θα ξεκινήσει να γίνεται, με την παράκαμψη της Πάτρας που παραδόθηκε γίνεται ένα κέντρο συνδυασμένων μεταφορών. Μπορεί, λοιπόν, το αυτοκινητοδρόμιο να υπηρετήσει καλύτερα το στόχο, που είναι η τουριστική αναβάθμιση της περιοχής μας. 
      Κύριε Υπουργέ, πιστεύω ότι σε εσάς οφείλονται οι μεγάλες προσπάθειες για να οριστεί το αυτοκινητοδρόμιο της Αχαΐας ως ειδική μορφή τουρισμού, καθώς επίσης και ότι αυτό το σημαντικό έργο για την περιοχή μας μπορεί να χρηματοδοτηθεί μέσω του αναπτυξιακού νόμου. 
      Πρέπει ακόμη να πω –τονίστηκε και από άλλους συναδέλφους- ότι η περιφέρεια δυτικής Ελλάδος χρειάζεται τέτοια αναπτυξιακά έργα. Γιατί δυστυχώς παρά το ότι υπάρχουν μεγάλα έργα υποδομής που έχουν γίνει και γίνονται και θα γίνουν στο άμεσο μέλλον, ακόμη υστερεί σε σχέση με το μέσο ελληνικό όρο όσον αφορά το Α.Ε.Π.. Θα έλεγα, λοιπόν, ότι τέτοιες πρωτοβουλίες και τέτοια έργα είναι στη θετική κατεύθυνση και θα αναβαθμίσουν την περιοχή μας. 
      Θα ήθελα, όμως, ακόμη σε αυτήν την τροπολογία και συγκεκριμένα στην παράγραφο 8, η οποία ενσωματώνεται σε αυτήν την τροπολογία, να κάνω μια αναφορά σε σχέση με τη δυνατότητα που έχουν τα ξενοδοχεία στις ολυμπιακές πόλεις να επιδοτηθούν και να εκσυγχρονιστούν. 
      Κύριε Υπουργέ, τέσσερις είναι οι ολυμπιακές πόλεις: η Θεσσαλονίκη, η Πάτρα, ο Βόλος και το Ηράκλειο. Επίσης, είναι γνωστό ότι το ποσό που θα διατεθεί για τον εκσυγχρονισμό αυτών των ξενοδοχείων είναι πολύ συγκεκριμένο. Όμως, θα έλεγα ότι μέσα σε αυτές τις πόλεις, μέσα σε αυτούς του δήμους τα ξενοδοχεία που μπορούν να εκσυγχρονιστούν είναι πολύ λίγα. Τα περισσότερα ξενοδοχεία που θα μπορούσαν να κάνουν χρήση αυτής της διάταξης βρίσκονται εκτός των δήμων αυτών. Θα έλεγα, λοιπόν, ότι είναι λειψή αυτή η διάταξη, παρ’ όλο που είναι πολύ σωστή. Και αυτό γιατί οι πόλεις αυτές θα φιλοξενήσουν πολύ κόσμο. Θα γίνουν αγώνες σε αυτές τις πόλεις. Γι’ αυτό θα πρέπει να το δείτε, πριν κλείσουμε αυτήν τη συζήτηση και πριν κλείσετε το θέμα. Τα ξενοδοχεία δηλαδή που βρίσκονται σε ολόκληρο το νομό, η πρωτεύουσα του οποίου είναι ολυμπιακή πόλη, να μπορούν να επιδοτηθούν, ώστε να εκσυγχρονιστούν. 
      Τελειώνοντας -για να μην πάρω άλλο χρόνο, γιατί σέβομαι πράγματι και τη δυνατότητα που μου έδωσε ο Πρόεδρος να ομιλήσω εκτός του χρόνου- θέλω να πω ότι το νομοσχέδιο αυτό είναι σημαντικό. Ενισχύει τον τουρισμό. Δίνει δυνατότητες και αναβαθμίζει το τουριστικό προϊόν. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη. Σας δίνω το λόγο για τρία λεπτά, όπως και στους υπόλοιπους κοινοβουλευτικούς. 
      ΓΕΩΡΓΙΟΣ ΣΑΛΑΓΚΟΥΔΗΣ: Έχουμε διεξοδικά μιλήσει. Το μόνο που θα ήθελα να πω είναι ότι η Νέα Δημοκρατία καταγγέλλει γι’ άλλη μια φορά τον τρόπο που νομοθετούμε. Πραγματικά αρνούμαστε να δεχθούμε αυτές τις τροπολογίες που έρχονται την τελευταία στιγμή μετά από τη διαδικασία που προβλέπει το άρθρο 70 παράγραφος 2 του Συντάγματος. 
      Βεβαίως έχω προτείνει και στον Πρόεδρο της Βουλής ότι θα πρέπει να γίνεται με μεγαλύτερη άνεση η συζήτηση στις Διαρκείς Επιτροπές και φυσικά να μην υπάρχει καμία τροπολογία της τελευταίας στιγμής. Έστω μία για τις άμεσες ανάγκες. Εδώ, όμως, έχουμε τέσσερις τροπολογίες του Υπουργού και δύο-τρεις των Βουλευτών της κυβερνώσας παράταξης, τις οποίες αποδέχθηκε ο Υπουργός. Αυτές εμείς δεν προλάβαμε να τις μελετήσουμε. Επομένως, αρνούμαστε να τις ψηφίσουμε και είναι για μας ως να μην έγιναν. Φυσικά, ταυτόχρονα έχουμε καταθέσει αίτηση για ονομαστική ψηφοφορία. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσιόγκα. Έχετε το λόγο. 
      ΔΗΜΗΤΡΙΟΣ ΤΣΙΟΓΚΑΣ: Τρία ζητήματα θέλω να βάλω στη δευτερολογία για τους ξεναγούς.
      Κατά τη γνώμη μας –και αυτό το προτείνουμε στον κύριο Υπουργό- θα πρέπει να είναι αποκλειστικής απασχόλησης ασφαλισμένοι στο ΙΚΑ και όχι με τα δελτία παροχής υπηρεσιών, γιατί υπόκεινται όχι μόνο στην άγρια φορολογία, αλλά ταυτόχρονα ανατρέπονται και οι εργασιακές σχέσεις των εργαζομένων που απασχολούνται ως ξεναγοί.
      Αυτή η ανατροπή βεβαίως των εργασιακών σχέσεων δεν είναι ξεκομμένη από τη γενικότερη κυβερνητική πολιτική στα εργασιακά και στα ασφαλιστικά, αλλά εντάσσεται μέσα στη γενικότερη επίθεση που έχει εξαπολύσει η Κυβέρνηση στα εργασιακά – ασφαλιστικά δικαιώματα, αφού έχει ως στόχο να κάνει τις εργασιακές σχέσεις λάστιχο και φυσικά τη διάλυση του ασφαλιστικού συστήματος.
      Για τους τουριστικούς συνοδούς και ταξιδιωτικούς διαχειριστές το άρθρο 47 αφαιρέθηκε τελείως, ενώ είχε γίνει δεκτό στη συζήτηση της Διαρκούς Επιτροπής. Πρέπει, όμως, να πούμε ότι γι’ αυτό το άρθρο του νομοσχεδίου υπήρξε μια ξαφνική στροφή της Κυβέρνησης. Δεν ξέρουμε εάν έπεσαν από πάνω οι μεγαλοξενοδόχοι, οι οποίοι θέλουν τους συνοδούς να απασχολούνται με μαύρη εργασία, χωρίς δικαιώματα, ανασφάλιστοι, χωρίς καμία προοπτική και μέλλον, για να μπορούν έτσι πιο εύκολα να εκμεταλλεύονται εργαζόμενους που δεν θα έχουν κοινωνική ασφάλιση, υγεία και κάλυψη και φυσικά χωρίς καμία σύνταξη αύριο. Εμείς προτείνουμε να επαναφέρετε αυτό το άρθρο, ώστε να αποκτήσουν αυτοί οι άνθρωποι δικαιώματα και να κατοχυρωθεί το επάγγελμά τους.
      Πιστεύουμε ότι με τέτοιες μεθοδεύσεις δεν μπορεί να πάει μπροστά ο τουρισμός, γιατί δεν μπορείτε να μιλάτε για ανάπτυξη του τουρισμού με τους εργαζόμενους ζητιάνους να ικανοποιούνται με τα πουρμπουάρ των τουριστών.
      Και τρίτο ζήτημα που θέλω να θέσω είναι το ζήτημα του εκπαιδευτικού προσωπικού. Όπως αναφέρεται, έχει σχέση εργασίας ιδιωτικού δικαίου αορίστου χρόνου σε προσωποπαγείς θέσεις. Εμείς προτείνουμε να σταματήσει το καθεστώς των εκτάκτων εκπαιδευτικών, να ενταχθούν και οι έκτακτοι στο καθεστώς εκπαιδευτικών αορίστου χρόνου.
      Τέλος, για τους εργαζόμενους στο «ΠΟΡΤΟ-ΚΑΡΡΑΣ» θέλουμε να τονίσουμε πως απαιτούμε τη διασφάλιση των δικαιωμάτων των εργαζομένων, τη διαδοχή της προϋπηρεσίας από την καινούρια εργοδοτική πλευρά και φυσικά η εργασιακή τους σχέση να είναι αορίστου χρόνου με πλήρη εργασιακά και ασφαλιστικά δικαιώματα. Ζητάμε επίσης να τους καταβληθούν οι αποδοχής των δυόμισι χρόνων που τους πέταξαν στο δρόμο, γιατί εδώ παραβιάζεται ακόμη και αυτή η εργατική νομοθεσία. Και φυσικά δεν μπορούμε να συμφωνήσουμε με την οκτάμηνη απασχόληση, αλλά προτείνουμε την πλήρη απασχόληση και αυτών των εργαζομένων.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη-Αικατερινάρη έχει το λόγο για τρία λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα περιμέναμε τελικά μία απάντηση από τον κύριο Υπουργό για το τι έχει απομείνει στον ΕΟΤ. Γιατί εμείς λέμε ότι δεν έχει απομείνει τίποτα από τον ΕΟΤ. Είτε είχε περιουσιακά στοιχεία είτε είχε διαχείριση, είτε είχε ο,τιδήποτε άλλο, όλα αυτά έχουν μεταφερθεί στην «ΕΤΑ ΑΕ» και εκεί επικεντρώνουμε εμείς την κριτική μας.
      Αν θέλετε, να σας φέρω ένα άλλο παράδειγμα, θα σας πω για την ιδιωτικοποίηση της ΔΕΘ στη Θεσσαλονίκη ή της ΕΥΑΘ. Τουλάχιστον εκεί δημιουργήθηκαν οι «ΔΕΘ ΑΕ» και η ΕΥΑΘ Παγίων, οι οποίες κράτησαν με σαφήνεια τα περιουσιακά του στοιχεία και παρέμειναν δημόσιες υπηρεσίες.
      Εδώ όμως δεν παραμένει τίποτα. Τα πάντα μεταφέρονται στην ΕΤΑ, η οποία ιδιωτικοποιείται κατά 66%. Και το βασικό θέμα είναι το εξής: οποιοσδήποτε έλεγχος χρειάζεται να γίνει είτε στο Συμβούλιο της Επικρατείας είτε στο Ελεγκτικό Συνέδριο είτε σε οπουδήποτε άλλο σε όργανα για έργα, δράσεις και συμβάσεις της ΕΤΑ, αυτός δεν θα μπορεί να γίνει μέσα από το νομοθετικό πλαίσιο της χώρας μας, που ισχύει για το δημόσιο και τον ευρύτερο δημόσιο τομέα.
      Όσον αφορά δύο ακόμη τροπολογίες που σας έχω καταθέσει εμπρόθεσμα, θέλω να πω ότι όταν καταθέτουν τροπολογίες οι Βουλευτές των άλλων κομμάτων, πλην του ΠΑΣΟΚ δεν μπαίνετε στον κόπο να μας πείτε τουλάχιστον γιατί τις απορρίπτετε. Η μία μάλιστα τροπολογία μου αφορά το Δήμο Ελευσίνας και σας ζητώ να αφαιρέσετε το σχετικό τοπογραφικό διάγραμμα. Το ίδιο πράγμα σας λέει με έγγραφό του ο Οργανισμός «Αθήνα», το οποίο υπογράφει η προϊσταμένη του Οργανισμού, όπου αναφέρεται ότι επεξεργάζονται τώρα το σχέδιο και δεν πρέπει να συμπεριληφθεί αυτό το τοπογραφικό διάταγμα μέσα στις υπόλοιπες περιοχές της Δυτικής Αττικής. Ούτε, όμως, αυτό κάνετε.
      Τουλάχιστον αυτό σας το ζητάει και το νομαρχιακό συμβούλιο της Νομαρχιακής Αυτοδιοίκησης της Δυτικής Αττικής να αφαιρέσετε αυτό τον πίνακα. Γιατί δεν το κάνετε; Δηλαδή τίποτα δεν ακούτε;
      Το δεύτερο θέμα είναι για τους ξεναγούς. Νομίζω ότι κατά κάποιο τρόπο έχουν προσεγγίσει όλοι οι συνάδελφοι το πρόβλημά τους για να εξασφαλιστεί η αυτοτέλεια του. Η τροπολογία που έχω καταθέσει αφορά αυτό. Διατυπώνεται καλύτερα δηλαδή ότι οι σχολές ξεναγών λειτουργούν αυτοτελώς παρά τω ΟΤΕΚ μη δυνάμενες να συγχωνευθούν με τμήματα ή να καταργηθούν και με τη δεύτερη παράγραφο της τροπολογίας που σας προτείνω οριστικοποιείται καλύτερα η σύνθεση έτσι όπως θεωρούν οι ενώσεις των ξεναγών ότι πρέπει να είναι η σύνθεση της επιστημονικής επιτροπής.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Σχοιναράκη, έχετε το λόγο για ένα λεπτό. Αμείβεστε γιατί είστε εδώ και είστε και συνεπής. 
      ΕΥΑΓΓΕΛΙΑ ΣΧΟΙΝΑΡΑΚΗ ΗΛΙΑΚΗ: Κύριε Πρόεδρε, μπαίνω αμέσως στο θέμα. 
      Κύριε Υπουργέ, για την τροπολογία 1327 θέλω να μιλήσω κι εγώ για την παράγραφο 8. Το γεγονός ότι ναι μεν αποδεχθήκατε να επεκταθεί αυτή η επιδότηση των ξενοδοχείων που βρίσκονται στις ολυμπιακές περιοχές και για τις ολυμπιακές πόλεις, είναι θετικό αυτό όμως δεν λύνει το πρόβλημα και θα αναγκαστούμε να έρθουμε σε νέα ρύθμιση αργότερα. Γιατί πείτε μου πώς θα απαντήσουμε σε μια ξενοδοχειακή μονάδα η οποία έχει συνάψει σύμβαση μίσθωσης των δωματίων της με την οργανωτική επιτροπή ότι δεν μπορεί αυτή να επωφεληθεί των ευεργετικών διατάξεων του ν. 3057 επειδή έχει απόσταση 1 Κm από τα όρια της Ολυμπιακής πόλης. Με αυτήν, λοιπόν, την έννοια εκτιμώ ότι πρέπει να προστεθεί πέρα από τους όμορους με την Αττική νομούς καθώς και στους νομούς, η πρωτεύουσα των οποίων έχει χαρακτηριστεί ολυμπιακή πόλη, είναι ολυμπιακή πόλη. Θεωρώ ότι επιβάλλεται να το δείτε και να συμπεριληφθεί στη διάταξη.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής με τις τροποποιήσεις και τις τροπολογίες με γενικό αριθμό 1300 και ειδικό 86, 1303 και ειδικό 88, 1304 και ειδικό 89, 1327 και ειδικό 100 όπως τροποποιήθηκε από τον κύριο Υπουργό, 1317 και ειδικό 93, 1305 και ειδικό 90 όπως τροποποιήθηκε από τον κύριο Υπουργό, 1306 και ειδικό 90 και 1318 και ειδικό 94. 
      Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Αντιπολίτευσης επί του συζητουμένου νομοσχεδίου: «Τουριστική Εκπαίδευση και κατάρτιση, ρυθμίσεις για τον τουρισμό και άλλες διατάξεις», της οποίας το  κείμενο έχει ως εξής:
      «ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Προς τον κ. Πρόεδρο της Βουλής.
      Οι κάτωθι υπογράφοντες αιτούμεθα ονομαστικής ψηφοφορίας επί του συζητούμενου σχεδίου νόμου «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις»
                                                                                 Οι αιτούντες
                                                                                  Γεώργιος Σαλαγκούδης
                                                                                   Παρθένα Φουντουκίδου
                                                                                    Αναστάσιος Λιάσκος
                                                                                    Βύρων Πολύδωρας
                                                                                    Μιλτιάδης Βαρβιτσιώτης
                                                                                    Κων/νος Τσιπλάκης
                                                                                     Μαρία Καρά
                                                                                     Ιωάννης Κεφαλογιάννης
                                                                                      Σπύρος Σπύρου
                                                                                      Βασίλειος Τσίπρας
                                                                                       Αθηναίος Φλωρίνης
                                                                                 Γεώργιος Κωνσταντόπουλος
                                                                                     Αντώνης Σκυλλάκος
                                                                                    Δημήτριος Τσιόγκας
                                                                                      Παναγιώτης Λαφαζάνης
                                                                                     Ασημίνας Ξηροτύρη
                                                                                      Αριστοτέλης Παυλίδης
                                                                                       Αθανάσιος Μπούρας»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για  την υποβολή της: 
      Ο κ. Γ. Σαλαγκούδης.Παρών.
      Η κ. Π. Φουντουκίδου. Παρούσα.
      Ο κ. Αν. Λιάσκος. Παρών.
      Ο κ. Β. Πολύδωρας. Παρών.
      Ο κ. Μ. Βαρβιτσιώτης. Παρών.
      Ο κ. Κ. Τσιπλάκης. Παρών.
      Η κ. Μ. Καρά. Παρούσα.
      Ο κ. Ι. Κεφαλογιάννης. Παρών.
      Ο κ. Σπ.Σπύρου. Παρών.
      Ο κ. Β. Τσίπρας. Παρών.
      Ο κ. Α. Φλωρίνης. Παρών.
      Ο κ. Γ. Κωνσταντόπουλος. Παρών.
      Ο κ. Α. Σκυλλάκος. Παρών.
      Ο κ. Δ. Τσιόγκας. Παρών.
      Ο κ. Π. Λαφαζάνης. Παρών.
      Η κ. Α. Ξηροτύρη-Αικατερινάρη. Παρούσα.
      Ο κ. Αρ. Παυλίδης. Παρών.
      Ο κ. Αθ. Μπούρας. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς, διακόπτουμε τη συνεδρίαση για δέκα λεπτά, σύμφωνα με τον Κανονισμό.
      (ΔΙΑΚΟΠΗ)
      (MΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
      Κύριοι συνάδελφοι, το Προεδρείο εκτιμώντας ανάγκες του νομοθετικού έργου, διακόπτει τη συνεδρίαση για αύριο Πέμπτη 16 Ιανουαρίου 2003 και ώρα 10.30΄ για τη διεξαγωγή ονομαστικής ψηφοφορίας.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      Πέμπτη 16 Ιανουαρίου 2003
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα διεξαχθεί ονομαστική ψηφοφορία επί του νομοσχεδίου του Υπουργείου Ανάπτυξης «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις».
      Καλούνται επί του καταλόγου ο κ. Λεωνίδας Τζανής από το ΠΑΣΟΚ και ο κ. Κωνσταντίνος Τασούλας από τη Νέα Δημοκρατία.
      Οι αποδεχόμενοι το νομοσχέδιο λέγουν «ΝΑΙ».
      Οι μη αποδεχόμενοι το νομοσχέδιο λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Στο Προεδρείο έχουν έρθει επίσης σύμφωνα με το άρθρο 70 του Κανονισμού της Βουλής επιστολές συναδέλφων οι οποίοι γνωστοποιούν την ψήφο τους για το νομοσχέδιο. Οι ψήφοι αυτές θα συνυπολογιστούν στην καταμέτρηση που θα ακολουθήσει. Είναι ψήφοι συναδέλφων που βρίσκονται σε αποστολή της Βουλής και της Κυβέρνησης στο εξωτερικό.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος ο οποίος δεν άκουσε το όνομά του; Κανείς. 
      Κηρύσσεται περαιωμένη η ονομαστική ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      ( ΚΑΤΑΜΕΤΡΗΣΗ )
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 264 Βουλευτές.
      Υπέρ του νομοσχεδίου, δηλαδή «ΝΑΙ» ψήφισαν 140 Βουλευτές.
      Κατά του νομοσχεδίου, δηλαδή «ΟΧΙ» ψήφισαν 124 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
"Ονομαστική ψηφοφορία
NΑΙΟΧΙ     ΕΠΙΚΡΑΤΕΙΑΣ          Αυγερινός Παρασκευάς+Χριστοδουλάκης Νίκος+Σπυράκη Χριστίνα-Βούγιας Σπυρίδων-Τσουκάτος Θεόδωρος+Νεονάκης Μιχάλης+Έβερτ Μιλτιάδης-Βαρβιτσιώτης Ιωάννης-Μολυβιάτης Πέτρος+Παπαθανασίου Ιωάννης+Σπηλιωτόπουλος Αριστόβουλος (Άρης)+Ψαχαρόπουλος Γεώργιος+     Α' ΑΘΗΝΩΝ          Παπανδρέου Γεώργιος-Σκανδαλίδης Κων/νος+Παπαντωνίου Ιωάννης (Γιάννος)-Παπουτσής Χρήστος+Αλευράς Αθανάσιος (Νάσος)+Αρσένης Γεράσιμος-Μανίκας Στέφανος+Ανουσάκη Ελένη        +Αλογοσκούφης Γεώργιος+Παυλόπουλος Προκόπιος+Μάνος Στέφανος+Βουλγαράκης Γεώργιος+Λυκουρέζος Αλέξανδρος - Λέων+Γιαννάκου Μαριέττα +Κακλαμάνης Νικήτας-Μπενάκη - Ψαρούδα Άννα+Καρά Μαρία+Κανέλλη Γαρυφαλλιά (Λιάνα)+Κωνσταντόπουλος Νικόλαος+     Β΄ ΑΘΗΝΩΝ          Παπανδρέου Βάσω-Κακλαμάνης Απόστολος+Λοβέρδος Ανδρέας+Κούρκουλα Ελένη+Γείτονας Κων/νος+Πρωτόπαπας Χρήστος+Παπαϊωάννου Μιλτιάδης+Κουλούρης Κίμων+Μαντέλης Αναστάσιος (Τάσος)-Δασκαλάκης Γεώργιος+Ασκητής Αθανάσιος (Νάσος)+Κοντογιαννόπουλος Βασίλειος+Κατσέλη Ελεωνόρα (Νόρα)+Ανωμερίτης Γεώργιος+Χυτήρης Τηλέμαχος+Γιαννόπουλος Ευάγγελος-Kατσανέβας Θεόδωρος+Χαραλαμπόπουλος Ιωάννης-Μητσοτάκης Κων/νος+Τζαννετάκης Τζαννής+Παναγιωτόπουλος Παναγιώτης (Πάνος)+Μεϊμαράκης Ευάγγελος - Βασίλειος+Πολύδωρας Βύρων+Λιάπης Μιχαήλ - Γεώργιος+Βαρβιτσιώτης Μιλτιάδης+Πετραλιά-Πάλλη Φάνη+Καμμένος Παναγιώτης (Πάνος)+Καρατζαφέρης Γεώργιος+Κασσίμης Θεόδωρος+Γιακουμάτος Γεράσιμος+Παπακώστα - Σιδηροπούλου Κατερίνα+Ανδρεουλάκος Απόστολος+Καρράς Κώστας+Παπαρήγα Αλεξάνδρα-Κολοζώφ Ορέστης-Σκυλλάκος Αντώνιος+Δαμανάκη Μαρία-Κουβέλης Φώτιος - Φανούριος+     ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ          Μακρυπίδης Ανδρέας+Βερελής Χρήστος+Κουρουμπλής Παναγιώτης+Σμυρλής - Λιακατάς Χρήστος+Βαϊνάς Ιωάννης+Σαλμάς Μάριος+Αγγελόπουλος Νικόλαος+Στριφτάρης Σπυρίδων+     ΝΟΜΟΣ ΑΡΓΟΛΙΔΟΣ          Θωμόπουλος Ιωάννης+Τσούρνος Γεώργιος+Παπαδημητρίου Ελισάβετ (Έλσα)+     ΝΟΜΟΣ ΑΡΚΑΔΙΑΣ          Ρέππας Δημήτριος+Σπυρόπουλος Ροβέρτος+Τατούλης Πέτρος+Κωστόπουλος Δημήτριος+     ΝΟΜΟΣ ΑΡΤΗΣ          Κολιοπάνος Θεόδωρος+Κοσσυβάκης Δημήτριος+Καραμπίνας Κων/νος+     ΠΕΡΙΦΕΡΕΙΑ ΝΟΜΟΥ ΑΤΤΙΚΗΣ          Πάγκαλος Θεόδωρος+Βρεττός Κων/νος+Γιαννάκης Ιωάννης+Παπαηλίας Ηλίας-Βλάχος Γεώργιος+Κατσίκης Θεόδωρος+Κατσιγιάννης Αθανάσιος+Μπούρας Αθανάσιος+Στεργίου Ιωάννα+     ΝΟΜΟΣ ΑΧΑΪΑΣ          Φούρας Ανδρέας+Χρυσανθακόπουλος Αλέξανδρος+Θωμά Μαρία+Θωμάς Γεώργιος+Σπηλιόπουλος Κων/νος+Σπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Κοσιώνης Παναγιώτης+     ΝΟΜΟΣ ΒΟΙΩΤΙΑΣ          Αποστολίδης Λουκάς+Ακριβάκης Αλέξανδρος+Μπασιάκος Ευάγγελος+Τσιπλάκος Αριστείδης+     ΝΟΜΟΣ ΓΡΕΒΕΝΩΝ          Τζιόλας Ελευθέριος+     ΝΟΜΟΣ ΔΡΑΜΑΣ          Κωνσταντίνου Φλώρος+Παπαδόπουλος Σταύρος-Δαϊλάκης Σταύρος+     ΝΟΜΟΣ ΔΩΔΕΚΑΝΗΣΟΥ          Κρεμαστινός Δημήτριος+Σφυρίου Κοσμάς+Παπανικόλας Βασίλειος+Παυλίδης Αριστοτέλης+     ΝΟΜΟΣ ΕΒΡΟΥ          Φωτιάδης Απόστολος+Νικολαΐδης Ιωάννης+Δημοσχάκης Θεοφάνης+Λυμπερακίδης Λεωνίδας+     ΝΟΜΟΣ ΕΥΒΟΙΑΣ          Θεοδώρου Χρήστος+Παπαγεωργίου Γεώργιος+Πιπεργιάς Δημήτριος+Κεδίκογλου Βασίλειος+Λιάσκος Αναστάσιος+Παπαγεωργόπουλος Ελευθέριος+     ΝΟΜΟΣ ΕΥΡΥΤΑΝΙΑΣ          Τσίπρας Βασίλης+     ΝΟΜΟΣ ΖΑΚΥΝΘΟΥ          Γκούσκος Διονύσιος+     ΝΟΜΟΣ ΗΛΕΙΑΣ          Ζαφειρόπουλος Ιωάννης+Γεωργακόπουλος Δημήτριος+Αντωνακόπουλος Παναγιώτης+Χρονόπουλος Γεώργιος+Αδρακτάς Παναγιώτης-Κορκολόπουλος Βασίλης+     ΝΟΜΟΣ ΗΜΑΘΙΑΣ          Χρυσοχοΐδης Μιχαήλ-Γικόνογλου Μόσχος+Χαλκίδης Μιχαήλ+Φωτιάδης Ηλίας+     ΝΟΜΟΣ ΗΡΑΚΛΕΙΟΥ          Αποστολάκης Δημήτριος+Ματζαπετάκης Στυλιανός+Σχοιναράκη - Ηλιάκη Ευαγγελία+Στρατάκης Εμμανουήλ+Βρέντζος Σταύρος+Φραγκιαδουλάκης Εμμανουήλ+Κεφαλογιάννης Εμμανουήλ+Δεικτάκης Γέωργιος+     ΝΟΜΟΣ ΘΕΣΠΡΩΤΙΑΣ          Παπαδόπουλος Αλέξανδρος+Μπέζας Αντώνιος+     Α' ΘΕΣΣΑΛΟΝΙΚΗΣ          Τσοχατζόπουλος Απόστολος – Αθανάσιος+Βενιζέλος Ευάγγελος+Καστανίδης Χαράλαμπος+Παπαθεμελής Στυλιανός - Άγγελος-Μαγκριώτης Ιωάννης+Γκεσούλης Νικόλαος+Σπυριούνης Κυριάκος-Καραμανλής Κων/νος+Ορφανός Γεώργιος+Σπηλιόπουλος Αναστάσιος+Κούβελας Σωτήριος+Καλαφάτης Σταύρος+Χουρμουζιάδης Γεώργιος+Ξηροτύρη - Αικατερινάρη Ασημίνα+     Β΄ ΘΕΣΣΑΛΟΝΙΚΗΣ          Γερανίδης Βασίλειος+Τσιόκας Θεοχάρης+Κίρκος Γεώργιος+Διαμαντής Κων/νος+Ρεγκούζας Αδάμ+Σαλαγκούδης Γεώργιος+Τζέκης Άγγελος+     NOMOΣ ΙΩΑΝΝΙΝΩΝ          Αργύρης Ευάγγελος+Μαλέσιος Ευάγγελος+Παπούλιας Κάρολος-Tασούλας Κων/νος+Καλογιάννης Σταύρος+     ΝΟΜΟΣ ΚΑΒΑΛΑΣ          Τσακλίδης Ιωάννης+Στρατηλάτης Νικόλαος+Καλαντζής Γεώργιος+Παναγιωτόπουλος Γεώργιος+     ΝΟΜΟΣ ΚΑΡΔΙΤΣΗΣ          Σαλαγιάννης Νικόλαος+Τσιλίκας  Βασίλειος+Αναγνωστόπουλος Θεόδωρος-Σιούφας Δημήτριος+Ταλιαδούρος Σπυρίδων-     ΝΟΜΟΣ ΚΑΣΤΟΡΙΑΣ          Πετσάλνικος Φίλιππος+Αγγελής Ανέστης+     ΝΟΜΟΣ ΚΕΡΚΥΡΑΣ          Δρυς Γεώργιος+Κοντομάρης Ευτύχιος+Σπύρου Σπυρίδων+     ΝΟΜΟΣ ΚΕΦΑΛΛΗΝΙΑΣ          Καλαφάτης Αλέξανδρος+     ΝΟΜΟΣ ΚΙΛΚΙΣ          Φλωρίδης Γεώργιος+Τσιτουρίδης Σάββας+Κιλτίδης Κων/νος+     ΝΟΜΟΣ ΚΟΖΑΝΗΣ          Αθανασιάδης Αλέξανδρος+Λωτίδης Λάζαρος+Βλαχόπουλος Ηλίας+Τσιαρτσιώνης Νικόλαος	-Παπαδόπουλος Μιχάλης+     ΝΟΜΟΣ ΚΟΡΙΝΘΙΑΣ          Κοτσώνης Θεόδωρος+Χωρέμης Αναστάσιος+Δήμας Σταύρος+Παπαληγούρας Αναστάσιος+     ΝΟΜΟΣ ΚΥΚΛΑΔΩΝ          Παπαζώη Ελισάβετ+Λεβογιάννης Νικόλαος+Χωματάς Ιωάννης+     ΝΟΜΟΣ ΛΑΚΩΝΙΑΣ          Γρηγοράκος Λεωνίδας+Σκανδαλάκης Παναγιώτης+Δαβάκης Αθανάσιος-     ΝΟΜΟΣ ΛΑΡΙΣΗΣ          Νασιώκας Έκτορας+Φλώρος Νικόλαος+Χατζημιχάλης Νικόλαος - Φώτιος+Φαρμάκης Νικόλαος+Γαρουφαλιάς Γεώργιος+Ζώης Χρήστος+Κατσαρός Νικόλαος+Τσιόγκας Δημήτριος+     ΝΟΜΟΣ ΛΑΣΗΘΙΟΥ          Καρχιμάκης Μιχαήλ+Ιωαννίδης Φοίβος+     ΝΟΜΟΣ ΛΕΣΒΟΥ          Σηφουνάκης Νικόλαος+Παπαδέλλης Φραγκλίνος+Σκοπελίτης Σταύρος-     ΝΟΜΟΣ ΛΕΥΚΑΔΑΣ          Κτενάς Γεώργιος+     ΝΟΜΟΣ ΜΑΓΝΗΣΙΑΣ          Ζήση Ροδούλα+Τζανής Λεωνίδας+Βούλγαρης Αλέξανδρος+Νάκος Αθανάσιος-Μακρή Ζωή (Ζέττα)+Γκατζής Νικόλαος+     ΝΟΜΟΣ ΜΕΣΣΗΝΙΑΣ          Κατσιλιέρης Πέτρος+Μπένος Σταύρος+Γιαννακόπουλος Ιωάννης+Καλαντζάκου Σοφία+Παπανικολάου Ελευθέριος+Λαμπρόπουλος Ιωάννης+     ΝΟΜΟΣ ΞΑΝΘΗΣ          Σγουρίδης Παναγιώτης+Στολίδης Σωτήριος-Κοντός Αλέξανδρος+     Α΄ ΠΕΙΡΑΙΩΣ          Σημίτης Κων/νος-Φασούλας Παναγιώτης+Μπεντενιώτης Εμμανουήλ+Καλός Γεώργιος+Μελάς Παναγιώτης+Μιχαλολιάκος Βασίλειος+Μαντούβαλος Πέτρος-     Β΄ ΠΕΙΡΑΙΩΣ          Λαλιώτης Κων/νος+Νιώτης Γρηγόρης+Λιντζέρης Δημήτριος+Κρητικός Παναγιώτης-Διαμαντίδης Ιωάννης+Καψής Γιάννης+Νεράντζης Αναστάσιος+Λαφαζάνης Παναγιώτης+     ΝΟΜΟΣ ΠΕΛΛΗΣ          Πασχαλίδης Γεώργιος-Βοσνάκης Χρήστος-Καρασμάνης Γεώργιος+Φουντουκίδου - Θεοδωρίδου Παρθένα+Τζαμτζής Ιορδάνης (Δάνης)+     ΝΟΜΟΣ ΠΙΕΡΙΑΣ          Τσερτικίδης Παντελής+Αρσένη Μαρία+Κωνσταντόπουλος Γεώργιος+Πολύζος Ευάγγελος+     ΝΟΜΟΣ ΠΡΕΒΕΖΗΣ          Τσεκούρας Ιωάννης+Τρυφωνίδης Γεώργιος+     ΝΟΜΟΣ ΡΕΘΥΜΝΗΣ          Λουκάκης Μανώλης+Κεφαλογιάννης Ιωάννης+     ΝΟΜΟΣ ΡΟΔΟΠΗΣ          Γκαλήπ Γκαλήπ+Μεχμέτ Αχμέτ+Στυλιανίδης Ευριπίδης+     ΝΟΜΟΣ ΣΑΜΟΥ          Βαρδίκος Πυθαγόρας+     ΝΟΜΟΣ ΣΕΡΡΩΝ          Ανθόπουλος Ιωάννης+Βασιλακάκης Βασίλειος+Λεονταρίδης Θεόφιλος+Καραμανλής Αχιλλέας+Κόλλια - Τσαρουχά Μαρία+Χαϊτίδης Ευγένιος+Τσιπλάκης Κων/νος+     ΝΟΜΟΣ ΤΡΙΚΑΛΩΝ          Μαγκούφης Χρήστος+Μάτης Αθανάσιος+Σκρέκας Θεόδωρος+Χατζηγάκης Σωτήριος+Λέγκας Νικόλαος+     ΝΟΜΟΣ ΦΘΙΩΤΙΔΟΣ          Παπαδήμας Λάμπρος+Βαθειάς Ιωάννης+Αλαμπάνος Δημήτριος+Γιαννόπουλος Αθανάσιος-Χειμάρας Αθανάσιος-Καλλιώρας Ηλίας+     ΝΟΜΟΣ ΦΛΩΡΙΝΗΣ          Λιάνης Γεώργιος+Κορτσάρης Νικόλαος+     ΝΟΜΟΣ ΦΩΚΙΔΟΣ          Θάνος Δημήτριος+Γκελεστάθης Νικόλαος+     ΝΟΜΟΣ ΧΑΛΚΙΔΙΚΗΣ          Πάχτας Χρήστος+Πάππας Βασίλειος+Φλωρίνης Αθηναίος+     ΝΟΜΟΣ ΧΑΝΙΩΝ          Σκουλάκης Εμμανουήλ+Δαμιανάκης Ευτύχιος+Βαλυράκης Ιωσήφ-Μαρκογιαννάκης Χρήστος+     ΝΟΜΟΣ ΧΙΟΥ          Τσουρή Ελπίδα+Βαρίνος Αθανάσιος+ΓΕΝΙΚΟ ΣΥΝΟΛΟ:     «ΝΑΙ»           140
      »                          «ΟΧΙ»          124
ΣΥΝΟΛΟ ΨΗΦΙΣΑΝΤΩΝ:             264
Ο ΠΡΟΕΔΡΟΣ                         ΟΙ ΓΡΑΜΜΑΤΕΙΣ"
      Συνεπώς, το νομοσχέδιο: «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις», έγινε δεκτό κατά πλειοψηφία ενιαία επί της αρχής, των άρθρων και στο σύνολό, με τις τροποποιήσεις και τις τροπολογίες 1300/86, 1303/88, 1304/89, 1327/100 όπως τροποποιήθηκε από τον κύριο Υπουργό, 1317/93, 1305/90 όπως τροποποιήθηκε από τον κύριο Υπουργό, 1306/91 και 1318/94 και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ΄ ευθύνη του επικύρωση των Πρακτικών ως προς την ψήφιση του παραπάνω νομοσχεδίου. 
      ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος  και ώρα 12.45΄ λύεται η συνεδρίαση.
     Ο ΠΡΟΕΔΡΟΣ                      ΟΙ ΓΡΑΜΜΑΤΕΙΣ

Συνεδρίαση 15-1-03
		285
				
