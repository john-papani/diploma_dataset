      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΘ΄
      Τρίτη 13 Μαΐου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2.΄Αδεια απουσίας των Βουλευτών Ανδρέα Φούρα και Αλέξανδρου Παπαδόπουλου, σελ.
      3. Ανακοινώνεται η παραίτηση του Ε. Μαλέσιου από τη θέση του Υφυπουργού Δημόσιας Τάξης και ο διορισμός του Π. Τσερτικίδη στην αντίστοιχη θέση, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Τύπου και Μέσων Μαζικής Ενημέρωσης, σχετικά με την αξιοποίηση των Μουσικών Συνόλων της Ελληνικής Ραδιοφωνίας Τηλεόρασης, σελ.
      β) Προς τον Υπουργό Ανάπτυξης: i) σχετικά με την προμήθεια από τη Δημόσια Επιχείρηση Ηλεκτρισμού στύλων εξηλεκτρισμού από τους Δασικούς Συνεταιρισμούς του Νομού Ιωαννίνων, σελ. 
      ii) σχετικά με την εγκατάσταση των Κέντρων Υπερυψηλής Τάσης στα Βριλήσσια και τον Υμηττό, την επέμβαση των αστυνομικών δυνάμεων κλπ., σελ.
      γ) Προς την Υπουργό Περιβάλλοντος, Χωροταξίας και Δημοσίων Έργων,  σχετικά με τη χρηματοδότηση κατασκευής της σήραγγας Γκρόπας στην Πίνδο,  σελ.
      4. Συζήτηση επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικά με την ανυπαρξία μέτρων ανάπτυξης του Αγροτουρισμού, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίων νόμων:
      α) Οι Υπουργοί Δικαιοσύνης και Εξωτερικών κατέθεσαν σχέδιο νόμου: «Κύρωση της Σύμβασης για την αναγνώριση και εκτέλεση αποφάσεων σχετικών με υποχρεώσεις διατροφής», σελ.
      β) Οι Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Τυνησίας για τη συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)», σελ.
      γ) Οι Υπουργοί Εθνικής Άμυνας, Εξωτερικών, Οικονομίας και Οικονομικών και Δικαιοσύνης, κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για τη συμμετοχή αλβανικού στρατιωτικού ή πολιτικού προσωπικού στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΚΑΚΛΑΜΑΝΗΣ Α., σελ.
      ΚΑΛΑΦΑΤΗΣ Α., σελ.
      ΚΑΝΕΛΛΗ Λ., σελ.
      ΠΡΩΤΟΠΑΠΑΣ Χ., σελ.
      ΣΚΥΛΛΑΚΟΣ Α, σελ.
      ΤΑΣΟΥΛΑΣ Κ., σελ.
      ΤΣΑΚΛΙΔΗΣ Ι., σελ.
      ΧΑΤΖΗΓΑΚΗΣ Σ., σελ.
      Β. Επί της επερώτησης:
      ΓΕΩΡΓΑΚΟΠΟΥΛΟΣ Δ., σελ.
      ΚΟΝΤΟΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΛΙΑΣΚΟΣ Α., σελ.
      ΞΗΡΟΤΥΡΗ Α., σελ.
      ΠΑΠΑΔΟΠΟΥΛΟΣ Σ., σελ.
      ΣΑΛΑΓΚΟΥΔΗΣ Γ., σελ.
      ΤΖΑΜΤΖΗΣ Ι., σελ.
      ΦΟΥΝΤΟΥΚΙΔΟΥ Π., σελ.
      
      ΠΡΑΚΤΙΚΑ  ΒΟΥΛΗΣ
      Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΘ’
      Τρίτη 13 Μαΐου 2003
      	Αθήνα, σήμερα στις 13 Μαΐου 2003, ημέρα Τρίτη και ώρα 18.29’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
      	Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσε αναφορά με την οποία ο Πρόεδρος του Αγροτικού Συνεταιρισμού Αμυγδαλιών Νομού Γρεβενών ζητεί την ένταξη του Συνεταιρισμού στα προγράμματα  αποζημιώσεων του ΕΛΓΑ για τις ζημιές που υπέστησαν οι παραγωγοί από τον παγετό.
      2) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Δημοτικό Συμβούλιο Δήμου Θέρμου Αιτωλ/νίας ζητεί την αναμόρφωση του αρδευτικού δικτύου ΤΟΕΒ Παμφίας.
      3) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Δημοτικό Συμβούλιο Δήμου Θέρμου Αιτωλ/νίας ζητεί την ολοκλήρωση διάνοιξης δασικών δρόμων στην ορεινή περιοχή του Δήμου Θέρμου.
      4) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο ’Επαρχος Λήμνου Λέσβου ζητεί την αλλαγή της ώρας των δρομολογίων της Ο.Α.
      5) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Θεσπρωτίας διαμαρτύρεται για απόφαση της εταιρείας ΑΤΙΚΑΤ Α.Ε. σχετικά με απόλυση ιδρυτικών μελών Σωματείου, περιοχής Μεσοβουνίου Θεσπρωτίας.
      6) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Σύλλογος Γονέων – Κηδεμόνων 89ου Δημοτικού Σχολείου Θεσσαλονίκης ζητεί την επίλυση του κτιριακού προβλήματος του πιο πάνω σχολείου.
      7) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί την ενίσχυση με προσωπικό του Ταχυδρομικού Γραφείου Ιεράπετρας.
      8) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Τεχνικό Επιμελητήριο Ελλάδος – Τμήμα Ανατολικής Στερεάς ζητεί την κατασκευή γεφυρών στον Σπερχειό ποταμό.
      9) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Yourope.GR Συντονιστική Επιτροπή Νεολαίας ΣΑΕ Περιφέρειας Ευρώπης διαμαρτύρεται για τη διάσπαση της περιφέρειας της πρώην  Ε.Σ.Σ.Δ. στο ΣΑΕ και ζητεί την ίδρυση  Ενιαίας Ευρωπαϊκής Περιφέρειας.
      10) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο κ. Κων/νος  Σταμπολίεβ, κάτοικος Ολύνθου Χαλκιδικής, ζητεί την  παραχώρηση δημοτικού οικοπέδου.
      11) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Δήμος Λευκιμμαίων Κέρκυρας ζητεί την επάνδρωση του Κέντρου Υγείας Λευκίμμης.
      12) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Ενιαία Ομοσπονδία Βιοτεχνών Επισκευαστών Αυτοκινήτων Μηχανημάτων Μοτοσυκλετών ζητεί την ικανοποίηση αιτήματος που αφορά στην κατηγοριοποίηση των συνεργείων.
      13) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Νομαρχιακό Συμβούλιο Ιωαννίνων ζητεί την υιοθέτηση προτάσεων για τη βιωσιμότητα της Μεταλλουργικής Βιομηχανίας Ηπείρου Α.Ε.
      14) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την κάλυψη των ελλειμμάτων του ΤΑΠ-ΟΤΕ από το Δημόσιο.
      15) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία ο Δήμος Αμπελώνα Λάρισας ζητεί την αναβάθμιση και στελέχωση του Αστυνομικού Σταθμού Αμπελώνα.
      16) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων 3ου Δημοτικού Σχολείου Χαλκίδας ζητεί την αποπεράτωση κτιρίου για τη στέγαση του 3ου Δημοτικού Σχολείου Χαλκίδας.
      17) Ο Γ’ Αντιπρόεδρος της Βουλής και  Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ελεύθερη διακίνηση των οχημάτων των μελών της σε όλη τη χώρα κ.λπ.
      18) Ο Γ’ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την πάταξη των λαρθομεταφορών κ.λπ.
      19) Ο Γ’ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων διαμαρτύρεται για την αύξηση των ετήσιων ασφαλίστρων, όσον αφορά στα φορτηγά Δ.Χ.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε  αναφορά με την οποία το Εργατικό Κέντρο Μήλου ζητεί τη θεσμοθέτηση του 35ώρου χωρίς μείωση των αποδοχών κ.λπ.
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Πολυτέκνων Νάξου ζητεί την ικανοποίηση οικιστικών αιτημάτων των μελών του.
      22) Ο Βουλευτής Πειραιά κ. ΠΑΝΑΓΙΩΤΗΣ N. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την επίλυση προβλημάτων που απασχολούν τον κλάδο τους.
      23) Ο Βουλευτής Πειραιά κ. ΠΑΝΑΓΙΩΤΗΣ N. ΚΡΗΤΙΚΟΣ κατέθεσε αναφορά με την οποία ο κ. Ιωάννης Πετρουτσάς, μέλος του Τοπικού Συμβουλίου Δ.Δ. Αγίου Ιωάννη, Δήμου Μονεμβασιάς ζητεί την κάλυψη της κενής θέσης πνευμονολόγου στο Νοσοκομείο Μολάων Λακωνίας.
      24) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Μηχανιώνας Θεσσαλονίκης ζητεί τη χρηματοδότηση και κατασκευή ενός παιδικού σταθμού στο Δήμο Μηχανιώνας.
      25) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία οι Αικατερίνη Λαμπρίδου, Μαρία Σουμελίδου, Περικλής Κωτούλας, Ελισσάβετ Αθανασιάδου Μαρία Σιδηρά και Μαρία Σβήρκου, δικηγόροι κάτοικοι Θεσσαλονίκης, ζητούν την ικανοποίηση εργασιακού τους αιτήματος.
      26) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Ομοσπονδία Συλλόγων Ναυπακτίας ζητεί την υιοθέτηση από τους αρμόδιους φορείς προτάσεων, με σκοπό την ανάπτυξη της επαρχίας Ναυπακτίας.
      27) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δ/ντής του 11ου Δημοτικού Σχολείου Χαλκίδας ζητεί την επιχορήγηση της Νομαρχίας Εύβοιας με σκοπό την προσθήκη δύο αιθουσών στο 11ο Δημοτικό Σχολείο Χαλκίδας.
      28) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία οι Αγροτικοί Συνεταιρισμοί Δήμου Κορώνης Μεσσηνίας ζητούν να μην εκποιηθούν οι αποθήκες του πρώην ΑΣΟ στο Δήμο Κορώνης.
      29) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Λεύκτρου Μεσσηνίας ζητεί την πρόσληψη ιατρικού προσωπικού για την εύρυθμη λειτουργία  του Κέντρου Υγείας Αγίου Νικολάου Λεύκτρου Μεσσηνίας.
      30) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Νομού Μεσσηνίας ζητεί την αλλαγή του ωραρίου εργασίας του πυροσβεστικού κλιμακίου Πύλου Μεσσηνίας.
      31) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία οι Αγροτικοί Συνεταιρισμοί Σπηλιάς, Αρμενίων και Φαρακλάδας Νομού Μεσσηνίας ζητούν να αποζημιωθούν οι ελαιοκαλλιέργειες των περιοχών τους, που καταστράφηκαν από την πρόσφατη κακοκαιρία.
      32) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Β’ Δημοτικού Σχολείου Κυπαρισσίας ζητεί την προαγωγή του Σχολείου από 10/θέσιο σε 12/θέσιο.
      33) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Κοινότητα Τρίκορφου Μεσσηνίας ζητεί την αποκατάσταση των ζημιών που προκάλεσε η κακοκαιρία στην περιοχή της.
      34) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Παπαφλέσσα Μεσσηνίας ζητεί χρηματοδότηση για την ασφαλτόστρωση δρόμου που τον συνδέει με το Δήμο Πύλου Μεσσηνίας.
      35) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Θουρίας Μεσσηνίας ζητεί να καταργηθεί η λατομική ζώνη που βρίσκεται στη θέση Κοκκινόβραχος Αμφείας.
      36) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Κοινότητα Τρίπυλας Μεσσηνίας ζητεί την αποκατάσταση των ζημιών που προκάλεσε η πρόσφατη θεομηνία στην περιοχή της.
      37) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Σωματείο Εργατοϋπαλλήλων Καπνοβιομηχανίας ΚΑΡΕΛΙΑ Καλαμάτας Μεσσηνίας ζητεί την άμεση κατασκευή έργων συντήρησης και βελτίωσης στο οδικό δίκτυο του Νομού Μεσσηνίας.
      38) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί να ενσωματωθεί η ΑΤΑ στη βασική σύνταξη των μελών του.
      39) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία οι μεταταγέντες υπάλληλοι  στη Νομαρχιακή Αυτοδιοίκηση Μεσσηνίας ζητούν να τους χορηγηθεί η ειδική πρόσθετη αμοιβή.
      40) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Σύλλογος των απανταχού Ραυτοπουλαίων ζητεί την κατασκευή έργων οδοποιίας στην περιοχή της ορεινής Τριφυλίας
      41) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Δωρίου Μεσσηνίας ζητεί οικονομική ενίσχυση για την επισκευή του κτιρίου του Δημοτικού Παιδικού Σταθμού Δωρίου Μεσσηνίας.
      42) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Κυπαρισσίας Μεσσηνίας ζητεί την αποζημίωση των αγροτών της περιοχής του που οι καλλιέργειές τους καταστράφηκαν από τον παγετό.
      43) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμο Φιλιατρών Μεσσηνίας ζητεί να αποζημιωθούν οι αγρότες της περιοχής του που οι καλλιέργειές τους καταστράφηκαν από έντονα καιρικά φαινόμενα.
      44) Ο Βουλευτής ’Εβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε δημοσίευμα εφημερίδας που αφορά στις έρευνες του «ΠΙΡΙ-ΡΕΪΣ» στο Θρακικό πέλαγος.
      45) Ο Βουλευτής Πειραιά κ. ΠΑΝΑΓΙΩΤΗΣ N. ΚΡΗΤΙΚΟΣ κατέθεσε αναφορά με την οποία το Σωματείο Εργατοϋπαλλήλων Καπνοβιομηχανίας ΠΑΠΑΣΤΡΑΤΟΥ ζητεί ενημέρωση για την τύχη των εργασιακών σχέσεων των μελών του, μετά την αγορά της καπνοβιομηχανίας ΠΑΠΑΣΤΡΑΤΟΥ από την PHILIP MORRIS.
      46) Ο Βουλευτής Πειραιά κ. ΠΑΝΑΓΙΩΤΗΣ N. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την τροποποίηση του άρθρου 12 του ν. 1959/91.
      47) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ  κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ένταξη του κλάδου των μεταφορών σε προγράμματα του Γ’ ΚΠΣ κ.λπ.
      48) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Ομοσπονδία Συλλόγων Ναυπακτίας ζητεί την επίλυση προβλημάτων με σκοπό την ανάπτυξη της επαρχίας Ναυπακτίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2379/31-10-2002 ερώτηση δόθηκε με το υπ’ αριθμ. 401/13-11-2002 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2379/31-10-2002 που κατέθεσε ο Βουλευτής κ. Α. Λιάσκος, σας πληροφορούμε ότι αρμόδιο ν’ απαντήσει είναι το συνερωτώμενο Υπουργείο Οικονομίας και Οικονομικών.
      Ο Υπουργός
      Γ. ΔΡΥΣ»
      2. Στην με αριθμό 2366/31-10-2002 ερώτηση δόθηκε με το υπ’ αριθμ. 12757/12-11-2002 έγγραφο από τον Υφυπουργό Οικονομίας η ακόλουθη απάντηση:
      «Απαντώντας στην ερώτηση με αριθμό 2366/31-10-2002 που κατέθεσε στη Βουλή ο Βουλευτής κ. Iωάννης Βάϊνας και αφορά τη Συμπληρωματική πίστωση για την εκτέλεση άμεσων έργων αποκατάστασης κατολίσθησης Αγίου Βλασίου Ε.Ο. Αγρινίου -Καρπενησίου, σας γνωρίζουμε ότι αρμόδιο να απαντήσει είναι το ΥΠΕΧΩΔΕ προς το οποίο έχει κοινοποιηθεί η παραπάνω ερώτηση.
      Ο Υφυπουργός
      ΧΡΗΣΤΟΣ ΠΑΧΤΑΣ»
      3. Στην με αριθμό 2355/31-10-2002 ερώτηση δόθηκε με το υπ’ αριθμ. Φ61/712 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 2355/31-10-2002 που κατατέθηκε στη Βουλή από το Βουλευτή κ. Αθηναίο Δ. Φλωρίνη, σχετικά με τη καθυστέρηση στην απονομή της σύνταξης των ασφαλισμένων του ΟΓΑ με διαδοχικό χρόνο ασφάλισης, σας γνωρίζουμε τα ακόλουθα:
      1. Στις περιπτώσεις εφαρμογής των διατάξεων της διαδοχικής ασφάλισης υπάρχει καθυστέρηση στην απονομή της σύνταξης των ενδιαφερομένων, διότι για να ολοκληρωθεί η απαιτούμενη διαδικασία, θα πρέπει να γίνει η σχετική αλληλογραφία μεταξύ των ασφαλιστικών οργανισμών που έχουν υπαχθεί οι ενδιαφερόμενοι, προκειμένου να ορισθεί ο αρμόδιος για την απονομή της σύνταξης οργανισμός, να βεβαιωθεί ο χρόνος ασφάλισης τους, και να καθορισθεί το ποσό της σύνταξης τους με σχετικές αποφάσεις.
      Επίσης οι χρόνοι δεκπεραίωσης των συνταξιοδοτικών υποθέσεων έχουν αυξηθεί σε σχέση με το παρελθόν και αυτό οφείλεται στο γεγονός ότι, μετά την ψήφιση του ν. 2458/97 και την αλλαγή του συνταξιοδοτικού καθεστώτος του ΟΓΑ, οι συνταξιοδοτικές παροχές έχουν αυξηθεί (βασική, πρόσθετη, κύρια και διαδοχική ασφάλιση) και η επεξεργασία των συνταξιοδοτικών υποθέσεων απαιτεί πλέον περισσότερο χρόνο σε σχέση με το παρελθόν.
      2. Πέραν αυτών, όπως μας εγνώρισε ο ΟΓΑ, με το Αρ.Πρωτ. 83647/11-10-2002 έγγραφό του, μετά τη δημοσίευση του 28724/29-12-2002 και προκειμένου να καταστεί δυνατή η εφαρμογή των διατάξεων της διαδοχικής ασφάλισης  στον ΟΓΑ, 	απαιτείτο η κατάρτιση μηχανοχραφικού προγράμματος από το K.H.Y.K.Υ.
      Η αρμόδια υπηρεσία ζήτησε από το Κέντρο Ηλεκτρονικού Υπολογιστού Κοινωνικών Υπηρεσιών (Κ.Η.Υ.Κ.Υ) την κατάρτιση σχετικού προγράμματος για την εκκαθάριση αυτής της κατηγορίας των συντάξεων.
      Το προαναφερόμενο μηχανογραφικό πρόγραμμα βρίσκεται σε εξέλιξη και η καταβολή των ποσών σύνταξης των άλλων Ταμείων στους ασφαλισμένους των οποίων οι αποφάσεις ποσού συμμετοχής έχουν ήδη περιέλθει στην Υπηρεσία του ΟΓΑ, θα αρχίσει το Δεκέμβριο του τρέχοντος έτους και θα συνεχισθεί σταδιακά, προκειμένου να συνταξιοδοτηθούν οι ασφαλισμένοι, που έχουν υποβάλλει αίτηση για σύνταξη.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      4. Στην με αριθμό 2189/22-10-2002 ερώτηση δόθηκε με το υπ’ αριθμ. 6546/14-11-2002 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 2189/22-10-2002, που κατέθεσε στη Βουλή ο Βουλευτής κ. Γεώργιος Σαλαγκούδης, σας διαβιβάζουμε το έγγραφο αριθμ. 61629/6-11-2002 της ΑΕ ΕΛΛΗΝΙΚΑ-ΠΕΤΡΕΛΑΙΑ, το περιεχόμενο του οποίου καλύπτει το θέμα της σχετικής Ερώτησης.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 2213/23-10-2002 ερώτηση δόθηκε με το υπ’ αριθμ. 652/11-11-2002 έγγραφο από τον Υπουργό Πολιτισμού η ακόλουθη απάντηση:
      «Απαντώντας στην ερώτηση με αριθμό 2213/23.10.2002 των Βουλευτών κυρίων Φάνης Πάλλη -Πετραλιά, Ευάγγελου Μεϊμαράκη, Μανώλη Κεφαλογιάννη, Μάριου Σαλμά, Γεώργιου Βλάχου, Σταύρου Δαϊλάκη, Γεώργιου Δεικτάκη, Θεοφάνη Δημοσχάκη, Γεώργιου Καλού, Κωνσταντίνου Καρρά, Αθανάσιου Κατσιγιάννη, Μαρίας Κόλλια -Τσαρουχά, Βασίλειου Κορκολόπουλου, Αντώνιου Μπέζα, Γεώργιου Ορφανού, Μιχάλη Παπαδόπουλου, Βασίλειου Πάππα, Αναστάσιου Σπηλιόπουλου, Σπυρίδωνα Ταλιαδούρου, Βασίλειου Τσίπρα και Μιχάλη Χαλκίδη, σας γνωρίζουμε τα εξής:
      Η Κυβέρνηση αντιμετωπίζει τη διοργάνωση των Ολυμπιακών Αγώνων ως εθνική υπόθεση. Στην καρδιά της Ολυμπιακής προετοιμασίας βρίσκονται οι αθλητές. Είναι προφανές ότι η κυβέρνηση ούτε γνωρίζει ούτε ελέγχει τις προτιμήσεις των αθλητών στις δημοτικές και νομαρχιακές εκλογές. Οργανωμένες δράσεις Ομοσπονδιών είναι επίσης προφανές ότι δεν υπήρξαν. Εμφανίστηκαν μεμονωμένες παρουσίες αθλητών ως πολιτών. Οι πάγιες οδηγίες του ΥΠ.ΠΟ./Γ.Γ.Α στις Ομοσπονδίες είναι να αποφεύγουν οποιεσδήποτε εμπλοκές στον κομματικό ανταγωνισμό.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      6. Στην με αριθμό 2340/30-10-2002 ερώτηση δόθηκε με το υπ’ αριθμ. Β13-801/13-11-2002 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 2340/30-10-2002 που κατέθεσε στη Βουλή των Ελλήνων ο Βουλευτής κ. Γ. Γαρουφαλιάς, με θέμα «Υποδομές νομού Λάρισας - Δημιουργία εκθεσιακού κέντρου», σας γνωρίζουμε τα εξής:
      Στην αρμόδια υπηρεσία του Υπουργείου Ανάπτυξης δεν έχει υποβληθεί σχετικό αίτημα από το Επιμελητήριο Λάρισας και εφόσον υποβληθεί θα αντιμετωπισθεί σύμφωνα με την νομοθεσία (ν. 2081/92 περί Επιμελητηρίων).
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      7. Στην με αριθμό 2329/30-10-2002 ερώτηση δόθηκε με το υπ’ αριθμ. Φ34α/497-/12-11-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 2329/30-10-02 που κατέθεσε στη Βουλή ο Βουλευτής κ. Σταύρος Δήμας, σχετικά με την επέκταση των διατάξεων οριστικοποίησης της σύνταξης αναπηρίας των συνταξιούχων του ΟΓΑ του ν. 4575/66, με αυτές των συνταξιούχων αναπήρων του ΟΓΑ του Κλάδου Κύριας Ασφάλισης Αγροτών, σας πληροφορούμε τα ακόλουθα:
      Με το άρθρο 41 παρ. 2 του ν. 2972/01, οι διατάξεις που αφορούν την οριστικοποίηση της σύνταξης των προσώπων που συνταξιοδοτούνται λόγω αναπηρίας από τον Κλάδο Κύριας Ασφάλισης Αγροτών, έχουν εφαρμογή και για τα πρόσωπα που έχουν συνταξιοδοτηθεί ή θα συνταξιοδοτηθούν μόνο σύμφωνα με τις διατάξεις του ν. 4575/66.
      Ο Υφυπουργός
      Ρ. ΣΠΥΡΟΠΟΥΛΟΣ»
      8. Στην με αριθμό 2322/30-10-02 ερώτηση δόθηκε με το υπ’ αριθμ. 1313/8021/14-11-02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 2322/30-10-2002 ερώτησης, που κατέθεσε στη Βουλή των Ελλήνων ο Βουλευτής κ. Σ. Τσιτουρίδης, σχετικά με καταγγελίες για την επιλογή αναδόχων Ολυμπιακών και άλλων δημοσίων έργων και κατά το μέρος που το θέμα εμπίπτει στις αρμοδιότητές μας, σας γνωρίζουμε τα εξής:
      Η αρμόδια Υπηρεσία του Υπουργείου μας με το υπ' αριθμ. Πρωτ. Π1/4248/17.9.02 έγγραφο γνωστοποίησε προς όλους τους Φορείς του Ενιαίου Προγράμματος Προμηθειών και προς όλα τα Υπουργεία ότι δημοσιεύθηκε ο ν. 3021/02 (ΦΕΚ. 143/Α/02) με τίτλο «περιορισμοί στη σύναψη δημοσίων συμβάσεων με πρόσωπα που δραστηριοποιούνται ή συμμετέχουν σε επιχειρήσεις μέσων ενημέρωσης» που προβλέπονται από τις διατάξεις του εν λόγω νόμου καθώς και την υπ' αριθ. 4 οδηγία του Εθνικού Συμβουλίου Ραδιοτηλεόρασης (Ε.Σ.Ρ.), ώστε να αποφεύγεται το ασυμβίβαστο των δραστηριοτήτων που προβλέπονται στο άρθρο 3 του ιδίου νόμου (ιδιοκτήτης, εταίρος, βασικός μέτοχος κ.λ.π.) σε Μέσα Μαζικής Ενημέρωσης, με την ιδιότητα Προμηθευτή συμμετέχοντος σε δ/σμούς του Δημοσίου (Κρατικές, Προμήθειες).
      Τέλος σας γνωρίζουμε ότι στην αρμόδια Υπηρεσία του Υπουργείου μας δεν έχει κατατεθεί καμία καταγγελία σχετική με την παραβίαση των διατάξεων του ν.3021/02.
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      9. Στην με αριθμό 2320/30-10-02 ερώτηση δόθηκε με το υπ’ αριθμ. 391/13-11-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην με αριθμό 2320/30-10-02 ερώτηση που κατέθεσαν οι Βουλευτές κύριοι Αν. Λιάσκος, Γ. Σαλαγκούδης, Ευαγ. Μπασιάκος, Π.Φουντουκίδοu, Μ. Βαρβιτσιώτης, Παν. Παναγιωτόποuλος, Αλ. Κοντός, Α. Αγγελής, Σ. Καλογιάννης, Θ. Λεονταρίδης, Σ. Παπαδόπουλος, Ι.Τζαμτζής, Κ. Τσιπλάκης, Η. Φωτιάδης, σας πληροφορούμε τα εξής:
      Ο αγροτικός τουρισμός, παρουσιάζοντας μεγάλη άνοδο και ζήτηση τα τελευταία χρόνια, αποτελεί σημαντικό επενδυτικό τομέα, ο οποίος στηρίζει τη συγκράτηση του πληθυσμού στην ύπαιθρο εξασφαλίζοντας τη δημιουργία συμπληρωματικού εισοδήματος και θέσεων εργασίας.
      Κατά τις προηγούμενες προγραμματικές περιόδους στα πλαίσια εφαρμογής των προγραμμάτων του Υπουργείου Γεωργίας έγιναν σημαντικές προσπάθειες ανάπτυξης στον τομέα του αγροτικού τουρισμού με την υλοποίηση αρκετά μεγάλου αριθμού επενδύσεων στην ελληνική ύπαιθρο. Η δραστηριοποίηση αυτή μας έδωσε την απαιτούμενη εμπειρία και τη δυνατότητα αξιολόγησης του παραγόμενου έργου, έτσι ώστε κατά το σχεδιασμό των προγραμμάτων την 3η Προγραμματική Περίοδο να τεθούν συγκεκριμένες προδιαγραφές και να δοθούν κατευθύνσεις, προκειμένου με την υλοποίηση των μέτρων/δράσεων των προγραμμάτων να επιτευχθούν τα μέγιστα θετικά αποτελέσματα στον τομέα αυτό και να αποφευχθούν τυχόν αρνητικές επιπτώσεις στην Ελληνική Ύπαιθρο.
      Κατά την 3η Προγραμματική Περίοδο προβλέπεται η υλοποίηση δράσεων αγροτικού τουρισμού στα πλαίσια εφαρμογής του Άξονα 7 «Προγράμματα ανάπτυξης Αγροτικού Χώρου» του Ε.Π. «Αγροτική Ανάπτυξη - Ανασυγκρότηση της Υπαίθρου 2000-2006», της Κοινοτικής Πρωτοβουλίας LEADER+, καθώς και στο πλαίσιο εφαρμογής των Περιφερειακών Επιχειρησιακών Προγραμμάτων (ΠΕΠ).
      Στα πλαίσια των προγραμμάτων αυτών προβλέπεται η υλοποίηση δράσεων, όπως δημιουργία νέων και βελτίωση υφιστάμενων τουριστικών καταλυμάτων και κέντρων εστίασης και αναψυχής, δημιουργία και ενίσχυση εναλλακτικών μορφών τουρισμού, αναβίωση παραδοσιακών δραστηριοτήτων και ενεργειών, επιχειρήσεις παροχής υπηρεσιών και εξυπηρέτησης του αγροτικού τουρισμού, τοπικά κέντρα οργάνωσης και προώθησης αγροτικού τουρισμού.
      Σημειώνεται ότι, στα προγράμματα αυτά, τελικοί επενδυτές μπορούν να είναι και γεωργοί κατά κύρια ή μερική απασχόληση, καθώς και κάθε φυσικό ή νομικό πρόσωπο που δύναται να υλοποιήσει σχετική επένδυση στις αντίστοιχες περιοχές παρέμβασης των ανωτέρω προγραμμάτων.
      Σε κάθε περίπτωση και λαμβάνοντας υπόψη ότι η Χώρα μας καλείται να ανταγωνιστεί άλλες Ευρωπαϊκές Χώρες, οι οποίες έχουν ήδη προβεί σε σημαντική ανάπτυξη του τομέα, επιδιώκουμε. την παροχή υψηλού επιπέδου ποιότητας υπηρεσιών και την προσφορά ενός ελκυστικού προϊόντος αγροτικού τουρισμού με δυνατότητες βιωσιμότητάς τους, το οποίο αφενός μεν θα είναι συνυφασμένο με τις διεθνείς τάσεις και απαιτήσεις και αφετέρου θα διατηρεί τον τοπικό και παραδοσιακό χαρακτήρα του και θα συνδέεται με το περιβάλλον και την αρχιτεκτονική και πολιτιστική κληρονομιά της Χώρα μας. Επιπλέον, για την ανάπτυξη του τομέα του αγροτικού τουρισμού θα πρέπει να λαμβάνονται υπόψη οι ιδιαιτερότητες, οι προοπτικές και οι δυνατότητες της Χώρας μας, οι οποίες διαφέρουν σημαντικά από αυτές άλλων Χωρών.
      Με βάση τα παραπάνω, στο θεσμικό πλαίσιο για την εφαρμογή των δράσεων αγροτικού τουρισμού και συγκεκριμένα στην ΚΥΑ 471/2002 των Υπουργών Γεωργίας και Ανάπτυξης προβλέπεται ένα αρκετά ευρύ φάσμα λειτουργικών μορφών καταλυμάτων που δίδει τη δυνατότητα πολλών επιλογών προς τους ενδιαφερόμενους επενδυτές Παράλληλα, στην ΚΥΑ αυτή, έχουν προβλεφθεί τάξεις και δυναμικότητες καταλυμάτων, έτσι ώστε να εξασφαλίζεται αφενός μεν επαρκής ποιότητα και αφετέρου βιωσιμότητα των επενδύσεων που θα υλοποιηθούν.
      «Όσον αφορά στην ενημέρωση του αγροτικού πληθυσμού της Χώρας για τις δυνατότητες που παρέχονται στα πλαίσια των προγραμμάτων του Υπ. Γεωργίας σημειώνεται ότι τόσο κατά τη φάση σχεδιασμού αυτών, όσο και καθ' όλη τη διάρκεια εφαρμογής τους υλοποιήθηκαν και θα συνεχίσουν να υλοποιούνται, σύμφωνα με τις απαιτήσεις της Ε.Ε., σημαντικές ενέργειες ευαισθητοποίησης και ενημέρωσης τόσο σε Εθνικό όσο και σε περιφερειακό και τοπικό επίπεδο.
      Ο Υπουργός
      Γ. ΔΡΥΣ»
      10 . Στην με αριθμό 2292/29-10-02 ερώτηση δόθηκε με το υπ’ αριθμ. 389/13-11-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην με αριθμό 2292/29-10-02 ερώτηση που κατέθεσε ο Βουλευτής, κ. Σ. Κούβελας, σας πληροφορούμε ότι το αναφερόμενο στην ανωτέρω ερώτηση θέμα δεν αποτελεί αρμοδιότητα του Υπ. Γεωργίας.
      Ο Υπουργός
      Γ. ΔΡΥΣ»
      11. Στην με αριθμό 2284/29-10-02 ερώτηση δόθηκε με το υπ’ αριθμ. 387/13-11-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην με αριθμό 2284/29-10-2002 ερώτηση που κατέθεσε ο Βουλευτής, Κ. Η. Καλλιώρας, σας πληροφορούμε ότι αρμόδιο ν' απαντήσει είναι το σuνερωτώμενο Υπ. Οικονομίας και Οικονομικών.
      Ο Υπουργός
      Γ. ΔΡΥΣ»
      12. Στην με αριθμό 2274/25-10-02 ερώτηση δόθηκε με το υπ’ αριθμ. 208285/339/12-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
      « Απαντώντας στην ερώτηση με αριθμό 2274/25.10.2002 του Βουλευτή κ. Γ. Καρατζαφέρη, σας γνωρίζουμε ότι:
      1. Η πραγματική σύγκλιση είναι διαδικασία με μακροπρόθεσμη προοπτική, η οποία απαιτεί επιτάχυνση της ανάπτυξης σε σχέση με το μέσο κοινοτικό όρο. Η μακροοικονομική σταθερότητα, που έχει δημιουργήσει η οικονομική πολιτική, πέτυχε ήδη τη σύγκλιση κατά 3-4 εκατοστιαίες μονάδες την τελευταία πενταετία. Οι προοπτικές είναι ευοίωνες για τη συνέχιση της πραγματικής σύγκλισης.
      2. Οι θετικές επιδόσεις της ελληνικής οικονομίας κατά τα προηγούμενα χρόνια, έχουν αποτυπωθεί από το σύνολο των εκθέσεων της Ευρωπαϊκής Επιτροπής και των Διεθνών Οργανισμών.
      3. Ο ρυθμός ανάπτυξης της ελληνικής οικονομίας προβλέπεται να συνεχίσει να αυξάνεται τα επόμενα χρόνια. Εκτός από τις κοινοτικές ενισχύσεις και τα έργα για τους Ολυμπιακούς Αγώνες, οι βασικότεροι παράγοντες της ανόδου του ΑΕΠ θα είναι οι επενδύσεις (λόγω αύξησης της αποδοτικότητας του κεφαλαίου και των υποδομών), η αύξηση της παραγωγικότητας και οι προοπτικές οικονομικών συνεργασιών στο χώρο της Νοτιοανατολικής Ευρώπης.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      13. Στην με αριθμό 2272/25-10-02 ερώτηση δόθηκε με το υπ’ αριθμ. 208282/340/12-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό 2272/25-10-02 ερώτηση της Βουλευτού κ. Έλσας Παπαδημητρίου σχετικά με θέματα της αρμοδιότητας μας, σας γνωρίζουμε ότι :
      Οι θετικές επιδόσεις της ελληνικής οικονομίας, από το 1994 μέχρι σήμερα, έχουν αποτυπωθεί τόσο στα στοιχεία της Eurostat, όσο και στις εκθέσεις της Ευρωπαϊκής Επιτροπής και των Διεθνών Οργανισμών (ΔΝΤ, ΟΟΣΑ). Ειδικότερα:
      - Ο ρυθμός οικονομικής μεγέθυνσης είναι υπερδιπλάσιος του μέσου κοινοτικού όρου την τελευταία πενταετία.
      - Ο πληθωρισμός μειώθηκε ραγδαία και κυμαίνεται πλέον πολύ κοντά στο μέσο κοινοτικό όρο.
      - Το δημοσιονομικό ισοζύγιο είναι οριακά ελλειμματικό, μέσα στα πλαίσια που ορίζει το Πρόγραμμα Σταθερότητας και Ανάπτυξης και μικρότερο από το μέσο όρο της ευρωζώνης.
      	- Οι επενδύσεις, οι οποίες αποτελούν το βασικότερο παράγοντα ανόδου του ΑΕΠ, έχουν αυξηθεί και συνεχίζουν να αυξάνονται διαχρονικά με τους υψηλότερους ρυθμούς μεταξύ των χωρών της Ε.Ε.
      - Τα τελευταία χρόνια σημειώθηκε επίσης ταχεία άνοδος της κερδοφορίας των ελληνικών επιχειρήσεων, σε επίπεδα πάνω από το μέσο όρο της Ευρωζώνης.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      14. Στην με αριθμό 2268/25-10-02 ερώτηση δόθηκε με το υπ’ αριθμ. 384/13-11-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω με αριθμό 2268/25-10-02 ερώτηση που κατέθεσε η Βουλευτής κ. Ε. Παπαδημητρίου, σας πληροφορούμε τα εξής:
      Στο πλαίσιο του Γ΄ ΚΠΣ και ειδικότερα του Μέτρου 4.2 «Κοινωνικοοικονομικά Μέτρα» του Επιχειρησιακού Αλιείας (ΕΠ.Α.Λ.) 2000-2006, το Υπουργείο Γεωργίας προώθησε την εφαρμογή ενός ευρέως φάσματος συνοδευτικών μέτρων τα οποία θα εξισορροπήσουν τις αρνητικές συνέπειες που αντιμετωπίζει ο αλιευτικός κόσμος εξ' αιτίας της μείωσης των δραστηριοτήτων του, που αποφασίστηκε ως απάντηση στο πλεονάζον δυναμικό του στόλου. Τα συνοδευτικά αυτά Κοινωνικοοικονομικά Μέτρα περιλαμβάνουν τις παρακάτω δράσεις:
      Δράση 1. Πρόωρη συνταξιοδότηση αλιέων.
      Δράση 2. Ατομικές αντισταθμιστικές πληρωμές
      Δράση 3. Μη ανανεώσιμες ατομικές αντισταθμιστικές πληρωμές.
      Δράση 4. Ατομικές πριμοδοτήσεις σε νέους αλιείς.
      Για την άμεση εφαρμογή των παραπάνω δράσεων έχει προωθηθεί για υπογραφή σχέδιο Κοινής Υπουργικής Απόφασης για την υλοποίηση αυτών.
      Επιπλέον, η χρηματοοικονομική συνδρομή μέτρων όπως η Διάλυση αλιευτικών σκαφών που ήδη εφαρμόζεται αποσκοπεί στην εξομάλυνση των κοινωνικοοικονομικών επιπτώσεων που δημιουργεί η αναδιάρθρωση του Τομέα αφού μπορεί να χρησιμοποιηθεί από τον αλιέα έτσι ώστε αποδοτικά να εκμεταλλευτεί πιθανές ευκαιρίες που θα παρουσιαστούν στην αγορά εργασίας, π.χ. ξεκίνημα τουριστικής ή αγροτικής επιχείρησης.
      Σήμερα βρισκόμαστε στο κατώφλι της αναμόρφωσης της Κοινής Αλιευτικής Πολιτικής (Κ.Αλ.Π). Το Υπουργείο Γεωργίας, σε Κοινοτικό Επίπεδο δραστηριοποιείται έτσι ώστε στο κέντρο του σχεδίου αναμόρφωσης της Κ.Αλ.Π. να δίνεται πάντα η κοινωνικοοικονομική διάσταση του Τομέα. Στα Συμβούλια Υπουργών Αλιείας, αλλά και στις ομάδες του Συμβουλίου, όπου συζητούνται τα εν λόγω κείμενα αναμόρφωσης της Κ.Αλ.Π., η χώρα μας έχει αντιταχθεί στην κατάργηση των οικονομικών ενισχύσεων για την ανανέωση και τον εκσυγχρονισμό του στόλου. Έχει δε τονίσει την ιδιαιτερότητα της Μεσογείου και έχει ζητήσει επιπλέον την στήριξη της μικρής παράκτιας αλιείας καθώς και των περιοχών που εξαρτώνται από την αλιεία, θέσεις που εν πολλοίς έχουν υποστηριχθεί και από τις άλλες Μεσογειακές χώρες.
      Ο Υπουργός
      ΓΕΩΡΓΙΟΣ ΔΡΥΣ»
      15. Στην με αριθμό 2259/24-10-02 ερώτηση δόθηκε με το υπ’ αριθμ. 2949/12-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 2259/24-10-2002 του Βουλευτή κ. Κ. Τσιπλάκη αναφέρουμε ότι:
      Η επιτάχυνση των διαρθρωτικών αλλαγών και η απελευθέρωση των αγορών με στόχο την εξασφάλιση υψηλής ανταγωνιστικότητας για την ελληνική οικονομία αποτελεί πάγιο στόχο της οικονομικής πολιτικής της κυβέρνησης. Στο πλαίσιο αυτό ιδιαίτερη έμφαση δίνεται στις μεταρρυθμίσεις εκείνες που επιταχύνουν την απελευθέρωση των επιχειρήσεων κοινής ωφέλειας, ορίζουν το κατάλληλο θεσμικό πλαίσιο για την ομαλή λειτουργία των αγορών προϊόντων και κεφαλαίων, προωθούν την επιχειρηματικότητα και ενισχύουν τον ρόλο των ρυθμιστικών αρχών.
      Ειδικά κατά το έτος 2002, οι παρεμβάσεις που έγιναν αφορούσαν: 
      Μετοχοποίηση της ΔΕΗ Α.Ε. με διάθεση 16% του μετοχικού κεφαλαίου και
      εισαγωγή της στο Χ.Α.Α και στο Χρηματιστήριο του Λονδίνου
      Ιδιωτικοποίηση της ΕΤΒΑ με μεταβίβαση του 68% των μετοχών στη Τράπεζα Πειραιώς
      Αύξηση του μεριδίου συμμετοχής της Credit Agricole στρατηγικού συμμάχου της Εμπορικής Τράπεζας κατά 2,73%
      Ιδιωτικοποίηση των Ναυπηγείων Σκαραμαγκά με την πώληση του συνόλου των
      μετοχών στη κοινοπραξία HDW- Ferostal
      Πώληση 8% των μετοχών του ΟΤΕ σε θεσμικούς επενδυτές
      Διάθεση επιπλέον 19% των μετοχών του ΟΠΑΠ με δημόσια εγγραφή
      Μακροχρόνια μίσθωση και υλοποίηση σημαντικών επενδύσεων από ιδιώτες των ακτών Αττικής (Βούλα, Βάρκιζα).
      Πέραν των ανωτέρω έχει προγραμματισθεί και αναμένεται εντός του έτους η ολοκλήρωση μιας σειράς άλλων προσαρμογών προς την κατεύθυνση αυτή.
      ΟΙ προσαρμογές αυτές καθώς και όσες ήδη πραγματοποιήθηκαν κατά τα προηγούμενα έτη, σε συνδυασμό με μια σειρά άλλων πρωτοβουλιών (φορολογική και ασφαλιστική μεταρρύθμιση, χρήση νέων τεχνολογιών, κανονιστική μεταρρύθμιση) αναμένεται να ενισχύσουν περαιτέρω τη θετική πορεία της ελληνικής οικονομίας, συμβάλλοντας στην επιτάχυνση της ανάπτυξης και την αύξηση της ανταγωνιστικότητας και της απασχόλησης. Οι πρωτοβουλίες αυτές καταδεικνύουν ότι κύριος στόχος της κυβέρνησης είναι η συνεχής ενίσχυση της οικονομικής αποδοτικότητας και η βελτίωση του βιοτικού επιπέδου των ελλήνων πολιτών.
      Ο Υπουργός
      Ν. ΧΡΙΣΤΟΥΔΑΚΗΣ»
      16. Στην με αριθμό 2253/24-10-02 ερώτηση δόθηκε με το υπ’ αριθμ. 2948/12-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση με αριθμό 2253/24.10.02 της Βουλευτού κ. Έλσας Παπαδημητρίου, σας γνωρίζουμε ότι:
      Α) Η εισαγωγή και κυκλοφορία του νέου νομίσματος στη χώρα πραγματοποιήθηκε με ιδιαίτερα ομαλές διαδικασίες και δεν παρατηρήθηκαν κατά τους πρώτους κρίσιμους μήνες σοβαρές δυσλειτουργίες στην αγορά και στις συναλλαγές.
      Με την πάροδο του χρόνου διαπιστώθηκαν ορισμένα προβλήματα όπως στρογγυλοποιήσεις τιμών προς τα πάνω, αδικαιολόγητες αυξήσεις και αδυναμία συνειδητοποίησης της αξίας των υποδιαιρέσεων του ευρώ από το ευρύ κοινό. Προκειμένου να αμβλυνθούν τα φαινόμενα αυτά, το Υπουργείο προχώρησε τον Οκτώβρη 2002 στην εφαρμογή ενός εξειδικευμένου Προγράμματος Επικοινωνιακής Πολιτικής, με τη συγχρηματοδότηση της Ευρωπαϊκής Ένωσης, με δράσεις ενημέρωσης μέσω των ΜΜΕ για την αλλαγή της αντίληψης του κοινού σχετικά με την αξία των υποδιαιρέσεων (λεπτών) του ευρώ. Τα αποτελέσματα της καμπάνιας αυτής ήδη αξιολογούνται ώστε σε περίπτωση που διαπιστωθεί ανάγκη να ληφθούν πρόσθετα μέτρα.
      Β) Το Υπουργείο σε τακτά χρονικά διαστήματα διεξήγαγε έρευνες -δημοσκοπήσεις για την ανίχνευση της στάσης, των αντιλήψεων και των αναγκών του κοινού και των Μικρομεσαίων Επιχειρήσεων σχετικά με την επικείμενη κυκλοφορία του ευρώ. Τα αποτελέσματα αυτών χρησιμοποιήθηκαν για το σχεδιασμό των δράσεων των Προγραμμάτων Επικοινωνιακής Πολιτικής ενώ κατα καιρούς δημοσιεύθηκαν στον
      ημερήσιο και περιοδικό τύπο.
      Ο Υπουργός
      ΝΙΚΟΣ ΧΡΙΣΤΟΔΟΥΛΑΚΗΣ»
      17. Στην με αριθμό 2241/24-10-02 ερώτηση δόθηκε με το υπ’ αριθμ. 380/13-11-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω με αριθμό 2241/24-10-2002 ερώτηση που κατέθεσε ο Βουλευτής, κ. Γ. Τ ρuφωνίδης, σας πληροφορούμε τα εξής:
      Από τους Δήμους Φαναρίου, Λούρου και Φιλιππιάδας του Νομού Πρέβεζας αναγγέλθηκαν στον ΕΛΓΑ ζημιές από βροχοπτώσεις Αυγούστου- Σεπτεμβρίου και πλημμύρα Οκτωβρίου.
      Από επισημάνσεις που έγιναν από τους αρμόδιους γεωπόνους επόπτες του Υποκαταστήματος Ιωαννίνων, διαπιστώθηκαν σοβαρές ζημιές στις καλλιέργειες βάμβακος (σε έκταση περίπου 4.000 στρεμμάτων), αραβοσίτου και μηδικής. Οι εξατομικευμένες εκτιμήσεις ξεκίνησαν, από έμπειρους γεωπόνους του οργανισμού στις 17-10-2002 στους Δήμους Λούρου και Φιλιππιάδας και στις 24-10-2002 στο Δήμο Φαναρίου. Η διενέργεια των εκτιμήσεων πραγματοποιείται με δυσχέρεια λόγω της αδυναμίας πρόσβασης των γεωπόνων εκτιμητών σε αρκετές περιοχές, εξαιτίας του γεγονότος ότι το νερό δεν έχει ακόμα αποσυρθεί. Η ολοκλήρωση των θα γίνει όταν καταστεί δυνατή η πρόσβαση στα αγροτεμάχια.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓ Α θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
      Ο Υπουργός
      Γ. ΔΡΥΣ»
      18. Στην με αριθμό 2235/23-10-02 ερώτηση δόθηκε με το υπ’ αριθμ. 378/13-11-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω με αριθμό 2235/23-10-2002 ερώτηση που κατέθεσε η Βουλευτής κ. Ζέττα Μ. Μακρή, σας πληροφορούμε ότι το ανωτέρω θέμα δεν είναι αρμοδιότητας του Υπουργείου Γεωργίας.
      Ο Υπουργός
      Γ. ΔΡΥΣ»
      19. Στην με αριθμό 2231/23-10-02 ερώτηση δόθηκε με το υπ’ αριθμ. 717/11-11-02 έγγραφο από τον Αναπληρωτή Υπουργό Εξωτερικών η ακόλουθη απάντηση:
      Απαντώντας στην με αριθμό 2231/23-10-2002 ερώτηση του Βουλευτή κ. Ν. Κακλαμάνη, το εν λόγω θέμα βρίσκεται στο στάδιο της επεξεργασίας αποτελεί, δηλαδή, πρόταση της Ευρωπαϊκής Επιτροπής και επομένως τελεί ακόμα υπό διαπραγμάτευση. Ως εκ τούτου, αφορά τις χώρες κράτη-μέλη της Ευρωπαϊκής Ένωσης και ως κοινοτική ρύθμιση που βρίσκεται σε εξέλιξη και υπό διαπραγμάτευση δεν εμπίπτει στην εταιρική σχέση Ευρωπαϊκής Ένωσης - Τουρκίας. Το - υπό εξέλιξη - κοινοτικό κεκτημένο θα ληφθεί υπόψη κατά τις διαπραγματεύσεις για την ένταξη της Τουρκίας στην Ευρωπαϊκή Ένωση, οψέποτε αυτές αρχίσουν. Κατά συνέπεια, δεν τίθεται θέμα να «ενσωματώσει» η ελληνική πλευρά στοιχεία της υπό διαπραγμάτευση κοινής αλιευτικής πολιτικής στις όποιες προκαταρκτικές διαπραγματεύσεις της Ένωσης με την Τουρκία.
      Ευνόητο είναι ότι η χώρα μας, όπως ανέκαθεν το έπραττε, αποδέχεται απολύτως τις. διατάξεις της' Σύμβασης των Ηνωμένων Εθνών για το Δίκαιο της Θάλασσας του 1982, σύμφωνα με την οποία έχει το δικαίωμα να επεκτείνει τα χωρικά της ύδατα (αιγιαλίτιδα ζώνη) σε 12 ν.μ, μπορεί δε να ασκήσει το εν λόγω δικαίωμα όποτε η ίδια αποφασίσει. Ειδικότερα, το 1995 η ελληνική κυβέρνηση δήλωσε ότι «η Ελλάδα θα καθορίσει πότε και πως θα ασκήσει το δικαίωμά της αυτό σύμφωνα με την εθνική της στρατηγική». Η Ευρωπαϊκή Επιτροπή και η Ευρωπαϊκή Ένωση γενικότερα δεν έχουν ουδεμία αρμοδιότητα να επιβάλλουν ή και να υποδείξουν στα κράτη-μέλη το εύρος των χωρικών τους υδάτων.
      Η πρόταση της Επιτροπής περί τροποποίησης της Κανονισμού για την κοινή αλιευτική πολιτική δίνει δικαίωμα στα κράτη-μέλη να λαμβάνουν ορισμένα μέτρα ιδίως για την προστασία των αλιευμάτων και θαλασσίου περιβάλλοντος σε ύδατα μέχρι 12 ν.μ. Πρόκειται δηλαδή για σύσταση περί θεσμοθέτηση ς ζώνης αλιείας εύρους 12 ν.μ και όχι για αναφορά στο θέμα του εύρους. των χωρικών- υδάτων των.κρατών-μελών.
      Αυτό είναι απολύτως σαφές στη διατύπωση του άρθρου 17 παρ. 2 όπου γίνεται λόγος «για ύδατα μέχρι 12 ν.μ...,τα οποία τελούν υπό την κυριαρχία ή δικαιοδοσία» (των κρατών-μελών).
      Ειδικότερα, επί των συγκεκριμένων ερωτημάτων:
      1/ η χώρα μας αντιμετωπίζει θετικά το θέμα δημιουργίας ζωνών αλιείας 12 ν.μ από τα κράτη - μέλη
      2/ Οι γνωστές «διερευνητικές επαφές» μεταξύ Ελλάδος και Τουρκίας έχουν, μεταξύ άλλων, το στόχο οριοθέτησης της υφαλοκρηπίδας. Στο πλαίσιο δε αυτό και αναλόγως της προόδου των συνομιλιών θα τεθεί και το θέμα των Ζωνών Αλιείας ή άλλων ειδικών θαλασσίων ζωνών (ΛΟΖ).
      3/ Δεν τίθεται θέμα ενσωμάτωσης της υπό διαπραγμάτευση κοινής αλιευτικής πολιτικής στις όποιες προκαταρκτικές διαπραγματεύσεις της Ένωσης με την Τουρκία.
      Ο Αναπληρωτής Υπουργός
      Α. ΓΙΑΝΝΙΤΣΗΣ»
      20. Στην με αριθμό 2231/23-10-02 ερώτηση δόθηκε με το υπ’ αριθμ. 377/14-11-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω με αριθμό 2231/23-10-2002 ερώτηση που κατέθεσε ο Βουλευτής, κ. Ν. Κακλαμάνης, για τα θέματα της αρμοδιότητάς μας, σας πληροφορούμε τα εξής:
      Στα πλαίσια του σχεδίου κανονισμού του Συμβουλίου για τη διατήρηση και βιώσιμη εκμετάλλευση των αλιευτικών πόρων, προτείνεται από την Ευρωπαϊκή Επιτροπή η διατήρηση του καθεστώτος της αλιείας στη ζώνη των 12 ν.μ υπέρ των ημεδαπών αλιέων των Κ-Μ. Δηλαδή το ισχύον από το 1983 καθεστώς αλιείας, το οποίο σύμφωνα με τους Κοινοτικούς Κανονισμούς 170/83 και 3760/92 μπορεί να εφαρμόζεται μέχρι 31-12-2002, προτείνεται να παραταθεί και πέραν της 31ης Δεκεμβρίου 2002.
      Την πρόταση της Ευρωπαϊκής Επιτροπής έχει υποστηρίξει και ο Υπουργός Γεωργίας στο Συμβούλιο Υπουργών τον Οκτώβριο 2002.
      Ο Υπουργός
      Γ. ΔΡΥΣ»
      21. Στην με αριθμό 2209/23-10-02 ερώτηση δόθηκε με το υπ΄ αριθμ. 715/11-11-02 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Απαντώντας στην ερώτηση με αριθμό 2209/23-10-02 των Βουλευτών κυρίων Σ. Παπαθεμελή, Κ. Σπυριούνη και Π. Κρητικού, η Ελλάδα έχει αναλάβει και συνεχίζει την πρωτοβουλία της βελτίωσης των ελληνοτουρκικών σχέσεων μέσω της συνεργασίας σε θέματα κοινού ενδιαφέροντος. Οι στρατηγικές επιδιώξεις της ελληνικής αυτής πολιτικής είναι η δρομολόγηση των ελληνοτουρκικών σχέσεων σε ένα πλαίσιο σεβασμού των κανόνων του διεθνούς δικαίου και της διεθνούς πρακτικής μακριά από τις επιθετικές διεκδικήσεις και τις απειλές πολέμου που χαρακτήριζαν τις ελληνοτουρκικές σχέσεις της τελευταίας αυτής δεκαετίας.
      Ελλάδα και Τουρκία τα τελευταία χρόνια διήνυσαν μια δύσκολη πορεία, που ανέτρεψε το κλίμα της έντασης, προώθησε μορφές συνεργασίας, δημιούργησε συνθήκες μεγαλύτερης σταθερότητας και έχει βάλει τις βάσεις για περαιτέρω σημαντικά βήματα. Η Ελλάδα προσβλέπει στη συνεργασία, το διάλογο, την ανεύρεση λύσεων σε κοινά ζητήματα. Προσβλέπει σε μια γείτονα, που με πραγματισμό θα προωθήσει τις μεταρρυθμίσεις εκείνες που θα επιτρέψουν την προσέγγισή της με την Ευρώπη, θα πετύχει στους οικονομικούς και κοινωνικούς στόχους της, θα συμβάλει με τις επιλογές της στη σταθεροποίηση και την ειρήνη στα Βαλκάνια και τη Μ. Ανατολή.
      Η Ευρωπαϊκή Ένωση, όπως και η χώρα μας, υποστηρίζει την ευρωπαϊκή προοπτική της Τουρκίας και πιστεύει ότι η τουρκική κοινωνία δικαιούται και μπορεί να προσβλέπει σε ένα ευρωπαϊκό μέλλον. Η χώρα μας προσδοκεί οφέλη από την ευρωπαϊκή προοπτική της Τουρκίας και την ολοένα στενότερη ένταξή της στις ευρωπαϊκές δομές. Είναι οφέλη που θα προκύψουν από τις αναγκαίες μεταρρυθμίσεις που η ίδια η Τουρκία οφείλει να υιοθετήσει και να εφαρμόσει στην πράξη επιδιώκoντας την ένταξή της στην Ευρωπαϊκή Ένωση.
      Πλην όμως, η Ευρωπαϊκή Ένωση όπως και η Ελλάδα ιδιαίτερα, αποδίδουν πολύ μεγάλη σημασία στην πλήρωση των πολιτικών κριτηρίων της Κοπεγχάγης καθώς και στην έγκαιρη και ικανοποιητική εναρμόνιση της τουρκικής νομοθεσίας με το ευρωπαϊκό κεκτημένο. Σύμφωνα με τη γενική αρχή της διαδικασίας της διεύρυνσης, η ευρωπαϊκή πορεία της Τουρκίας εξαρτάται από τις προσπάθειες που θα καταβάλει η ίδια για να πληρωθούν τα κριτήρια της Κοπεγχάγης και οι προτεραιότητες που καθορίζει η εταιρική της Σχέση. Στην προσπάθειά της αυτή θα κριθεί όπως κάθε άλλη υποψήφια χώρα, δηλαδή με βάση την προενταξιακή της πρόοδο. Στο πνεύμα αυτό η χώρα μας υποστηρίζει μια αναβαθμισμένη προενταξιακή στρατηγική για την Τουρκία.
      Στο Ευρωπαϊκό Συμβούλιο των Βρυξελών ομόφωνα αναγνωρίσθηκε η ανάγκη αποστολής ενός θετικού μηνύματος προς την Τουρκία. Στα συμπεράσματα αυτού του Ευρωπαϊκού Συμβουλίου χαιρετίστηκαν οι πρόσφατες μεταρρυθμίσεις στη χώρα αυτή, επισημάνθηκε η ανάγκη ουσιαστικής εφαρμογής τους, αλλά και υιοθέτησης νέων. Επανελήφθη, όπως στο Ευρωπαϊκό Συμβούλιο του Λάακεν, ότι οι τελευταίες μεταρρυθμίσεις έφεραν στο προσκήνιο το ζήτημα της έναρξης ενταξιακών διαπραγματεύσεων Ε.Ε. - Τουρκίας. Σε συνέχεια αυτού, κλήθηκε το Συμβούλιο να εξετάσει, ενόψει του Ευρωπαϊκού Συμβουλίου της Κοπεγχάγη ς, τα στοιχεία επί των οποίων θα ληφθεί απόφαση για το επόμενο στάδιο της υποψηφιότητας της Τουρκίας, με βάση το Κείμενο Στρατηγικής της Επιτροπής και σύμφωνα με τα Ευρωπαϊκά Συμβούλια του Ελσίνκι, του Λάακεν και της Σεβίλλης.
      Η Ελλάδα παρακολουθεί με προσοχή τις πολιτικές εξελίξεις που αυτή τη στιγμή λαμβάνουν χώρα στην Τουρκία. Η ανάδειξη του Κόμματος Δικαιοσύνης και Ανάπτυξης του κ. Ερντογάν με αυτοδύναμη πλειοψηφία ανοίγει νέο κεφάλαιο στην τουρκική πολιτική σκηνή. Αναδύθηκε ένας νέος κυβερνητικός σχηματισμός, σε συνθήκες σταθερότητας, του οποίου τις πολιτικές πρωτοβουλίες και αρχές περιμένουμε να δούμε. Θεωρούμε αξιοσημείωτο, ότι οι δηλώσεις και αναλύσεις στο χώρο της Ε.Ε. αντιμετώπισαν με ηρεμία και με πνεύμα συνεργασίας τα αποτελέσματα στην Τουρκία, όπως και ότι ο κ. Ερντογάν φαίνεται να αποδέχεται την προτεραιότητα της ευρωπαϊκής προοπτική-ς της Τουρκίας.
      Η εικόνα της Ελλάδας σήμερα είτε σε σχέση με την Τουρκία είτε σε κάθε άλλο πεδίο πολιτικής είναι στο διεθνή χώρο τόσο σοβαρή και αξιόπιστη όσο ποτέ. Η κυβέρνηση ευελπιστεί ότι η Τουρκία θα προχωρήσει το δρόμο των εσωτερικών μεταρρυθμίσεων που θα τη φέρουν πιο κοντά στην Ευρώπη και θα αφήσει πίσω της τη λογική της στείρας αντιπαράθεσης που σφράγισε άλλες εποχές.
      Ο Αναπληρωτής Υπουργός
      ΑΝΑΣΤΑΣΙΟΣ ΓΙΑΝΝΙΤΣΗΣ»
      22. Στην με αριθμό 2199/22-10-02 ερώτηση δόθηκε με το υπ΄ αριθμ. έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην με αριθμό 2199/22-10-02 ερώτηση που κατέθεσε ο Βουλευτής, κ. Ευαγ. Πολύζος, σας πληροφορούμε τα εξής:
      Ο ΟΠΕΚΕΠΕ και οι Υπηρεσίες του Υπουργείου Γεωργίας στα πλαίσια των αρμοδιοτήτων τους ενεργούν συμβουλευτικά προς τους βαμβακοπαραγωγούς ώστε το βαμβάκι κατά τη συγκομιδή του να είναι υγιές, ανόθευτο και με μικρό ποσοστό υγρασίας, προκειμένου να διασφαλιστεί η ποιότητα του και η επιλεξιμότητα του όπως ορίζουν οι Κοινοτικοί Κανονισμοί.
      Για το σκοπό αυτό, προτρέπουν τους παραγωγούς να αποφεύγουν τη συγκομιδή του προϊόντός τους τη νύχτα κατά τη διάρκεια της οποίας η υγρασία είναι αυξημένη.
      Μέχρι σήμερα οι παραλαβές γίνονται σε εξαήμερη βάση και το ωράριο λειτουργίας των εκκοκκιστηρίων είναι: 8:00 Π.μ. μέχρι 5:00 μ.μ.
      Σημειώνεται. ότι όταν χρειάστηκε στο παρελθόν έγιναν παραλαβές και τις Κυριακές όπως π.χ. στις 27/10/2002.
      Ο Υφυπουργός
      Ε. ΑΡΓΥΡΗΣ»
      23. Στην με αριθμό 2194/22-10-02 ερώτηση δόθηκε με το υπ΄ αριθμ. 1878/12-11-2002 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 22/10/02 ερώτησης με αριθμό 2194 του Βουλευτή κ. Η. Καλλιώρα και στο πλαίσιο που μας αφορά, σας γνωρίζουμε ότι η Πολιτεία στα πλαίσια αντιμετώπισης του φαινομένου της βίας εντός και εκτός αγωνιστικών χώρων κατάρτισε και ψήφισε πρόσφατα το ν. 3057/2002 στις διατάξεις του οποίου διακρίνεται η προσπάθεια για πρόληψη, αντιμετώπιση και καταπολέμηση του φαινομένου αυτού.
      Ενδεικτικό της ευαισθησίας και λειτουργίας του νέου Νόμου είναι ότι στις διατάξεις του συμπεριλαμβάνονται και οι οδηγίες της Διαρκούς Επιτροπής Καταπολέμησης της Βίας (έκδοση αριθμημένων εισιτηρίων τα οποία σφραγίζονται από την αστυνομική αρχή, ηλεκτρονικά συστήματα εποπτείας των χώρων και των προσώπων που βρίσκονται σ' αυτούς κλπ.).
      Επίσης με Προεδρικό Διάταγμα που εκδίδεται ύστερα από πρόταση των Υπουργών Πολιτισμού και Δημόσιας Τάξης ορίζονται εκτός των άλλων θεμάτων και οι περιορισμοί ή απαγορεύσεις στη μετακίνηση, προσέλευση και αποχώρηση των φιλάθλων.
      Αναφορικά με την προσπάθεια αντιμετώπισης του θέματος της αποζημίωσης των ιδιοκτητών που βλάπτονται από επεισόδια τα οποία γίνονται κατά τις μετακινήσεις φιλάθλων επισημαίνουμε ότι ο νέος νόμος 3057/2002 προβλέπει και σε συνδυασμό με τον Ποινικό Κώδικα αυστηρότατες ποινές για τη φθορά ξένης ιδιοκτησίας, γεγονός το οποίο ελπίζουμε να αποτελέσει αποτρεπτικό παράγοντα για τους «εν δυνάμει ταραξίες».
      Θεωρούμε τέλος ότι έμφαση. θα πρέπει να δίνεται στην πρόληψη των φαινομένων της βίας με την καλλιέργεια αθλητικής συνείδησης και ευγενούς άμιλλας του πολίτη, έτσι ώστε να αποφεύγεται από την Πολιτεία το δυσάρεστο έργο της καταστολής.
      Ο Υφυπουργός
      ΓΙΩΡΓΟΣ ΛΙΑΝΗΣ»
      24. Στην με αριθμό 2193/22-10-02 ερώτηση δόθηκε με το υπ΄ αριθμ. Φ. 23Ερ/1915/8-11-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Aπαντώντας στην με αριθμό 2193/22-10-02 ερώτηση, που κατέθεσε στη Βουλή ο Βουλευτής κ. Γεώργιος Καρασμάνης, σας γνωρίζουμε τα ακόλουθα:
      Πρωταρχικός στόχος του Υπουργείου και του ΙΚΑ είναι η μέγιστη δυνατή εξυπηρέτηση των συνταξιούχων του Ιδρύματος για δε την επίτευξη αυτού γίνεται πλήρης αξιοποίηση των δυνατοτήτων της σύγχρονης τεχνολογίας.
      Ειδικότερα προς την κατεύθυνση αυτή, κατά το παρόν χρονικό διάστημα βρίσκονται σε εξέλιξη προγράμματα εκσυγχρονισμού του Ιδρύματος (Πανελλαδική Εφαρμογή Αναλυτικής Περιοδικής Δήλωσης, λειτουργία Κέντρου Απονομής Συντάξεων, στο οποίο θα γίνεται η μηχανογραφική επεξεργασία των αιτήσεων συνταξιοδότησης, σταδιακή εγκατάσταση ΟΠΣ-ΙΚΑ).
      Μετά την υλοποίηση των προαναφερόμενων προγραμμάτων, ο Οργανισμός του Ιδρύματος, από τον οποίο προβλέπεται ότι «αρμοδιότητα έκδοσης συνταξιοδοτικών αποφάσεων έχουν όλα τα περιφερειακά υποκαταστήματα, η δε αρμοδιότητα αυτή μπορεί να ανατεθεί, μερικά ή ολικά, με την προβλεπόμενη από τις κείμενες διατάξεις διαδικασία και σε τοπικά υποκαταστήματα», θα ανασχεδιασθεί, προκειμένου να εναρμονισθεί με τα νέα δεδομένα που θα προκύψουν.
      Στα πλαίσια του ανασχεδιασμού αυτού θα επανεξετασθεί συνολικά για όλη τη χώρα και όχι αποσπασματικά η λειτουργία Τμημάτων Απονομής Συντάξεων από τα Τοπικά Υποκαταστήματα του ΙΚΑ.
      Ο Υφυπουργός
      Ρ. ΣΠΥΡΟΠΟΥΛΟΣ»
      25. Στην με αριθμό 2171/18-10-02 ερώτηση δόθηκε με το υπ΄ αριθμ. Φ. 900α/3139/5407/1-11-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2171/18-10-2002 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την κατακύρωση στην εταιρεία «Planet Ernst & Υoung» εκπόνησης «Διαγνωστικής μελέτης για τον εκσυγχρονισμό λειτουργιών διαχείρισης της εφοδιαστικής αλυσίδας του ΥΠΕΘΑ», σας γνωρίζουμε τα εξής:
      Το κόστος της αναφερόμενης μελέτης ανέρχεται στα ακόλουθα ποσά:
      α. Αξία Μελέτης						650.000 EURO
      β. Κρατήσεις που βαρύνουν τον Ανάδοχο (4,096 %)	 26.624 EURO
      γ. ΦΠΑ 18% 							117.000 EURO
      δ. Συνολική δαπάνη για το Δημόσιο (α+γ)		767.000 EURO
      Ως προς το δεύτερο σκέλος της ερώτησης, επισημαίνεται ότι η ανάθεση της μελέτης σε εξωτερικό συνεργάτη (ανάδοχο) επελέγη ως η προσφορότερη λύση βάσει των κάτωθι ποσοτικών και ποιοτικών κριτηρίων:
      (i) Η Υπηρεσία δεν διαθέτει τον απαραίτητο αριθμό ατόμων και δη Αξιωματικών, οι οποίοι να μπορούν να ασχοληθούν αποκλειστικά για ένα τρίμηνο με την εκπόνηση της εν λόγω μελέτης. Επιπλέον, δεν υπάρχει ανεπτυγμένη τεχνογνωσία στην καταπολέμηση των αδυναμιών του συστήματος, στο οποίο σκοπεύει η ίδια η μελέτη.
      (ii) Ο ανάδοχος διαθέτει ad hoc ομάδα έργου από 23 άτομα, με μακροχρόνια εμπειρία και τεχνογνωσία, τα οποία θα εμπλακούν άμεσα στην εκπόνηση της συγκεκριμένης μελέτης, καθ' όλη τη διάρκεια των τριών μηνών. Το προσωπικό αυτό προέρχεται από τις εταιρείες PLANET ERNST & YOUNG, Halliburton Brown & Root και από το Εθνικό Μετσόβιο Πολυτεχνείο. Ειδικότερα οι ξένοι σύμβουλοι έχουν ήδη πραγματοποιήσει ανάλογες μελέτες για τις ένοπλες δυνάμεις αρκετών χωρών μελών του ΝΑΤΟ (πχ. Ηνωμένες Πολιτείες, Μεγάλη Βρετανία, Νορβηγία, κλπ.). Γενικά τα μέλη της ομάδας έργου έχουν άριστη γνώση της διεθνούς πρακτικής και εμπειρίας, αλλά και των απαιτήσεων που πλέον θέτει το νέο διεθνές περιβάλλον ασφαλείας για θέματα αμυντικού εφοδιασμού.
      (iii) Κρίθηκε σκόπιμο να υπάρξει ανάθεση σε εξω-υπηρεσιακό φορέα, καθώς η μελέτη θα έχει ως αντικείμενο μεταξύ άλλων και την αξιολόγηση της υφιστάμενης εφοδιαστικής αλυσίδας του ΥΠΕΘΑ, κάτι το οποίο κρίθηκε ότι έπρεπε να γίνει στα πλαίσια εξωτερικής αξιολόγησης για τη διασφάλιση όσο το δυνατόν αντικειμενικότερης και ανεπηρέαστης κρίσης (διαφοροποίηση κριτή-κρινομένου ).
      (iv) Στην Επιτροπή Ελέγχου και Παραλαβής που συνίσταται βάσει της σύμβασης ανάθεσης της μελέτης μετέχουν αξιωματικοί που έχουν σχετικές γνώσεις και εμπειρία. Ο ρόλος της Επιτροπής αυτής είναι τέτοιος που επιτρέπει στους αξιωματικούς αυτούς να συμβάλλουν γενικότερα στην εκπόνηση της μελέτης με τις παρατηρήσεις τους και τις υποδείξεις τους, κατά τρόπο ώστε η ομάδα έργου να ανταποκριθεί το δυνατόν πληρέστερα στους στόχους της μελέτης. Εξάλλου οι αντίστοιχοι κλάδοι των Γενικών Επιτελείων βρίσκονται ήδη σε στενή συνεργασία με τους αναδόχους.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      26. Στην με αριθμό 2044/8.10.02 ερώτηση δόθηκε με το υπ’ αριθμ. 4585/12.11.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 2044/8-10-2002 ερώτηση του Βουλευτή κ. Γιάννη Παπαθανασίου η οποία μας διαβιβάσθηκε με το υπ' αριθ. πρωτ. ΓΠ 100632/16-10-2002 έγγραφο του Υπουργείου Υγείας και Πρόνοιας, σχετικά με ελλείψεις γιατρών ειδικοτήτων στα ιατρεία ΙΚΑ Περισσού, σας γνωρίζουμε τα ακόλουθα τα οποία μας έκανε γνωστά το ΙΚΑ:
      1. Στα ιατρεία ΙΚΑ Περισσού υπηρετούν γιατροί ειδικοτήτων δερματολόγου, καρδιολόγου, οφθαλμίατρου, χειρούργου και ΩΡΛ και πρόσφατα προσλήφθηκε και ένας ορθοπεδικός.
      Πέραν αυτών σας γνωρίζουμε ότι τα παραπάνω ιατρεία υπάγονται στην Τοπική Μονάδα Υγείας ΙΚΑ Νέας Ιωνίας, η οποία είναι επαρκώς στελεχωμένη με γιατρούς όλων των ειδικοτήτων όπως ενδοκρινολόγου, ρευματολόγου κλπ και εξυπηρετεί όλα τα όμορα ιατρεία (Ν. Ηρακλείου, Καλογρέζας, Περισσού κλπ).
      2. Όσον αφορά την κατάργηση των ιατρείων Περισσού, σας γνωρίζουμε ότι ουδέποτε υπήρξε πρόθεση της Διοίκησης του Ιδρύματος να κλείσει τα ανωτέρω ιατρεία και ήδη έγιναν παρεμβάσεις για την ενίσχυσή τους και με άλλες ειδικότητες γιατρών.
      Επισημαίνεται ότι για την ίδρυση ή κατάργηση σχηματισμών αποφασίζει μόνο η Κεντρική Διοίκηση του Ιδρύματος και όχι οι Διευθυντές των Περιφερειακών Υπηρεσιών.
      Επίσης σας γνωρίζουμε ότι οι οργανικές θέσεις των γιατρών και οδοντιάτρων του ΙΚΑ είναι ενιαίες για τις Μονάδες Υγείας της Αθήνας και επομένως δεν υφίσταται ξεχωριστό οργανόγραμμα θέσεων γιατρών για καμία Μονάδα του Ιδρύματος, ούτε και για το Τοπικό Ιατρείο Περισσού. 
      3. Σχετικά με τη μετακίνηση της ιατρού παθολόγου στην Τοπική Μονάδα Υγείας Ν. Ιωνίας, η οποία έχει ήδη επιστρέψει, σας γνωρίζουμε ότι αυτή έγινε από το Διευθυντή της Μονάδας κατά την κρίση του για διευκόλυνση των ασφαλισμένων, δεδομένου ότι στους Διευθυντές των Μονάδων Υγείας του ΙΚΑ έχουν εκχωρηθεί σύμφωνα με απόφαση του Διοικητού του Ιδρύματος αρμοδιότητες, μεταξύ των οποίων και εσωτερικές μετακινήσεις του προσωπικού.
      4. Τέλος σας γνωρίζουμε ότι πρόσφατα η Τοπική Μονάδα Υγείας ΙΚΑ Νέας Ιωνίας εντάχθηκε στο Σύστημα Διαχείρισης Ζήτησης Υπηρεσιών Υγείας, όπου μέσω του τριψήφιου αριθμού κλήσεως 184 όλοι οι ασφαλισμένοι εξυπηρετούνται ανεξαρτήτως τόπου διαμονής, επιλέγοντας το γιατρό της προτίμησής τους.
      Ο Υφυπουργός
      Ρ. ΣΠΥΡΟΠΟΥΛΟΣ»
      27. Στην με αριθμό 1974/3.10.03 ερώτηση δόθηκε με το υπ’ αριθμ. 207996/13.11.02 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της παραπάνω ερώτησης με αριθμό 1974/3-10-03 των  Βουλευτών κυρίων Α. Τζέκη και Γ. Χουρμουζιάδη, που μας κοινοποιήθηκε από το ΥΠΕΣΔΔΑ, σας πληροφορούμε τα εξής:
      Σύμφωνα με το Νόμο 2973/01 (ΦΕΚ-169/ΑΙ26-7 -01) άρθρο 24 παράγραφο 2: «Η ευθύνη για την αποχέτευση των ομβρίων υδάτων και την αντιπλημμυρική προστασία στην εκάστοτε περιοχή δραστηριότητας της ΕΥΑΘ ΑΕ ανήκει, με την επιφύλαξη, τυχόν, ειδικότερων διατάξεων, στο Υπουργείο Περιβάλλοντος, Χωροταξίας και Δημοσίων Έργων, το οποίο μεριμνά για τη μελέτη, κατασκευή, συντήρηση και επέκταση δικτύου ομβρίων υδάτων, καθώς και των έργων αντιπλημμυρικής προστασίας Κατ' εξαίρεση, για τη λειτουργία και συντήρηση του παντορροϊκού συστήματος αποχέτευσης που βρίσκεται στην περιοχή δραστηριότητας της ΕΥΑΘ ΑΕ είναι υπεύθυνη η τελευταία»
      Κατά συνέπεια αρμόδιο να απαντήσει είναι το συνερωτόμενο με το ΥΠΕΣΔΔΑ, Υπουργείο ΠΕΧΩΔΕ.
      Ο Υφυπουργός
      ΧΡΗΣΤΟΣ ΠΑΧΤΑΣ»
      28. Στην με αριθμό 1867/26.9.02 ερώτηση δόθηκε με το υπ’ αριθμ. 369/14.11.02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω με αριθμό 1867/26.9.02 ερώτηση που κατέθεσαν οι Βουλευτές κύριοι Τ. Τσιόγκας, Α. Σκυλλάκος και Ν. Γκατζής για τα θέματα της αρμοδιότητάς μας, σας πληροφορούμε τα εξής:
      Το Ινστιτούτο Χαρτογράφησης και Ταξινόμησης Εδαφών Λάρισας του ΕΘΙΑΓΕ, μετά από έγγραφο του Σώματος Δίωξης Οικονομικού Εγκλήματος (ΣΔΟΕ), ανέλυσε το υλικό της βιομηχανίας «ΒΙΟΚΕΡΑΛ» στη Λάρισα ενώπιον των ελεγκτών του ΣΔΟΕ. Τα αποτελέσματα του ελέγχου έδειξαν επικίνδυνο τοξικό υλικό που κατά την καύση του παρουσιάζει:
      ΘΕΙΟ:	4,62% κατά βάρος
      Επιτρεπόμενο όριο 3,2% κατά βάρος μέχρι 31/12/02.
      Από 1/1/03 επιτρεπόμενο όριο 1 % κατά βάρος.
      ΒΑΝΑΔΙΟ: 1252 ppm
      Επιτρεπόμενο όριο 220 ppm
      ΝΙΚΕΛΙΟ:	510 ppm
      ΣΙΔΗΡΟΣ:	755 ppm
      ΑΖΩΤΟ:	204 % κατά βάρος
      ΣΤΕΡΕΟ ΥΠΌΛΟΙΠΟ (υπό μορφή σκόνης) μετά την καύση: 4,12% κατά βάρος.
      Τα αποτελέσματα κοινοποιήθηκαν στην αρμόδια υπηρεσία του ΣΔΟΕ για τις περαιτέρω ενέργειες.
      Ο Υπουργός
      ΓΕΩΡΓΙΟΣ ΔΡΥΣ»
      29. Στην με αριθμό 1867/26.3.02 ερώτηση δόθηκε με το υπ’ αριθμ. 114598/11.11.02 έγγραφο από τον Υφυπουργό Οικονομικών η ακόλουθη απάντηση:
      «Σε απάντησης της παραπάνω ερώτησης με αριθμό 1867/26.3.02 που κατέθεσαν οι Βουλευτές κύριοι Τ. Τσιόγκας, Α. Σκυλλάκος και Ν. Γκατζής, σας γνωρίζουμε τα εξής:
      -Το Σώμα Δίωξης Οικονομικού Εγκλήματος πραγματοποίησε έλεγχο στις 4/6/2002 στην εταιρεία ΒΙΟΚΕΡΜ σε θέματα αρμοδιότητάς του.
      -Αποτέλεσμα του ελέγχου ήταν να διαπιστωθούν και να καταγραφούν φορολογικές παραβάσεις, για τις οποίες εφαρμόσθηκαν οι σχετικές διατάξεις.
      -Οι ελεγκτές του ΣΔΟΕ κατά τη διάρκεια του ελέγχου αρμοδιότητάς τους, διαπίστωσαν και το γεγονός της παράνομης χρήσης καύσιμης ύλης (οπτάνθρακες πετρελαίου) από την ελεγχόμενη εταιρεία. Η χρησιμοποίηση της ύλης αυτής είναι επιβαρυντική για το περιβάλλον και την υγεία των εργαζομένων στην επιχείρηση, γεγονός που τεκμηριώθηκε από εκθέσεις των αρμόδιων τεχνικών υπηρεσιών, (Γενικό Χημείο του Κράτους και Εθνικό Ίδρυμα Αγροτικής Έρευνας), στις όποίες το ΣΔΟΕ έστειλε σχετικά δείγματα.
      -Το ΣΔΟΕ διαβίβασε προς τις αρμόδιες υπηρεσίες (Διεύθυνση Περιβάλλοντος του ΥΠΕΧΩΔΕ και Διεύθυνση Χωροταξίας και Περιβάλλοντος του Υπουργείου Ανάπτυξης), έγγραφο στο οποίο αναφέρονται λεπτομερώς οι διαπιστώσεις των ελεγκτικών του οργάνων, στο οποίο επισυνάπτονται και τα αποτελέσματα των αναλύσεων του Γ.Χ.Κ. και του ΕΘ.Ι.ΑΓ.Ε., προκειμένου να ληφθούν τα προβλεπόμενα μέτρα.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      30. Στις με αριθμό 1866/26.9.02  και 2428/4.11.02 ερωτήσεις δόθηκε με το υπ’ αριθμ. 2/61917/12.11.02 έγγραφο από τον Υφυπουργό Οικονομικών η ακόλουθη απάντηση:
      «Επί των ερωτήσεων με αριθμό πρωτ. 1866/26.9.02 και 2428/4.11.02 που κατέθεσαν οι Βουλευτές κύριοι Θανάσης Μπούρας και Γ. Αμπατζόγλου, σας γνωρίζουμε ότι, σύμφωνα με την παρ. 24 του άρθρου 2 του ν. 2621/23.6.98 οι πιστώσεις για την κάλυψη των δαπανών μεταφοράς μαθητών των σχολείων της πρωτοβάθμιας και δευτεροβάθμιας εκπαίδευσης εγγράφονται στον προϋπολογισμό των Περιφερειών.
      Η κατανομή της συνολικής εγγεγραμμένης πίστωσης στις νομαρχιακές αυτοδιοικήσεις εκάστης Περιφέρειας γίνεται από τα αρμόδια όργανα των Περιφερειών, με γνώμονα την πλήρη κάλυψη των σχετικών αναγκών, μέσα στα πλαίσια, όμως, των εγγεγραμμένων πιστώσεων, αφού ληφθούν υπ' όψη οι ιδιαιτερότητες κάθε νομού.
      Οι σχετικές συμβάσεις με τους εμπλεκόμενους φορείς συνομολογούνται από τα αρμόδια όργανα των νομαρχιακών αυτοδιοικήσεων και σε κάθε περίπτωση θα πρέπει να περιορίζονται στο ύψος των διατιθέμενων για κάθε σχολικό έτος πόρων. Δαπάνες που πραγματοποιούνται καθ' υπέρβαση των σχετικών πιστώσεων δεν εντέλλονται νόμιμα. 
      Τέλος, σημειώνουμε τα εξής:
      Η αρχική πίστωση του προϋπολογισμού για την Περιφέρεια Αττικής κατά το τρέχον έτος ανερχόταν στο ποσό των 3.480.000 ευρώ και διατέθηκε σε ποσοστό 100%. Πέραν τούτου, με αποφάσεις μας η πίστωση αυτή ενισχύθηκε με συνολικό. ποσό 3.714.863 ευρώ και διαμορφώθηκε στο ποσό των 7.194.863 ευρώ.
      Με τη διάθεση της πρόσθετης επιχορήγησης καλύφθηκαν πλήρως οι υποχρεώσεις προς τους μεταφορείς μαθητών προς την Περιφέρεια Αττικής έως το τέλος της σχολικής περιόδου (30-6-02).
      Για το πρώτο τρίμηνο του σχολικού έτους που μόλις άρχισε θα διατεθεί πρόσθετη πίστωση για την αντιμετώπιση των σχετικών δαπανών.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      31. Στην με αριθμό 1735/20.9.02 ερώτηση δόθηκε με το υπ’ αριθμ. 2/59830/0026/11.11.02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 1735/20.9.02 που κατέθεσε στη Βουλή ο Βουλευτής κ. Παναγιώτης Ψωμιάδης, σχετικά με τη διαμαρτυρία του Ιατρικού Συλλόγου Θεσσαλονίκης (ΦΕΚ-16/Α/99), σας γνωρίζουμε ότι για το θέμα αυτό το -Υπουργείο Οικονομίας και Οικονομικών έχει ήδη απαντήσει στη Βουλή σε αναφορά που κατατέθηκε από το Βουλευτή κ. Αναστάσιο Σπηλιόπουλο, με το αριθμ. 2/52879/0026/15-10-02 έγγραφό του, φωτοαντίγραφο του οποίου επισυνάπτεται.
      Περαιτέρω, επισημαίνεται ότι η διακοπή των συμβάσεων των συμβεβλημένων με το Δημόσιο ιατρών, λόγω διάπραξης φορολογικών παραβάσεων, δεν συνιστά διακριτική μεταχείριση κατά μιας συγκεκριμένης επαγγελματικής κατηγορίας προσώπων, αλλά αφορά πέραν των ιατρών και τα συμβεβλημένα με το Δημόσιο φαρμακεία και ιατρικά εργαστήρια, που εμπλέκονται στο σύστημα παροχής υγειονομικής περίθαλψης ασφαλισμένων του Δημοσίου.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι ο Πρωθυπουργός κ. Κωνσταντίνος Σημίτης απέστειλε στον Πρόεδρο της Βουλής την εξής επιστολή:
      «Κύριε Πρόεδρε, παρακαλώ να ανακοινώσετε στο Σώμα ότι:
      α) Με το υπ’ αριθ. 97/15-4-2003 προεδρικό διάταγμα, που δημοσιεύθηκε στο ΦΕΚ 92/15-4-2003 (τ. Α΄), έγινε αποδεκτή η παραίτηση που υπέβαλε ο κ. Ευάγγελος Μαλέσιος του Νικολάου, από τη θέση του Υφυπουργού Δημόσιας Τάξης, ο οποίος και απαλλάχθηκε από τα καθήκοντά του.
      Β) Με το υπ. αριθ. 117/5-5-2003 προεδρικό διάταγμα, που δημοσιεύθηκε στο ΦΕΚ 101/5-5-2003 (τ. Α΄), διορίσθηκε Υφυπουργός Δημόσιας Τάξης ο κ. Παντελής Τσερτικίδης του Αναστασίου.»
      Ο Βουλευτής κ. Ανδρέας Φούρας ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Η Βουλή ενέκρινε τη ζητηθείσα άδεια.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Κύριοι συνάδελφοι, συμφωνείτε να προηγηθεί η επίκαιρη ερώτηση της κ. Λιάνας Κανέλλη προς τον Υπουργό Τύπου και Μέσων Μαζικής Ενημέρωσης, λόγω της συζήτησης του νομοσχεδίου του στην Επιτροπή Δημόσιας Διοίκησης;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Πρόκειται για τη δεύτερη επίκαιρη ερώτηση του δεύτερου κύκλου με αριθμό 591/6-5-2003 της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Τύπου και Μέσων Μαζικής Ενημέρωσης, σχετικώς με την αξιοποίηση των Μουσικών Συνόλων της Ελληνικής Ραδιοφωνίας Τηλεόρασης.
      Η επίκαιρη ερώτηση της κ. Λιάνας Κανέλλη έχει ως εξής:
      «Τα Μουσικά Σύνολα της ΕΡΤ είναι ένα κομμάτι πολιτισμού στη χώρα μας, το οποίο αρχίζει να υπάρχει από το 1938, οπότε και ιδρύθηκε η Ελληνική Συμφωνική Ορχήστρα. Το 1954 ιδρύεται η Ορχήστρα Σύγχρονης Μουσικής και το 1978 η χορωδία από το Μάνο Χατζηδάκι με μαέστρο τον μέχρι τώρα οργανωτή της Αντώνη Κοντογεωργίου. Παρά την όποια προσφορά τους, όμως, η Ελληνική Πολιτεία δείχνει να μην τιμά τους ανθρώπους τους. Αρκεί να υπολογίσει κανείς ότι οι τελευταίες προσλήψεις μουσικών με συμβάσεις αορίστου χρόνου έγιναν το 1987. Από τότε οι οργανικές θέσεις που σταδιακά έμεναν ελεύθερες, λόγω συνταξιοδότησης των παλαιοτέρων, στην πραγματικότητα καταργήθηκαν, αφού ουδέποτε προκηρύχτηκαν, μιας και στη θέση τους προσλαμβάνονταν νέοι μουσικοί με συμβάσεις έργου. 
      Σήμερα υπάρχουν ελάχιστοι μόνιμοι και οι πιο πολλοί απασχολούνται με συμβάσεις έργου διαρκείας ενός έως έντεκα μηνών, οι οποίες ανανεώνονται εδώ και είκοσι πέντε χρόνια. Από το 2001 όποιος αποχωρεί δεν αντικαθίσταται και η θέση παραμένει κενή.  
      Ταυτόχρονα, πρέπει να επισημανθεί ότι, παρά το υψηλό ποιοτικό επίπεδο της προσφοράς και της δουλειάς των Μουσικών Συνόλων της ΕΡΤ, αυτή δεν προβάλλεται και άρα δεν γίνεται κτήμα του κοινωνικού συνόλου, με ανοικτές πολιτιστικές και καλλιτεχνικές δραστηριότητες, φορέας των οποίων θα μπορούσε –έπρεπε- να είναι η ΕΡΤ, το Υπουργείο Τύπου και Μέσων Μαζικής Ενημέρωσης, η Κυβέρνηση, σε συνεργασία με την Τοπική Αυτοδιοίκηση κλπ.
      Ερωτάται ο κύριος Υπουργός, ποια μέτρα πρόκειται να πάρει η Κυβέρνηση και πότε, ώστε αφ΄ενός μεν να αντιμετωπιστεί αυτή η απαράδεκτη κατάσταση και αφ΄ετέρου να αξιοποιηθούν τα Μουσικά Σύνολα της ΕΡΤ και οι άνθρωποί τους, παραδείγματος χάρη, στην Πολιτιστική Ολυμπιάδα, καθώς και σε άλλες πολιτικές δραστηριότητες;»
      Ο Υπουργός Τύπου και Μέσων Μαζικής Ενημέρωσης κ. Χρήστος Πρωτόπαπας έχει  το λόγο.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, το θέμα που θίγει η συνάδελφος πράγματι έχει ιδιαίτερο ενδιαφέρον. Ωστόσο, είναι γνωστό ότι η Διοίκηση της ΕΡΤ έχει δεσμευθεί, με συμβόλαιο, να υλοποιήσει ένα επιχειρησιακό σχέδιο εξυγίανσης της εταιρείας, το οποίο δεν αφήνει οικονομικά περιθώρια για αλλαγές συμβάσεων, όχι μόνο των μουσικών, αλλά και των άλλων ειδικοτήτων της εταιρείας. 
      Παρ’ όλα αυτά, την τρέχουσα καλλιτεχνική περίοδο το ποσό του προϋπολογισμού που αφορά τις αμοιβές των μουσικών αυξήθηκε σε ποσοστό 27% περίπου αντίστοιχα με το ποσοστό της προηγούμενης περιόδου –μιλάμε βέβαια για εξωτερικούς συνεργάτες- προκειμένου να σταματήσει το φαινόμενο της απασχόλησης των μουσικών με αμοιβή κατ’ αποκοπή -εκτός από ορισμένες ειδικές περιπτώσεις που προκύπτουν από τις ανάγκες και μόνο των παρουσιαζόμενων μουσικών έργων -και να καλυφθούν οι κενές θέσεις των συνταξιοδοτηθέντων μουσικών των ορχηστρών.
      Ήδη έχουν ξεκινήσει από τη Γενική Διεύθυνση Ραδιοφωνίας της ΕΡΤ οι διαδικασίες για την περαιτέρω αύξηση του προϋπολογισμού των Μουσικών Συνόλων της προσεχούς καλλιτεχνικής περιόδου και ειδικότερα για το ποσό που αφορά τις αμοιβές των εξωτερικών συνεργατών των ορχηστρών και της χορωδίας, καθώς επίσης και του αντίστοιχου ποσού που αφορά τον προγραμματισμό.
      Στο πλαίσιο αυτών των προσπαθειών έχει προγραμματισθεί δέσμευση επί των γενικών εσόδων της ραδιοφωνίας και η απόδοση στη διεύθυνση Μουσικών Συνόλων όλων των εσόδων της, με σκοπό την ενίσχυση του προϋπολογισμού της για καλύτερη αξιοποίηση μέσα από ένα γόνιμο καλλιτεχνικό προγραμματισμό. 
      Όμως, υπάρχει προγραμματισμός και υπάρχει και αξιοποίηση των Μουσικών Συνόλων. Για παράδειγμα, σε συνεργασία με την Τοπική Αυτοδιοίκηση έχουν γίνει εκδηλώσεις σε όλη την Ελλάδα, στην Κεφαλονιά, στη Ζάκυνθο, Λευκάδα, Πάτμο, Κάλυμνο, Σάμο, Ρόδο, Θεσσαλονίκη και αλλού. Έχουμε συμπράξεις με διεθνούς φήμης σολίστες. Παλαιότερα, το  2001 είχαμε τον Χοσέ Καρέρα, τον Πήτερ Ουστίνοφ το 2002 και φέτος, στις 2-6-2003, έχει προγραμματιστεί συναυλία στο Ηρώδειο με τον Ανδρέα Μποτσέλι. 
      Υπάρχουν ηχογραφήσεις έργων Ελλήνων συνθετών που έχουν παρουσιαστεί μέχρι σήμερα, με σκοπό τη μελλοντική τους έκδοση σε συμπαγή δίσκο και συμμετοχή σε εκδηλώσεις του Φεστιβάλ Αθηνών, όπου με τα Μουσικά Σύνολα της ΕΡΤ θα παρουσιαστεί, για πρώτη φορά, η όπερα «ΕΡΩΦΙΛΗ» του Νίκου Μαμαγκάκη, καθώς και σε άλλα σημαντικά περιφερειακά φεστιβάλ.
      Τέλος, έχουμε προτείνει στην Ολυμπιακή Επιτροπή του 2004 οι ορχήστρες και η χορωδία της ΕΡΤ να χαρακτηριστούν ως Ολυμπιακά Μουσικά Σύνολα και να αναλάβουν μεγάλο μέρος των πολιτιστικών εκδηλώσεων του 2004.
      Ευχαριστώ πολύ. 
      ΠΡΟΕΔΡΟΣ (Απόστολος Κακλαμάνης): Ορίστε, κ. Κανέλλη.
      ΛΙΑΝΑ ΚΑΝΕΛΛΗ: Ευχαριστώ πάρα πολύ, κύριε Πρόεδρε. 
      Λυπάμαι, κύριε Υπουργέ, γιατί ίσως δεν σας ενημέρωσαν οι συνεργάτες σας πως έχουμε επαναλάβει  αυτήν την ερώτηση πέρυσι την Ημέρα της Γυναίκας. Έχω πάρει ακριβώς την ίδια περίπου απάντηση που δίνετε εσείς, με διαφορά τον προγραμματισμό  των εμφανίσεων των Μουσικών Συνόλων. 
      Ειλικρινά θα ήθελα να μου πείτε, αν γνωρίζετε άλλον εργαζόμενο σ’ αυτόν εδώ τον τόπο ο οποίος παίρνει ακριβώς τον ίδιο μισθό από το 1989 μέχρι σήμερα. Θα ήθελα να μου πείτε, εάν γνωρίζετε πως υπάρχουν γυναίκες χορωδοί και μουσικοί που από το 1989 δεν έχουν κανένα εργασιακό δικαίωμα, είναι στην ανασφάλεια της ανανέωσης της σύμβασής τους και δεν έχουν πάρει ούτε επίδομα τοκετού ούτε κανένα άλλο επίδομα. Τίποτα! Από το 1989! Και τώρα έχουμε 2003! Από τα τριακόσια μέλη της χορωδίας μόνο τριάντα είναι μόνιμα. 
      Ο Υπουργός κ. Χυτήρης στην απάντησή του πριν από ένα χρόνο είχε πει ότι το ποσό των 2 δισεκατομμυρίων δραχμών θεωρείται επαρκές. Είναι ζήτημα ποσού ή είναι ζήτημα αντίληψης του τι μπορεί να προσφέρουν αυτά τα Μουσικά Σύνολα; Γνωρίζετε και γνωρίζουμε πολύ καλά την πραγματικότητα. Για να καλύψουν στοιχειώδεις βιοτικές ανάγκες και για να εξασφαλίσουν στοιχειώδη ασφαλιστική κάλυψη οι άνθρωποι των Μουσικών Συνόλων, αναγκάζονται να κάνουν εξήντα, εβδομήντα, ογδόντα μεροκάματα σε νυχτερινά κέντρα. Αυτό δεν περιποιεί τιμή στην Ελληνική Ραδιοφωνία και Τηλεόραση! 
      Η χορωδία φτιάχτηκε το 1954. Και εγώ το 1954 γεννήθηκα. Δεν μπορούμε να αποφασίζουμε, σαράντα εννέα χρόνια μετά, ότι αυτοί οι άνθρωποι είναι περίπου άχρηστοι! Δεν έχει ανανεωθεί ούτε μία θέση εργασίας από το 2001!  Δεν ανανεώνονται καθόλου. Μπορούμε να μιλάμε για ουσιαστική λειτουργία Χορωδιακών και Μουσικών Συνόλων;  Τι θα κάνετε; Θα φεύγει αυτός που έχει θέση για όμποε και θα μένει η ορχήστρα χωρίς όμποε; Και μετά θα φύγει ένας που θα είναι στο βιολί ή στη βιόλα. Τι θα καταλήξουμε; 
      Εντάξει, να αναγνωρίσω και την «ΕΡΩΦΙΛΗ» και τον «ΜΠΟΤΙΤΣΕΛΙ». Όμως, δεν έχω την εντύπωση ότι αυτό αρκεί ως απάντηση. Σας παρακαλώ πολύ. Αυτό το γενικό χρονοδιάγραμμα για την ΕΡΤ σε επίπεδο Πολιτιστικής Ολυμπιάδας δεν μπορεί να συμπαρασύρει ένα πρόβλημα που είναι χαίνουσα πληγή εδώ και περίπου είκοσι χρόνια! 
      ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κατανοώ απόλυτα την ευαισθησία της συναδέλφου. Θέλω, όμως, να πω ότι πρέπει να αντιληφθούμε πως αντιμετωπίζονται διαφορετικά κάποια πράγματα στην ΕΡΤ. Νομίζω δηλαδή πως κάτω από τα σημερινά δεδομένα, με το ρόλο και την αποστολή που έχει η ΕΡΤ στις νέες άκρως ανταγωνιστικές συνθήκες, δεν είναι εύκολο να προσλαμβάνει  μονίμους υπαλλήλους ως μουσικούς. Είναι λογικό, λοιπόν, τα Μουσικά Σύνολα της ΕΡΤ να στηρίζονται σε μεγάλο βαθμό σε συνεργασίες , σε συμβάσεις με ανθρώπους που έχουν, βεβαίως και τις άλλες δικές τους δουλειές. 
      Καταλαβαίνουμε ότι αυτές οι συνεργασίες  πρέπει να γίνονται με σταθερούς όρους συμβάσεων και με τις διατάξεις που προβλέπουν μια αξιοπρεπή αμοιβή γι’ αυτούς τους ανθρώπους. Είναι το πρώτο που θέλω να καθορίσω. Δεν πάμε δηλαδή για μόνιμους μουσικούς, διότι δεν είναι η μονιμότητα εκείνο που πρέπει να χαρακτηρίζει αυτήν την προσφορά και αυτό το λειτούργημα. 
      Βεβαίως, έχετε θέσει το ζήτημα της αμοιβής. Θέλω, όμως, να σας πω ότι το ποσό του προϋπολογισμού της ΕΡΤ που αφορούσε τις αμοιβές των μουσικών, εξωτερικών συνεργατών στις 30-6-2002 ανερχόταν στο ύψος του 1.800.000 ευρώ σε ετήσια βάση, ενώ από 1-7-2002 το ποσό αυτό έφθασε στα 2.284.000 ευρώ. Είχε δηλαδή, μία αύξηση πάνω από 20%. Αυτό έγινε ακριβώς για να αναπροσαρμοστούν οι αμοιβές, ειδικά όσες ήταν ιδιαίτερα χαμηλές. Σας διαβεβαίωσα με την απάντησή μου ότι θα υπάρξει και νέα αναπροσαρμογή παράλληλα, βεβαίως, με τις συλλογικές συμβάσεις που θα υπογραφούν και για το 2003. Ιδιαίτερα δε, αν ληφθεί  υπόψη το αίτημα της ΕΡΤ για την αύξηση του ανταποδοτικού τέλους, οπωσδήποτε τα οικονομικά θα είναι πολύ καλύτερα και θα μπορέσουμε να ικανοποιήσουμε αυτές τις πραγματικές ανάγκες τις οποίες ορθώς –αναγνωρίζω-  επισημάνατε. 
      Σας ευχαριστώ πολύ. 
      ΠΡΟΕΔΡΟΣ (Απόστολος Κακλαμάνης): Επανερχόμαστε στην αρχή του δελτίου επικαίρων ερωτήσεων. 
      Επίκαιρες ερωτήσεις πρώτου κύκλου:
      Η πρώτη με αριθμό 577/5-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τη λήψη μέτρων στήριξης του κλάδου των ανθοκαλλιεργειών, διαγράφεται λόγω κωλύματος του ερωτωμένου Υπουργού.
      Ακολουθεί η δεύτερη με αριθμό 594/6-5-2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τασούλα προς τον Υπουργό Ανάπτυξης, σχετικώς με την προμήθεια από τη Δημόσια Επιχείρηση Ηλεκτρισμού στύλων εξηλεκτρισμού από τους Δασικούς Συνεταιρισμούς του Νομού Ιωαννίνων. 
      Η επίκαιρη ερώτηση του κ. Κωνσταντίνου Τασούλα, έχει ως εξής:
      «Ένα από τα σοβαρότερα προβλήματα του Νομού Ιωαννίνων σήμερα είναι οι αδιάθετοι στύλοι εξηλεκτρισμού που έχουν κοπεί από τους Δασικούς Συνεταιρισμούς Κόνιτσας, Ζαγορίου και Μετσόβου και παραμένουν απούλητοι. Περί τους εβδομήντα χιλιάδες στύλους σήμερα σαπίζουν στις περιοχές κοπής και οι δασεργάτες έχουν ήδη πληρώσει φόρους, έξοδα μετατοπίσεως και παραμένουν ανοικτοί έναντι της ΑΤΕ. 
      Στις 6 Μαρτίου 2003 το Προεδρείο της Ενώσεως των Δασικών Συνεταιρισμών, συνοδευόμενο από το Νομάρχη Ιωαννίνων, επισκέφθηκε τον κύριο Υπουργό και συζητήθηκε η αγορά από τη ΔΕΗ είκοσι πέντε χιλιάδες στύλων για το 2002 και από ογδόντα χιλιάδες για τα έτη 2003 και 2004 αντιστοίχως. 
      Στις 7 Μαρτίου 2003 λαμβάνω απάντηση, μέσω της Βουλής, σε κατατεθείσα σχετική αναφορά μου, υπογραφόμενη από τον διευθύνοντα σύμβουλο της ΔΕΗ, όπου διαλαμβάνεται μεταξύ άλλων ότι το 2002 η ΔΕΗ θα παραλάβει είκοσι πέντε χιλιάδες τεμάχια και από τριάντα χιλιάδες τεμάχια για τα δύο επόμενα έτη,  με την επισήμανση ότι «τυχόν πρόσθετες ανάγκες θα καλυφθούν μέσω της νέας προγραμματικής σύμβασης».
      Επειδή το θέμα οριστικοποιήσεως των παραληφθησομένων στύλων είναι κρίσιμο για το εισόδημα των δυόμισι χιλιάδων δασεργατών της Κονίτσης, του Ζαγορίου και του Μεστόβου που αναμένουν απορρόφηση είκοσι πέντε χιλιάδων τεμαχίων για το 2002 και από ογδόντα χιλιάδες τεμάχια για το έτος 2003 και 2004, καθώς και την υπογραφή της νέας Προγραμματικής Συμβάσεως, ώστε να οργανώσουν τις εργασίες τους, ερωτάται ο κύριος Υπουργός Ανάπτυξης: 
      Πόσοι στύλοι θα αγοραστούν τελικώς από τη ΔΕΗ προερχόμενοι από τους Δασικούς Συνεταιρισμούς, Κόνιτσας, Ζαγορίου και Μετσόβου για τα έτη 2002, 2003, 2004, ποιο θα είναι το περιεχόμενο της νέας προγραμματικής συμβάσεως και πότε επιτέλους θα υπογραφεί αυτή;».
      Ο Υφυπουργός Ανάπτυξης κ. Καλαφάτης έχει το λόγο. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ κύριε Πρόεδρε. 
      Αγαπητέ συνάδελφε, το θέμα αυτό είναι γνωστό. Είναι και κρίσιμο και ευαίσθητο, λόγω της περιοχής και των συνθηκών που υπάρχουν εκεί. Είναι προς τιμήν σας που, εκπροσωπώντας την αγωνία αυτών των κατοίκων και των εργαζομένων, έχετε ξαναφέρει το θέμα στη Βουλή και έχετε απασχολήσει πάλι το Υπουργείο Ανάπτυξης. Νομίζω ότι οι τελευταίες εξελίξεις δικαιώνουν και εσάς στην προσπάθεια που έχετε κάνει, αλλά και την προσπάθεια που έχουν κάνει οι δασεργάτες. 
      Πιο συγκεκριμένα, τα σημερινά αποθέματα της ΔΕΗ σε ξύλινους στύλους καλύπτουν ανάγκες για δύο χρόνια και αυτό είναι κάτι που δυσκολεύει τη ΔΕΗ να πάρει μία ακόμα πιο γενναία απόφαση, γιατί ουσιαστικά η ΔΕΗ αυτή τη περίοδο δεν χρειάζεται τους ξύλινους στύλους. 
      Στόχος, βέβαια, και του Υπουργείου Ανάπτυξης και της Κυβέρνησης και της ΔΕΗ είναι η ενίσχυση των τριών συνεταιρισμών. Αυτό, όμως, δεν μπορεί να έρχεται σε κατάφωρη αντίθεση με τα συμφέροντα της επιχείρησης. Βεβαίως, έγινε η συνάντηση, που είπατε, στο Υπουργείο Ανάπτυξης με τον Υπουργό, ο οποίος με δική του εντολή και ευθύνη και κατεύθυνση βοήθησε, ούτως ώστε η ΔΕΗ να πάρει μία πολύ καλή απόφαση. 
      Στο πλαίσιο, λοιπόν, αυτής της καλής θέλησης και στο πλαίσιο της υπάρχουσας δυνατότητας τριετούς επέκτασης της προγραμματικής σύμβασης που υπάρχει από το 1997 με το Υπουργείο Γεωργίας και τη ΔΕΗ, η ΔΕΗ πέρυσι είχε δεχθεί να αγοράσει ογδόντα πέντε χιλιάδες στύλους, ήτοι είκοσι πέντε χιλιάδες για το 2002,  τριάντα χιλιάδες για το 2003 και τριάντα χιλιάδες για το 2004. 
      Στις 8-5-2003 επετεύχθη νέα συμφωνία μεταξύ της ΔΕΗ και του Υπουργείου Γεωργίας, με την οποία η ΔΕΗ θα προμηθευτεί εκατόν δέκα πέντε χιλιάδες στύλους για τις επόμενες τρεις χρονιές οι οποίοι θα κατανεμηθούν ως εξής: Για το 2003 σαράντα χιλιάδες τεμάχια, για το 2004 σαράντα χιλιάδες τεμάχια και για το 2005 τριάντα πέντε χιλιάδες τεμάχια. Νομίζω ότι αυτή η εξέλιξη δικαιώνει και τις προσδοκίες των δασεργατών και τη δική σας προσπάθεια, αλλά αποδεικνύει για άλλη μία φορά ότι το Υπουργείο Ανάπτυξης, η Κυβέρνηση και η ΔΕΗ σκέφτονται πάντα και με κοινωνικά κριτήρια. 
      ΠΡΟΕΔΡΟΣ (Απόστολος Κακλαμάνης): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Είπατε, κύριε Υπουργέ, ότι η ΔΕΗ δεν έχει ανάγκη αυτούς τους στύλους. Φοβούμαι ότι το θέμα δεν είναι τόσο μερικό και τόσο μοιρασμένο, διότι εάν η ΔΕΗ ενδεχομένως δεν έχει ανάγκη τόσους στύλους, κανείς δεν μπορεί να πει ότι η Ελλάδα δεν έχει ανάγκη αυτούς τους δασεργάτες σε εκείνα τα μέρη και ότι η παραμεθόριος περιοχή δεν έχει ανάγκη υποστηρίξεως και από τη ΔΕΗ που έχει και κοινωνικό ρόλο. Διότι σήμερα το θέμα δεν ήταν να υποστηρίξουμε τα συμφέροντα της ΔΕΗ, αυτού του μέχρι πρότινος και εν τοις πράγμασι και μέχρι σήμερα μονοπωλιακού κολοσσού που αποτελεί αυτό που η Κυβέρνηση φιλοδοξεί να επιτύχει, τη ναυαρχίδα της ασκήσεως της ενεργειακής μας πολιτικής και όλες αυτές οι εντυπωσιακές λέξεις δεν έχουν να κάνουν με μια δραματική πραγματικότητα η οποία μαστίζει ανθρώπους, εισόδημα, κοινωνία, στις περιοχές Ζαγορίου, Μετσόβου και Κόνιτσας. Μη φανταστείτε ότι το εισόδημα που περιμένουν να εισπράξουν από τη ΔΕΗ είναι αυτό που μόνο του θα τους κρατήσει. Ένα συμπληρωματικό βοήθημα είναι στην ουσία στην αγωνιώδη προσπάθειά τους, παρά την αρνητική συμπεριφορά της ελληνικής πολιτείας, να μείνουν στους τόπους που γεννήθηκαν και  όπου υποτίθεται ότι το κράτος πρώτο θα έπρεπε να τους κρατήσει.  Δεν θα μπω στην κολοκυθιά του τι είχε υποσχεθεί η ΔΕΗ εδώ και χρόνια, δεν θα σας πω με λεπτομέρειες ότι είχε υποσχεθεί η ΔΕΗ μέσω της διευθύνσεως προμηθειών να πάρει είκοσι πέντε χιλιάδες και ογδόντα χιλιάδες που έγιναν είκοσι πέντε χιλιάδες και εξήντα χιλιάδες και που κατάντησαν να είναι οι σαράντα χιλιάδες και τριάντα πέντε χιλιάδες που λέτε, θα σας πω όμως ότι αυτή η κολοκυθιά των αριθμών δεν είναι ούτε καν έτσι, διότι από τις σαράντα χιλιάδες που θα πάρετε του χρόνου μόνο το  19% είναι βαρέος τύπου, του τύπου δηλαδή του  πεύκου που φύεται σ’ αυτά τα δάση  και έτσι αυτό το 40% που θεωρείται δικαίωση, αποτελεί στην ουσία ένα δώρον άδωρον.  Δεν είμαι ακραίος όταν υποστηρίζω ότι και από αυτήν τη θέση σας θα πρέπει να επιβάλλετε στη ΔΕΗ μια πολύ πιο γενναιόδωρη τακτική, γιατί, αν θέλετε, το θέμα δεν είναι πόσους στύλους χρειάζεται η ΔΕΗ, αλλά πόσους νέους ανθρώπους χρειαζόμαστε στα σύνορα. 
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, δεν έχω να συμπληρώσω πολλά πράγματα. Απλώς να πω ότι με αυτά που υποστήριξε ο αγαπητός συνάδελφος, συμφωνώ απολύτως και είναι αυτά που οδήγησαν τη ΔΕΗ και το Υπουργείο Ανάπτυξης να πάρει τη μία της απόφαση. 
      Σας επαναλαμβάνω ότι η ΔΕΗ έχει επάρκεια  στύλων για δύο ακόμα χρόνια από σήμερα και εν τούτοις θα υπογράψει σύμβαση για προμήθεια τριών ακόμα χρόνων, η οποία μάλιστα θα  είναι ενισχυμένη σε σχέση με τον προγραμματισμό της. Είχε προγραμματίσει να προμηθευτεί ογδόντα πέντε χιλιάδες στύλους και θα προμηθευτεί εκατόν δέκα πέντε χιλιάδες στύλους ακριβώς για να στηρίξει τους δασεργάτες των περιοχών της Κόνιτσας, του Ζαγορίου. 
      ΦΛΩΡΟΣ ΚΩΝΣΤΑΝΤΙΝΟΥ: Ποια θα είναι η προμήθεια από τις ενώσεις δασικών συνεταιρισμών της Ελλάδας;
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ο προγραμματισμός της ΔΕΗ παρ’ όλο ότι ήταν ογδόντα πέντε χιλιάδες προχώρησε και έφθασε στις εκατόν δέκα πέντε χιλιάδες για να στηρίξει ακριβώς τους συνεταιρισμούς των δασεργατών που υπάρχουν στην Κόνιτσα, στο Ζαγόρι και στο Μέτσοβο. Δεν είναι ωραίο να φθάνουμε σε ακραίες και μηδενιστικές απόψεις. Γίνεται αυτός ο προγραμματισμός, έχει μεγάλη σημασία να βοηθήσουμε αυτούς τους δασεργάτες που, όπως είπατε, μένουν και είναι οι ακρίτες των περιοχών, από την άλλη πλευρά όμως, δεν πρέπει να μηδενίζουμε ότι η ΔΕΗ έχει κάνει ένα πολύ σημαντικό άλμα προς αυτή την κατεύθυνση.  Νομίζω ότι και η δική σας προσπάθεια και η προσπάθεια της ΔΕΗ και του Υπουργού Ανάπτυξης είναι προς τη σωστή κατεύθυνση. Πιθανόν να επιθυμούσατε ακόμα περισσότερη προμήθεια στύλων, όμως νομίζω ότι αυτό που επετεύχθη είναι σημαντικό. 
      ΠΡΟΕΔΡΟΣ (Απόστολος Κακλαμάνης): Τρίτη επίκαιρη ερώτηση είναι η με αριθμό 590/6-5-2003 του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τους Υπουργούς Δημόσιας Τάξης, Ανάπτυξης, σχετικώς με την εγκατάσταση των Κέντρων Υπερυψηλής Τάσης στα Βριλήσσια και τον Υμηττό, την επέμβαση των αστυνομικών δυνάμεων κλπ.
      Η επίκαιρη ερώτηση του κ. Αντώνιου Σκυλλάκου έχει ως εξής:
      «Εδώ και πολλές ημέρες αστυνομικές δυνάμεις, δεκάδες διμοιρίες των ΜΑΤ,  έχουν ζώσει την περιοχή της πρώην Ναυτικής Βάσης στα Βριλήσσια και περιοχή Β΄ Ζώνης Υμηττού στα όρια των Δήμων Ηλιούπολης και Αργυρούπολης. Οι δυνάμεις αυτές επιτέθηκαν μάλιστα στους διαμαρτυρόμενους κατοίκους που αγωνίζονται να μην εγκατασταθεί το Κέντρο Υπερυψηλής Τάσης (ΚΥΤ) της ΔΕΗ Α.Ε. δίπλα στα σπίτια, στα σχολεία και στα νηπιαγωγεία, γεγονός που θα έχει εξαιρετικά αρνητικές συνέπειες στην υγεία των κατοίκων.
      Με δεδομένο το γεγονός ότι οι αστυνομικές δυνάμεις δημιουργούν ασφυκτικό κλίμα τρομοκράτησης και εκφοβισμού και ότι προστατεύουν τις παράνομες ουσιαστικά εργασίες της ΔΕΗ Α.Ε. 
      Ερωτώνται οι κύριοι Υπουργοί τι μέτρα προτίθεται να λάβει η Κυβέρνηση, προκειμένου να τερματιστεί η απαράδεκτη αυτή κατάσταση αστυνομοκρατίας που θυμίζει άλλες εποχές και τι μέτρα προτίθεται να λάβει, προκειμένου να μην εγκατασταθούν τα ΚΥΤ στις εν λόγω περιοχές.».
      Ο Υφυπουργός Ανάπτυξης κ. Καλαφάτης έχει το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σε σχέση με το πρώτο ερώτημά σας, συγκεκριμένα, κύριε συνάδελφε που αφορά το κέντρο διανομής Βριλησσίων, όπως γνωρίζετε αυτό είναι ένα ολυμπιακό έργο το οποίο είναι απαραίτητο για τη λειτουργία του Ολυμπιακού Σταδίου, αλλά περαιτέρω είναι και ένα έργο που θα βοηθήσει πάρα πολύ την υποδομή της γύρω περιοχής. 
      Το έργο αυτό είναι ένα έργο κλειστού υποσταθμού διανομής ηλεκτρικής ενέργειας 150 ΚW. Μάλιστα αυτός ο σταθμός είναι τελευταίας τεχνολογίας. Οι τροφοδοτικές γραμμές όπως και τα καλώδια που μεταφέρουν της μέσης τάσης, όλα αυτά θα είναι υπόγεια. Επίσης, πρέπει να επισημάνουμε ότι τέτοιοι υποσταθμοί υπάρχουν σε όλες τις πόλεις του κόσμου και μάλιστα στην Αθήνα υπάρχουν πάνω από δέκα. Υπήρχε ενημέρωση και συνεργασία με την Τοπική Αυτοδιοίκηση και πριν ξεκινήσει και προγραμματιστεί το έργο με το Δήμο Βριλησσίων είχε επέλθει συμφωνία, η οποία βεβαίως με τη νέα ηγεσία του δήμου έχει αλλάξει.
      Πρέπει να σας πούμε ότι σύμφωνα με όλες τις επιστημονικές απόψεις δεν υπάρχει κίνδυνος για τους κατοίκους. Αντίθετα μπορούμε να πούμε ότι τέτοιου είδους υποσταθμοί ελαττώνουν τον κίνδυνο, διότι η ένταση των πεδίων πέφτει επειδή εξομοιώνεται η μεταφορά. Αυτή είναι η φυσική εξήγηση που διέπει αυτούς τους υποσταθμούς.
      Σε σχέση με το δεύτερο ερώτημα που αφορά την αναβάθμιση του υποσταθμού ζεύξης των 150 ΚW στους Δήμους Ηλιούπολης και Αργυρούπολης και αυτό είναι ένα αναγκαίο ολυμπιακό έργο το οποίο, εκτός του ότι θα βοηθήσει τη διεξαγωγή των Ολυμπιακών Αγώνων, θα είναι και μια αναγκαία υποδομή για την μετά τους Ολυμπιακούς Αγώνες περίοδο. 
      Σύμφωνα με την απόφαση της ΔΕΠΟΣ, πρώτον, ματαιώνεται η κατασκευή του Κέντρου Υπερυψηλής Τάσης που είχε προγραμματιστεί των 400 ΚW και, επίσης των συστημάτων στήριξης αυτού του ΚΥΤ. Δεύτερον, μετακινούνται οι πυλώνες που περνούν μέσα από τον οικισμό κατά διακόσια μέτρα δυτικά από τον υποσταθμό. Τρίτον, αναβαθμίζεται το σύστημα των 150 ΚW που υπάρχει και έχει ήδη αδειοδοτηθεί. Τέταρτον, θα υπάρξει και αισθητική αναβάθμιση του χώρου καθώς θα γίνει πλήρης δενδροφύτευση στο χώρο που απελευθερώνεται. 
      ΠΡΟΕΔΡΟΣ (Απόστολος Κακλαμάνης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Οι ανησυχίες των κατοίκων και οι διαμαρτυρίες είναι απόλυτα δικαιολογημένες. Η επιστήμη δεν έχει καταλήξει οριστικά σύμφωνα με αυτά που μας λέτε. Δεν συμφωνεί. Τα τελευταία χρόνια οι προδιαγραφές γίνονται αυστηρότερες. Υπάρχουν πολλές απόψεις και στην Ελλάδα και μπορώ να σας διαβεβαιώσω από τους μελετητές καθηγητές πανεπιστημίων ότι υπήρχαν χώρες όπως η πρώην Σοβιετική Ένωση που είχε όρια χίλιες φορές πιο ασφαλή απ’ ό,τι στο δυτικό κόσμο.
      Νέες μελέτες στις ΗΠΑ αυξάνουν συνεχώς, κάνουν πιο αυστηρές τις προδιαγραφές. Το θέμα λοιπόν είναι σχετικό, ερευνάται από επιστημονική άποψη.
      Έχουν γίνει επί μήνες έντονες διαμαρτυρίες και η απάντηση είναι τα ΜΑΤ. Μάλιστα στα Βριλήσσια, Μεγάλη Πέμπτη, χτύπησαν και το βλέπαμε σε όλες τις τηλεοράσεις. Και μπαίνει το ζήτημα: Αφού υπάρχει κοινωνική διαμαρτυρία και ένταση, τι πειράζει η ΔΕΗ να πάει και να κάνει αυτούς τους σταθμούς που τους χρειαζόμαστε για τους Ολυμπιακούς Αγώνες, κάπου μακρύτερα; Οι δήμοι, οι φορείς που διαμαρτύρονται, έχουν προτείνει εκεί κοντά συγκεκριμένους χώρους. Ξέρετε πού βρίσκεται το πρόβλημα; Ότι θα πληρώσει κάτι παραπάνω η ΔΕΗ. Τις λείπουν 5-10 εκατομμύρια όταν εισπράττει από τους λογαριασμούς από τον ελληνικό λαό ένα σωρό και εμφανίζει τέτοιους ισολογισμούς κερδοφόρους; Και αξίζει τον κόπο να ξημεροβραδιάζονται διμοιρίες των ΜΑΤ και στις δύο περιοχές; 
      Να το πάρω και από την εξής άποψη: Συμφέρει την Κυβέρνηση σε προεκλογική περίοδο να δημιουργεί τέτοιες εντάσεις για να κερδίσει πέντε δεκάρες η ΔΕΗ; Εμείς θεωρούμε δικαιολογημένες τις διαμαρτυρίες, εσείς λέτε ότι είναι υπερβολικές. Ας αφήσουμε στην άκρη αυτό και ας πάνε αυτοί οι υποσταθμοί παραπέρα. Υπάρχουν χώροι του δημοσίου σε γειτονικούς αλλά μακρύτερους χώρους. Γιατί δεν τα λύνετε αυτά τα ζητήματα; 
      Κάτι ακόμη και τελειώνω. Στα Βριλήσσια που τους επισκέφτηκα τώρα τελευταία στη διαδήλωση που έκαναν, βάζουν ζήτημα για όλη την ναυτική βάση πενήντα δύο στρέμματα να δοθούν για να είναι χώρος πρασίνου. Περιμένουν απάντηση θετική από την πλευρά της Κυβέρνησης και σ’ αυτό το αίτημα. 
      ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, η ΔΕΗ δεν δρα ούτε αυτόνομα ούτε αυθαίρετα. Γνωρίζετε ότι εφαρμόζει αποφάσεις της ΔΕΠΟΣ. Και ξέρετε όπως σας προείπα, ότι σύμφωνα με την απόφαση της ΔΕΠΟΣ επειδή ακριβώς η Κυβέρνηση και η ΔΕΗ έχει ακούσει τις διαμαρτυρίες και τις ανησυχίες των κατοίκων, έχει τροποποιήσει την αρχική της απόφαση. Η αρχική απόφαση προέβλεπε όπως ανέφερα να δημιουργηθεί ένα κέντρο υπερυψηλής τάσης 400 ΚW και αυτή η απόφαση τροποποιήθηκε και θα δημιουργηθεί η αναβάθμιση ενός υποσταθμού των 150 KW.
      Επίσης, θέλω να σας πω ότι η επιστημονική κοινότητα, σύμφωνα με τις απόψεις της ΔΕΗ, έχει αποφανθεί έτσι. Βεβαίως τα επιστημονικά δεδομένα αλλάζουν από περίοδο σε περίοδο, προκύπτουν νέα στοιχεία και γι’ αυτό ακριβώς υπάρχει η επιστήμη και υπάρχει και η πολιτεία να εφαρμόζει τις επιστημονικές ανακαλύψεις. Σας διαβεβαιώ ότι όλες οι προδιαγραφές και οι τελευταίες προδιαγραφές που διέπονται από τις οδηγίες της Ευρωπαϊκής Ένωσης, θα τηρηθούν και στα δύο αναφερόμενα έργα. 
      Τώρα  σε σχέση με τις διαμαρτυρίες και με την ύπαρξη των ΜΑΤ, εδώ υπάρχει ένα πρόβλημα. Είναι καθ’ όλα σεβαστές οι ανησυχίες των κατοίκων. Αλλά όταν η ΔΕΗ έχει όλες τις άδειες, όταν η ΔΕΗ δρα σύμφωνα με τους νόμους, σύμφωνα με τις αποφάσεις της Κυβέρνησης και εμποδίζεται βιαίως από μια μικρή ομάδα πολιτών που ανησυχούν –εγώ δεν αμφισβητώ την ανησυχία των κατοίκων- τότε η ύπαρξη των ΜΑΤ, η ύπαρξη οποιουδήποτε μέσου που θα διευθετήσει αυτού του είδους τις διαφορές, γιατί να εκληφθεί ως τρομοκρατική ενέργεια; Νομίζω ότι αυτό είναι μια υπερβολή. Εμείς κατανοούμε τις ανησυχίες, κατανοούμε τη φημολογία, κατανοούμε ίσως το δίκιο ή το άδικο μιας συγκεκριμένης ομάδας πολιτών. Αλλά δεν μπορούμε πάντα να στέλνουμε στο πυρ το εξώτερο μια αστυνομική δύναμη η οποία βρίσκεται εκεί ακριβώς, για να αποτρέψει πιθανόν βιαιοπραγίες ένθεν κακείθεν. 
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, επειδή ασχολήθηκα με τα θέματα αυτά και ως Βουλευτής της περιφέρειας, πρέπει να σας πω ότι μέσα από το διάλογο όπως βρέθηκε η κατ’ αρχήν μετριοπαθέστερη διέξοδος της μετατροπής των 450 KW σε 150 KW μπορεί νομίζω να γίνει συζήτηση στο Υπουργείο, εσείς ο Υπουργός, με την Τοπική Αυτοδιοίκηση και τη ΔΕΗ και για το θέμα των Βριλησσίων και της Ηλιούπολης-Αργυρούπολης, ώστε να μην υπάρχει αυτή η ένταση. Και επιτρέψτε μου να πω ότι η χώρα έχει ανάγκη μεγαλύτερης αστυνόμευσης για την αντιμετώπιση της εγκληματικότητας και όχι των απλών διαμαρτυριών των πολιτών. 
      Αυτή είναι η άποψή μου, διότι ζω το πρόβλημα εκεί κοντά είμαι, στα Βριλήσσια. Δεν μπορεί να λειτουργήσει το κράτος έχοντας σε κάθε στιγμή δίπλα του τα ΜΑΤ. Τα ΜΑΤ χρειάζονται στην εθνική οδό που πράγματι υπήρξε θέμα παρακώλυσης των συγκοινωνιών και όχι για την εκτέλεση ενός έργου. Δείτε τα ζητήματα αυτά με κατανόηση και μετριοπάθεια, ώστε να βρεθεί μια λύση. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα μεταφέρω αυτήν την άποψη. 
      ΠΡΟΕΔΡΟΣ (Απόστολος Κακλαμάνης): Ευχαριστώ πολύ.
      Σειρά έχει η με αριθμό 593/6-5-2003 επίκαιρη ερώτηση του Βουλευτή της Νέας Δημοκρατίας κ. Σωτηρίου Χατζηγάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση κατασκευής της σήραγγας Γκρόπας στην Πίνδο. 
      Η επίκαιρη ερώτηση του κ. Σωτηρίου Χατζηγάκη έχει ως εξής:
      «Η κατασκευή της περιβόητης σήραγγας Γκρόπας στο λεγόμενο «φαράγγι του θανάτου» της ομώνυμης οροσειράς της Πίνδου (που βρίσκεται επί της επαρχιακής οδού Τρικάλων-Μεσοχώρας-Άρτας και αποτελεί το μοναδικό –και άκρως επικίνδυνο- πέρασμα για την ευρύτερη απομονωμένη περιοχή της Μεσοχώρας Τρικάλων) έχει δρομολογηθεί, ως ιδέα και ανάγκη εκτελέσεως, εδώ και πενήντα ολόκληρα χρόνια.
      Το 1993, το Νομαρχιακό Συμβούλιο Τρικάλων ενέκρινε ομόφωνα την κατασκευή της σήραγγας με προϋπολογισμό 1,2 δισεκατομμύρια και προτάθηκε να ενταχθεί το έργο αυτό που θα εξυπηρετούσε είκοσι τρεις οικισμούς στο εθνικό πρόγραμμα.
      Παρά τις δεσμεύσεις της Κυβέρνησης για την ένταξη του έργου στο Β΄ Κοινοτικό Πλαίσιο Στήριξης, από το 1999 κι έπειτα σταμάτησαν όλες οι διαδικασίες και ενέργειες προς συνέχιση και ολοκλήρωση του έργου, χωρίς να δοθεί καμιά απολύτως εξήγηση για το πάγωμα όλων των διαδικασιών. Εντούτοις οι υποσχέσεις και οι δημόσιες δεσμεύσεις για την ένταξη του έργου –αυτή τη φορά στο Γ΄ Κοινοτικό Πλαίσιο Στήριξης- συνεχίστηκαν, χωρίς φυσικά κανένα αποτέλεσμα μέχρι σήμερα, ενώ η απάντηση που έλαβα από το Υπουργείο σας σε σχετική ερώτηση που κατέθεσα στις 25-7-02 ήταν πως «δεν έχει ενταχθεί σε χρηματοδοτικό πρόγραμμα η κατασκευή του έργου».
      Κατόπιν τούτων ερωτάται η αρμόδια Υπουργός:
      Θα προωθηθεί άμεσα η χρηματοδότηση και η κατασκευή του τόσο σημαντικού αυτού έργου;».
      Ο Υφυπουργός Περιβάλλοντος, Χωροταξίας και Δημοσίων Έργων κ. Ιωάννης Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ θα επαναλάβω και στη Βουλή την απάντηση που έδωσα γραπτά στον κύριο συνάδελφο, ότι το έργο αυτό της σήραγγας Γκρόπας δεν έχει ενταχθεί σε κανένα χρηματοδοτικό πρόγραμμα. Έχουν γίνει μελέτες, η μελέτη της σήραγγας έχει τελειώσει καθώς και τα τεύχη δημοπράτησης της. Για τις προσβάσεις έχουν γίνει αναγνωριστικές οι μελέτες. Η προμελέτη οδοποιίας εγκρίθηκε, η μελέτη περιβαλλοντικών επιπτώσεων εγκρίθηκε, οι γεωλογικές αναγνωρίσεις ολοκληρώθηκαν και εκκρεμεί η οριστική μελέτη οδοποιίας, που θα εγκριθεί μέσα στον Ιούνιο. Από κει και πέρα, το ΥΠΕΧΩΔΕ δεν έχει τη δυνατότητα να εντάξει σε δικό του τομεακό πρόγραμμα του Γ΄ Κοινοτικού Πλαισίου Στήριξης το έργο αυτό, διότι το ΥΠΕΧΩΔΕ μπορεί να χρηματοδοτήσει μόνο έργα οδοποιίας διευρωπαϊκού δικτύου. Το αν θα χρηματοδοτηθεί ή θα μπει σε πρόγραμμα, είναι θέμα της Περιφέρειας και χειρισμών σε επίπεδο περιφέρειας. Δεν ξέρω τι δυνατότητες θα υπάρχουν σε κάποιες αναδιανομές του Γ΄ Κοινοτικού Πλαισίου Στήριξης, αλλά μέχρι τώρα η Περιφέρεια ή το Νομαρχιακό συμβούλιο μέσα στις διαδικασίες που ακολουθούνται, δεν πρότεινε το έργο αυτό στο Γ΄ Κοινοτικό Πλαίσιο Στήριξης, για το Περιφερειακό Επιχειρηματικό Πρόγραμμα.
      Λυπάμαι, κύριε συνάδελφε, αλλά δεν έχω να προσθέσω τίποτε περισσότερο.
      ΠΡΟΕΔΡΟΣ (Απόστολος Κακλαμάνης): Ο κ. Χατζηγάκης έχει το λόγο.
      ΣΩΤΗΡΗΣ ΧΑΤΖΗΓΑΚΗΣ: Κύριε Πρόεδρε, φοβάμαι πως το έργο αυτό έχει καταντήσει το γιοφύρι της Άρτας. Μετά από τις τόσες υποσχέσεις και τα τόσα «θα» των κυβερνητικών παραγόντων, έχει καταδείξει την αναξιοπιστία της Κυβέρνησης και μπορώ να πω ότι αποτελεί ένα ψεύδος διαρκείας που έγινε από ποικίλους κυβερνητικούς παράγοντες μηδέ Υπουργών εξαιρουμένων σε όλο αυτό το διάστημα. 
      Το έργο αυτό έχει την ιστορία του από το 1993. Από τότε άρχισαν να γίνονται οι μελέτες. Εκπονήθηκε και έγινε η τελική μελέτη. Το 1993 το περιφερειακό συμβούλιο Θεσσαλίας, εντάσσει αυτό το έργο στο Β΄ Κοινοτικό Πλαίσιο Στήριξης.
      Ο κύριος Πρωθυπουργός το 1997, περνώντας από τα Τρίκαλα, υπόσχεται ότι θα γίνει αυτό το έργο. Το 2000 ο τότε Υπουργός ΠΕΧΩΔΕ κ. Λαλιώτης, απαντώντας σε ερώτησή μου, λέει ότι το κόστος του έργου θα ανέβει στα 8 δισεκατομμύρια δραχμές και αμέσως με την ολοκλήρωση των μελετών θα προχωρήσει η διαδικασία δημοπράτησης του έργου.
      Κατόπιν της υποσχέσεως του Πρωθυπουργού, της έγγραφης υποσχέσεως του Υπουργού, όλων των διαδικασιών και όλων των φάσεων αυτού του έργου και της σπουδαιότητας που έχει, αφού ενώνει δύο νομούς, των Τρικάλων και της Άρτας, ερχόμαστε σήμερα και λέμε με την τακτική του Πόντιου Πιλάτου ότι αυτό το έργο δεν μπήκε στο πρόγραμμα. Μα, όλα αυτά τα χρόνια τι κάνετε; Αυτές οι υποσχέσεις, οι οποίες είναι έγγραφες και δημοσιευμένες παντού; Υπάρχουν και κινητοποιήσεις. Όλα αυτά τα «θα» τα οποία δίνετε; Γιατί δεν τα ικανοποιείτε;
      Γι’ αυτό, κύριε Πρόεδρε, εμείς μιλάμε περί μεγάλης κυβερνητικής απάτης. Μιλάμε περί αναξιοπιστίας όλων των Υπουργών ΠΕΧΩΔΕ που πέρασαν απ’ αυτή την καρέκλα και μας έδωσαν εγγράφως απαντήσεις περί του αντιθέτου. Και έρχονται σήμερα, εφαρμόζοντας την πολιτική του Ποντίου Πιλάτου και λένε ότι δεν έχει ενταχθεί. Να το εντάξετε, κύριε Υπουργέ! Είναι στο χέρι σας και μπορείτε να το εντάξετε. Ο περιφερειάρχης είναι προέκταση της δικής σας εξουσίας. Είναι δικό σας όργανο. Ιδού η Ρόδος, ιδού και το πήδημα!
      Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ δεν ξέρω τι υποσχέσεις υπάρχουν…
      ΣΩΤΗΡΗΣ ΧΑΤΖΗΓΑΚΗΣ: Ποιος ξέρει;
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): …και θα ήθελα, αν υπάρχουν δεσμεύσεις, να τις δω, για να ξέρω τι ακριβώς εννοούσαν.
      ΣΩΤΗΡΗΣ ΧΑΤΖΗΓΑΚΗΣ: Ορίστε, κύριε Υπουργέ.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Γιατί δεν ξέρω αν υπήρχε η πρόθεση να ενταχθεί στο περιφερειακό συμβούλιο…
      ΣΩΤΗΡΗΣ ΧΑΤΖΗΓΑΚΗΣ: Διαβάστε την τελευταία παράγραφο.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Για να ενταχθεί ένα έργο στο Γ΄ Κοινοτικό Πλαίσιο Στήριξης σε επίπεδο Περιφέρειας, υπάρχουν ορισμένες διαδικασίες. Γίνεται πρόσκληση εκδήλωσης ενδιαφέροντος, υποβάλλεται από τους τελικούς δικαιούχους τεχνικό δελτίο έργου, πρέπει να υπάρχει απόφαση συλλογικού οργάνου, δηλαδή του Νομαρχιακού συμβουλίου ή του Περιφερειακού συμβουλίου. Και τέτοια δεν υπάρχουν.
      ΣΩΤΗΡΗΣ ΧΑΤΖΗΓΑΚΗΣ: Έχουν γίνει, κύριε Υπουργέ, από το 1993.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Μα, εδώ μιλάμε για το Γ΄ Κοινοτικό Πλαίσιο Στήριξης, όχι για το Β΄ Κοινοτικό Πλαίσιο Στήριξης.
      ΣΩΤΗΡΗΣ ΧΑΤΖΗΓΑΚΗΣ: Και ενώ υπάρχουν μελέτες από το 1993, πρέπει να ξαναγίνουν άλλες μελέτες;
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Μελέτες δεν υπήρχαν το 1993. Οι μελέτες έγιναν τώρα και μάλιστα η οριστική μελέτη οδοποιίας….
      ΣΩΤΗΡΗΣ ΧΑΤΖΗΓΑΚΗΣ: Μα, υπάρχουν και τα νούμερα των μελετών εδώ. Υπάρχουν και οι αριθμοί των μελετών.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Το 2001 εγκρίθηκε η μελέτη, κύριε Χατζηγάκη. Το 2001 εγκρίθηκε η μελέτη για τη σήραγγα και η οριστική μελέτη οδοποιίας των προσβάσεων θα εγκριθεί τώρα, δεν έχει εγκριθεί ακόμα.
      ΣΩΤΗΡΗΣ ΧΑΤΖΗΓΑΚΗΣ: Εγώ θα σας καταθέσω τα έγγραφα που έχω στα χέρια μου.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Το 1999 ανατέθηκε η μελέτη της σήραγγας. Αυτά έχουν τελειώσει. Εκκρεμεί η οριστική μελέτη οδοποιίας των προσβάσεων, η οποία θα εγκριθεί εντός του Ιουνίου. Και στο Γ΄ Κοινοτικό Πλαίσιο Στήριξης δεν έχει γίνει καμία πρόταση μέχρι τώρα ούτε από το νομαρχιακό συμβούλιο ούτε από το περιφερειακό συμβούλιο να ενταχθεί το έργο. Είναι επαρχιακή οδοποιία. Το ΥΠΕΧΩΔΕ δεν μπορεί να το εντάξει στο δικό του τομεακό πρόγραμμα. Εγώ είμαι σαφής και θέλω να στρέψετε το ενδιαφέρον σας εκεί που πρέπει. Το νομαρχιακό συμβούλιο δεν το πρότεινε. Ούτε το περιφερειακό συμβούλιο.
      Αντιθέτως, το περιφερειακό συμβούλιο Θεσσαλίας ενέκρινε την ένταξη στο ΠΕΠ Θεσσαλίας του έργου κατασκευής σκέπαστρου οδικού τμήματος της επαρχιακής οδού Πηλίου-Μεσοχώρας στη θέση Γκρόπα. Πρότεινε, δηλαδή, αντί για σήραγγα να υπάρχει ένα σκέπαστρο με προϋπολογισμό 2.600.000 ευρώ. Λυπάμαι, αλλά αυτή είναι η πραγματικότητα.
      Θα μελετήσω τις απαντήσεις που είχαν δοθεί από τον προηγούμενο Υπουργό. Γιατί, απ’ ό,τι αντιλαμβάνομαι, υπήρχε η πρόθεση στο Β’ Κοινοτικό Πλαίσιο Στήριξης να ενταχθεί, δεν υπήρχαν όμως μελέτες. Στο Γ΄ Κοινοτικό Πλαίσιο Στήριξης που είμαστε τώρα και υπάρχουν μελέτες, δεν υπάρχει αυτή η πρόθεση από τους τοπικούς φορείς.
      ΠΡΟΕΔΡΟΣ (Απόστολος Κακλαμάνης): Καλώς, κύριε Υπουργέ.
      Κύριε Χατζηγάκη, να καταθέσετε για τα Πρακτικά τα έγγραφα στα οποία αναφερθήκατε.
      Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 47/ 27-2-2003 επερώτηση των Βουλευτών της Νέας Δημοκρατίας κυρίων Αναστασίου Λιάσκου, Παρθένας Φουντουκίδου, Ιορδάνη Τζαμτζή, Αλέξανδρου Κοντού, Σταύρου Παπαδόπουλου, Αριστοτέλη Παυλίδη, Σπυρίδωνος Σπύρου, Αθηναίου Φλωρίνη, Ανέστη Αγγελή, Μιλτιάδη Βαρβιτσιώτη, Γεωργίου Δεικτάκη, Σταύρου Καλογιάννη, Κωνσταντίνου Καραμπίνα, Γεωργίου Καρασμάνη, Κωνσταντίνου Κιλτίδη, Θεόφιλου Λεονταρίδη, Ευάγγελου Μπασιάκου, Αθανάσιου Νάκου, Παναγιώτη (Πάνου) Παναγιωτόπουλου, Ιωάννη Παπαθανασίου, Βασίλειου Παππά, Ευάγγελου Πολύζου, Θεόδωρου Σκρέκα, Κωνσταντίνου Τασούλα, Νικολάου Τσιαρτσιώνη, Κωνσταντίνου Τσιπλάκη, Ηλία Φωτιάδη, Νικολάου Γκελεστάθη, Βασιλείου Τσίπρα και Γεωργίου Σαλαγκούδη, προς τους Υπουργούς Ανάπτυξης και Γεωργίας, σχετικώς με την ανυπαρξία μέτρων ανάπτυξης του Αγροτουρισμού.
      Κοινοβουλευτικός Εκπρόσωπος της Νέας Δημοκρατίας για τη σημερινή συζήτηση ορίζεται ο κ. Γεώργιος Σαλαγκούδης.
      Κοινοβουλευτική Εκπρόσωπος του Συνασπισμού της Αριστεράς και της Προόδου ορίζεται η κ. Ασημίνα Ξηροτύρη-Αικατερινάρη.
      Το λόγο έχει ο πρώτος επερωτών κ. Αναστάσιος Λιάσκος.
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρία και κύριοι συνάδελφοι, κατ’ αρχάς θέλω να κάνω μια γενική διαπίστωση, ότι η πολιτική μας στον τουρισμό θυμίζει σκάφος που πορεύεται με αυτόματο πιλότο. Και το λέω αυτό, διότι, παρ΄ ότι παλινωδούσαμε ως πολιτεία σχετικά με το πώς έπρεπε να στηρίξουμε το τουριστικό μας προϊόν πριν από τον πόλεμο και ακούσαμε πολλές αντιφατικές ανακοινώσεις και είδαμε δεσμεύσεις της Κυβέρνησης για επιπρόσθετα κονδύλια για τη διαφήμιση, σήμερα διαπιστώνουμε όλοι ότι μετά τον πόλεμο δεν υπάρχει ένα συγκεκριμένο πλαίσιο δράσεων τέτοιο που να βοηθήσουν το προϊόν και να δώσουν τη δυνατότητα στους τουριστικούς επιχειρηματίες, που σε ολόκληρη τη χώρα στενάζουν, γιατί ήδη χάθηκαν και ο Απρίλιος και ο Μάιος, να επανακάμψουν. Περιμένουμε πάλι τις κρατήσεις της τελευταίας στιγμής και αφήνουμε αυτό το ευπαθές προϊόν, αυτό τον πιο δυναμικό κλάδο της ελληνικής οικονομίας ξανά στην τύχη του.
      Σε ό,τι αφορά τώρα την ανάπτυξη των εναλλακτικών και των ειδικών μορφών τουρισμού και εκεί, κύριε Υπουργέ, ενώ, όπως έχω πει, έχουμε ένα πλούσιο έργο της Κυβέρνησης από πλευράς εξαγγελιών, ουσιαστικά αυτό αποδεικνύεται κενό περιεχομένου. Με τη συγκεκριμένη επερώτηση η Νέα Δημοκρατία έρχεται να καταδείξει ότι το μοντέλο του αγροτουρισμού για την πατρίδα μας, παρά τα πλεονεκτήματα, δεν έχει αξιοποιηθεί. Και μάλιστα, με αυτό τον τρόπο η ύπαιθρος ερημώνει, ο Έλληνας αγρότης αποδυναμώνεται και το εισόδημά του βέβαια διαρκώς συρρικνώνεται.
      Η Κυβέρνηση με την κοινή υπουργική απόφαση 471/2002 στο πεδίο εφαρμογής του προγράμματος «Αγροτική ανάπτυξη και ανασυγκρότηση της υπαίθρου» περιλαμβάνει ως «αγροτουριστικά καταλύματα» τα εξής: ξενοδοχεία κλασικού τύπου πέντε, τεσσάρων και τριών αστέρων, μοτέλ τριών και τεσσάρων αστέρων, υποχρεωτικά μάλιστα πάνω από οδικές αρτηρίες μεγάλης κυκλοφορίας, ξενοδοχεία τύπου επιπλωμένων διαμερισμάτων πέντε, τεσσάρων και τριών αστέρων, ενοικιαζόμενα δωμάτια με ελάχιστο αριθμό έξι δωματίων και τουριστικές επιπλωμένες επαύλεις.
      Σε όλα τα κράτη της Ευρωπαϊκής Ένωσης αγροτουριστικά καταλύματα θεωρούνται κατ’ αρχήν τα σπίτια των αγροτών, που φιλοξενούν κατοίκους μεγάλων αστικών κέντρων, που επιθυμούν να ζήσουν για λίγο κοντά στη φύση, γνωρίζοντας τις αγροτικές δραστηριότητες και αγοράζοντας υγιεινά προϊόντα απευθείας από τους παραγωγούς.
      Θεωρούμε, λοιπόν, ότι αυτό το μοντέλο, το οποίο μπορεί, αν θέλετε, να ενταχθεί σήμερα με την κοινή υπουργική απόφαση, είναι μια διεθνής καινοτομία, η οποία δεν έχει προηγούμενο, είναι μια παγκόσμια πρωτοτυπία. Αυτό το μοντέλο, αδιαφορώντας για τα ιδιαίτερα χαρακτηριστικά της ζήτησης και της προσφοράς του αγροτουρισμού, του οποίου ο πυρήνας βέβαια είναι τα αγροτουριστικά καταλύματα, είναι καταδικασμένο εκ των προτέρων, αφού βρίσκεται σε αντίθεση με τις γενεσιουργικές αιτίες του αγροτουρισμού και τις κοινοτικές πολιτικές στήριξής του.
      Ο αγροτουρισμός σήμερα στην Ευρώπη αντιπροσωπεύει ποσοστό περίπου 15% του συνολικού τουρισμού, με ανοδικές τάσεις και αποτελεί μια σημαντική μορφή τουρισμού. Επειδή είχαμε κάνει μια ερώτηση και απάντησε, τόσο ο Υφυπουργός Ανάπτυξης αρμόδιος για θέματα τουρισμού που παρευρίσκεται, όσο και ο Υπουργός Γεωργίας, θέλω να πω ότι από τις απαντήσεις δεν διαφωτιστήκαμε. Αντίθετα πολλαπλασιάστηκαν τα ερωτηματικά μας. Γιατί αναμειγνύονται εντελώς αυθαίρετα όροι, έννοιες, ποσοτικά και ποιοτικά στοιχεία, στρατηγικοί στόχοι, συχνά αντιφατικά μεταξύ τους, χωρίς καμιά ορθολογική συνέπεια.
      Και βέβαια θεωρούμε ότι με αυτό τον τρόπο δεν υπάρχει συγκεκριμένη πολιτική κινήτρων, έτσι ώστε να μπορέσει ο αγρότης αποδέκτης να υλοποιήσει πρόγραμμα σχετικό με τη δραστηριότητα που προανέφερα. 
      Η γέννηση και η ανάπτυξη του αγροτοτουρισμού εμφανίστηκε στην Ευρώπη κατά την μεταβιομηχανική περίοδο. Και βέβαια πάρα πολλοί από τους κατοίκους των μεγάλων κέντρων εκτρέποντο προς την ύπαιθρο και άρχισαν σταδιακά να γίνονται πιο απαιτητικοί και εκλεκτικοί. Δεν τους αρκούσε ο καθαρός αέρας και το φυσικό περιβάλλον, αλλά άρχισαν αν το συνδυάζουν με επιτόπιες δραστηριότητες. Ήθελαν να καλύψουν τη φυσική ζωή του χωριού, διαμένοντας σε αγροτικές οικογένειες για πέντε ή δέκα μέρες και να περάσουν διακοπές ως φιλοξενούμενοι και όχι ως πελάτες.
      Κατ’ αρχήν να περιγράψουμε λίγο τη φιλοσοφία του τι είναι αυτό και να γνωρίσουμε τη συνδρομή των αγροτών, τα ήθη, τα έθιμα, τις παραδόσεις τόπου, τις άλλες δραστηριότητες κλπ. Έτσι ο τουρίστας γινόταν πρεσβευτής της φυσικής και πολιτισμικής κληρονομιάς του τόπου επίσκεψης και των τοπικών προϊόντων αυτής της περιοχής. Από τις έρευνες προκύπτει ότι οι αγροτοτουρίστες είναι φυσιολάτρες, οικολόγοι, ανωτέρου εισοδήματος και ανωτέρας ή ανωτάτης μόρφωσης, οικογενειάρχες με μικρά παιδιά συνήθως και το βασικό κίνητρο δεν είναι η χαμηλή τιμή, αλλά η αυθεντικότητα, η γνησιότητα που έχει να επιδείξει κάθε τόπος και οι άνθρωποι που γεννήθηκαν και ζουν σ’ αυτόν. Και να φέρω ένα παράδειγμα. Πόσα ελληνόπουλα σήμερα, που ζουν στις μεγάλες πόλεις έχουν δει πώς γίνεται το άρμεγμα της κατσίκας, το ζύμωμα, του φούρνισμα του ψωμιού, έχουν κόψει φρούτα κατ’ ευθείαν από τα δένδρα, έχουν ψήσει κάστανο στο τζάκι. Ένα πρόσφατο δημοσίευμα δείχνει ότι παιδάκια σε κάποιο σχολείο της Αθήνας, όταν τους ζήτησε η δασκάλα να ζωγραφίσουν το κοτόπουλο, ζωγράφισαν το κοτόπουλο από το σούπερ μάρκετ, όπως είναι τεμαχισμένο. Αυτές τις χαρές της απλής χωριάτικης ζωής που πρώτοι ανακάλυψαν οι Ελβετοί, οι Άγγλοι, οι Ιταλοί, οι Γερμανοί, δημιουργώντας τη ζήτηση του αγροτουρισμού, ξεφεύγοντας από τον κλασικό μαζικό τουρισμό υπαίθρου, αναζητούν σήμερα οι νεότερες γενιές των Ελλήνων, σε αντίθεση με τις παλαιότερες, οι οποίοι απεχθάνονται βέβαια οτιδήποτε τους θυμίζει τις άλλοτε δυσάρεστες συνθήκες του χωριού το οποίο εγκατέλειψαν και όταν επανέρχονται, θα έλεγε κανείς, μεταφέρουν και αστικές αντιλήψεις που αλλοιώνουν βάναυσα την ομορφιά του ελληνικού χωριού. 
      Η Ελλάδα, αν θέλει να συγκαταλέγεται μεταξύ των τουριστικά ανεπτυγμένων χωρών, οφείλει να αναπτύξει εξίσου όλες τις μορφές τουρισμού που λειτουργούν συμπληρωματικά και όχι ανταγωνιστικά μεταξύ τους, απευθυνόμενη κάθε μια  σε ιδιαίτερη αγορά και με διαφορετικά χαρακτηριστικά. Αυτή είναι ανάπτυξη εναλλακτικών μορφών τουρισμού. 
      Επίσης, από συμπεράσματα της ευρωπαϊκής επιτροπής προκύπτει ότι στις αγροτικές περιοχές, ιδιαίτερα στις ορεινές, νησιωτικές, απομακρυσμένες, μειονοτικές, όπου λόγω ιδιομορφίας του εδάφους και κατατεμαχισμού των μεριδίων γης και της έλλειψης υλικοτεχνικής υποδομής και τεχνογνωσίας της γεωργίας, δεν είναι δυνατή η μεγαλύτερη εντατικοποίηση της γεωργίας και το αγροτικό εισόδημα δεν μπορεί από μόνο του να διασφαλίσει ικανοποιητικό και σταθερό επίπεδο ζωής. 
      Για να διασφαλιστεί ο αγροτικός χαρακτήρας των εν λόγω περιοχών, η Ευρωπαϊκή Ένωση από το 1998 με τον κανονισμό 2052 τροποποίησε ριζικά τη μορφή των παρεμβάσεών της με τη μορφή μοντέλων ολοκληρωμένης ανάπτυξης όπως οι παρεμβάσεις στη γεωργία πρέπει να συνοδεύονται από την ανάπτυξη των απλών δραστηριοτήτων, όπως εναλλακτικούς τύπου δασοκομίας, παραγωγή οικολογικών προϊόντων και αγροτουρισμό. Έτσι, στην εκδηλωθείσα ζήτηση αγροτουριστικού προϊόντος κατά συγκυρία ανταποκρίθηκε ταχύτατα και ανάλογη προσφορά με τα διάφορα μέτρα ενίσχυσης της Ευρωπαϊκής Ένωσης.
      Όσον αφορά την ελληνική γεωργία, η κατάσταση περιγράφεται εμπεριστατωμένα και στην πρόσφατη μελέτη που εκπόνησε ανεξάρτητη επιστημονική επιτροπή για λογαριασμό του Υπουργείου Γεωργίας. Οι προβλέψεις είναι δυσοίωνες. Το αγροτικό εισόδημα παραμένει το μισό του μέσου όρου της Ευρωπαϊκής Ένωσης, σημαντικό ποσοστό του αγροτικού πληθυσμού ζει κάτω από τα όρια της φτώχειας, η επενδυτική δραστηριότητα στη γεωργία παρουσιάζει μόνιμη πτωτική τάση και αν πούμε επιγραμματικά ότι αυτή είναι η κατάσταση, γνωρίζουμε ότι το 16% του ελληνικού πληθυσμού ασχολείται με την ελληνική γεωργία και βέβαια δυστυχώς αυτή η κατάσταση διαμορφώθηκε με τις κυβερνήσεις του ΠΑΣΟΚ, παρά τον πακτωλό των κονδυλίων που εισέρευσαν από την Ευρωπαϊκή Ένωση για τους αγρότες. Δεν πρόκειται για συμπεράσματα δικά μας, αλλά του ίδιου του Υπουργείου Γεωργίας, και θα έλεγα ότι με την ένταξη των νέων χωρών της Ευρωπαϊκής Ένωσης, η κατάσταση των αγροτών μας, είναι γνωστό σε όλους μας, θα γίνει ακόμη πιο τραγική, θα προστεθούν εννιάμισι εκατομμύρια αγρότες με εξακόσια εκατομμύρια στρέμματα καλλιεργήσιμων εκτάσεων στα ήδη οκτώ εκατομμύρια διακόσιες χιλιάδες των σημερινών αγροτών της Ευρωπαϊκής Ένωσης. Γι’ αυτούς τους λόγους γίνεται η σημερινή συζήτηση, για να μη χάσουν οι αγρότες μας μια ακόμη ευκαιρία από τις λιγοστές που έχουν απομείνει και επιτέλους να δούμε σ’ αυτόν τον τόπο την ορθολογική ανάπτυξη των διαφόρων μορφών τουρισμού. 
      Θα ήθελα λίγο να δούμε τη φυσιογνωμία, όπως την αντιλαμβάνεται η πολιτεία μας, όπως την αντιλαμβάνεται η Κυβέρνηση. Υπενθυμίζουμε ότι η κοινοτική πρωτοβουλία «leader plus 2000-2006» που αποσκοπεί στην ενίσχυση του αγροτουρισμού θέτει μέγιστο ύψος επιλέξιμου συνολικού ποσοστού κατά κανόνα μέχρι 440.000 ευρώ ανά επένδυση με επιδότηση 55%, που μπορεί να θεωρηθεί ικανοποιητική για τον εκσυγχρονισμό αγροτουριστικών καταλυμάτων και όχι για ξενοδοχεία, μοτέλ και επαύλεις, όπως η κοινή υπουργική απόφαση περιγράφει τις προδιαγραφές. 
      Κύριε Υπουργέ, σε συγκεκριμένη ερώτηση όταν ζητούσα αυτά τα στοιχεία, μου απαντήσατε ότι οι βασικές επιδιώξεις της κυβερνητικής πολιτικής είναι η αναβάθμιση του υφιστάμενου ξενοδοχειακού δυναμικού της χώρας και ο εμπλουτισμός της τουριστικής προσφοράς με εγκαταστάσεις ειδικής τουριστικής υποδομής. Και μου λέτε εδώ ότι, σύμφωνα με τις κατευθύνσεις και την παραπέρα αύξηση του υπάρχοντος ξενοδοχειακού δυναμικού της χώρας και κάτω από συνθήκες σκληρού διεθνούς ανταγωνισμού στην απόφαση αυτή, ενισχύονται τουριστικά καταλύματα μικρής δυναμικότητας δεν ενισχύονται καταλύματα μικρής δυναμικότητας αλλά υψηλών απαιτήσεων, καθώς και καταλύματα τα οποία προέρχονται από τη μετατροπή παραδοσιακών και διατηρητέων κτισμάτων. Εδώ προφανώς δεν ξεχωρίζετε τα ξενοδοχεία, τα μοτέλ, τις επαύλεις που αναφέρονται στην κοινή υπουργική απόφαση από τα αγροτουριστικά καταλύματα ούτε γνωρίζετε ότι για κάθε ξεχωριστό τύπο καταλύματος, πρέπει να ισχύουν διαφορετικά κριτήρια ποιοτικής κατάταξης, αντίστοιχα, που αντικατοπτρίζουν τις διαφορετικές απαιτήσεις της αγοράς στην οποία το καθένα απ’ αυτά απευθύνεται. Φαντάζεστε τώρα τον αγροτουρίστα, ο οποίος παρασυρόμενος από την ένδειξη «αγροτουριστικό κατάλυμα» να καταλήξει σε ένα ξενοδοχείο πέντε αστέρων, απαιτώντας για τα παιδιά του φρέσκα αυγά από τις κότες του ιδιοκτήτη ή γιαούρτι φτιαγμένο από τον ίδιο, επειδή βαφτίστηκε το ξενοδοχείο αγροτουριστικό κατάλυμα ή τον αγροτουρίστα που από τη φύση του αναζητά ησυχία και ρηλάξ να καταλήξει για τους ίδιους λόγους σε ένα μοτέλ που κατά την κοινή υπουργική απόφαση πρέπει να βρίσκεται απαραιτήτως, όπως περιγράφει, πάνω από οδική αρτηρία μεγάλης κυκλοφορίας!
      Από τη μια μεριά, μας λέτε ότι επιδιώκετε αναβάθμιση του υφιστάμενου ξενοδοχειακού δυναμικού, ενώ από την άλλη, αύξηση αλλά με μικρής δυναμικότητας καταλύματα, ξεχνώντας προφανώς ότι στην κοινή υπουργική απόφαση, τίθεται το ελάχιστο δέκα δωμάτια και όχι το μέγιστο όριο όπως έπρεπε να είναι. Μέχρι δέκα δωμάτια έπρεπε να είναι, για να υπάρχει η φυσιογνωμία εκείνη που προσομοιάζει στον αγροτουρισμό. Και βέβαια μιλάτε και για υπερπροσφορά καταλυμάτων, αλλά αυτό δεν έχει καμία σχέση με την αγροτουριστική δραστηριότητα. Πολύ σωστά το ξενοδοχειακό επιμελητήριο σας βάζει το ζήτημα των καταλυμάτων και του αθέμιτου ανταγωνισμού, το οποίο περιγράφουμε και εμείς στην επερώτησή μας. Αλλά η αγροτουριστική δραστηριότητα είναι ένα σύνολο δραστηριοτήτων που διαφέρει σημαντικά από το στοιχειώδες ξενοδοχειακό κατάλυμα. 
      Τελικά ο φαύλος κύκλος στον οποίο έχει περιέλθει το τουριστικό μας προϊόν, όπως διαπιστώνεται εσείς, είναι ολοφάνερο ότι βρίσκεται στην ίδια την Κυβέρνησή σας, η οποία υποβαθμίζει, τόσο τον τουρισμό, όσο και τη γεωργία μας, υποσχόμενη με την έναρξη κάθε νέου κοινοτικού πλαισίου στήριξης ότι τα πράγματα αυτή τη φορά θα διορθωθούν σε σχέση με τα προηγούμενα. 
      Σε ό,τι αφορά την αγροτουριστική, φαίνεται από την απάντησή τους ότι αγνοεί πλήρως τους αγρότες, χωρίς να αναφέρει ούτε μια φορά συγκεκριμένες δράσεις. Αντίθετα μιλάει για σχέδια ανάπτυξης μονοπατιών μεταξύ Βουλγαρίας και Τουρκίας, κάτι άλλα πράγματα τα οποία δεν έχω αντιληφθεί, δεν υπάρχει κανείς, ειλικρινά, ο οποίος μπορεί να ξεχωρίσει ένα συγκεκριμένο σχέδιο αγροτουριστικής ανάπτυξης.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Επίσης ήθελα να πω ότι ο Υπουργός Γεωργίας –σε αντίθεση με εσάς βέβαια- σημειώνει ότι στα προγράμματα ανάπτυξης αγροτικού χώρου, αγροτική ανάπτυξη- ανασυγκρότηση της υπαίθρου «LEADER PLUS» και ΠΕΠ, τελικοί επενδυτές μπορούν να είναι και γεωργοί. Δηλαδή, ο Υπουργός Γεωργίας, κάνει τη χάρη και εντάσσει και τους αγρότες στα κοινοτικά προγράμματα που υποτίθεται ότι σχεδιάστηκαν και υλοποιούνται για να τους δημιουργήσουν καλύτερες συνθήκες και ποιότητας ζωής, ώστε να παραμείνουν στον τόπο τους και στις αγροτικές τους δραστηριότητες. 
      Συμπερασματικά, το μοντέλο ανάπτυξης αγροτουρισμού της Κυβέρνησης του ΠΑΣΟΚ υλοποιείται ερήμην των αγροτών. Διαφαίνεται ότι με αυτό το σχέδιο, αποσκοπείται να αστικοποιηθεί ό,τι έχει μείνει από το φυσικό μας περιβάλλον σε νησιά και ορεινές περιοχές, παρά τις δυσμενείς συνέπειες μακροπρόθεσμα βέβαια, από το μοντέλο που ήδη εφαρμόζεται. 
      Θεωρούμε ότι με ένα τέτοιο μοντέλο αγροτουριστικής ανάπτυξης, αφ΄ενός μεν η φυσιογνωμία του αγροτουρισμού δεν έχει καμία σχέση και αφ΄ ετέρου χάνεται πλέον –με το τελευταίο κοινοτικό πλαίσιο- η δυνατότητα που μπορούσε να έχει η χώρα μας να αναπτύξει αυτές τις φυσικές της ομορφιές, να συγκρατήσει τον Έλληνα αγρότη στην εστία του και βέβαια να δώσει τη χαρά, όχι μόνο στον Έλληνα κάτοικο των αστικών κέντρων, αλλά θα έλεγα και γενικότερα στον ευρωπαίο με τις απαράμιλλες ομορφιές που έχει η ελληνική φύση να κοινωνήσει και με το χωριό και με τα ήθη και τα έθιμα και να δώσει τη δυνατότητα στον εαυτό του μιας άλλου είδους αναψυχής, αλλά και η Κυβέρνησή σας να δώσει τη δυνατότητα στον νέο άνθρωπο να εργαστεί και να έχει λόγο να παραμείνει στην υπαίθρο χώρα.  
      Με αυτό το μοντέλο ανάπτυξης αγροτουρισμού, κύριε Υπουργέ, θεωρούμε εκ των προτέρων ότι θα έχετε αποτύχει, αν συνεχίσετε έτσι. Σας καλούμε αυτή την ύστατη στιγμή, παρότι έχει καθυστερήσει σημαντικά αφού το πρόγραμμα είναι 2000-2006, επιτέλους να σχεδιάσετε ένα ολοκληρωμένο αγροτουριστικό μοντέλο, τέτοιο που να τονώσει την ελληνική ύπαιθρο και να δώσει περαιτέρω ώθηση στο τουριστικό μας προϊόν.  
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Η κ. Παρθένα Φουντουκίδου έχει το λόγο για πέντε λεπτά να πρωτολογήσει. 
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, κύριε Υπουργέ, όταν πριν μερικά χρόνια ο ίδιος ο Πρωθυπουργός επέλεξε να προβάλλει το κεφάλαιο «Αγροτουρισμός», προτιμώντας μία συγκεκριμένη εταιρία-επιχειρηματία, εκτιμώ ότι έβαλε συγχρόνως και ταφόπετρα στην ίδια τη φιλοσοφία και τη σκοπιμότητα του μοντέλου ανάπτυξης που εξυπηρετούσε ο αγροτουρισμός και η προώθησή του. 
      Εγώ στην θέση του θα επέλεγα να προβάλλω τις δραστηριότητες ενός μέσου αγρότη, αν τελικά μετά από τόσα χρόνια και τόσες ευκαιρίες υπάρχει τέτοιο πρότυπο άξιο προβολής στη χώρα μας. Και γιατί αυτό; Γιατί σκοπός του προγράμματος «Αγροτουρισμός» είναι η συγκράτηση και η αύξηση του αγροτικού πληθυσμού στις αγροτικές εκμεταλλεύσεις, είναι η ενίσχυση του εισοδήματος με συμπληρωματικές δράσεις, παράλληλα με την ενίσχυση ιδιαίτερων περιοχών. 
      Τα εξασφαλίζουμε λοιπόν αυτά, παρέχοντας ένα πακέτο τουριστικό, με ένα μοντέλο όπου η άσκηση της τουριστικής δραστηριότητας, κύριε Υπουργέ, θα γίνεται από τους ίδιους τους αγρότες ως επιχειρηματίες και όχι ως υπαλλήλους κάποιων τουριστικών επιχειρήσεων. Το ζητούμενο είναι να συνδυάζεται η τουριστική δραστηριότητα με την αγροτική εκμετάλλευση μέσα στο πλαίσιο μίας αγροτουριστικής επιχείρησης, διότι αν η τουριστική εκμετάλλευση οδηγεί σε εγκατάλειψη της αγροτικής εκμετάλλευσης, τότε η αγροτική παραγωγή οδηγείται σε μαρασμό και χάνεται η δυνατότητα αξιοποίησης των αγροτικών χώρων μίας περιοχής. 
      Το ότι εσείς κάνατε την χάρη να επιτρέψετε με την νέα υπουργική απόφαση και σε κάποιους αγρότες να ενταχθούν σε προγράμματα αγροτουρισμού, νομίζω ότι είναι λάθος ή τουλάχιστον θα έπρεπε να συνοδεύεται από κάποια πριμοδότηση των αγροτών για προγράμματα που κατ’ εξοχήν έπρεπε να τους αφορούν. 
      Αυτή είναι, κύριε Υπουργέ, η ενδεδειγμένη στρατηγική ανάπτυξης που πρέπει να έχει κίνητρα και προϋποθέσεις για την ανάπτυξη πραγματικών αγροτουριστικών δραστηριοτήτων που αποτρέπει την εγκατάλειψη, αξιοποιεί την τοπική αγροτική παραγωγή και προβάλλει τη φύση. Ο τουρίστας να είναι καταναλωτής και άλλων τοπικών προϊόντων και να είναι   οι λόγοι της ποιότητας και οι ανταγωνιστικές τιμές που θα του επιτρέπουν τις λοιπές δραστηριότητες κοντά στη φύση είτε αυτή είναι πεζοπορία είτε ορειβασία ή παρακολούθηση της ζωής σε ένα αγρόκτημα. Να συνδυάζει δηλαδή και ψυχαγωγία και γνώση και τη φύση. 
      Έτσι λοιπόν θα προστατεύσουμε και θα ενισχύσουμε τους αξιόλογους φυσικούς και πολιτιστικούς πόρους που υπάρχουν στην ύπαιθρο, εξασφαλίζοντας ανάπτυξη και προστασία του υπαίθριου χαρακτήρα. Έτσι θα πετύχουμε την συμπληρωματική ανάπτυξη και βιοτεχνιών χειροτεχνίας, καθώς και άλλων τεχνών σε κάθε περιοχή. Όχι βέβαια με την προβολή εταιριών, με σκοπό την απορρόφηση ή αν θέλετε τη διαχείριση κάποιων κοινοτικών κονδυλίων. Όλα αυτά θα πρέπει να τα κάνετε με τέτοιο τρόπο, ώστε να είμαστε ισότιμοι στην ανταγωνιστική αγορά στο σύνολο της Ευρωπαϊκής Ένωσης. 
      Φθάνουμε τώρα, κύριε Υπουργέ, στην κριτική και στον απολογισμό του τι έχει γίνει μέχρι σήμερα από τα προηγούμενα προγράμματα, αλλά και από την πορεία των απορροφήσεων του Γ΄ Κοινοτικού Πλαισίου Στήριξης. Γιατί την ανεπάρκειά σας να αξιοποιήσετε τα κοινοτικά προγράμματα, θα την χαρακτήριζα –και νομίζω επιεικώς- ως το σύγχρονο εθνικό έγκλημα, κύριε Υπουργέ. Ίσως δεν είναι μόνο ανεπάρκεια, αλλά είναι και πελατειακές σχέσεις. 
      Να σας δώσω συγκριτικά από άλλες χώρες; Η Ισπανία διέθεσε το 69% των προγραμμάτων που εμπίπτουν στο LEADER για αγροτική ανάπτυξη στον τουρισμό. Στην Ιρλανδία ο τουρισμός δημιούργησε το 1990-1993 το 75% των νέων θέσεων εργασίας. Η νότιος Γαλλία; Η νότιος Ιταλία; Η Αυστρία; Στήριξαν τη βάση της ανάπτυξής τους στην βάση της ολοκληρωμένης ανάπτυξης αγροτικών περιοχών. 
      Η Ελλάδα: Μεσογειακά ολοκληρωμένα προγράμματα. GAP τμήμα προσανατολισμού. Κατευθύνσεις με την ΑΤΖΕΝΤΑ 2000. LEADER 1, 16,5% απορρόφηση, κύριε Υπουργέ. LEADER 2, χωρίς..
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εσείς τα χειριστήκατε αυτά. 
      ΠΑΡΘΕΝΑ ΦΟΥΝΤΟΥΚΙΔΟΥ: Αφήστε αυτά, κύριε Υπουργέ, που τα διαχειριστήκαμε εμείς. Αφήστε πού έφτασε η υλοποίηση. 
      … χωρίς τοπική αναπτυξιακή διάσταση και ζώνες προτεραιότητας. Αυτό, κύριε Γεωργακόπουλε, είναι το χρονικό των χαμένων ευκαιριών και κάποιοι πρέπει να απολογηθούν κάποια στιγμή. 
      Η εκλογική μου περιφέρεια, για παράδειγμα, διαθέτει ιαματικά λουτρά, λίμνες, ποτάμια, χιονοδρομικό, ιππικό, μονοπάτια, σπηλιές, φαράγγια, σπάνια βουνά, πολυκαλλιέργειες, κτηνοτροφία, μονάδες επεξεργασίας τοπικών προϊόντων, βυζαντινά μνημεία, αρχαιότητες, ιστορία και παράδοση. Πώς λοιπόν ενημερώνεται σήμερα ο αγρότης της Πέλλας και της όποιας εκλογικής περιφέρειας που θέλει να αξιοποιήσει και να συνδέσει την παραγωγή του με αυτόν τον πλούτο που τον προίκισε η φύση και η ιστορία των ανθρώπων της και η παράδοση. 
      Πώς θα τους ενθαρρύνουμε, πώς θα διατηρήσει την αυθεντικότητά του ως παραγωγός, προσφέροντας όλα αυτά στον τουρίστα, ώστε να τον προσελκύσει; Μετά λοιπόν από τρία κοινοτικά πακέτα, όλα αυτά, κύριε Υπουργέ, είναι ζητούμενα ακόμα με αποτέλεσμα να έχουμε στην Πέλλα, για παράδειγμα, την μεγαλύτερη πτώση εισοδήματος από άλλες περιοχές της Ελλάδος.
      Αν κάποιοι τολμήσουν να αποφασίσουν κάτι καινοτόμο, το ξέρετε καλά ότι πέφτουν στα γρανάζια του συστήματος. Ένα σημαντικό λοιπόν τομέα ανάπτυξης, ζωής, ελπίδας αναβάθμισης της υπαίθρου τον χάσατε και επιμένετε ότι θέλετε να διαχειριστείτε τις τύχες του αγρότη. Είναι γνωστό ότι δεν σας εμπιστεύονται, αλλά τουλάχιστον όσο μένετε εκεί που είστε, πάψτε να δυσχεραίνετε τη θέση του. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τζαμτζής, έτερος εκ Πέλλης συνάδελφος. 
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, ήδη από τον πρώτο εισηγητή της επερώτησης έγινε αναφορά στα προβλήματα τα οποία υπάρχουν στη χώρα μας όσον αφορά τον αγροτουρισμό, όταν μάλιστα τα στοιχεία είναι ξεκάθαρα, όταν γνωρίζουμε ότι ήδη στην Ισπανία λειτουργούν αυτήν τη στιγμή τέσσερις χιλιάδες οκτακόσια εβδομήντα οκτώ επισκέψιμα αγροκτήματα, όταν ξέρουμε ότι στην Γερμανία επτά εκατομμύρια διακόσιες χιλιάδες πολίτες επισκέπτονται κάθε χρόνο τα δικά τους αγροκτήματα στα οποία πραγματικά έχει γίνει μία σωστή αγροτουριστική παρέμβαση.  
      Τότε αυτό το οποίο πρέπει να πούμε για εσάς είναι ότι, όχι μόνο απλά μείνατε πίσω, αλλά ότι μέχρι σήμερα σπαταλήσατε χρήματα τα οποία σπαταλήθηκαν αποσπασματικά, ανούσια, δίχως να γίνει ουσιαστική παρέμβαση και δίχως να υπάρχουν θετικά αποτελέσματα για την ελληνική ύπαιθρο, για την ύπαιθρο στην χώρα μας, για νομούς όπως το νομό της Πέλλας, που ήδη αναφέρθηκε, που πραγματικά έχει τόσο μεγάλες δυνατότητες να παρουσιάσει ένα αγροτουριστικό προϊόν και ταυτόχρονα μέσα απ’ αυτήν την παρουσίαση και μέσα από αυτή την προσφορά υπηρεσιών να δοθεί η δυνατότητα στον αγρότη της Πέλλας να αυξήσει συμπληρωματικά το εισόδημά του.
      Όμως δεν είναι μόνο το ότι δεν αναπτύξατε σωστά τον αγροτουρισμό. Πραγματικά, δεν έχετε λάβει υπόψη σας τη σωστή, την ορθή ανάπτυξη της υπαίθρου. Θα έπρεπε ο αγροτουρισμός να λειτουργήσει ως μοχλός ανάπτυξης της ελληνικής επαρχίας. Θα έπρεπε να γίνει ουσιαστικά η σύνδεση των αναγκών του τοπικού πληθυσμού με τον αγροτουρισμό. Θα έπρεπε να δημιουργηθούν αγροτικά κτήματα, τα οποία θα είναι επισκέψιμα και δεν θα έπρεπε να δαπανώνται τα χρήματα για τον αγροτουρισμό έτσι αποσπασματικά σε κάποια παραδοσιακά καφενεία ή σε κάποιες μικρής εμβέλειας παρεμβάσεις. Ουσιαστικά αποκλείετε εταιρείες, κοινοπραξίες αγροτών για να μπορέσουν να λειτουργήσουν. Και φυσικά, δεν δίνετε τη δυνατότητα στους αγρότες αυτούς να έχουν και αυτοί μία χρηματοδότηση από την τράπεζα, τη στιγμή που βάζουν τα κτήματά τους, βάζουν δηλαδή ολόκληρη την περιουσία τους σε μία προσπάθεια ανάπτυξης, σε μία προσπάθεια, αν θέλετε, επενδυτική.
      Κύριε Υπουργέ, η «Αγροτουριστική Α.Ε.», η οποία έχει αναλάβει ουσιαστικά αυτή τη διαδικασία, πρέπει να πούμε ότι είναι πλέον μία ιδιωτική εταιρεία. Το σημαντικότερο πρόβλημα στην προσπάθειά σας αυτή είναι ένα. Είναι ότι έχετε καθορίσει εσείς τα πρότυπα αγροτουριστικής ανάπτυξης και βεβαίως το παιχνίδι από εδώ και πέρα είναι στημένο. Έχετε μία «Αγροτουριστική Α.Ε.», θυγατρική μέχρι πρότινος του Υπουργείου Γεωργίας, η οποία ουσιαστικά πέρασε πλέον στην «Ελληνικά Τουριστικά Ακίνητα Α.Ε.», τα οποία έχουν μετοχικό κεφάλαιο 52%. Ανοίξατε το παιχνίδι σε νέους επενδυτές, πέρασαν μέσα στο μετοχικό κεφάλαιο της εταιρείας η «Ολυμπιακή Τεχνική» ουσιαστικά και η «Θεμελιοδομή». Πέρασαν με κάποια μηδαμινά ποσά οι αναπτυξιακές εταιρείες που υπάρχουν και βεβαίως στήθηκε το παιχνίδι. Και λέω ότι στήθηκε το παιχνίδι –και είναι βαριά κουβέντα- διότι πραγματικά όταν καθορίζετε τα πρότυπα για το πώς θα αναπτυχθεί ο αγροτουρισμός και όταν η εταιρεία αυτή, η ιδιωτική πλέον, η «Αγροτουριστική Α.Ε.» θα έρθει και θα δουλέψει πάνω στους θεσμούς που η ίδια φτιάχνει, καταλαβαίνετε ότι το παιχνίδι είναι στημένο. Και είναι στημένο το παιχνίδι στον αγροτουρισμό για να φαγωθούν κυριολεκτικά τα δισεκατομμύρια των χρημάτων από κάποιες κατασκευαστικές εταιρείες και όχι για να αναπτυχθεί ουσιαστικά η ελληνική ύπαιθρος και να βοηθηθεί ο αγρότης στο εισόδημά του. 
      Τα λέω όλα αυτά γιατί κυριολεκτικά λειτουργείτε στην περίπτωση αυτή, τονώνοντας αυτή την εταιρεία, την «Αγροτουριστική Α.Ε», η οποία λειτουργεί σύμφωνα με την παροιμία «Γιάννης κερνάει, Γιάννης πίνει»! Αυτό κάνει. Και βεβαίως αυτή η κραυγή αγωνίας που βγάζω αυτή τη στιγμή είναι γιατί τόσα δισεκατομμύρια δραχμές από τα κοινοτικά αυτά προγράμματα είτε από το LEADER, είτε από τα επιχειρησιακά προγράμματα του Υπουργείου Γεωργίας είτε από τα περιφερειακά προγράμματα θα ανακυκλωθούν, κύριε Υπουργέ, μέσα σε κάποιες εταιρείες …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν ξέρετε τι λέτε και λυπάμαι γι’ αυτό. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
      ΙΟΡΔΑΝΗΣ ΤΖΑΜΤΖΗΣ: Ξέρω πολύ καλά τι λέω. Εσείς στήνετε παιχνίδια. Να ανακαλέσετε το ότι δεν ξέρω τι λέω. Εσείς δεν ξέρετε τι λέτε και τι κάνετε, κύριε Υπουργέ. Και γι’ αυτό που κάνετε, σας διαψεύδει ο κ. Νταλής με συνέντευξή του. Έχετε ορίσει τα πρότυπα και βεβαίως μέσα στην «Αγροτουριστική Α.Ε.» είναι οι κατασκευαστικές εταιρείες. Αυτό αποδεικνύεται και από απαντήσεις που έχω στα χέρια μου και τις οποίες βεβαίως μπορώ να καταθέσω και στη Βουλή. Εσείς, λοιπόν, δεν ξέρετε πλέον ούτε τι λέτε ούτε τι πράττετε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αλέξανδρος Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, ο αγροτουρισμός και γενικότερα ο κάθε μορφής εναλλακτικός τουρισμός στην ύπαιθρο αποτελούν έννοιες που συζητήθηκαν ευρέως, έχουν χρησιμοποιηθεί από άλλες χώρες ευρύτατα, δυστυχώς όμως στη δική μας χώρα ελάχιστη εφαρμογή έχουν βρει. Μαζί δε με το  μεγάλο θέμα της αειφόρου ανάπτυξης που είναι και η κύρια στόχευση της γεωργίας του μέλλοντος, αποτελούν τις νέες προσεγγίσεις στη γεωργία, συμβάλλουν δε σε μεγάλο βαθμό στο ζήτημα της τοπικής και της εκ των κάτω ανάπτυξης της υπαίθρου, με παράλληλο σεβασμό και προστασία του περιβάλλοντος.
      Οι διάφορες μορφές τουρισμού στην ύπαιθρο, μεταξύ των οποίων και ο αγροτουρισμός έχουν τη δυνατότητα να καλύψουν πολλαπλές ανάγκες. Η πρώτη ανάγκη αφορά τους αγρότες, οι οποίοι αναζητούν συμπληρωματικά τα αγροτικά εισοδήματα, δεδομένης της κρίσης και της αβεβαιότητας στον αγροτικό τομέα.
      Η δεύτερη αφορά την ανάγκη των κατοίκων των αστικών κέντρων να ζήσουν έστω και για λίγο στη φύση, να απολαύσουν τα αγαθά της και να επανασυνδεθούν με το φυσικό περιβάλλον και τον αγροτικό πολιτισμό γενικότερα. 
      Και η τρίτη και σημαντικότερη ανάγκη, η οποία πρέπει να πούμε ότι έχει και εθνικές διαστάσεις, αφορά τη συγκράτηση των αγροτών σε ορεινές και ημι-ορεινές περιοχές της χώρας, πολλές από τις οποίες βρίσκονται πλησίον των συνόρων, πολλές περιοχές είναι και στο δικό μας νομό, το Νομό Ξάνθης, οπότε η εκεί παραμονή τους αποτελεί ένα σημαντικότατο παράγοντα για την αποτελεσματικότερη φύλαξη των περιοχών αυτών και των συνόρων μας. 
      Αντικειμενικός, κατά συνέπεια, και μακροχρόνιος στόχος του αγροτουρισμού είναι να συμβάλλει στην αντιστροφή κλίματος εγκατάλειψης που υπάρχει στην ύπαιθρο, εξαιτίας κυρίως της συρρίκνωσης της γεωργίας και στη συνέχεια, στη δημιουργία ευνοϊκότερων συνθηκών για την ανάπτυξη νέων οικονομικών δραστηριοτήτων. 
      Στον αγροτουρισμό όμως, αν και αποτελεί μια από τις πλέον συζητημένες στρατηγικές ανάπτυξης των μειονεκτικών αγροτικών περιοχών, η Ελλάδα υστερεί σημαντικά σε σχέση με τις περισσότερες χώρες της Ευρωπαϊκής Ένωσης, τόσο στην ποσοστιαία συμμετοχή των γεωργικών εκμεταλλεύσεων σ’ αυτόν, όσο και σε ποικιλία προσφερόμενων υπηρεσιών. Σε χώρες με μακρά αγροτουριστική παράδοση, όπως είναι η Σουηδία και η Ελβετία, οι γεωργικές εκμεταλλεύσεις που ασχολούνται με τον αγροτουρισμό φτάνουν το 20% του συνόλου. Στην Αυστρία φτάνουν το 10%, στο Ηνωμένο Βασίλειο το 8%, στη Γαλλία το 15%, στην Ιταλία το 15%, ενώ στην Ελλάδα οι εκμεταλλεύσεις αυτές είναι εντελώς περιθωριακές και βρίσκονται στα σπάργανα. Είναι δε χαρακτηριστικό ότι από το σύνολο των αγροτουριστικών καταλυμάτων που επιδοτήθηκαν με βάση τους σχετικούς κανονισμούς της Ευρωπαϊκής Ένωσης, τα δύο τρίτα βρίσκονται σε νησιά και το 9% σε παράκτιες περιοχές που δύσκολα χαρακτηρίζονται ως αγροτικές σε σχέση με την οικιστική δομή, τη σύνθεση της απασχόλησης και των εισοδημάτων, τις υπηρεσίες που αυτά προσφέρουν, κυρίως όμως της δυνατότητάς τους να συμβάλλουν στην τουριστική και συγχρόνως στην αγροτική ανάπτυξή τους.
      Το ερώτημα που τίθεται εύλογα είναι: 
      Ποιοι είναι οι λόγοι που δημιουργούν αυτή την υστέρηση στην ανάπτυξη του αγροτουρισμού στην Ελλάδα; 
      Πού οφείλονται οι δυσλειτουργίες ή οι δυσκολίες εφαρμογής ενός γνήσιου αγροτουριστικού μοντέλου, με την έννοια ότι οι τουριστικές υπηρεσίες θα συνδέονται με τη γεωργική παραγωγή, θα συνδέονται με τα τοπικά προϊόντα, θα συνδέονται με τον πολιτισμό της υπαίθρου;
      Ο πρώτος και σημαντικότερος λόγος είναι η αδυναμία της Κυβέρνησης να σχεδιάσει και να υλοποιήσει μία γενικότερη στρατηγική ανάπτυξης του αγροτουρισμού στη χώρα μας. Άλλωστε είναι φυσικό. Όταν μία χώρα στερείται στρατηγικής ανάπτυξης της γεωργίας, όπως και στρατηγικής ανάπτυξης του τουρισμού, με όλες τις δυσμενείς επιπτώσεις που αυτά συνεπάγονται στη γενικότερη οικονομική ανάπτυξή της, είναι δύσκολο να αξιοποιήσει και τα συγκριτικά πλεονεκτήματα που αυτή η χώρα διαθέτει για την ανάπτυξη και του αγροτουρισμού.
      Ο δεύτερος λόγος –και πρέπει να επισημανθεί αυτό- είναι η ανικανότητα της Κυβέρνησης να απορροφήσει τα κονδύλια που η Ευρωπαϊκή Ένωση διαθέτει για την αγροτουριστική ανάπτυξή της. Είναι χαρακτηριστικό ότι από τις τέσσερις κατηγορίες των σχετικών προγραμμάτων της Ευρωπαϊκής Ένωσης, του Γ΄ Κοινοτικού Πλαισίου Στήριξης, του Υπουργείου Γεωργίας και των περιφερειακών του υπηρεσιών, τα ολοκληρωμένα προγράμματα του Άξονα 7, τα ολοκληρωμένα προγράμματα των δεκατριών περιφερειών, τα προγράμματα στα πλαίσια των σχεδίων βελτίωσης και αγροτικής εκμετάλλευσης και το «Leader», η αξιοποίηση είναι από μηδαμινή έως ελάχιστη, έστω και αν αυτά έχουν ξεκινήσει το έτος 2000. 
      Και ο τρίτος λόγος είναι η κοντόφθαλμη και πελατειακής μορφής αντιμετώπιση των θεμάτων του αγροτουρισμού από την Κυβέρνηση, όπως αυτή αποδεικνύεται με την Κοινή Υπουργική Απόφαση 471/2002, σύμφωνα με την οποία στο πεδίο εφαρμογής του προγράμματος «Αγροτική ανάπτυξη και ανασυγκρότηση της υπαίθρου» περιλαμβάνονται, κατά παγκόσμια πρωτοτυπία, ως «αγροτουριστικά καταλύματα» ξενοδοχεία, μοτέλ και επαύλεις πέντε, τεσσάρων και τριών αστέρων και αποκλείονται τα σπίτια των αγροτών, που στις περισσότερες περιπτώσεις του αγροτουρισμού φιλοξενούν επισκέπτες, κατοίκους μεγάλων αστικών κέντρων.
      Οφείλει επιτέλους να αντιληφθεί η Κυβέρνηση ότι επίκεντρο της κάθε μορφής αγροτουριστικής ανάπτυξης πρέπει να είναι ο ίδιος ο αγρότης. Το δε μοντέλο αγροτουρισμού που μπορεί να αναπτυχθεί αν δεν είναι προσαρμοσμένο στις ιδιαιτερότητες του ελληνικού χώρου, στις παραδόσεις και τον πολιτισμό της αγροτικής κοινωνίας και δεν έχει σαν στόχο τη στήριξη της άλλης, της ξεχασμένης Ελλάδας αλλά έχει σαν στόχο την ικανοποίηση κομματικών και πελατειακών σχέσεων, είναι καταδικασμένο να αποτύχει, όπως δυστυχώς έχει συμβεί μέχρι τώρα στην χώρα μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σταύρος Παπαδόπουλος έχει το λόγο.
      ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ύστερα απ’ όλα όσα ειπώθηκαν και ακούστηκαν σήμερα μέσα σ’ αυτή την Αίθουσα μπορώ να πω για άλλη μια φορά ότι η Κυβέρνηση όλων των Ελλήνων δυστυχώς έγινε Κυβέρνηση ολίγων μόνο Ελλήνων ήτοι των διαπλεκομένων, τα συμφέροντα των οποίων και μόνο εξυπηρετεί. Για άλλη μια φορά η Κυβέρνηση με την αλλοπρόσαλλη, ανάλγητη και χωρίς ίχνος αγάπης, πολιτική της στρέφεται με τα γεμάτα ουτοπία μέτρα της εναντίον των αγροτών των οποίων δήθεν το εισόδημα θέλει να στηρίξει. 
      Ναι, κυρίες και κύριοι συνάδελφοι, πρόκειται για τα περιβόητα μέτρα ενίσχυσης του αγροτουρισμού με την υπ’ αριθμόν 471/2002 κοινή υπουργική απόφαση στο πεδίο εφαρμογής του προγράμματος αγροτική ανάπτυξη και ανασυγκρότηση της υπαίθρου, ενώ έπρεπε να ειπωθεί ότι είναι αγροτική υπανάπτυξη, απερήμωση και συρρίκνωση της υπαίθρου!
      Και ερωτώ, κυρίες και κύριοι συνάδελφοι: Τι μπορεί να κάνει ένας Έλληνας γεωργοκτηνοτρόφος και ιδιαίτερα ένας γεωργοκτηνοτρόφος των ορεινών και προβληματικών, των μειονεκτικών αυτών περιοχών της χώρας μας όπως είναι η ιδιαίτερη πατρίδα μου η Δράμα που είναι όλοι σχεδόν χρεωμένοι στην Αγροτική Τράπεζα; Και η αλήθεια είναι κύριε Υπουργέ, ότι στην περιοχή Κάτω Νευροκοπίου Δράμας, στην περιοχή Παρανεστίου και στην περιοχή Προσοτσάνης χρωστούν πάνω από 10 δισεκατομμύρια που σημαίνει ότι όλη την κινητή και ακίνητη περιουσία τους να πουλήσουν οι άνθρωποι αυτοί δεν μπορούν να εξοφλήσουν. Και όλα τα χρέη σε ένα μεγάλο ποσοστό μπορώ να πω στο 90% προέρχονται από τα πανωτόκια. Πως λοιπόν αυτοί οι άνθρωποι θα μπορέσουν να αναπτύξουν τον αγροτουρισμό με αγροτουριστικά καταλύματα αξίας πάνω από 150-200 εκατομμύρια;
      Αλήθεια, κυρίες και κύριοι συνάδελφοι, μπορούν οι γεωργοκτηνοτρόφοι της χώρας μας να κατασκευάσουν ξενοδοχεία κλασσικού τύπου πέντε, τεσσάρων και τριών αστέρων; Μπορούν να κατασκευάσουν μοτέλ τεσσάρων και τριών αστέρων υποχρεωτικά πάνω από οδικές αρτηρίες μεγάλης κυκλοφορίας; Μπορούν να κατασκευάσουν ξενοδοχεία επιπλωμένων διαμερισμάτων, ενοικιαζόμενα δωμάτια με ελάχιστο αριθμό δωματίων δέκα ή τουριστικές επιπλωμένες επαύλεις; Αλήθεια, κυρίες και κύριοι συνάδελφοι, μπορούν οι ανήμποροι να ζήσουν με αξιοπρέπεια γεωργοκτηνοτρόφοι της χώρας μας που οι περισσότεροι, όπως προείπα, χρωστούν στην Αγροτική Τράπεζα και κινδυνεύουν να χάσουν και τα ίδια τους τα σπίτια με κατασχέσεις και πλειστηριασμούς, να δαπανήσουν τα ως άνω αναφερόμενα τεράστια ποσά των 150 και 200 εκατομμυρίων για να δημιουργήσουν τέτοια ξενοδοχεία που απαιτεί η κοινή υπουργική απόφαση; 
      Είναι, κύριε Πρόεδρε, γνωστό σε όλους μας ότι σε όλες τις χώρες της Ευρωπαϊκής Ένωσης ως αγροτουριστικά καταλύματα θεωρούνται τα σπίτια αγροτών που φιλοξενούν επισκέπτες κατοίκους μεγάλων αστικών κέντρων, τους ανθρώπους που θέλουν να ζήσουν ανάμεσα σε κατοικίδια ζώα, σε δέντρα, ανάμεσα στη φύση και να παντρέψουν τον τρόπο ζωής με την πολιτιστική μας κληρονομιά. Αν δεν γίνουν αυτά δεν μπορεί να υπάρξει αγροτουρισμός τέτοιος που να ενισχύσει το πενιχρό, το ανύπαρκτο μπορώ να πω εισόδημα των Ελλήνων αγροτών. Θέλουν λοιπόν σ’ αυτές τις περιοχές να ζήσουν άνθρωποι οι οποίοι να μπορούν να έρχονται σε επαφή με τους αγρότες, να ζουν κοντά τους, να ζουν ανάμεσά τους, να αγοράζουν τα αγνά αγροτικά τους προϊόντα και εν πάση περιπτώσει, το τονίζω άλλη μια φορά, να βιώσουν το δικό μας γνήσιο αγροτικό πολιτισμό. 
      Έτσι, κυρίες και κύριοι συνάδελφοι, με το προτεινόμενο μοντέλο ανάπτυξης του αγροτουρισμού, αντί να ενισχύουμε –το τονίζω για άλλη μια φορά- το πενιχρό μέχρι ανύπαρκτο εισόδημα των αγροτών της χώρας μας, συρρικνώνουμε ακόμη περισσότερο την οικονομική τους επιφάνεια, με αποτέλεσμα οι γεωργοκτηνοτρόφοι της χώρας μας και ιδιαίτερα των ορεινών προβληματικών περιοχών να βρίσκονται σε απελπιστική οικονομική κατάσταση που σε πολλές περιπτώσεις μπορώ να πω ότι, αγγίζει τα όρια του τραγικού.
      Και ερωτώ, κύριε Υπουργέ: Που είναι το κράτος αγάπης, πρόνοιας και αλληλεγγύης που υπόσχεστε συνεχώς στον ελληνικό λαό και ιδιαίτερα στους γεωργοκτηνοτρόφους της χώρας; Ειλικρινά δείξτε μου λίγη έμπρακτη απ’ αυτή την αγάπη που υπόσχεστε με κίνητρα ανάπτυξης τέτοια που θα μπορούν πραγματικά να ενισχύσουν το εισόδημα του Έλληνα αγρότη, την κοινωνικοοικονομική του ανάπτυξη γενικότερα, παρέχοντάς του ένα αληθινό πραγματικό εισόδημα μέσω της αγροτικής ανάπτυξης και ανασυγκρότησης της υπαίθρου, όπως λέτε, για να μπορέσουν και οι άνθρωποι αυτοί να ζήσουν με αξιοπρέπεια, στηρίζοντας το έθνος, φυλάγοντας Θερμοπύλες!
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι:
      1. Οι Υπουργοί Δικαιοσύνης και Εξωτερικών, κατέθεσαν σχέδιο νόμου: «Κύρωση της Σύμβασης για την αναγνώριση και εκτέλεση αποφάσεων σχετικών με υποχρεώσεις διατροφής».
      2. Οι Υπουργοί Εθνικής Άμυνας, εξωτερικών και Οικονομίας και Οικονομικών, κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Τυνησίας για τη συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)».
      3. Οι Υπουργοί Εθνικής Άμυνας, Εξωτερικών, Οικονομίας και Οικονομικών και Δικαιοσύνης, κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για τη συμμετοχή αλβανικού στρατιωτικού ή πολιτικού προσωπικού στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)».
      Παραπέμπονται στις αρμόδιες Διαρκείς Επιτροπές.
      Ο κύριος Υφυπουργός έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, ακούγοντας κάποιος τους συναδέλφους θα είχε την αίσθηση ότι δεν ζούμε σ’ αυτήν τη χώρα, αλλά ζούμε σε άλλη χώρα και ασφαλώς δεν μπορούμε να παρακολουθήσουμε ορισμένα πράγματα. 
      Κύριοι συνάδελφοι, θα ξεκινήσω από ένα θέμα το οποίο ειπώθηκε πάρα πολλές φορές και ειπώθηκε σχεδόν απ’ όλους ότι, τάχα η απόφαση με αριθμό 471 προβλέπει μόνο να γίνουν ξενοδοχεία κλασσικού τύπου όπως αναφέρατε όλοι σας πέντε, τεσσάρων και τριών αστέρων, ξενοδοχεία μοτέλ τεσσάρων και τριών αστέρων, ξενοδοχεία επιπλωμένων διαμερισμάτων τεσσάρων και τριών αστέρων και  τουριστικές και επιπλωμένες επαύλεις. Και εκεί σταματούσαν. Αυτό λέγατε ότι είναι η απόφαση με αριθμό 471. Ξεχάσατε όμως να διαβάσετε παρακάτω που μιλάει για τα ενοικιαζόμενα δωμάτια που λέει ότι μπορεί να είναι μέχρι δώδεκα κλίνες, ξεχάσατε να πείτε ότι υπάρχουν ενοικιαζόμενα διαμερίσματα τεσσάρων κλειδιών –και θα σας πω γιατί βάλαμε τα τέσσερα κλειδιά- που μπορεί να είναι μέχρι είκοσι…
      ΣΤΑΥΡΟΣ ΠΑΠΑΔΟΠΟΥΛΟΣ: Που είναι τριών αστέρων αυτά τα τέσσερα κλειδιά.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μην μιλάτε κύριε συνάδελφε, ακούστε!
      ΣΤΑΥΡΟΣ ΠΑΠΑΔΟΠΟΥΛΟΣ: Προηγουμένως η παρέμβασή σας ήταν ανεπίτρεπτη στο συνάδελφο…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ακούστε και θα πω στο συνάδελφο…
      ΣΤΑΥΡΟΣ ΠΑΠΑΔΟΠΟΥΛΟΣ: ήταν ανεπίτρεπτη προηγουμένως η παρέμβασή σας…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριε Παπαδόπουλε! 
      ΣΤΑΥΡΟΣ ΠΑΠΑΔΟΠΟΥΛΟΣ:  Προηγουμένως ο κύριος Υπουργός…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Όπως παρενέβην στον κύριο Υπουργό προηγουμένως παρεμβαίνω και σε σας! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Η απόφαση, επίσης, μιλάει για διατηρητέα κτίρια και δεν αποκλείει πουθενά την κατοικία του αγρότη, αν έχει τις προδιαγραφές αυτές που προβλέπονται για τουριστικά καταλύματα. Που λοιπόν είδατε όλα όσα εδώ μας λέγατε τόση ώρα; Που τα βρήκατε αυτά;
      Σας διαβάζω την απόφαση. Εάν εσείς διαβάζετε τη μισή απόφαση ή διαβάζετε αυτή που θα δημιουργήσει εντυπώσεις, τότε λυπάμαι ειλικρινά, αλλά η κριτική την οποία κάνετε, δεν είναι αξιόπιστη. Γιατί, για να είναι αξιόπιστη, θα πρέπει να αναφέρεστε σε όλα, εάν πραγματικά θέλετε να μιλήσουμε για όλα! 
      Μήπως έχετε την αίσθηση ότι θα πρέπει να στείλουμε τον αγροτουρίστα να πάει να μείνει σε καταλύματα του ενός ή των δύο κλειδιών; Έχετε την αίσθηση ότι έτσι θα αναπτύξουμε την ύπαιθρο; Μήπως έχετε την αίσθηση ότι εάν δώσουμε τη δυνατότητα να δημιουργούνται φθηνά καταλύματα θα περιφρουρήσουμε το περιβάλλον; Έχετε την αίσθηση ότι, εάν επιτρέψουμε να γίνονται καταλύματα φθηνής ποιότητας και φθηνής κατασκευής, θα αναπτυχθεί η ύπαιθρος και η πολιτιστική παράδοση στην περιοχή; 
      Η πολιτιστική παράδοση και η κουλτούρα διατηρείται μόνο, εάν πάμε σε καταλύματα ποιότητας, αφού ο υψηλού εισοδήματος τουρίστας –όπως είπε ο εισηγητής σας επί της επερώτησης, ο κ. Λιάσκος- που είναι και μορφωμένος και πλούσιος θέλει καταλύματα υψηλής ποιότητος. Δεν πάει να μείνει σε κάποιο αχούρι, απλώς και μόνο επειδή πάει στο χωριό, για να ζήσει την αγροτική ζωή. Θέλει να έχει τις ανέσεις του, θέλει οπωσδήποτε να έχει όλα εκείνα τα χαρακτηριστικά που θα του επιτρέψουν να απολαύσει, να διασκεδάσει, γιατί πάει για διασκέδαση!
      Θέλετε, δηλαδή, να υποβιβάσουμε τα κλειδιά και να τα κάνουμε ένα και δύο; Λέμε από τέσσερα κλειδιά και πάνω και μάλιστα εάν στην πράξη αποδειχθεί  ότι κάπου χρειάζεται να βελτιώσουμε αυτήν την ιστορία, εμείς θα την βελτιώσουμε. Εμείς ποτέ δεν έχουμε αρνηθεί να βελτιώσουμε την εξής δυνατότητα: Εάν –για παράδειγμα, να σας το πω έτσι- έχουν τα τέσσερα κλειδιά και ζητάνε αιρκοντίσιον και χτίζονται καταλύματα σε επτακόσια μέτρα και πάνω, έχουμε κάλλιστα τη δυνατότητα να αφαιρέσουμε την υποχρέωση να τους βάλουμε και αιρκοντίσιον, επειδή τα τέσσερα κλειδιά προβλέπουν και αιρκοντίσιον για τα καταλύματα, τα οποία είναι σε πεδινές περιοχές. Αλλά, αντί να μιλήσουμε επί συγκεκριμένων θεμάτων και να αναφερθείτε σε συγκεκριμένα, πήρατε φόρα και λέτε τα όσα λέτε. 
      Όσον αφορά την παρέμβασή μου στον κ. Τζαμτζή, οργίστηκα –το ομολογώ- αλλά, κύριε Τζαμτζή, πρέπει να μην ξέρετε τι είναι «Αγροτουριστική», διαφορετικά δεν εξηγείται τι είναι αυτά που λέτε. Πρώτον, ποιος σας είπε ότι η «Αγροτουριστική» χειρίζεται έστω και ένα ευρώ από τα LEADER; Ποιος σας το είπε αυτό; Ούτε ένα ευρώ! Δεύτερον, η συμμετοχή των ιδιωτών σε αυτήν την εταιρεία δεν έγινε γιατί έτσι άρεσε σε κάποιους να βάλουν κάποιες τεχνικές εταιρείες, όπως εσείς νομίσατε, αλλά έγινε με δημόσια πρόσκληση ενδιαφέροντος, ενεγράφησαν σε αυτό το ενδιαφέρον και όλοι όσοι ενεγράφησαν πήραν ποσοστό επί του ποσοστού, το οποίο η ΕΤΑ ήθελε να ιδιωτικοποιήσει. 
      Αντί, δηλαδή, να έλθετε να πείτε στην Κυβέρνηση «μπράβο» που μία δημόσια επιχείρηση, η οποία ήταν παθητική, ουσιαστικά βάζει μέσα ιδιώτες, οι οποίοι έβαλαν τα χρήματά τους, συμμετέχουν στη διαδικασία ανάπτυξης του αγροτουριστικού προϊόντος, μιλάτε για στημένα παιχνίδια και γι’ άλλα, γιατί σας αρέσει αυτό και νομίζετε ότι έτσι συμβάλλετε στη σκανδαλολογία των ημερών. 
      Προσβάλλετε τον εαυτό σας με αυτά τα πράγματα, όταν έχετε άγνοια το τι ακριβώς κάνει η «Αγροτουριστική». Η «Αγροτουριστική» είναι υποχρεωμένη και πρέπει να δώσει στοιχεία και παραδείγματα του αγροτουριστικού προϊόντος. Ποιος θα κάνει τα στάνταρντ του αγροτουριστικού προϊόντος; 
      ΙΟΡΔΑΝΗΣ ΤΖΑΜΤΖΗΣ:  Όχι μία ιδιωτική εταιρεία!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν είναι ιδιωτική εταιρεία! 
      ΙΟΡΔΑΝΗΣ ΤΖΑΜΤΖΗΣ: Ιδιωτική είναι! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κατά την άποψή σας! 
      Σας λέω  ότι το 52,4% ανήκει στην ΕΤΑ, η οποία ακόμα 100% είναι δημόσιο. Εάν αυτό δεν σας αρέσει, λυπάμαι! Και θα μείνει -σας πληροφορώ- αυτό το 52,4% στην ΕΤΑ, έτσι ώστε οι προδιαγραφές, οι οποίες γίνονται για το αγροτουριστικό προϊόν, να έχουν ποιοτικά χαρακτηριστικά. 
      ΙΟΡΔΑΝΗΣ ΤΖΑΜΤΖΗΣ:  Έχει ή δεν έχει τη δυνατότητα να πάει στο 35%; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εάν δεν δημιουργήσουμε προδιαγραφές για το αγροτουριστικό προϊόν, τότε ο μπάρμπα-Μήτσος και κυρά-Κατίνα από το χωριό ή -όπως είπε ο συνάδελφός σας κ. Παπαδόπουλος- ο αγροκτηνοτρόφος θα νομίζει ότι μπορεί να προσφέρει στους τουρίστες ό,τι αυτός γουστάρει. Αυτό θα κάνει! Γιατί δεν θα υπάρχουν προδιαγραφές. Εάν όμως ορίσουμε τις προδιαγραφές, προσδιορίσουμε το αγροτουριστικό προϊόν, δώσουμε στίγμα αγροτουριστικής επιχείρησης, τότε εκείνος, ο οποίος θα προσφέρει τις υπηρεσίες, θα ξέρει τι πρέπει να προσφέρει και εκείνος, ο οποίος θα προσφεύγει σε αυτές τις υπηρεσίες, θα ξέρει τι θα πρέπει να περιμένει να απολαύσει εκεί που πηγαίνει. 
      Αλλά εσείς δεν τα θέλετε αυτά! Εσείς θέλετε «μπάτε σκύλοι αλέστε», γιατί αυτή ήταν η πολιτική που κάνατε στο LEADER 1. Πείτε μου τι κάνατε στο LEADER 1, το οποίο το χειριστήκατε ως Κυβέρνηση;
      ΠΑΡΘΕΝΑ ΦΟΥΝΤΟΥΚΙΔΟΥ: Δεν είναι έτσι, κύριε Υπουργέ! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μη διαμαρτύρεστε! 
      ΠΑΡΘΕΝΑ ΦΟΥΝΤΟΥΚΙΔΟΥ: Πότε τελείωσε το LEADER, κύριε Υπουργέ; Ρωτήστε στους συμβούλους σας  να σας πουν!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Το πότε τελείωσε έχει αξία ή το πότε έγιναν όλες οι διαδικασίες;
      Αλλά –είπαμε- αυτά δεν συμφέρουν! Αυτά τα πράγματα δεν συμφέρουν να τα λέμε. 
      ΑΝΑΣΤΑΣΙΟΣ ΛΙΑΣΚΟΣ: Στο παρελθόν ζείτε!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης):  Η ιστορία είναι ότι η «Αγροτουριστική», την οποία εσείς την κατηγορείτε, αυτήν τη στιγμή έχει κάνει πρόσκληση ενδιαφέροντος και παρουσιάστηκαν διακόσιες οκτώ προτάσεις αγροτουριστικής ανάπτυξης από όλη την Ελλάδα. Αυτές οι διακόσιες οκτώ προτάσεις αξιολογήθηκαν, επελέγησαν οι πρώτες εβδομήντα πέντε και πλέον και γίνεται δεύτερη αξιολόγηση, έτσι ώστε να αποτελέσουν αγροτοτουριστικά πρότυπα με συμμετοχή της «Αγροτουριστικής», όχι όμως από κανένα πρόγραμμα και από κανένα δημόσιο χρήμα! Όχι! Και σεις μας λέτε για στημένα παιχνίδια!
      ΙΟΡΔΑΝΗΣ ΤΖΑΜΤΖΗΣ: Στημένο είναι το παιχνίδι είτε το θέλετε είτε όχι!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Τότε, δεν ξέρετε τι λέτε και λυπάμαι πάρα πολύ! 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμιά διακοπή.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όταν λοιπόν μιλάμε για μια τέτοια άσκηση αγροτουριστικής πολιτικής από την «Αγροτουριστική», η οποία σήμερα μπήκε στο στόχαστρό σας, δεν καταλαβαίνω γιατί λέτε ότι δεν υπάρχει αγροτουριστική πολιτική. 
      Σας είπα ότι και με την απόφαση 471 γίνονται όλα αυτά, τα οποία εσείς λέτε ότι δεν γίνονται, και η «Αγροτουριστική» φτιάχνει προδιαγραφές για το τουριστικό προϊόν και ακόμα δημιουργεί το δίκτυο των αγροτουριστικών επιχειρήσεων. Πώς θα βρει ο αγροτουρίστας πού είναι οι αγροτουριστικές επιχειρήσεις για να τις επισκεφθεί, για να τις επιλέξει, να δει ποιες έχουν τα τρία- τέσσερα κλειδιά, να δει τι προσφέρει η κάθε μία, εάν δεν υπάρχει ένα δίκτυο; Με τους γεωργοκτηνοτρόφους από τη Δράμα θα μπορέσει να κάνει προβολή και διαφήμιση της μικρής αγροτουριστικής του επιχείρησης, που θα έχει στα ορεινά της Δράμας για να τον βρει ο Αθηναίος ή ο Θεσσαλονικιός ή ο ξένος τουρίστας για να πάει εκεί; Ασφαλώς όχι!
      Θα πρέπει να υπάρχει ένα δίκτυο και αυτό το δίκτυο μπορεί να γίνει μόνο από την «Αγροτουριστική», η οποία θα το δημιουργήσει και θα μπουν όσες επιχειρήσεις το επιθυμούν, έτσι ώστε όποιος θέλει να πάει να απολαύσει αγροτουριστική διασκέδαση, να μπορεί να απευθύνεται κάπου και να βρίσκει μέσω του internet ό,τι θέλει. Δεν είναι αυτό πολιτική; Δεν είναι αυτό στρατηγική για την ανάπτυξη του αγροτουρισμού; Κατά την άποψή σας δεν είναι. 
      Λυπάμαι! Σας είπα ότι δεν έχετε παρακολουθήσει τα πράγματα, όπως γίνονται. Βλέπουμε, λοιπόν, ότι υπάρχει και η πολιτική και η στρατηγική. Υπάρχει και έργο, το οποίο εκτελείται!
      Λέτε μετά για τα LEADER. Ποιοι τα χειρίζονται τα LEADER; Οι αναπτυξιακές δεν τα χειρίζονται; Ποιοι είναι στις αναπτυξιακές. Τα περισσότερα είναι από τους δημοτικούς και νομαρχιακούς άρχοντες. Είναι αυτοί, οι οποίοι μετέχουν στις αναπτυξιακές και σε πάρα πολλές από τις αναπτυξιακές η Νέα Δημοκρατία έχει την πλειοψηφία. Αυτοί δεν χειρίζονται το LEADER; Οι αναπτυξιακές! Για να ξέρουμε τι λέμε!
      ΑΝΑΣΤΑΣΙΟΣ ΛΙΑΣΚΟΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ο έλεγχος είναι το ζητούμενο ή πώς θα τα εντάξουμε τώρα; Βεβαίως και η περιφέρεια πρέπει να κάνει τον έλεγχο και βεβαίως πρέπει να γίνεται ο έλεγχος. 
      ΠΑΡΘΕΝΑ ΦΟΥΝΤΟΥΚΙΔΟΥ: …
      ΠΡΟΕΔΡΕΥΩΝ (Παναγιώτης Σγουρίδης): Ο έλεγχος είναι για τη νομιμότητα, δεν είναι για τη σκοπιμότητα. Η σκοπιμότητα είναι από τις αναπτυξιακές. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ακριβώς. Οι αναπτυξιακές είναι εκείνες που αποφασίζουν ποιες θα ενταχθούν και ποιες όχι.
      Εν πάση περιπτώσει, όμως, κύριοι συνάδελφοι, επειδή ειπώθηκε κάτι -από το συνάδελφο κ. Λιάσκο-  για την προβολή και για τη διαφήμιση, θα σας πω ότι η προβολή και η διαφήμιση του τουριστικού προϊόντος εξελίσσεται ομαλότατα από τις 28 Απριλίου. Είχαμε πει ότι αμέσως μετά το τέλος του πολέμου θα ξεκινήσει η τουριστική προβολή. Αυτή η προβολή εξελίσσεται ομαλά και οι κρατήσεις εξελίσσονται ομαλότατα. 
      Χθες, θα έπρεπε να ακούγατε τι ακριβώς είπε ο Πρόεδρος του Τουριστικού Επιμελητηρίου που μίλησε στην Ομοσπονδία Ενοικιαζομένων Δωματίων και Διαμερισμάτων. Δεν θα σας πω εγώ τι είπε.
      ΑΝΑΣΤΑΣΙΟΣ ΛΙΑΣΚΟΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Επομένως δεν πρέπει να μιλάτε περί καταστροφής της τουριστικής χρονιάς. 
      Ο Πρόεδρος του Τουριστικού Επιμελητηρίου είπε ότι μετά τον πόλεμο οι κρατήσεις εξελίσσονται ομαλότατα και ότι αυξάνονται κάθε μέρα. Μπορεί να μην έχουμε φτάσει ακόμα στο σημείο που θα θέλαμε αλλά η εξέλιξη, κύριοι συνάδελφοι, είναι ομαλότατη. 
      Σας λέω, λοιπόν, να αναζητήσετε τα πρακτικά της ομιλίας του Προέδρου του Ξενοδοχειακού Επιμελητηρίου, του πλέον αρμοδίου οργάνου το οποίο μπορεί να εκφράζει γνώμη, και όχι ο κάθε ξενοδόχος ο οποίος μπορεί, επειδή δεν έχει κρατήσεις στο ξενοδοχείο του, να λέει ότι ο τουρισμός καταστράφηκε. Να δείτε τι ακριβώς είπε. 
      Στο σημείο αυτό θα σας αναπτύξουμε τη στρατηγική μας στον τουρισμό. Η στρατηγική μας, κύριοι συνάδελφοι, η οποία εφαρμόζεται σήμερα στο χώρο του τουρισμού, έχει δύο βασικές επιδιώξεις: Την καθολική αναβάθμιση και τον εμπλουτισμό της ελληνικής τουριστικής προσφοράς και τη διαφοροποίηση του ελληνικού τουριστικού προϊόντος. Αυτοί είναι οι δύο βασικοί άξονες με ένταξη νέων φυσικών και πολιτιστικών πόρων στο τουριστικό προϊόν, τη δημιουργία προσφοράς ειδικών μορφών τουρισμού. 
      Αυτή η στρατηγική, ο στόχος της οποία επιβεβαιώνεται διαρκώς μέσα από τις μελέτες και τις έρευνες, υφίσταται συνεχώς μικρές διορθωτικές παρεμβάσεις, ιδίως στα μέτρα πολιτικής, ώστε να είναι πάντοτε επίκαιρη και να οδηγεί με ταχύτερους ρυθμούς στο επιθυμητό αποτέλεσμα. 
      Το επιθυμητό αποτέλεσμα της στρατηγικής μας είναι η διατήρηση της ανταγωνιστικότητας του ελληνικού τουρισμού σε ένα μεσογειακό και διεθνές περιβάλλον το οποίο καθίσταται όλο και πιο ανταγωνιστικό. 
      Η χώρα μας, κύριοι συνάδελφοι, διαθέτει υπερεπάρκεια κλινών και καταλυμάτων, τα οποία όμως είναι χαμηλής στάθμης. Επομένως εκείνα που λείπουν δεν είναι τα καταλύματα χαμηλής στάθμης, γιατί το μόνο που θα καταφέρναμε τότε, θα είναι να προσελκύουμε τους «φθηνούς» τουρίστες, τον μαζικό τουρισμό. Θέλουμε το μαζικό τουρισμό, αλλά δεν θέλουμε μόνο μαζικό τουρισμό. Αυτό θα οδηγούσε στον αρνητικό επηρεασμό της εικόνας της ελληνικής τουριστικής προσφοράς και στην καθήλωση των ελληνικών προορισμών σε προορισμούς τουρισμού χαμηλών απαιτήσεων και χαμηλής βεβαίως τιμής που εύκολα υποκαθίσταται στις προτιμήσεις της διεθνούς ζήτησης από άλλους φτηνούς ή φθηνότερους προορισμούς. 
      Θεωρούμε ότι η δημιουργία νέων κλινών χαμηλής ποιότητας σε όλο τον αγροτικό χώρο με την ταμπέλα του αγροτουρισμού, επιτείνει το πρόβλημα της υπερπροσφοράς και παράλληλα επιβαρύνει το περιβάλλον. 
      Η άποψη που κυριαρχεί για διαμονή στην ύπαιθρο χώρα σε συνθήκες επιστροφής στη φύση με προσφορά υπηρεσιών διαμονής μειωμένων ποιοτικών απαιτήσεων δεν επιβεβαιώνεται ούτε από τη μέχρι σήμερα εμπειρία αλλά ούτε και από τη διεθνή βιβλιογραφία. 
      Το Υπουργείο Γεωργίας στα προγράμματα του Γ΄ Κοινοτικού Πλαισίου Στήριξης, των ΠΕΠ και της κοινοτικής πρωτοβουλίας LEADER PLUS, εφαρμόζει δράσεις στις οποίες προβλέπεται η δημιουργία τουριστικών, αλλά και αγροτουριστικών επενδύσεων στις ορεινές και μειονεκτικές περιοχές της χώρας, με στόχο την οικονομική ανάπτυξη αυτών των περιοχών, τη διαφοροποίηση των δραστηριοτήτων των αγροτών, τη συγκράτηση του πληθυσμού και την προσέλκυση νέων ανθρώπων στις αγροτικές περιοχές, παρέχοντας κίνητρα για την απασχόλησή τους με τουριστικές δραστηριότητες παράλληλα με τη γεωργική δραστηριότητα. 
      Για την υλοποίηση της στρατηγικής που επιδιώκει το Υπουργείο Γεωργίας στην ύπαιθρο, η οποία σε ό,τι αφορά μέτρα τουριστικής γενικά πολιτικής δεν πρέπει να έρχεται σε αντίθεση με τη γενικότερη τουριστική πολιτική της χώρας που εφαρμόζει το Υπουργείο Ανάπτυξης έχει ψηφιστεί ο ν. 2741/99 όπου στην παράγραφο 8 του άρθρου 21 υπαγορεύει τη συνεργασία των δύο Υπουργείων σε θέματα τουριστικής πολιτικής στην ύπαιθρο.
      Στα πλαίσια, λοιπόν, αυτής της συνεργασίας εκδόθηκε η απόφαση 471/2002 των Υπουργών Γεωργίας και Ανάπτυξης. Επιλέγησαν όλα τα είδη των καταλυμάτων σε ό,τι αφορά τη λειτουργική μορφή, με περιορισμούς στη χωροθέτηση, προκειμένου να μην έρθουμε σε πλήρη αντίθεση με την ισχύουσα τουριστική νομοθεσία.
      Στο κείμενο της επερώτησης αναφέρετε ότι με την κοινή υπουργική απόφαση αποκλείεται από το αγροτουριστικό κατάλυμα η κατοικία του αγρότη, γεγονός που δεν ισχύει στην πράξη. Σας το διάβασα. Δεν χρειάζεται να σας το ξαναπώ. 
      Επισημαίνω, όμως, το εξής. Παραπέμπει στις θεσμοθετημένες προδιαγραφές του ΕΟΤ, στις οποίες προβλέπεται η δυνατότητα δημιουργίας καταλύματος στην κατοικία του αγρότη, εφόσον βέβαια αυτή η κατοικία πληροί τις προδιαγραφές των ενοικιαζομένων δωματίων, ώστε όταν ολοκληρωθεί η επένδυση να μπορεί να πάρει το σήμα λειτουργίας του ΕΟΤ για να λειτουργήσει. Διαφορετικά, εάν δεν έχει αυτές τις προδιαγραφές, δεν θα μπορεί να πάρει το σήμα λειτουργίας και θα τα κατασκευάσει μεν, αλλά δεν θα μπορεί να πάρει σήμα λειτουργίας. Με αυτόν τον τρόπο, θα έχει αποκλειστεί.
      Επίσης αναφέρεται ότι καταστρατηγούνται κοινοτικά μέτρα γεγονός που δεν υφίσταται για τον απλούστατο λόγο ότι η Κοινότητα δεν έχει θεσμοθετήσει κοινές πολιτικές για τον αγροτουρισμό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κύριε Πρόεδρε. Εξάλλου οι συνάδελφοι μίλησαν περισσότερο χρόνο.
      Προφανώς, κύριοι συνάδελφοι, θα αγνοείτε ότι στην ευρωπαϊκή πραγματικότητα στον τομέα των εναλλακτικών  μορφών τουρισμού περιορίζεται η έννοια του αγροτουρισμού μόνο στο κατάλυμα. 
      Σύμφωνα, όμως, με δύο γνωστές εκθέσεις, πραγματογνωμοσύνες του Henry Grolin και του Gulio Martin Scruise, στους οποίους ανατέθησαν αυτές οι πραγματογνωμοσύνες από την Ευρωπαϊκή Επιτροπή, την Κομισιόν, ο αγροτικός τουρισμός δεν έχει μία ομοιογενή μορφή σε όλα τα κράτη-μέλη της Ευρωπαϊκής Ένωσης, διότι οι έννοιες της υπαίθρου και του αγροτικού χώρου διαφέρουν από χώρα σε χώρα. Αυτά λένε οι μελέτες των ειδικών εμπειρογνωμόνων της Ευρωπαϊκής Ένωσης και εσείς μας λέτε ότι παραβιάζουμε κάποιους κοινούς κανόνες της Ευρωπαϊκής Ένωσης. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      ΑΝΑΣΤΑΣΙΟΣ ΛΙΑΣΚΟΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Τέλος, κύριοι συνάδελφοι, θα ήθελα να σας πω το εξής. Τα αγροτουριστικά καταλύματα αναπτύσσονται κανονικά και υπάρχουν οι προκηρύξεις οι οποίες γίνονται από το Υπουργείο Γεωργίας, υπάρχει η πρωτοβουλία της «Αγροτουριστικής» για την ανάπτυξη του αγροτουριστικού προϊόντος και όσο και αν δεν το θέλετε, όσο και αν δεν σας αρέσει η «Αγροτουριστική», η οποία ελέγχεται κατά 53% από το δημόσιο, έχει Διοικητικό Συμβούλιο που ελέγχεται από το δημόσιο, παίρνει αποφάσεις και καθορίζει τις προδιαγραφές. Μάλιστα θα γίνει και πιστοποιητής του αγροτικού προϊόντος, γιατί χωρίς να πιστοποιούμε το προϊόν δεν μπορούμε να έχουμε ποιότητα. 
      Εσείς, λοιπόν, που κόπτεστε για την ποιότητα, θα έπρεπε να τα γνωρίζετε αυτά και να μην ασκείτε άσκοπη και ανώφελη κριτική. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κατ’ αρχάς θα ήθελα να στιγματίσω τον ανάρμοστο τρόπο με τον οποίο ο κύριος Υπουργός προσπάθησε να διακόψει ομιλητή της Νέας Δημοκρατίας. 
      Κύριε Υπουργέ, είχατε όλη τη δυνατότητα να απαντήσετε, όπως απαντήσατε, με όποιον τρόπο θέλατε, αλλά νομίζω ότι δεν συμβάλλει στην ομαλή λειτουργία του διαλόγου ο τρόπος με τον οποίον προσπαθήσατε να διακόψετε τον ομιλούντα συνάδελφο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, δεν δέχομαι συστάσεις. 
      ΓΕΩΡΓΙΟΣ ΣΑΛΑΓΚΟΥΔΗΣ: Πρόβλημά σας, κύριε Υπουργέ, αν δεν δέχεστε συστάσεις, αλλά οφείλω να ομολογήσω ότι η επερώτησή μας έχει ως κύριο αντικείμενο όχι εσάς αλλά τον Υπουργό Γεωργίας, γιατί ουσιαστικά από εκεί εξελίσσονται τα προγράμματα. Μέχρι τώρα ανήκαν στο Υπουργείο Γεωργίας και κάποια στιγμή αποφασίσατε και εσείς να μπείτε στο αγροτουριστικό παιχνίδι. Καλά κάνατε. Δεν λέω ότι είναι λάθος. Αλλά εμείς σήμερα περιμέναμε ότι θα δούμε τον Υπουργό Γεωργίας. Δεν πειράζει όμως. Είναι πολύ καλό το ότι βλέπουμε τον Υπουργό Τουρισμού. 
      Βέβαια, και τα δύο αντικείμενα, και η γεωργία και ο τουρισμός, είναι τα δύο μεγάλα συγκριτικά πλεονεκτήματα της χώρας μας στα οποία η Κυβέρνηση έχει δείξει την πλήρη αναποτελεσματικότητά της, γιατί και οι δύο τομείς σέρνονται όλα αυτά τα χρόνια που αυτή η Κυβέρνηση διαχειρίζεται τις τύχες του τόπου.
      Η γεωργία μας έχει καταβαραθρωθεί. Η ύπαιθρος έχει σχεδόν αποψιλωθεί και ο τουρισμός μας, αυτό το μεγάλο πλεονέκτημα, είναι καθηλωμένος όλα αυτά τα χρόνια και μάλιστα το 2002 είδαμε και μείωση κατά 10% του τουριστικού  μας εισοδήματος. Πάντα κάποια δικαιολογία φέρνει η Κυβέρνηση. Δεν είναι όμως οι εξωγενείς δικαιολογίες, γιατί αυτές διαψεύδονται από την παγκόσμια πραγματικότητα και από τους ανταγωνιστές μας. Στην ουσία είναι η ανικανότητα της Κυβέρνησης και η αντίληψή της η παλαιά, η οποία μπορεί τώρα τελευταία λεκτικά τουλάχιστον να εκφράζεται, αλλά δυστυχώς δεν υπάρχουν στρατηγικοί σχεδιασμοί και διάθεση αποτελεσματικής και πολιτικής βούλησης για να αναδείξουμε τον τουρισμό μας. Κάποτε λέγαμε, δεν βαριέσαι, δεν θα κάνουμε όλους τους Έλληνες γκαρσόνια, τώρα όμως λέμε ότι θέλουμε να αναπτύξουμε τον τουρισμό αλλά δυστυχώς δεν υπάρχουν πολιτικές. Και δεν υπάρχουν προτεραιότητες στην Κυβέρνηση. Ακόμα και γι’ αυτήν την περίφημη διαφήμιση που αναφέρατε  προηγουμένως, το ρυθμιστικό πρόγραμμα, το πρόγραμμα προβολής εξελίσσεται ομαλά πλέον από τις 28 Απριλίου. Πρώτον, αργήσαμε και καθυστερήσαμε, σας είχαμε πει πολύ πιο μπροστά. Δεύτερον, η διαφήμιση ξεκινάει πολύ πιο νωρίς όταν και πριν από τον πόλεμο ακόμα υπήρχαν κρατήσεις και με την αναμονή του πολέμου βεβαίως καθυστέρησαν και στη διάρκεια του πολέμου, αλλά μπορούσαμε να  είχαμε κάνει τη διαφήμισή μας και πολύ πιο νωρίς. Και κάθε φορά ανακοινώνετε κονδύλια τα οποία ουσιαστικά δεν εξαντλείτε στην τουριστική διαφήμιση. Και φέτος οι προβλέψεις διαγράφονται δυσοίωνες. Και δυστυχώς περνάμε μια πάρα πολύ δύσκολη οικονομικά χρονιά. Είχαμε το τεράστιο έλλειμμα με το ισοζύγιο των πληρωμών μας το 2002 και φοβάμαι ότι αυτό το έλλειμμα θα διευρυνθεί και το 2003, που είναι ένας κρίσιμος χρόνος, που χρειάζεται πάρα πολλά χρήματα η πατρίδα μας τόσο για τη συμμετοχή στο Γ΄ Κοινοτικό Πλαίσιο Στήριξης όσο και για την επιτάχυνση και αποπεράτωση των ολυμπιακών έργων για να είμαστε έτοιμοι για τους Ολυμπιακούς Αγώνες, όσο και για τα χρήματα εκείνα που πρέπει να δοθούν για την ανακούφιση όλων αυτών που υπέστησαν ζημιές από τα ακραία καιρικά φαινόμενα και από τις καταστροφές και φυσικά από την επούλωση των τραυμάτων που οι κακοτεχνίες των δημοσίων έργων έχουν δημιουργήσει με τις πρώτες πλημμύρες, τα πρώτα καιρικά φαινόμενα.
      Ας έρθουμε όμως στο θέμα που σήμερα συζητάμε, τον αγροτουρισμό. Ποιος είναι ο σκοπός του αγροτουρισμού. Δεν είναι κατ’ αρχήν τουριστικός ο σκοπός.  Έπεται ο τουρισμός. Εφευρέθη στη συγκεκριμένη περίπτωση του αγροτουρισμού, σε μια δραστηριότητα η οποία αποβλέπει κατ’ εξοχήν στη συγκράτηση του πληθυσμού στην ύπαιθρο. Και κατέστη αυτό ανάγκη διότι το αγροτικό εισόδημα το τελευταίο χρονικό διάστημα με όλες τις εξελίξεις που επέρχονται σε παγκόσμιο επίπεδο μειώνεται σημαντικά και θα πρέπει να βρεθούν εναλλακτικές μορφές ώστε να συμπληρωθεί το αγροτικό εισόδημα. Γι’ αυτόν ακριβώς το λόγο τα προγράμματα αγροτουρισμού τα χειριζόταν το Υπουργείο Γεωργίας, διότι αυτός είναι ο βασικός σκοπός του αγροτουρισμού. Πρέπει οι αγρότες μας να γίνουν οι συμμέτοχοι αυτών των προγραμμάτων, οι αγρότες μας θα πρέπει να δημιουργήσουν  αυτές τις αγροτουριστικές εγκαταστάσεις και για συμπληρώνουν το εισόδημά τους από τα καλύματα που οι τουρίστες θα τα καταλαμβάνουν, αλλά ταυτόχρονα να μεγιστοποιούν και την απόδοση των προϊόντων τους όταν θα καλλιεργούν προϊόντα οικολογικά, προϊόντα που θα τα έχει φρέσκα και εύγευστα και εκείνη τη στιγμή θα έχει και την ικανοποίηση ότι τα κόβει από το χωράφι και επειδή ακριβώς έχει δημιουργηθεί ένα τέτοιο ρεύμα που το έχουμε δει σε όλες τις ευρωπαϊκές χώρες  να αναπτύσσεται και μέχρι τώρα και οι υπόλοιπες ευρωπαϊκές χώρες θα ενίσχυαν τον αγροτουρισμό από εθνικούς πόρους γι’ αυτό και η Ευρωπαϊκή Ένωση αποφάσισε να στηρίξει αυτή τη μορφή εναλλακτικού εισοδήματος για τους αγρότες. Έτσι λοιπόν όταν εμείς μπαίνουμε  τώρα και από το Υπουργείο Ανάπτυξης και το Υφυπουργείο Τουρισμού βάζουμε προδιαγραφές που είναι αδύνατο να τις τηρήσουν οι αγρότες, ουσιαστικά δεν συμβάλουμε στο σκοπό για τον οποίο έχουν γίνει τα προγράμματα αγροτουρισμού. Αυτό θέλαμε να σας πούμε και αυτό σας είπε και ο εισηγητής μας και οι υπόλοιποι ομιλούντες Βουλευτές της Νέας Δημοκρατίας. 
      Έχω εδώ μπροστά μου μια επιστολή καταγγελία από έναν αγρότη ο οποίος ήρθε από τη Γερμανία με κάποια χρήματα, κληρονόμησε και λίγα από τα χωράφια του αποφάσισε να τα καλλιεργήσει και εδώ έφτιαξε μια τετραμελή οικογένεια και αυτήν τη στιγμή προβληματίζεται γιατί δεν μπορεί να τα βγάλει πέρα με το αγροτικό εισόδημα και παρακολουθώντας τις εξελίξεις  αποφάσισε να συμμετάσχει σε ένα τέτοιο πρόγραμμα τουρισμού. Αναφέρει λοιπόν ότι του ζήτησαν τριάντα δικαιολογητικά σαν προϋποθέσεις για να ενταχθεί. 
      Εδώ που μπήκατε και αποφασίσατε να κάνετε όλες αυτές τις διεργασίες που μας περιγράψατε που βρίσκονται ακόμα στα σπάργανα, τις προδιαγραφές, την «Αγροτουριστική», δεν θα έπρεπε να έχετε απλοποιημένες διαδικασίες, αφού ο κόσμος στον οποίο αναφέρεσθε δεν είναι δυνατό να μπορέσει τις πολύπλοκες αυτές διαδικασίες να τις αντιληφθεί για να συμμετάσχει στα προγράμματα; 
      Δεύτερον, λέει ότι του ζητούν επίσης, 20% συμμετοχή στα προγράμματα που έχετε βγάλει να έχει σε ρευστό για να συμμετέχει. Μα, όπως λέει αν είχε 20% κάτι θα έφτιαχνε από μόνος του με αυτά τα χρήματα. Αλλά αναρωτιέται, γιατί στις άλλες περιπτώσεις τα ακίνητα αποτελούν την εγγύηση και δεν απαιτείται να έχει το 20% και δεν υπολογίζεται αυτό το 20% τώρα προκειμένου να συμμετάσχει στο πρόγραμμα, όλες αυτές οι υποδομές, τα χωράφια που έχει και πρόκειται να μπουν σ’ αυτήν την επιχείρηση, όπως επίσης και τα οικήματα τα οποία ήδη έχει; 
      Τα προγράμματα αυτά είχαν ημερομηνία λήξεως στις 12 Μαΐου. Σήμερα 13 Μαΐου δεν μου δόθηκε η ευκαιρία να έχω τα αποτελέσματα πόσοι συμμετείχαν, αλλά και την ποιότητα και κατά πόσο είναι αγρότες αυτοί οι οποίοι συμμετέχουν σ’ αυτά τα προγράμματα. 
      Το ίδιο συνέβη και με τα περιφερειακά προγράμματα, με τα ΠΕΠ για τον τουρισμό και τη μεταποίηση. Περιμένατε μια συμμετοχή είκοσι πέντε χιλιάδων αιτήσεων για ένταξη και σας ήρθαν μόλις και μετά βίας 3.700 αιτήσεις, γιατί αντιληφθήκατε στο τέλος ότι όλες οι προϋποθέσεις ένταξης στο πρόγραμμα δεν ήταν αυτές που έπρεπε να είναι. Αν αυτή εσείς τη λέτε αγροτική πολιτική ή τουριστική πολιτική ή αγροτουριστική πολιτική νομίζω ότι δεν μπορούμε να συζητήσουμε πλέον μαζί σας. Και νομίζω ότι χρειάζεται να φύγετε από το γυάλινο πύργο στον οποίο είσθε κλεισμένοι.
      Νομίζω ότι βραχυκυκλωθήκατε απ’ αυτούς που έχετε γύρω σας στο Υπουργείο. Δεν ξέρετε τι συμβαίνει έξω στην κοινωνία. Δεν ζείτε τον καημό του ανθρώπου της υπαίθρου που πραγματικά υποφέρει. Δεν ζείτε τον καημό του αγρότη και γι’ αυτό ασχολείστε μόνο με επιχειρηματίες και βλέπετε πώς θα μπορέσετε να φτιάξετε με αυτούς τους επιχειρηματίες ένα παιχνίδι. 
      Όμως, δεν είναι έτσι! Δεν είναι ο αγροτουρισμός, κύριε Υπουργέ, αυτό που θα σας καλύψει στην αδυναμία σας ανάπτυξης τουριστικής πολιτικής και θα σας συμπληρώσει αυτό το εισόδημα που χάνεται κάθε χρόνο από τον τουρισμό μας. Υπάρχουν άλλες πρακτικές που μπορείτε να κάνετε –καθαρά τουριστικές- και για να προκαλέσετε την αναβάθμιση και να αναπτύξετε εδώ στη χώρα μας τις εναλλακτικές μορφές και τον αναπτυξιακό νόμο, για τον οποίο μιλάτε δυο ολόκληρα χρόνια –από την άνοιξη στο φθινόπωρο και από το φθινόπωρο στην άνοιξη μας πάτε- και δεν τον φέρνετε και άλλες δράσεις που μπορείτε να κάνετε, για να διευκολύνετε τους ήδη τουριστικούς επιχειρηματίες να αναπτυχθούν ακόμη περισσότερο αλλά και για να αναβαθμιστούν, ώστε να μπορούμε να έχουμε περιβάλλον για υψηλότερης μορφής τουρισμό. 
      Όμως, δυστυχώς, είστε μια Κυβέρνηση που έχει κουραστεί. Είστε μια Κυβέρνηση η οποία έχει απομονωθεί, επειδή ίσως βλέπετε και τις αποδοκιμασίες του κόσμου. Δεν βγαίνετε έξω, στην ύπαιθρο χώρα, να ζήσετε και να έρθετε σε επαφή με τους ίδιους του ψηφοφόρους, να ακούσετε τον καημό τους, να ακούσετε τι γίνεται αυτό το χρονικό διάστημα, που ουσιαστικά δεν υπάρχει ενδογενής μορφή ανάπτυξης πουθενά και σε κανένα τομέα. Επαφίεστε μόνο στο 4% ανάπτυξη –και βαυκαλίζεστε με αυτό- την οποία έχετε. Αυτή η ανάπτυξη προέρχεται αποκλειστικά από τις εισροές από την Ευρωπαϊκή Ένωση και από τις κατασκευές των ολυμπιακών έργων. Δεν σκέφτεστε τι θα γίνει αύριο. 
      Βεβαίως, είστε μια Κυβέρνηση του ΠΑΣΟΚ. Και οι κυβερνήσεις του ΠΑΣΟΚ πάντα έλεγαν: «Δος ημίν σήμερον και δεν βαριέσαι αύριο!» Έλεγαν: «Να περνάμε καλά εμείς σήμερα και δεν βαριέσαι! Η Ελλάδα ποτέ δεν πεθαίνει. Κάποιοι άλλοι θα έρθουν αν τη σώσουν.»
      Νομίζω ότι αυτή η στιγμή πλησιάζει. Εκείνο που είναι ευχή μας είναι η στιγμή αυτή να έρθει όσο το δυνατόν πιο γρήγορα. Όσο περισσότερο παραμένετε στην εξουσία, χωρίς μπούσουλα, χωρίς στρατηγική, χωρίς πραγματικά πολιτική βούληση, αλλά και χωρίς αποτελεσματικότητα, δυστυχώς η πατρίδα μας θα χάνει συνεχώς το χρόνο της. Νομίζω ότι όσο πιο γρήγορα εγκαταλείψετε την εξουσία τόσο καλύτερο θα είναι για την πατρίδα μας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο. 
      ΦΛΩΡΟΣ ΚΩΝΣΤΑΝΤΙΝΟΥ: Κυρίες και κύριοι συνάδελφοι, κατανοώ τη δυσκολία που αντιμετωπίζει σήμερα η Νέα Δημοκρατία και ο Κοινοβουλευτικός της Εκπρόσωπος. Τα δεκαπέντε λεπτά της ομιλίας του δεν τα εξάντλησε και όσα λεπτά εξάντλησε ομιλώντας αναφέρθηκε σε άλλα θέματα, εκτός απ’ αυτά που είναι γραμμένα στην επερώτηση. 
      Παρατήρησα, λοιπόν, και εγώ -όπως και όλοι σας- ότι μίλησε και για την Κυβέρνηση που δεν παρακολουθεί το λαό, για τον αναπτυξιακό νόμο και για το ότι υπάρχει 4% ανάπτυξη της χώρας. Όμως αυτό δεν αρκεί. Είπε άλλα ωραία λόγια και ορισμένα ευφυολογήματα. Μίλησε για τον τουρισμό γενικά, για το πρόγραμμα προβολής του τουρισμού και για όλα αυτά στα οποία θα απαντήσω. Για την επερώτηση μόνο δεν μίλησε και θα πω και στη συνέχεια γιατί, κατά τη γνώμη μου, δεν μίλησε για την επερώτηση. 
      Κύριοι συνάδελφοι της Νέας Δημοκρατίας, η Κυβέρνηση κατήρτισε ειδικό πρόγραμμα προβολής του τουρισμού. Γνωρίζετε ότι βρέθηκαν κονδύλια ακόμη περισσότερα, ώστε να γίνει η προβολή κατά τον τρόπο που πρέπει και να είναι πιο αποτελεσματική τη φετινή χρονιά. Ο λόγος που καθυστέρησε είναι συγκεκριμένος και ηθελημένος: έπρεπε δηλαδή πρώτα να τελειώσει το θέμα του πολέμου. Το αναφέρατε, αλλά το υποτιμήσατε πολύ στην αναφορά σας. Βεβαίως, δεν είναι γιατί, όπως είπατε, έχει ανάγκη από κονδύλια τα οποία δεν δίνει, γιατί θέλει να τα διαθέσει αλλού, για ολυμπιακά έργα κλπ. Όπως πολύ καλά γνωρίζετε και κάθε μέρα βλέπετε, τα έργα εξελίσσονται, ολοκληρώνονται στις προθεσμίες που πρέπει. Θα είναι έτοιμα και τα ολυμπιακά έργα, αλλά και όλα τα άλλα έργα που πρέπει να έχει η χώρα μας, όπως πρέπει να έχει κάθε ευνομούμενη και αναπτυγμένη χώρα. 
      Έρχομαι τώρα σε ένα δεύτερο θέμα. Περιμένατε –είπατε- να δείτε εδώ τον Υπουργό Γεωργίας. Μα, αν θέλατε να δείτε τον Υπουργό Γεωργίας, έπρεπε η επερώτησή σας να απευθύνεται πρώτα στον Υπουργό Γεωργίας. Εγώ ισχυρίζομαι ότι σκοπίμως ζητάτε να είναι εδώ ο Υπουργός Ανάπτυξης και δεν ζητάτε να είναι ο Υπουργός Γεωργίας. Θα πω γιατί. 
      Διότι, κύριοι συνάδελφοι, πριν φθάσουμε στην «Αγροτουριστική» και στις προσπάθειες, που κάνει ο παριστάμενος Υφυπουργός, συντονισμού των διάσπαρτων τουριστικών δραστηριοτήτων -που αντικειμενικός στόχος της «Αγροτουριστικής» αυτός είναι- υπήρξαν συγκεκριμένες δράσεις που ανέπτυξαν συγκεκριμένες τοπικές πρωτοβουλίες. Αυτές οι δράσεις ήταν τα LEADER. 
      Αν, λοιπόν, καλούσατε τον Υπουργό Γεωργίας, θα έπρεπε εδώ να συζητήσουμε τον απολογισμό του LEADER, τι έγινε με το LEADER 1, που το χειριστήκατε. Είμαι πρόθυμος ανά πάσα στιγμή να καταθέσετε επερώτηση, για να συζητήσουμε γι’ αυτό. Επειδή τα θέματα της διαφθοράς νομίζετε ότι είναι της επικαιρότητας και σας είναι προσφιλή, να τα συζητήσουμε. Και για τις αναπτυξιακές εταιρείες που δημιουργήθηκαν να συζητήσουμε. Να πούμε πού μοιράστηκαν τα λεφτά του LEADER 1, ποιοι νονοί πήραν αυτά τα χρήματα, τι έργο έκαναν, τι απολογισμός υπάρχει. Και για το LEADER 2 τι έργο παράχθηκε. Και για το LEADER PLUS, το LEADER 3, που είναι τώρα σε εξέλιξη και που πράγματι μέχρι αυτές τις μέρες υποβάλλονταν διάφορα προγράμματα. Είμαστε έτοιμοι, λοιπόν, να τα συζητήσουμε. Όμως, δεν θέλατε να είναι εδώ ο Υπουργός Γεωργίας, διότι θα σας έκανε απολογισμό και του LEADER 1 και του LEADER 2. 
      ΑΝΑΣΤΑΣΙΟΣ ΛΙΑΣΚΟΣ: Μήπως δεν έχετε δει την επερώτηση, γιατί αυτό το ζητάμε. 
      ΦΛΩΡΟΣ ΚΩΝΣΤΑΝΤΙΝΟΥ: Προφανώς και την έχω δει. Έχετε δηλαδή τη γνώμη ότι μπορεί και να μην την είδα;
      ΑΝΑΣΤΑΣΙΟΣ ΛΙΑΣΚΟΣ: Μα, λέτε ότι δεν το ζητάμε. 
      ΦΛΩΡΟΣ ΚΩΝΣΤΑΝΤΙΝΟΥ: Μα, αν μιλάτε έτσι και αν εγώ απαντήσω κατ’ ανάλογο τρόπο, νομίζω ότι αυτό δεν θα τιμά ούτε την Αίθουσα ούτε εμάς τους δύο. 
      Γι’ αυτό νομίζω ότι δεν πρέπει να προσβάλλετε. Να δέχεστε την κριτική και να έχετε δύναμη να την ακούτε. 
      ΑΝΑΣΤΑΣΙΟΣ ΛΙΑΣΚΟΣ: …
      ΦΛΩΡΟΣ ΚΩΝΣΤΑΝΤΙΝΟΥ: Λέω ότι πρώτα ζητάτε τον Υπουργό Ανάπτυξης, κύριε συνάδελφε. Αν θέλατε πρώτα τον Υπουργό Γεωργίας, όπως είπε ο Κοινοβουλευτικός σας Εκπρόσωπος, …
      ΑΝΑΣΤΑΣΙΟΣ ΛΙΑΣΚΟΣ: Θα αλλάζαμε σειρά.
      ΦΛΩΡΟΣ ΚΩΝΣΤΑΝΤΙΝΟΥ: Βεβαίως, κύριε συνάδελφε. 
      ΑΝΑΣΤΑΣΙΟΣ ΛΙΑΣΚΟΣ: Δεν το ήξερα. 
      ΦΛΩΡΟΣ ΚΩΝΣΤΑΝΤΙΝΟΥ: Αφού δεν το γνωρίζατε, έστω και έτσι ας το μάθετε. 
      Τι συμβαίνει, λοιπόν, με αυτές τις πολλές και διάσπαρτες τουριστικές δραστηριότητες στις αγροτικές περιοχές, στις ορεινές, στις προβληματικές, στις ημιορεινές; Έχουν αναπτυχθεί κυρίως με το LEADER 2 και πιστεύω ότι και με το LEADER 3 θα αναπτυχθούν πολύ περισσότερο κινήσεις και πρωτοβουλίες τοπικού χαρακτήρα, που πράγματι έχουν αποδώσει. 
      Δεν χρειάζεται κανείς να είναι φανατισμένος, για να μην τα βλέπει. Σε κάθε νομό θα δει τις αναπτυξιακές εταιρείες που έχουν δημιουργηθεί, θα δει τι βήματα έχουν γίνει. Εγώ θα δεχθώ ότι μπορεί να υπάρχουν σε ορισμένες περιοχές κάποιες καθυστερήσεις ή κάποιες προσπάθειες που δεν είχαν την επιτυχία που έπρεπε. Όμως ο γενικός απολογισμός είναι θετικός. 
      Δεν το λέω μόνο για το δικό μου νομό, το Νομό Δράμας. Βλέπω τι γίνεται γύρω σε όλους τους νομούς, μέχρι την Κοζάνη και μέχρι τα Γρεβενά, πόσο απέδωσαν αυτές οι προσπάθειες. 
      Τι έγινε, λοιπόν, πρακτικά με την «Αγροτουριστική»; Προσπάθεια συντονισμού, προβολής. Να μην αφήνεται στην Νομαρχιακή Αυτοδιοίκηση κάθε νομού, αν έχει ή αν δεν έχει δυνατότητα ή πόρους να προβάλει αυτές τις μορφές που ήδη έχει κατακτήσει. Στη συνέχεια, η «Αγροτουριστική», αυτή η υπουργική απόφαση στην οποία αναφέρθηκαν πολλοί συνάδελφοι της Νέας Δημοκρατίας, η οποία καθορίζει κάποιες προϋποθέσεις. 
      Μα, δεν υπάρχει εδώ κάποιο μοντέλο που στράβωσε, που πρέπει να επαναπροσδιοριστεί ή πρέπει να το επανατοποθετήσουμε. Πρόκειται για συντονισμό όλων αυτών των δυνατοτήτων που αντικειμενικά και μέσα από κοινοτικά χρήματα έχουν δημιουργηθεί. 
      Σας είπε ο Υπουργός: Αν υπάρχουν προϋποθέσεις που τίθενται και στις οποίες κάποιοι δεν μπορούν να ανταποκριθούν, αυτό μπορούμε να το συζητήσουμε. Να διορθωθεί. Όμως, αυτό το πράγμα δεν είναι καν θέμα επερώτησης. Δεν είναι καν θέμα να λέμε εδώ φράσεις ή λέξεις, που δεν νομίζω ότι θα έπρεπε να ακούγονται. 
      Αν πράγματι μια υπουργική απόφαση δεν είναι σωστή, ευτυχώς είναι υπουργική απόφαση και μπορεί εύκολα να διορθωθεί ή να συμπληρωθεί. 
      Υπάρχουν όμως, κύριοι συνάδελφοι, τέτοια θέματα; Είναι δηλαδή αρκετό, είναι ενδεικτικό, είναι πειστικό, είναι το παν ένα παράδειγμα που ανέφερε ο Κοινοβουλευτικός Εκπρόσωπος της Νέας Δημοκρατίας; Όλες οι δράσεις στον τομέα του αγροτουρισμού είναι τέτοιας μορφής και δεν μπορούν να αντιμετωπιστούν; Και αν πράγματι αυτό που ζητά ως ίδια κεφάλαια να έχει ο επενδυτής είναι 20% χρειάζεται να γίνει επερώτηση για να αντιμετωπιστεί αν πρέπει να αντιμετωπιστεί; Διότι πράγματι πρέπει και αυτός που επενδύει να έχει ένα ποσό πόρων που να εγγυάται ότι θα ολοκληρώσει το έργο. Έχω και εγώ υπόψη μου περιπτώσεις όπου δεν υπήρχε το κεφάλαιο και η επένδυση δεν ολοκληρώθηκε έμεινε ημιτελής για να μπει στο LEADER PLUS στη συνέχεια. Έτσι όμως δεν κάνουμε τα βήματα που πρέπει. Αλλά, εν πάση περιπτώσει, αν υπάρχουν σκέψεις ή προτάσεις αυτά μπορούν να συμπληρωθούν ή να διορθωθούν. 
      Κύριε Πρόεδρε, κατανοώ τη δυσκολία στην οποία βρίσκεται η Νέα Δημοκρατία. Θέλω επίσης να πω ότι δεν εφευρέθηκε ο αγροτουρισμός για να υπάρξει συμπλήρωση του αγροτικού εισοδήματος. Δεν είναι εφεύρεση είναι αναγκαιότητα του τρόπου αστικής ανάπτυξης που έχουμε. Δεν την εφηύρε κάποιος και επειδή την εφηύρε όλες οι υπόλοιπες χώρες την εφαρμόζουν. Είναι αναγκαιότητα του  τρόπου ανάπτυξης της κοινωνίας μας. 
      Λέω λοιπόν, κύριε Πρόεδρε, καταλήγοντας ότι η σημερινή επερώτηση της Νέας Δημοκρατίας ατύχησε και ως προς το περιεχόμενο και ως προς τη διεύθυνση που πήγε αλλά και στο στόχο που λέει ότι ήθελε να υπηρετήσει. Και ο στόχος αυτός θα μπορούσε να είχε επιτευχθεί τα ενδεχόμενα προβλήματα να είχαν λυθεί πολύ πιο εύκολα και πολύ πιο γρήγορα από το να λέγονται εδώ μέσα υπερβολές που νομίζω ότι δεν βοηθούν καθόλου. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη Αικατερινάρη, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριοι συνάδελφοι, η επερώτηση της Νέας Δημοκρατίας επαναφέρει ένα αναπτυξιακό ζήτημα, το οποίο συνδέεται με δύο σοβαρούς επί μέρους τομείς με τη γεωργία και τον τουρισμό. Από το 1991 έχει ξεκινήσει το πρόγραμμα του αγροτουρισμού ως μια εναλλακτική μορφή τουρισμού. Το αποτέλεσμα που προέκυψε από την εφαρμογή της κοινοτικής πρωτοβουλίας LEADER 1 και LEADER 2 μπορεί να χαρακτηρισθεί από τη στρεβλή εφαρμογή του κυρίως στις νησιώτικες περιοχές της χώρας και, δεύτερον, από τη μηδενική σχεδόν υλοποίησή του στη μη αναπτυγμένη τουριστικά ύπαιθρο. 
      Φαίνεται ότι το Υπουργείο Γεωργίας εννοούσε ως αγροτουρισμό το μαζικό τουρισμό με καταλύματα σε ήδη τουριστικές περιοχές κυρίως στα ελληνικά νησιά όπου χρηματοδοτήθηκαν χαμηλών απαιτήσεων ενοικιαζόμενα δωμάτια με κατασκευές που έγιναν σε βάρος της παραδοσιακής αρχιτεκτονικής που κατέστρεψαν και επιβάρυναν ακόμη περισσότερο το περιβάλλον των νησιώτικων οικισμών.
      Όμως, κύριοι συνάδελφοι, ο βασικός στόχος του αγροτουρισμού είναι τελείως διαφορετικός. Είναι η ενίσχυση της υπαίθρου και του εισοδήματος του αγρότη μέσα από την προσφορά του συνολικού τουριστικού προϊόντος για να έχει ο επισκέπτης την ευκαιρία της γνωριμίας με την γεωργική απασχόληση και τη ζωή στην ύπαιθρο με τους φυσικούς και πολιτιστικούς πόρους της περιοχής. Είναι η διασφάλιση της βιωσιμότητας των κοινωνικοοικονομικών δομών της υπαίθρου με βασικό εργαλείο τη δραστηριότητα της αγροτικής εκμετάλλευσης στα πλαίσια μιας αειφόρου ανάπτυξης του αγροτικού χώρου. 
      Ο απολογισμός, λοιπόν, της δεκαετούς εφαρμογής του προγράμματος αγροτουρισμού θεωρείται για μας αρνητικός για δύο βασικούς λόγους:
      Πρώτον, γιατί υλοποιήθηκε εκεί που δεν χρειαζόταν και μάλιστα με λάθος τρόπο. 
      Δεύτερον, δεν βρήκε εφαρμογή εκεί που η χώρα μας είχε ανάγκη δηλαδή την κατασκευή τουριστικών καταλυμάτων σε ορεινές και ημιορεινές περιοχές με πολιτιστικό και περιβαλλοντικό ενδιαφέρον. 
      Επ’ αυτού δυστυχώς η επερώτηση της Νέας Δημοκρατίας δεν αναφέρεται αναλυτικά. Και όταν δεν έχουμε γνώση για τον τρόπο που τα LEADER και τα σχετικά κοινοτικά προγράμματα εφαρμόστηκαν στη χώρα μας δεν είναι εύκολο να σχεδιάσουμε για το μέλλον. 
      Όμως τη στρεβλή τουριστική ανάπτυξη δια του αγροτουριστικού προγράμματος έρχεται να αποδεχθεί και να διευρύνει η κοινή υπουργική απόφαση 471/2002 η οποία αντί για αγροτικές επιχειρήσεις μικρής κλίμακας που θα προσφέρουν υπηρεσίες όπου θα κυριαρχούν οι τοπικές ιδιαιτερότητες και θα εναρμονίζονται με το φυσικό και ανθρωπογενές περιβάλλον της κάθε περιοχής προτείνει πολυτελή μοτέλ και ξενοδοχεία πολλών αστέρων. 
      Η πολιτική της Κυβέρνησης, όπως προκύπτει από το πνεύμα και τη λογική της ΚΥA αγνοεί τους αγρότες και παραδίδει τον αγροτουρισμό στις μεγάλες επιχειρήσεις και εταιρείες οι οποίες θα ωφεληθούν εν τέλει από τα κοινοτικά προγράμματα και τις ενισχύσεις. Πρόκειται για έλλειψη πολιτικής ή για συνειδητή επιλογή; Το ότι δεν ευνοεί τους αγρότες η εν λόγω ΚΥA αποδεικνύεται επίσης και από πολλά σημεία των επιχειρησιακών προγραμμάτων. Συγκεκριμένα στο επιχειρησιακό πρόγραμμα «αγροτική ανάπτυξη-ανασυγκρότηση της υπαίθρου 2000-2006» αναφέρεται χαρακτηριστικά το μέτρο 7.1 υπό τον τίτλο «επενδύσεις ενθάρρυνση των τουριστικών και βιοτεχνικών δραστηριοτήτων». Έχουν δικαίωμα συμμετοχής φυσικά πρόσωπα που δεν έχουν την ιδιότητα του γεωργού, όπως αυτή ορίζεται στην ΚΥA 451 για επενδύσεις σε γεωργικές εκμεταλλεύσεις ενώ αντίθετα το μέτρο 1.1 υπό τον τίτλο «επενδύσεις σε γεωργικές εκμεταλλεύσεις» δεν έχει ακόμη προκηρυχθεί! Το μέτρο αυτό, είναι το μόνο μέσο δια του οποίου οι αγρότες μπορούσαν να χρηματοδοτηθούν για τον αγροτουρισμό. 
      Στο LEADER PLUS, στην κατηγορία πράξεων 1.2.1 «παρεμβάσεις αγροτικού τουρισμού ολοκληρωμένης προσέγγισης» υπάρχει δράση ανάπτυξη αγροτουρισμού επισκέψεις σε αγροκτήματα με πρόσβαση υποδομής διανυκτέρευσης στην οποία έχουν δικαίωμα συμμετοχής και μη κάτοικοι της περιοχής παρέμβασης. Δηλαδή ρωτάμε εμείς, οποιοσδήποτε επενδυτής;  
      Σύμφωνα με την με αριθμό 518 ΚΥΑ αναφέρονται ως επιλέξιμες δαπάνες οι επιλέξιμες λειτουργικές μορφές και τάξεις καταλυμάτων και λοιπών τουριστικών εγκαταστάσεων όπως καθορίζονται στην ΚΑΙ/471 δηλαδή τα μοτέλ και τα ξενοδοχεία. Η ελάχιστη απαιτούμενη έκταση για τα επισκέψιμα αγροκτήματα με υποδομή διανυκτέρευσης δεν μπορεί να είναι μικρότερη των είκοσι στρεμμάτων. Πόσοι όμως είναι οι αγρότες με περισσότερα από είκοσι στρέμματα; 
      Πρέπει λοιπόν να δεχθούμε ότι προϊόν αγροτουρισμού μέχρι σήμερα δεν έγινε δυνατόν να διαμορφωθεί, παρά το ότι ίσχυσαν κοινοτικοί κανονισμοί και προγράμματα και διατέθηκαν σημαντικοί πόροι. Αντ’ αυτού δημιουργήθηκε μια νέα γενιά ενοικιαζόμενων δωματίων τα επιδοτούμενα αγροτουριστικά, τα οποία όμως δεν διαφέρουν σε τίποτα από τα υπόλοιπα ενοικιαζόμενα δωμάτια βασικό στοιχείο του μαζικού τουρισμού και όχι του εναλλακτικού, όπως πρέπει να είναι ο αγροτουρισμός. 
      Το ζητούμενο για μας είναι η εφαρμοζόμενη πολιτική ανάπτυξη των αγροτουριστικών δραστηριοτήτων να συνδέεται με την τουριστική πολιτική της χώρας την οποία πολιτική πρέπει να την ενδιαφέρει η δημιουργία προσφοράς διαφοροποιημένων μόνο τουριστικών υπηρεσιών. Ένας τέτοιος συντονισμός προϋποθέτει τουλάχιστον αναγνώριση στην πράξη και προώθηση μέσω των όρων των χρηματοδοτικών προγραμμάτων της συνθετότητας του αγροτουριστικού προϊόντος, ώστε να αποφεύγονται οι υπεραπλουστεύσεις και να προβλέπεται η αναγκαία για την εξασφάλιση όλων των στοιχείων του προϊόντος αυτού οργάνωση ανά προορισμό. Αυτό προϋποθέτει τη δραστηριοποίηση κατάλληλων δομών διαχείρισης του αγροτουριστικού προϊόντος ανά προορισμό, αφού η παροχή ενός ολοκληρωμένου αγροτουριστικού προϊόντος δεν μπορεί να αφεθεί στον κάθε επενδυτή.
      Δεύτερον, προϋποθέτει χωροθέτηση των αγροτουριστικών δραστηριοτήτων μέσω ειδικών χωροταξικών μελετών ή μελετών τουριστικής ανάπτυξης των επί μέρους περιοχών οι οποίες θα πρέπει να επιλεγούν με συγκεκριμένα κριτήρια.
      Τα κριτήρια αυτά θα πρέπει τουλάχιστον να εξασφαλίζουν τη συνδρομή των βασικών στοιχείων του αγροτουριστικού προϊόντος. Ο ισχύων κατάλογος ορεινών και μειονεκτικών περιοχών δεν έχει λάβει υπόψη του τα σημερινά επίπεδα τουριστικής ανάπτυξης, ούτε τις δυνατότητες ανάπτυξης άλλων μορφών τουρισμού στις περιοχές αυτές. Πρέπει να λάβει υπόψη του την τυποποίηση των μορφών τουριστικών επιχειρήσεων και μάλιστα των καταλυμάτων -αναφέρθηκε ο κύριος Υπουργός σ’ αυτά- με βάση τις ανάγκες της δυνητικής πελατείας και να έχει και τη μέριμνα για την πιστοποίησή τους. 
      Πρέπει τελικά να υπάρχει κατάλληλο μάρκετινγκ, ώστε το όποιο προϊόν να καθίσταται γνωστό στη δυνητική του πελατεία και συν τω χρόνω βιώσιμο. Μια τέτοια συνολική προσέγγιση φαίνεται σήμερα, που τίθενται σε εφαρμογή τα νέα χρηματοδοτικά προγράμματα του Γ΄ Κοινοτικού Πλαισίου Στήριξης, περισσότερο από ποτέ αναγκαία. Φοβούμαι όμως ότι δεν προκύπτει μέχρι σήμερα ότι επιχειρείται κάτι τέτοιο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στο στάδιο των δευτερολογιών. 
      Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, θέλω να πω ότι με απογοητεύσατε. Δεν περίμενα από εσάς μια τέτοια επιφανειακή προσέγγιση, όταν πραγματικά είδατε ότι θίξαμε ένα ζήτημα σε πάρα πολύ μεγάλο βάθος και με μοναδική πρόθεση και αγωνία να μη χαθεί άλλη μια ευκαιρία για ένα συγκεκριμένο μοντέλο ανάπτυξης τόσο του τουρισμού όσο και βελτίωσης του εισοδήματος των αγροτών. 
      Εμείς εδώ δεν ήλθαμε να σας καταγγείλουμε -βέβαια, δεν κατάλαβε ο Κοινοβουλευτικός σας Εκπρόσωπος τι έλεγε- ήλθαμε να σας κάνουμε μια συγκεκριμένη πρόταση, αξιολογώντας αυτήν την πρόταση από τα όσα μέχρι σήμερα πράγματι δεν γίνονται. Εντοπίσαμε δηλαδή ότι απουσιάζει καθολικά η μορφή ενός ολοκληρωμένου αγροτουριστικού μοντέλου από την πατρίδα μας, με αποσπασματικές δράσεις του παρελθόντος, που έγιναν και που, αν θέλετε, ουσιαστικά υποβάθμισαν και την υπάρχουσα ξενοδοχειακή δραστηριότητα. Σε αυτό θα συμφωνήσω μαζί σας. Αυτό όμως δεν σημαίνει ότι, εν πάση περιπτώσει, εμείς πρέπει να κάνουμε καταλύματα προδιαγραφών ξενοδοχείου και επιτέλους να μην αναπτύξουμε τον αγροτουρισμό. Για αγροτουρισμό μιλάμε.
      Βέβαια, δεν είναι εδώ και ο Υπουργός Γεωργίας, παρ’ όλο που εμείς τον καλέσαμε. Εκείνος δεν ήθελε να έλθει και κακώς αγνοεί μια τέτοια σημαντική δραστηριότητα του Υπουργείου του.
      Έρχεστε και λέτε ότι διαβάσαμε από την κοινή υπουργική απόφαση ότι εντάσσονται ξενοδοχεία κλασικού τύπου τριών, τεσσάρων και πέντε αστέρων, μοτέλ τεσσάρων και τριών αστέρων, υποχρεωτικά πάνω από οδικές αρτηρίες μεγάλης κυκλοφορίας, ξενοδοχεία τύπου επιπλωμένων διαμερισμάτων πέντε, τεσσάρων και τριών αστέρων, τουριστικές επαύλεις  και ότι είπαμε μόνο αυτά. Και λέτε ότι γράφει η κοινή υπουργική απόφαση ότι υπάρχουν και ενοικιαζόμενα δωμάτια, τα οποία μπορούν να επιδοτηθούν. Μα, είμαστε σοβαροί τώρα; 
      Να σας ρωτήσω το αντίθετο: έχουν καμιά δουλειά όλα τα άλλα στην ανάπτυξη ενός αγροτουριστικού μοντέλου; Να δεχτώ λοιπόν εγώ ότι υπάρχει και αυτό. Τα άλλα έχουν καμιά δουλειά; Είναι αγροτουρισμός; Μην τρελαθούμε εδώ μέσα δηλαδή! Αυτό είναι παγκόσμια πρωτοτυπία! Δεν είναι όμως αγροτουρισμός. Πώς θα γίνει; Δεν υφίσταται πουθενά, σε κανένα άλλο ευρωπαϊκό κράτος τέτοια μορφή ανάπτυξης αγροτουριστικού μοντέλου. Άλλο πράγμα είναι αυτό. Άλλο τα μοτέλ πέντε, τεσσάρων και τριών αστέρων πάνω από οδικές αρτηρίες, δίπλα στη θάλασσα ή οπουδήποτε αλλού. 
      Δεν επιτρέπεται –γιατί είστε αρμόδιος για τον τουρισμό- να επιδοτούνται τέτοιες δραστηριότητες με τέτοιο υψηλό ποσοστό, που τελικά θα σημάνουν αθέμιτο ανταγωνισμό σε άλλες επιχειρήσεις του κλάδου, που βρίσκονται εκεί παραδίπλα και οι οποίες δεν επιδοτήθηκαν. 
      Κατά συνέπεια, αυτό που απουσιάζει –και εσείς το γνωρίζετε καλά, εγώ είμαι βέβαιος- είναι η θεμελίωση ενός αγροτουριστικού μοντέλου, που δεν έγινε μέχρι τώρα, τέτοιου που όπως το περιέγραψα –για να μην επαναλαμβάνω τα ίδια- θα έδινε τη διάσταση αυτής της εναλλακτικής μορφής τουρισμού. 
      Και, βέβαια, δεν φταίνε σε τίποτα οι αγρότες. Λέτε εσείς: θα κάνουμε καταλύματα φτηνής ποιότητας; Όχι, δεν θα κάνετε τέτοια καταλύματα. Θα κάνετε καταλύματα, αφού βγάλετε προδιαγραφές για κάθε τόπο τέτοιας μορφής που να προσομοιάζουν με το περιβάλλον, με τις δραστηριότητες του χωριού και με τις δράσεις εκείνες, τις οποίες θα πρέπει να βάλουμε ως προδιαγραφές και τις οποίες πρέπει να κάνει αυτή η μικρή κοινωνία που θα ασχοληθεί  με τον αγροτουρισμό, προκειμένου να προάγει το μοντέλο. 
      Αυτό λέμε εμείς. Και αυτό ζητάμε. Και ερχόμαστε να το καταθέσουμε ως πρόταση γιατί πράγματι –το ξέρετε και το ξέρουμε- η ελληνική ύπαιθρος δεν έχει επωφεληθεί απ’ αυτό το πρόγραμμα, ενώ θα μπορούσε η πατρίδα μας, η φυσιογνωμία της οποίας προσομοιάζει στην ανάπτυξη του αγροτουρισμού, να έχει αυτήν τη δυνατότητα.
      Και βέβαια, μας λέτε ότι η «Αγροτουριστική» φτιάχνει προδιαγραφές. Τι φτιάχνει; Τώρα φτιάχνει προδιαγραφές; Λέτε ότι δεν φιλοδοξεί να κάνει επενδύσεις. Φιλοδοξεί να κάνει επενδύσεις, γι’ αυτό έχει καταθέσει προτάσεις, γι’ αυτό μιλάει για ολυμπιακές πόλεις. Φιλοδοξεί να κάνει και επενδύσεις. Άρα, μια εταιρεία που φιλοδοξεί να κάνει και επενδύσεις, δεν πρέπει να έχει τρικυμία εν κρανίω. 
      Θα πρέπει επιτέλους αυτές οι δραστηριότητες να δώσουν ένα στίγμα και προς τον αγρότη. Πολύ σωστά σας το είπε προηγουμένως ο κ. Σαλαγκούδης. Εσείς θεωρείτε ότι υπάρχει αγρότης που να μπορεί σήμερα σοβαρά να ενταχθεί σ’ αυτήν τη δραστηριότητα; Εγώ σας λέω ότι δεν υπάρχει.
      Και επειδή αναφερθήκατε και γενικότερα στον τουρισμό, ότι οι κρατήσεις εξελίσσονται ομαλά κλπ., θέλω να σας πω, κύριε Υπουργέ, ότι όλοι παροικούμε στην Ιερουσαλήμ. Οι φορείς καταγγέλλουν συνεχώς ότι καταρρέει ο κλάδος. Πρέπει να ξέρετε ότι το διαφημιστικό σας πρόγραμμα –σας το είπε άλλωστε και παρουσία του Πρωθυπουργού ο Πρόεδρος του ΣΕΒΕ- δεν είναι αυτό για το οποίο θα έλεγε κάποια κυβέρνηση ότι είναι περήφανη. Ξέρετε ότι εσείς ξεκινάτε διαφήμιση όταν όλοι οι άλλοι έχουν τελειώσει. Τώρα μας είπατε ότι στις 28 Απριλίου ξεκινήσατε και πάλι. Δεν είχαμε όμως καν αρχίσει. Γιατί λέγατε ότι θα είναι μάταια εν όψει του πολέμου.
      Και επειδή είπε και ο Κοινοβουλευτικός σας Εκπρόσωπος ότι υπάρχει ειδικό πρόγραμμα διαφήμισης στον τουρισμό, μπορείτε να μας πείτε το δημιουργικό αυτού του προγράμματος, ποιο είναι το ειδικό πρόγραμμα διαφήμισης που κάνατε με τα πρόσθετα κονδύλια; Θέλουμε να τα ξέρουμε και εμείς αυτά, γιατί δεν μας ανακοινώσατε τίποτα.
      Εγώ σας λέω ότι ο τουρισμός γενικά στην πατρίδα μας, ενώ παγκοσμίως έχει αύξηση, καταρρέει. Και αν πάρουμε το 2002 –όχι το 2003 που έχουμε κρίση- θα δούμε ότι αυτή η πτωτική τάση τόσο στο ρυθμό αύξησης όσο και στο εισόδημα πρέπει να σας ανησυχήσει. Φέτος, θα είναι μεγαλύτερη. Το ξέρετε. Έχετε το άλλοθι του πολέμου, όμως κρίσεις υπήρχαν και θα υπάρχουν. Στρατηγική θα χαράξετε για τον τουρισμό; Αυτό είναι το ζητούμενο.
      Ευχαριστώ πολύ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Φουντουκίδου.
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, ομολογώ ότι σας άκουσα με πάρα πολύ προσοχή και με κρυφή ελπίδα να δω λίγο φως, ότι κάτι απ’ αυτά που λέγαμε ίσως τα θεωρούσατε σωστά και τα υιοθετούσατε, για να δώσουμε έστω και την ύστατη ώρα μια προοπτική στο κεφάλαιο που λέγεται αγροτουρισμός.
      Δυστυχώς επαναλαμβάνετε τον κακό σας εαυτό. Δεν τρέχει τίποτα για σας. Τότε, γιατί απέτυχε το πρόγραμμα ίσα με τώρα; Εσείς είπατε ότι φταίει το ότι διαχειρίστηκε το LEADER 1 η Νέα Δημοκρατία. Είναι ανακριβές, κύριε Υπουργέ. Αν δεν το ξέρετε, ρωτήστε τους συμβούλους σας. Το μικρό διάστημα του ’93 δεν σημαίνει ότι το διαχειριστήκαμε εμείς. Το 1994, το 1995 ήσασταν εσείς. Στο LEADER PLUS ήσασταν εσείς. Στα Μεσογειακά Ολοκληρωμένα Προγράμματα ήσασταν εσείς. Είχατε τα τρία Κοινοτικά Πλαίσια Στήριξης και οι απορροφήσεις είναι ασήμαντες. Εμείς φταίμε αν εσείς δώσατε χρήματα για να κάνουν κάποιοι ταβέρνες, εξοχικά; Εμείς φταίμε εάν οι ετεροδημότες, οι πελατειακές σας σχέσεις, έκαναν τα σπίτια στο χωριό τους με αυτά; Εσείς που τα διαχειριστήκατε αποτύχατε οικτρά, τις συνέπειες όμως τις πληρώνει η ελληνική ύπαιθρος και ο ΄Ελληνας αγρότης.
      Είπατε κρατική η ΕΤΑ. Φέρατε το νόμο, τον υποστηρίξατε, εμείς διαφωνήσαμε. Ξέρουμε όλοι ποιος θα ελέγχει από εδώ και ύστερα την πλειοψηφία. Ωστόσο, δεν απαντήσατε στις ερωτήσεις, στα κρίσιμα ερωτήματα. 
      Τι κάνετε με την ενημέρωση του αγρότη; Θεωρείτε ότι είναι ικανοποιητική η ενημέρωση που έχει ο αγρότης, ώστε να μπορεί να διεκδικήσει την ένταξή του σε ένα τέτοιο πρόγραμμα; Είπατε ότι ευθύνη έχουν οι αναπτυξιακές εταιρείες; Δεν είναι ακριβές, κύριε Υπουργέ, διότι οι εντάξεις γίνονται από την περιφέρεια και όλοι ξέρουμε ποιοι διορίζουν τους περιφερειάρχες και από ποιους ελέγχεται το συνολικό κύκλωμα. Επομένως αν εσείς θεωρείτε ότι δεν τρέχει τίποτε, εγώ οφείλω να επανέλθω στα ερωτήματά μου και να σας ρωτήσω πώς ενθαρρύνετε τον αγρότη και όχι τον επιχειρηματία. Τι προβλέψεις έχετε και τι χρονοδιάγραμμα υλοποίησης των στόχων, δηλαδή ποιες είναι οι συγκεκριμένες ενέργειες και σε ποιες γεωγραφικές περιοχές της Ελλάδας, ώστε να συμβάλουν στην ανάπτυξη και την ενίσχυση του εισοδήματος των αγροτών, πόσο θα συμβάλουν στην κατεύθυνση αυτή, πόσους τουρίστες και σε ποιο διάστημα προσδοκάτε να εξυπηρετήσετε μέσα από το πρόγραμμα αγροτουρισμός. Γιατί για μένα σοβαρή πολιτική αυτό είναι. Αλλά η σοβαρή πολιτική θέλει και σοβαρούς διαχειριστές και λυπάμαι αλλά για σοβαρά θέματα, δεν κάνετε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, μιλώντας προηγουμένως με διακόψατε οργισμένος λέγοντας ότι δεν ξέρω τι λέω. Έχω απάντηση σε ερώτησή μου όπου είναι καταγεγραμμένα τα ποσοστά ιδιωτικών εταιρειών, καθώς επίσης και των αναπτυξιακών εταιρειών που αναφέρατε, όπου των ιδιωτικών κατασκευαστικών εταιρειών είναι 10,52% το ποσοστό της «Ολυμπιακής Τεχνικής» και της «Θεμελιοδομής» και των αναπτυξιακών εταιρειών είναι από 0,09% έως 0,12%, 0,14%, ουσιαστικά δηλαδή τίποτα. Το ένα είναι αυτό.
      Δεύτερον, είπατε προηγουμένως ότι «είναι κρατική εταιρεία τα ΕΤΑ και έτσι θα παραμείνει και η «Αγροτουριστική Α.Ε.». Η «Αγροτουριστική Α.Ε.» ακολουθεί την πορεία εξέλιξης όλων των εταιρειών  του ευρύτερου δημόσιου τομέα, όπως η ΔΕΗ, ο ΟΤΕ και τα ΕΛΤΑ. Είναι, λοιπόν, πιθανόν μέσα από μία επόμενη αύξηση μετοχικού κεφαλαίου τα ΕΤΑ να πέσουν στην καταστατική μειοψηφία του 35%, όπως έγινε στην περίπτωση της συμμετοχής του κράτους στη ΔΕΗ και στον ΟΤΕ, και τα άλλα είναι ιδιωτικά κεφάλαια». Απαντά ο κ. Νταλής ο οποίος είναι πρόεδρος της «Αγροτουριστικής Α.Ε.». Όσον αφορά για τα πρότυπα λέει ξεκάθαρα ο κ. Νταλής σε συνέντευξη που έδωσε το Φεβρουάριο του 2003: «Ναι, εμείς δημιουργούμε πρότυπα, εμείς δημιουργούμε προδιαγραφές για το πώς θα λειτουργήσει και πώς θα γίνει ο αγροτουρισμός στη χώρα μας». Το λέει ξεκάθαρα ο πρόεδρος και διευθύνων σύμβουλος της «Αγροτουριστικής Α.Ε.». Αποδεικνύεται ξεκάθαρα απ’ αυτήν τη συνέντευξη, την οποία θα καταθέσω και στα Πρακτικά της Βουλής, ότι αυτός που πραγματικά δεν ξέρει ούτε τι υπογράφει ούτε τι λέει, είστε εσείς και όχι εγώ. Και αυτό το πράγμα αποδεικνύεται ξεκάθαρα από τον ίδιον τον προεδρεύοντα στην «Αγροτουριστική Α.Ε.». Λέει ξεκάθαρα: «Δημιουργούμε τα πρότυπα πάνω στα οποία θα δουλέψουμε αύριο». Μάλιστα, στο τέλος της συνέντευξής του ο κ. Νταλής λέει ξεκάθαρα: «Εμείς φιλοδοξούμε ως εταιρεία να θέσουμε τους όρους για τη διαμόρφωση του αγροτουριστικού προϊόντος, που ξεκινά τώρα». Τι πιο ξεκάθαρη απάντηση από τον προεδρεύοντα στην «Αγροτουριστική Α.Ε.» Και αυτό αποδεικνύει ότι η «Αγροτουριστική Α.Ε.» θα κάνει όλο το παιχνίδι και οι μέτοχοι μέσα θα έχουν καθοριστικό ρόλο σε αυτό το παιχνίδι. Και τέλος, λέει ξεκάθαρα: «Στόχος μας είναι να δείξουμε το δρόμο και να εντάξουμε τους ενδιαφερόμενους, είτε πρόκειται για εταιρείες είτε για μεμονωμένους επιχειρηματίες κλπ., σε αυτό το δίκτυο που διαμορφώνουμε». Όλα αυτά, κύριε Πρόεδρε, αποδεικνύουν και πάλι ξεκάθαρα ότι στην κυριολεξία όσον αφορά τον αγροτουρισμό, Γιάννης κερνάει και Γιάννης πίνει. Και αυτό που κάνετε είναι πραγματικά να τροφοδοτείτε και να δίνετε τη δυνατότητα σε εταιρείες να παίξουν καθοριστικό ρόλο στο πώς θα γίνει ο αγροτουρισμός στην Ελλάδα και όχι να στηρίξετε την ελληνική επαρχία, να βοηθήσετε την ελληνική επαρχία, για να πάει αυτός ο τόπος μπροστά. 
      Καταθέτω για τα Πρακτικά την προαναφερθείσα συνέντευξη του κ. Νταλή προέδρου και διευθύνοντα συμβούλου της «Αγροτουριστικής Α.Ε.».
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά την προαναφερθείσα συνέντευξη του κ. Νταλή, προέδρου και διευθύνοντα συμβούλου της «Αγροτουριστικής Α.Ε.», η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αλέξανδρος Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, είναι σαφές ότι αν επιθυμούμε να αναπτύξουμε τον αγροτουρισμό στη χώρα και να συμβάλουμε με τον τρόπο αυτόν στη δημιουργία πρόσθετων εισοδημάτων αλλά και στη μη εγκατάλειψη της υπαίθρου, απαραίτητη προϋπόθεση είναι η προσφορά ποιοτικών τουριστικών υπηρεσιών, καθώς επίσης και η παραγωγή ποιοτικών αγροτικών προϊόντων. Απαραίτητη προϋπόθεση της ποιότητας είναι η γνώση, είναι η κρατική στήριξη και είναι και οι παραγωγικές και αποδοτικές επενδύσεις. Και βέβαια σε όλα αυτά σημαντική βοήθεια μπορούν να προσφέρουν τα προγράμματα της Ευρωπαϊκής Ένωσης. Όμως είναι γεγονός ότι εκεί έχουμε βαλτώσει. 
      Αν αναφερθούμε στην εξέλιξη των προγραμμάτων αυτών, πρέπει να πούμε τα εξής: Τα ολοκληρωμένα προγράμματα του «Άξονα 7» και του μέτρου 7-6 και του μέτρου 7-9 και για τα δύο έχει γίνει μόνο η πρώτη προκήρυξη για υποβολή αιτήσεων. Η σχετική ημερομηνία, όπως είπε και ο κ. Σαλαγκούδης, έχει λήξει στις 12.5.2003 και δεν ξέρουμε τελικά που έχουν καταλήξει. 
      Αντίστοιχα με τα παραπάνω ολοκληρωμένα προγράμματα των δεκατριών περιφερειών: Από τις δεκατρείς περιφέρειες, άλλες έχουν προκηρύξει τα μέτρα και άλλες όχι. Σε καμία περιφέρεια δεν έχει υλοποιηθεί κάποιο σχέδιο αγροτουρισμού.
      Προγράμματα στα πλαίσια των σχεδίων βελτίωσης της αγροτικής εκμετάλλευσης: Η μόνη περιφέρεια που έχει προκηρύξει και υλοποιήσει είκοσι σχέδια αγροτουρισμού είναι η Ήπειρος. Η ανατολική Μακεδονία προβλέπεται να προχωρήσει στην προκήρυξη τον Ιούνιο. 
      Και βέβαια, η κατάσταση δεν είναι καθόλου καλή και στα LEADER. 
      Αν αυτό δεν αποτελεί, κύριε Πρόεδρε, ένα κύκλο χαμένων ευκαιριών για την ελληνική ύπαιθρο, τότε τι άλλο αποτελεί; 
      Πέραν αυτών, πρέπει να πούμε ότι αυτός που επισκέπτεται τις περιοχές όπου θέλει να κάνει αγροτουρισμό έχει ένα κίνητρο περισσότερο αν παράγονται εκεί ποιοτικά αγροτικά προϊόντα. Πώς όμως μπορούμε να μιλάμε για ποιοτικά αγροτικά προϊόντα, όταν η χώρα μας είναι η τελευταία στα βιολογικά προϊόντα, όταν δεν υπάρχει εκπαίδευση αγροτών, όταν δεν υπάρχει αγροτική έρευνα; Βέβαια, θα μου πείτε, κύριε Υπουργέ, «αυτό δεν είναι δική μου αρμοδιότητα». Τα έχουμε πει επανειλημμένα όμως και στον αρμόδιο Υπουργό, ο οποίος περί άλλων τυρβάζει. Πρέπει να κάνουμε σαφές ότι η χώρα μας έχει άριστες προϋποθέσεις ανάπτυξης του αγροτουρισμού αλλά λείπει η στρατηγική, λείπει ο σχεδιασμός, λείπει η όρεξη της Κυβέρνησης για δουλειά, λείπει η δημιουργική διάθεση τελικά για την ανάπτυξη των τόσο σημαντικών τομέων της ελληνικής οικονομίας, της γεωργίας, του τουρισμού και του αγροτουρισμού. Πάνω απ’ όλα όμως λείπει η πολιτική βούληση για τη στήριξη της ελληνικής περιφέρειας, τη στήριξη της υπαίθρου, η οποία έχει εγκαταλειφθεί στην τύχη της. Αν σύντομα δεν αντιστραφεί η πορεία των πολιτικών πραγμάτων στη χώρα μας, είναι βέβαια ότι η ελληνική περιφέρεια, η ελληνική ύπαιθρος θα οδηγηθεί σε προφανές αδιέξοδο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παπαδόπουλος έχει το λόγο.
      ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, προηγουμένως ειπώθηκε από την πλευρά του κυρίου Υπουργού ότι εμείς μιλάμε για ξενοδοχειακές μονάδες πέντε, τεσσάρων και τριών αστέρων και μίλησε για τέσσερα κλειδιά. Μήπως και σε αυτό το σημείο δεν γνωρίζετε ότι τα τέσσερα κλειδιά τα οποία λέτε είναι οι μονάδες των τριών αστέρων; Και σας ερωτώ, κύριε Υπουργέ: Ποιον πάτε να εξυπηρετήσετε με αυτόν τον τρόπο ανάπτυξης του αγροτουρισμού; Ενώ στην κοινή υπουργική απόφαση του 2002 μιλάτε για αγροτική ανάπτυξη και ανασυγκρότηση της υπαίθρου, έρχεστε και εξυπηρετείτε αποκλειστικά και μόνο τα συμφέροντα των διαπλεκομένων στα οποία προηγουμένως αναφέρθηκε και ο συνάδελφος. Αυτή είναι η αλήθεια. Εμείς έχουμε άλλη φιλοσοφία. Και η φιλοσοφία ταιριάζει σ’ αυτό που λέτε αγροτική ανάπτυξη της υπαίθρου. 
      Θέλουμε να βοηθήσουμε πραγματικά το γεωργοκτηνοτρόφο; Ναι, αυτόν τον οποίον υποτιμήσατε, το γεωργοκτηνοτρόφο της ορεινής περιοχής της Δράμας, που φυλάει Θερμοπύλες και σας φυλάει και όλους τους γεωργοκτηνοτρόφους όλων των περιοχών και όχι αυτούς τους οποίους εσείς θέλετε να εξυπηρετήσετε μέσω της «Αγροτουριστικής Α.Ε.».
      Ήρθε η ώρα να αναλάβει ο καθένας τις ευθύνες του. Και όταν απευθύνεστε σε μας να απευθύνεστε με ηπιότερο τρόπο, ώστε να μην αναγκαζόμαστε να μιλάμε με αυτόν τον οξύ τρόπο. Αυτή είναι η αλήθεια: Θέλουμε να βοηθήσουμε την περιφέρεια, θέλουμε να βοηθήσουμε τους αγρότες. Πώς; Όταν εξυπηρετείτε μόνο επιχειρηματίες που ασχολούνται με τουριστικές εγκαταστάσεις που θέλουν να δημιουργήσουν ξενοδοχεία; Γιατί, λοιπόν, δεν έχετε εκείνες τις προδιαγραφές για να έχετε ξενοδοχεία ή δωμάτια χαρακτηριζόμενα δύο αστέρων; Γιατί στη δική μου περιοχή χρειάζεται να υπάρχει παντού εκείνη η θέρμανση ή εκείνες οι προϋποθέσεις που δεν χρειάζεται να υπάρχουν το καλοκαίρι με εξαερισμούς που είναι η ίδια η φύση; 
      Εμείς, λοιπόν, θέλουμε να βοηθήσουμε αυτούς τους ανθρώπους, να ενισχύσουμε το εισόδημά τους για να φυλάνε Θερμοπύλες, να μένουν στις θέσεις τους. Μέσω αν θέλετε –το είπα και προηγουμένως θα το τονίσω για άλλη μια φορά- της παράδοσης, μέσα από τα ήθη και τα έθιμά μας, μέσα απ’ τον πολιτισμό μας και την πολιτιστική μας κληρονομιά, θέλουμε να προωθήσουμε και σ’ αυτόν τον τομέα εκείνους τους ανθρώπους που θέλουν να ζήσουν κοντά στον αγρότη, κοντά στη φύση, ανάμεσα σε ανθρώπους που ασχολούνται με τα οικιακά ζώα.
      Θέλουμε να βοηθήσουμε εκείνους τους φυσιολάτρες, εκείνους που αγαπούν πραγματικά τον αγροτοτουρισμό και όχι να δημιουργήσουμε τουρίστες, ειδικής ή υψηλής στάθμης ανθρώπους που και αυτοί μπορεί να μείνουν σε ξενοδοχεία τα οποία χαρακτηρίζονται ως δύο αστέρων και όχι τριών. 
      Θα σας φέρω ένα τρανό παράδειγμα: Στην περιοχή Γρανίτης υπάρχει ένα ξενοδοχείο πολυτελέστατο, κύριε Υπουργέ. Αυτή τη στιγμή το ξενοδοχείο αυτό δεν μπορεί να χαρακτηριστεί τριών αστέρων. Πώς, λοιπόν, εσείς θέλετε να δημιουργήσετε στην περιφέρεια, στις ορεινές προβληματικές περιοχές, τουρισμό τέτοιον που να χαρακτηρίζεται με ξενοδοχεία πέντε, τεσσάρων και τριών αστέρων ή με δωμάτια ή επιπλωμένα διαμερίσματα που χρειάζονται πάνω από οκτώ χιλιάδες ένα μόρια; 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Εδώ θα αναφερθώ σε ένα υπόμνημα που σας έστειλε η αναπτυξιακή εταιρεία Δράμας, από τον Ιανουάριο του 2003. Μέχρι σήμερα, το Μάιο, δεν πήραν απάντηση. Σας επισημαίνουν όλα εκείνα τα μειονεκτήματα που αντιμετωπίζει το πρόγραμμα με το οποίο θέλετε εσείς να αναπτύξετε τον αγροτοτουρισμό γενικότερα στην Ελλάδα. Βοηθήστε λοιπόν αυτούς τους ανθρώπους για να φυλάνε Θερμοπύλες και να κρατήσουμε την Ελλάδα ζωντανή, κύριε Υπουργέ, αλλιώς θα πεθάνουμε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριοι συνάδελφοι, ειλικρινά αδυνατώ να καταλάβω τι θέλετε. Από τη μια μεριά θέλετε ανάπτυξη και από την άλλη μεριά δεν θέλετε προδιαγραφές, όπως επίσης δεν θέλετε καταλύματα τριών κλειδιών και πάνω. Ειλικρινά δεν το καταλαβαίνω αυτό.
      Όσο για τον κ. Τζαμτζή, επειδή παρεξηγήθηκε, θα του πω άλλη μια φορά ότι δεν ξέρει τι λέει.
      ΙΟΡΔΑΝΗΣ ΤΖΑΜΤΖΗΣ: Εσείς δεν ξέρετε τι λέτε, διότι αυτό που σας είπαμε είναι ότι θα φαγωθούν τα χρήματα…
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι, να μην παίρνετε το λόγο αυθαιρέτως.
      ΣΤΑΥΡΟΣ ΠΑΠΑΔΟΠΟΥΛΟΣ: Δεν μπορούμε όταν μας προκαλεί ο κύριος Υπουργός!
      ΙΟΡΔΑΝΗΣ ΤΖΑΜΤΖΗΣ: Όχι όταν μας βρίζει ο κύριος Υπουργός. 
      ΠΡΟΕΔΡΕΥΩΝ (Κωνσταντίνος Γείτονας): Ηρεμήστε, κύριε συνάδελφε. Ζητήστε το λόγο αν θέλετε. Ο κύριος Υπουργός απαντάει και έχει δικαίωμα να το κάνει. Σας παρακαλώ να μην ξαναδιακόψετε, γιατί θα δώσω εντολή να μη γράφεται τίποτε απ’ όσα λέτε στα Πρακτικά. 
      Συνεχίστε, κύριε Υπουργέ. 
      ΓΕΩΡΓΙΟΣ ΣΑΛΑΓΚΟΥΔΗΣ: … (Δεν ακούστηκε).
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε. Δεν αξίζει τον κόπο η ένταση. 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, θα απαντήσετε στη συνέχεια ως Κοινοβουλευτικός Εκπρόσωπος. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Κοινοβουλευτικέ Εκπρόσωπε, είσαστε παρών και ακούσατε τι είπε ο κ. Τζαμτζής. Επομένως μην εξανίστασθε.
      Ας προχωρήσουμε, λοιπόν, στην απάντηση όσων είπατε. Διαβάσατε εσείς, κύριε Κοινοβουλευτικέ Εκπρόσωπε, ότι κάποιος του λέει το πρόγραμμα ότι πρέπει να συμμετέχει με 20%. Ξέρετε κανένα πρόγραμμα στην Ευρώπη να εφαρμόζεται χωρίς ιδία συμμετοχή των επενδυτών, όποιος επενδυτής κι αν είναι, όσο μικρός κι αν είναι, όσο μεγάλος κι αν είναι; Μιλάνε πάντοτε για πάνω από 20%. Το 20% είναι η ιδία συμμετοχή στην επένδυση που θα γίνει από τον επενδυτή, γιατί διαφορετικά δεν θα έχει κανένα ενδιαφέρον αυτός. Θα πάρει τα χρήματα –χωρίς να συμμετέχει ο ίδιος- θα πει ότι «εγώ έβαλα το οικόπεδο», θα φτιάξει ένα ωραίο σπίτι και θα μένει μέσα σ’ αυτό το σπίτι το οποίο δεν θα είναι ούτε αγροτουριστικό κατάλυμα ούτε τίποτε άλλο.
      Προηγουμένως μας καταγγείλατε ότι δεν προσέξαμε τι έγινε στο LEADER 1 και στο LEADER 2 και ότι κάποιοι έφτιαξαν τις βίλες τους. Μα, αυτό ακριβώς θέλαμε να αποφύγουμε με την απόφαση 471, όταν είπαμε να έχει τουλάχιστον έξι δωμάτια. 
      ΑΝΑΣΤΑΣΙΟΣ ΛΙΑΣΚΟΣ: Και τιμωρούμε τους αγρότες;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν τιμωρείται κανένας αγρότης. Δεν εξαιρούνται τα σπίτια του αγρότη, αρκεί να μπορούν να πάρουν το σήμα του ΕΟΤ, εκτός αν δεν μιλάω ελληνικά και δεν με καταλαβαίνετε. 
      ΣΤΑΥΡΟΣ ΠΑΠΑΔΟΠΟΥΛΟΣ: …(Δεν ακούστηκε)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν εξαιρείται κανένας, αλλά όταν θέλει κάποιος να κάνει αγροτουριστικό κατάλυμα, θα πρέπει τουλάχιστον να μπορεί να εξυπηρετήσει δέκα ανθρώπους. Αν δεν μπορεί να εξυπηρετήσει δέκα ανθρώπους, τότε τι κατάλυμα είναι αυτό; Μέσα στο σπίτι του, αν είναι διατηρητέο, αν είναι παραδοσιακό, όλα αυτά επιτρέπονται αρκεί να μπορεί να έχει τις προδιαγραφές. Γιατί αν του δώσουμε τα λεφτά και δεν μπορεί να πάρει τις προδιαγραφές, δηλαδή το σήμα του ΕΟΤ, δεν μπορεί να λειτουργήσει.
      Αυτό το καταλαβαίνετε. Σας το είπα πολλές φορές και εσείς δεν το κατανοείτε. Ο κ. Τζαμτζής μας λέει για τις προδιαγραφές. Καταγγέλλει γιατί η «Αγροτουριστική» έχει προδιαγραφές. Ποιος θα τις κάνει τις προδιαγραφές; Ο ΕΟΤ, ο ΕΛΟΤ και η «Αγροτουριστική» κάνουν τις προδιαγραφές. Αυτές είναι τρεις δημόσιες εταιρείες που κάνουν τις «αγροτουριστικές» προδιαγραφές.
      Εγώ δεν καταλαβαίνω γιατί η Νέα Δημοκρατία  ενοχλείται που συμμετέχουν ιδιώτες σε μια δημόσια επιχείρηση, εκτός αν περνάτε τη μαρξιστική σας περίοδο. Πηγαίνετε στην Ικαρία, στη Μακρόνησο, βάλτε τα και με τις ιδιωτικές επιχειρήσεις. Τότε να δεχτώ αυτήν τη μεταστροφή που κάνετε. Ίσως να θέλατε να κάνετε άγρα κάποιων ψηφοφόρων της Αριστεράς και χτυπάτε εδώ και τους ιδιώτες. 
      Αν πρόκειται περί αυτού έχει καλώς, διαφορετικά δεν μπορώ να το εξηγήσω. Αν το άκουγα από το ΚΚΕ ή από το Συνασπισμό, θα έλεγα εντάξει. Έχουν μια ιδεολογική τοποθέτηση προς αυτήν την κατεύθυνση, αλλά η Νέα Δημοκρατία να καταγγέλλει αυτό το πράγμα είναι κάτι που δεν το κατανοώ. 
      Μας καταγγέλλετε αντί να έρθετε και να μας πείτε μπράβο που επιτέλους γίνεται προδιαγραφή του αγροτουριστικού προϊόντος. Σε όλες τις χώρες που αναπτύχθηκε το αγροτουριστικό προϊόν υπάρχουν προδιαγραφές. Εδώ δεν υπάρχει προδιαγραφή του αγροτουριστικού προϊόντος και αφού δεν υπάρχει προδιαγραφή, τα πράγματα γίνονται όπως θέλει ο καθένας.
      Τώρα που κάνουμε τις προδιαγραφές για να ξέρουμε ποιο είναι, για να προσδιορίζουμε ποιο είναι το αγροτουριστικό προϊόν, να του δίνουμε σήμα, να του κάνουμε δίκτυο για να μπορεί να πουλήσει, εσείς ασκείτε κριτική πως δεν υπάρχει αγροτουριστική πολιτική. Ελπίζω ότι δεν γνωρίζει ο κύριος που τα κατήγγειλε τι σημαίνει αγροτουριστικό πρότυπο, διότι αν δεν το γνωρίζει, τότε βεβαίως μπορεί να λέει ό,τι θέλει. 
      Επιτέλους θέλω να σας πω το εξής: Σε σχέση με τον αγροτουρισμό γνωρίζετε πάρα πολύ καλά, επειδή είπατε ότι τα λεφτά θα τα πάρουν οι διαπλεκόμενοι, ότι μέχρι 150 εκατομμύρια είναι η επένδυση. Εκεί το 60% είναι επιδότηση. Από εκεί και πάνω δεν μπορεί να πάρει ή θα μειώνεται το ποσοστό της επιδότησης. Δηλαδή αν πάει κάποιος να κάνει ένα ξενοδοχείο πέντε αστέρων, το οποίο κάνει ένα δισεκατομμύριο, θα πάρει στα 150 εκατομμύρια το 60%, δηλαδή 100 εκατομμύρια. Άρα η επιδότηση ποια θα είναι; Το 10%. 
      Αυτό είναι. Δεν πρόκειται να πάει 60% επί τους ενός δισεκατομμυρίου…
      ΑΝΑΣΤΑΣΙΟΣ ΛΙΑΣΚΟΣ: Εγώ το είπα αυτό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εσύ το είπες, αλλά τι είπαν οι άλλοι συνάδελφοί σου; Δεν μπορούν να ακούγονται εδώ τέτοια πράγματα και όταν λέω εγώ ότι δεν ξέρετε τι λέτε επιπλέον να μου επιτίθενται. 
      Έτσι θα δούμε λοιπόν ότι στα μικρά καταλύματα πηγαίνει το 60%, στους αγρότες αυτούς που κάνουν τις μικρές μονάδες. Δεν υποτίμησα κανέναν γεωργοκτηνοτρόφο, κύριε συνάδελφε. Είπα και θα μου επιτρέψετε να ερμηνεύω τον εαυτό μου καλύτερα απ’ ότι εσείς θέλετε να τον ερμηνεύετε, είπα ότι δεν είναι δυνατόν να αφήσουμε τον επισκέπτη που πηγαίνει να περάσει ένα ωραίο Σαββατοκύριακο, να του προσφέρει ο οποιοσδήποτε αγροτοκτηνοτρόφος -που έχει ένα σπίτι και νοικιάζει ένα δωμάτιο- ό,τι εκείνος νομίζει ως αγροτουρισμό. 
      Γι’ αυτό κάνουμε τις προδιαγραφές και γι’ αυτό τον εκπαιδεύουμε, όπως και γι’ αυτό του λέμε ποια πρέπει να είναι τα πρότυπα, ώστε να ξέρει τι θα του δώσει. Και εκείνος θα ικανοποιηθεί γιατί θα πει ότι προσέφερε κάτι σημαντικό στον πελάτη –γιατί ως πελάτη θα τον βλέπει- και ο πελάτης θα ευχαριστηθεί και θα πει ότι απήλαυσε κάτι από την ελληνική ύπαιθρο. 
      ΣΤΑΥΡΟΣ ΠΑΠΑΔΟΠΟΥΛΟΣ: Αυτός δεν είναι αγροτοτουρισμός. Αυτός είναι τουρισμός των πλουσίων.  
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν κατάλαβα πως θεωρείτε εσείς τον αγροτουρισμό. Ο αγροτοτουρισμός έχει συγκεκριμένες προδιαγραφές που υπάρχουν σε όλες τις ευρωπαϊκές χώρες. Έχω κάνει αυτή την περίοδο στη Γερμανία σε αγροτοτουριστικό κατάλυμα, σε χωριό εκατόν πενήντα κατοίκων και ξέρω πάρα πολύ καλά τι σημαίνει αγροτοτουρισμός.
      Αν λοιπόν νομίζετε ότι με το να καταγγέλλετε απλώς και μόνο προσφέρετε κάτι τότε σας πληροφορώ ότι κάνετε λάθος. 
      Λέτε ότι δεν παρουσιάστηκαν πάρα πολλοί στα προγράμματα. Τα προγράμματα όπως γνωρίζετε προκηρύσσονται και επαναπροκηρύσσονται. Αυτό ισχύει και στα ΠΕΠ και στα LEADER και σε όλα. Όταν ολοκληρώνεται μια διαδικασία, θα επαναπροκηρυχθεί το πρόγραμμα η πληροφόρηση γίνεται από τις αναπτυξιακές. Οι αναπτυξιακές έχουν αναλάβει ως οι πλέον ειδικές στην πληροφόρηση των αγροτών για τα προγράμματα αυτά. Δεν μπορεί να πάει ο Υπουργός στο τελευταίο χωριό της Δράμας ή των Σερρών ή της Φλώρινας για να τους ενημερώσει. Οι τοπικές αναπτυξιακές επιχειρήσεις έχουν την ευθύνη να ενημερώσουν εκεί τους αγρότες και τους ενημερώνουν. Άλλοι μεν το δέχονται αυτό και ενεργούν επιχειρηματικά ενώ για άλλους δεν έχει ωριμάσει αυτό το πράγμα και γι’ αυτό επανερχόμεθα. Και έρχεται η Αγροτουριστική, κάνει την προκήρυξη αυτή που σας είπα με τις διακόσιες οκτώ προτάσεις οι οποίες έγιναν –γιατί είναι από αγρότες, από νομικά πρόσωπα δημοσίου δικαίου, δηλαδή κοινότητες και δήμους, είναι από αναπτυξιακές, είναι διαφόρων μορφών επιχειρήσεις που δραστηριοποιούνται στον αγροτουρισμό. Γίνεται να δώσει ένα πρότυπο δηλαδή να κάνει πιλοτικά σε όλες τις περιοχές να δείξει τι σημαίνει αγροτοτουρισμός, πως συνδυάζεται δηλαδή το κατάλυμα με την τοπική παραγωγή, με το τοπικό προϊόν με την τοπική κουλτούρα με όλα αυτά τα πράγματα. Γιατί η «Αγροτουριστική» που αναπτύσσει αυτές τις προδιαγραφές δεν αναπτύσσει τις προδιαγραφές για καταλύματα. Αναπτύσσει και τις προδιαγραφές για τα προϊόντα, αναπτύσσει τις προδιαγραφές όλης της μορφής της αγροτουριστικής που μπορεί να έχει κάποιος. Δηλαδή ένας μπορεί να έχει μία κάθετη επιχείρηση, δηλαδή να παράγει αγροτουριστικά προϊόντα με όλη αυτήν τη διαδικασία και να το πουλάει στο αγροτοτουριστικό του κατάλυμα στους επισκέπτες του. Να φτιάχνει για παράδειγμα γλυκό του κουταλιού, να πουλάει κάστανα, να πουλάει χυλοπίτες δεν ξέρω τι άλλο μπορεί να κάνει σε αυτές τις περιοχές και όλα αυτά χρειάζονται κάποιες προδιαγραφές από την προδιαγραφή κατασκευής μέχρι την προδιαγραφή συσκευασίας. Δεν μπορεί να είναι ασύδοτα γιατί η ασυδοσία οδηγεί σε υποβάθμιση της ποιότητας και η υποβάθμιση της ποιότητας δεν συμφέρει κανέναν. Ούτε τον αγρότη συμφέρει ούτε την εθνική οικονομία συμφέρει ούτε κανέναν. Αυτό σας λέμε και σεις λέτε ότι δεν υπάρχει αγροτουριστική πολιτική. 
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, μπορώ να κάνω μία ερώτηση. 
      ΠΡΟΕΔΡΕΥΩΝ (Κωνσταντίνος Γείτονας): Αν επιτρέπει ο κύριος Υπουργός δεν έχω αντίρρηση. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Σας ακούω, κύριε Λιάσκο. 
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, τις έχετε τις προδιαγραφές; Εάν έγιναν τότε εντάξει. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, σας λέω ότι οι προδιαγραφές δεν είναι εύκολη διαδικασία. Εάν θέλετε να μάθετε πως γίνονται οι προδιαγραφές και για να γίνει κάποιος…
      ΓΕΩΡΓΙΟΣ ΣΑΛΑΓΚΟΥΔΗΣ: Γίνονται όχι έγιναν. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Οι προδιαγραφές βεβαίως γίνονται και είναι έτοιμες σχεδόν. Τέλος Μαΐου θα είναι έτοιμες να δίδονται οι προδιαγραφές αυτές. Δεν είναι εύκολο να γίνει ένα σύστημα προδιαγραφών από τη μία μέρα στην άλλη. Τέλος Μαΐου οι προδιαγραφές θα είναι έτοιμες να δίνονται στους ενδιαφερόμενους. Μην ασκείτε λοιπόν κριτική και στον τομέα αυτών των προδιαγραφών γιατί εδώ ασκήθηκε η μεγαλύτερη κριτική. Ο ένας μιλάει για δύο κλειδιά και για ένα κλειδί…
      Ξέρετε τι περιλαμβάνει το ένα κλειδί στα δωμάτια: Ένα κρεβάτι.
      ΣΤΑΥΡΟΣ ΠΑΠΑΔΟΠΟΥΛΟΣ: Τα τρία κλειδιά  ισοδυναμούν με δύο αστέρια…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ακούστε. Το ένα κλειδί συμπεριλαμβάνει, κύριε συνάδελφε,  το να έχει ένα κρεβάτι και μία καρέκλα. Αυτό συμπεριλαμβάνει με μηδέν προδιαγραφές. 
      ΙΩΑΝΝΗΣ ΤΖΑΜΤΖΗΣ: Κύριε Υπουργέ, η «Αγροτουριστική» θα κάνει δέκα πρότυπα και θα ορίσει προδιαγραφές;
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε θα σας παρακαλέσω και πάλι. Οι συνάδελφοί σας όταν ήθελαν να κάνουν ένα ερώτημα ζήτησαν το λόγο και πράγματι τον πήραν. 
      Πριν δώσω το λόγο στον κ. Σαλαγκούδη θα ήθελα να σας ανακοινώσω κύριοι συνάδελφοι, ότι ο Βουλευτής Θεσπρωτίας κ. Αλέξανδρος Παπαδόπουλος ζητεί άδεια ολιγοήμερης απουσίας του στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια. 
      ΒΑΣΙΛΗΣ ΚΕΔΙΚΟΓΛΟΥ: Θα ήθελα και εγώ να υπενθυμίσω στον κύριο Υπουργό ένα λογαριασμό που έχουμε για τα ακίνητα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγκούδης έχει το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πραγματικά το τελευταίο διάστημα μένω κατάπληκτος από τη μετάλλαξη αυτού του κόμματος του ΠΑΣΟΚ στο μεγαλείο του φιλελευθερισμού. Φαίνεται όμως ότι…
      ΠΡΟΕΔΡΕΥΩΝ (Κωνσταντίνος Γείτονας): Τώρα αυτό είναι η απάντηση στη «διαπίστωση» του Υπουργού για την «μαρξιστική» περίοδό σας»; Εντάξει. Αξίζουν στη Βουλή και αυτές οι ατάκες. Δεν υπάρχει θέμα, συνεχίστε. 
      ΓΕΩΡΓΙΟΣ ΣΑΛΑΓΚΟΥΔΗΣ: … η μετάλλαξη του ΠΑΣΟΚ και η επίδειξη φιλελεύθερης λατρείας από μέρος των Υπουργών και της Κυβέρνησης αυτή η μεγάλη υποψιάζομαι όμως ότι αυτή η μεγάλη λατρεία στο φιλελευθερισμό μάλλον προέρχεται από λαγνεία προς τη διαπλοκή όπως αποδεικνύουν τελευταία οι πράξεις που βγαίνουν στη δημοσιότητα.  Κύριε Υπουργέ, έχω ορισμένες παρατηρήσεις να κάνω σε αυτά που είπατε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν σας τιμά αυτό που λέτε απευθυνόμενος σε μένα. 
      ΓΕΩΡΓΙΟΣ ΣΑΛΑΓΚΟΥΔΗΣ:  Έχετε το πλεονέκτημα να μιλάτε και μετά από εμένα. Τελευταίος θα μιλήσετε κύριε Υπουργέ. Θα πείτε ότι νομίζετε. 
      Ξεκινώντας είπατε για το 20% συμμετοχή σε αυτό που σας διάβασα τον καημό του αγρότη. Εγώ δεν σας είπα ότι δεν θα έχει καμία συμμετοχή αλλά πως αντιμετωπίζεται το κεφάλαιο της συμμετοχής του; Δεν έχει τα κτήματά του; Δεν έχει το κτίσμα του; Το σπίτι του εκεί; Εν πάση περιπτώσει που θέλει από εκεί και πέρα να προσθέσει για να κάνει το τουριστικό κατάλυμα; Έχει επιδότηση που ξεκινάει από 55% και φθάνει μέχρι 70%. Δηλαδή πρέπει να του ζητήσουμε να έχει και 20% μετρητά στην τράπεζα προκειμένου να τον εγκρίνουμε και να τον εντάξουμε; Λέει ο αγρότης: Δεν έχω. Πώς να το κάνουμε; Και είναι γεγονός ότι δεν έχει. Διότι ακριβώς στο πρόγραμμα του αγροτουρισμού σας είπα προηγουμένως ότι ο σκοπός του είναι να ενισχύσει το συμπληρωματικό αγροτικό εισόδημα. Βεβαίως και θα προσθέσει στην εθνική Οικονομία, αλλά δεν είναι πρωτεύον η τουριστική δραστηριότητα, η οποία ασκείται από άλλες μορφές τουριστικής δράσης για την οποία σας είπαμε ότι δεν έχετε στρατηγική και πρόγραμμα. Τα έχετε μπερδέψει όλα και έχει βάλει και αυτόν τον αγροτουρισμό πάνω σε αυτήν τη διαδικασία. Που θα φθάσουμε; Αν αρχίσετε τις τουριστικές επιχειρήσεις θα φθάσουμε σε αυτό που ο κ. Λιάσκος σας είπε προηγουμένως: στον αθέμιτο ανταγωνισμό. Διότι θα δώσετε αυτές τις τεράστιες επιδοτήσεις για να γίνουν αυτά τα περίφημα μοτέλ πάνω στις οδούς με μεγάλη κυκλοφορία σε αρτηρίες δίπλα δηλαδή σε περιοχές που υπάρχουν άλλα ξενοδοχεία τα οποία δεν επιδοτήθηκαν- οι επιδοτήσεις που πήραν ήταν πολύ μικρότερες- και αμέσως θα υπάρξει πρόβλημα αθέμιτου ανταγωνισμού. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μου επιτρέπετε μία διακοπή για να μου λυθεί η παρεξήγηση; 
      ΓΕΩΡΓΙΟΣ ΣΑΛΑΓΚΟΥΔΗΣ: Ευχαρίστως κύριε Υπουργέ, εάν μου κρατήσει το χρόνο μου ο κύριος Πρόεδρος. 
      ΠΡΟΕΔΡΕΥΩΝ (Κωνσταντίνος Γείτονας): Εάν το επιτρέπετε, κύριε συνάδελφε, θα το επιτρέψω και εγώ και θα κρατήσω το χρόνο σας. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν συμφέρει κάποιον που κάνει ένα μεγάλο ξενοδοχείο να πάει σε αυτές τις επιδοτήσεις που φαίνεται ως 55% με 70% που είπατε παραπάνω γιατί το ποσό που επιδοτείται είναι μέχρι 150 εκατομμύρια, και δεν γίνονται μεγάλα ξενοδοχεία με 150 εκατομμύρια. Τον συμφέρει να πάει  στις κανονικές επιδοτήσεις των ξενοδοχείων του ν. 2601. Αυτό σας λέω.
      ΓΕΩΡΓΙΟΣ ΣΑΛΑΓΚΟΥΔΗΣ: Και γιατί να μην κάνει ένα μικρό ξενοδοχείο των 150 εκατομμυρίων; Εγώ όμως θα σας έλεγα ακόμα- στην Ελλάδα ζούμε- ότι ξεκινάει με αυτό το πρόγραμμα, παίρνει επιδότηση μέχρι τα 150 εκατομμύρια και από εκεί και πέρα φτιάχνει και μεγαλύτερα πράγματα από αυτά που θέλει. Εγώ όμως σας λέω έστω γι’ αυτό των 150 εκατομμυρίων, εκφεύγουμε.
      ΒΑΣΙΛΗΣ ΚΕΔΙΚΟΓΛΟΥ: Κύριε Σαλαγκούδη, αυτό είναι παραλογισμός. 
      ΓΕΩΡΓΙΟΣ ΣΑΛΑΓΚΟΥΔΗΣ: Ξεφεύγουμε από το σκοπό μας. Εγώ λοιπόν να σας πω ότι οι Ευρωπαίοι αγρότες στους οποίους αναφερθήκατε προηγουμένως προκειμένου να ανταποκριθούν αποτελεσματικά στις απαιτήσεις των αγροτουριστών και της κίνησης αυτής που έχει έτυχαν σθεναρής συμπαράστασης από την πολιτεία και από τους αρμόδιους κρατικούς φορείς  πέρα από τις επιδοτήσεις. Τους έδωσαν αναλυτικές οδηγίες και συμβουλές που άρχιζαν από τη διαμόρφωση του εξωτερικού, του εσωτερικού χώρου της κατοικίας τους, τον εξοπλισμό, τη μαγειρική μέχρι και τους κανόνες φιλοξενίας και διαχείρισης και τις μεθόδους καλλιέργειας μεταποίησης συσκευασίας και τεχνικών ακόμη πώλησης των βιολογικών προϊόντων. Επιλέχθηκαν μάλιστα προς επιδότηση νέοι αγρότες αποδεδειγμένα δραστήριοι και δημιουργικοί, ικανοί να κάνουν πράξη τη φιλοσοφία του αγροτουρισμού. 
      Νομίζω ότι αυτές οι σκέψεις –και τις διαβάζω από εδώ για να βοηθηθείτε και στις προδιαγραφές που υποτίθεται ότι εντάσσετε αλλά και στις επόμενες προκηρύξεις τις οποίες θα κάνετε –αυτά έπρεπε να προηγηθούν, έπρεπε να τα κάνει η Κυβέρνησή σας γιατί αυτός είναι ο σκοπός του αγροτουρισμού: Να αναπτύξουμε την ύπαιθρο και να δώσουμε εισόδημα σε αυτούς τους αγρότες ώστε  να  μην την εγκαταλείψουν. Να μείνουμε εκεί. Αυτοί θα μείνουν. Όσοι πάνε προς την ύπαιθρο θα διαλέξουν τις ωραίες περιοχές για να φτιάξουν τα μοτέλ τους ή οτιδήποτε άλλο αλλά με αυτό δεν γίνεται αγροτουρισμός. Γίνεται απλώς μια   προσθήκη στον ήδη υπάρχοντα τουρισμό. Ευκταίο ενδεχομένως και αυτό. Αλλά υπάρχουν και άλλες δραστηριότητες τις οποίες θα μπορούσαν να εκμεταλλευτούν και σείς μόνος σας αναφέρατε τον 2601 για τον οποίο δεν ξέρετε ότι αυτό το χρονικό διάστημα είναι ανενεργός ουσιαστικά γι’ αυτό όλοι περιμένουν το νέο αναπτυξιακό νόμο τον οποίο εσείς τον πάτε από άνοιξη σε φθινόπωρο. 
      Παράλληλα, λοιπόν, τέθηκαν και ορισμένοι περιορισμοί και κανόνες λειτουργίας στον επιδοτούμενο αγρότη, όπως μέγιστος αριθμός δωματίων, ώστε ο αγρότης να μη μετατραπεί σε ξενοδόχο και ο αγροτουρισμός να χάσει το κύριο χαρακτηριστικό του γνώρισμα, την υποχρέωση να παρασκευάζει το πρωινό και τα γεύματα με υλικά κατά 50% της δικής του παραγωγής ή της περιοχής, εν πάση περιπτώσει και να έχει μικρό ποσοστό μόνο από άλλες περιοχές, ο προσδιορισμός της μεγαλύτερης και της ελάχιστης τιμής. Ακόμη εφαρμόστηκαν και αντικειμενικά κριτήρια ποιοτικής κατάταξης των αγροτουριστικών καταλυμάτων που ανταποκρινόντουσαν στις ειδικές απαιτήσεις των αγροτουριστών διαφορετικά φυσικά από εκείνα που αφορούν άλλους τύπους καταλυμάτων, παραδείγματος χάριη ξενοδοχεία.  Δεν θα πρέπει να τα εντάξετε στις ίδιες κατηγορίες όπως τα ξενοδοχεία μ’ αυτά που είπατε με τους αστέρες.
      Και φυσικά νομοθετήθηκαν και διαφορετικές φορολογικές διατάξεις για τα αγροτουριστικά καταλύματα, διαφορετικές από τις ισχύουσες για τις ξενοδοχειακές επιχειρήσεις. 
      Αυτή η μέριμνα πρέπει να καταλάβετε ότι πρέπει να τηρηθεί. Αν αυτή τηρηθεί, τότε από κει και πέρα μπορώ να σας διαβάσω παραδείγματα από άλλες χώρες της Ευρώπης, πώς προχώρησαν και πώς δημιούργησαν και αγροτουριστικές επιχειρήσεις σε πολύ μεγάλο βαθμό –χιλιάδες- και επίσης πέτυχαν να έχουν και χιλιάδες κρεβάτια αυτές οι αγροτουριστικές επιχειρήσεις, κρεβάτια στην ύπαιθρο εκεί ακριβώς που τα χρειαζόμαστε για να ενισχυθεί και η αγροτική και η τουριστική μας πολιτική ταυτόχρονα. 
      Έτσι νομίζω, κύριε Υπουργέ, όταν μιλάτε περί ασυδοσίας θα πρέπει να προσέχετε. Είσθε είκοσι χρόνια κυβέρνηση και μη μας λέτε για τα τρία χρόνια που εμείς κυβερνήσαμε και, εν πάση περιπτώσει, είχαμε ένα κομμάτι του LEADER 1. Εσείς είχατε όλη τη διαχείριση του LEADER 2, είχατε τα Μεσογειακά Ολοκληρωμένα Προγράμματα και είχατε, εν πάση περιπτώσει, στα χέρια σας τις δυνατότητες να φτιάξετε και αγροτική πολιτική και τουριστική πολιτική που δεν φτιάξατε και έχουμε αυτήν τη στιγμή αυτήν την κατάσταση που αντιμετωπίζουμε τώρα και στον τουρισμό μας και στην αγροτική παραγωγή μας. 
      Αλλά ακόμα μας είπατε ότι εμείς θέλουμε ασυδοσία. Δεν θέλουμε ασυδοσία, θέλουμε κανόνες, κανόνες όμως που να τους ξέρει ο αγρότης. Θέλουμε να πληροφορείται το αγρότης. Μας είπατε ότι την πληροφόρηση στον αγρότη και την ενημέρωση θα την κάνει η αναπτυξιακή εταιρεία. Γι’ αυτό σας είπα ότι είσθε κλεισμένοι μέσα σ’ ένα γυάλινο πύργο και δεν έρχεσθε σε επαφή με τον κόσμο. Είναι δυνατό να μην ξέρετε στο νομό σας αν η αναπτυξιακή εταιρεία έχει κανένα σχέδιο και πρόγραμμα ενημέρωσης των αγροτών; Στο νομό μου έχουμε δύο αναπτυξιακές εταιρείες και αυτές οι δύο δεν λειτουργούν καθόλου προς την κατεύθυνση να πάνε να ενημερώσουν τον αγρότη. Αλλά δεν έχουν και μπούσουλα από σας. 
      Από αυτά όλα που σας διάβασα που γίνονται και που έγιναν για τους Ευρωπαίους αγρότες με την κρατική συμβολή και συμπαράσταση έχετε κάνει τίποτα; Έχετε βγάλει αντίστοιχες εγκυκλίους; Κατ’ αρχάς δεν έχετε αυτές τις σκέψεις. Έχετε μια διαφορετική αντίληψη αυτή που εκφράζεται με την κοινή υπουργική απόφαση την οποία σας καταγγείλαμε  προηγουμένως.
      Νομίζω ότι εκείνο που πρέπει είναι να αναπροσαρμόσετε την πολιτική και τη στρατηγική σας πάνω στον αγροτουρισμό. Να προσαρμόσετε τις νέες διακηρύξεις των προγραμμάτων που θα βγάλετε μ’ αυτόν το στόχο και το σκοπό, να δώσετε αυτά τα χρήματα που προορίζονται για τον αγροτουρισμό στους αγρότες και ιδιαίτερα σε νέους ικανούς και δραστήριους αγρότες που μπορούν εύκολα να συλλάβουν και τις σύγχρονες οδηγίες που πρέπει να τους δώσετε ούτως ώστε να έχουμε αγροτουρισμό σύμφωνα με τις προδιαγραφές της ευρωπαϊκές για να έχουμε και εσωτερικό τουρισμό από τις πόλεις οι άνθρωποι των οποίων θέλουν να ζήσουν στην ύπαιθρο αλλά και εξωτερικό τουρισμό. Και ακόμη την ομορφιά της υπαίθρου να την αποζητούν αυτοί που λαχταρούν να γυρίσουν στο χωριό τους αλλά που δεν έχουν αντίστοιχα κίνητρα για να γυρίσουν και για να τα επισκεφθούν. Ας δημιουργήσουμε αυτά τα κίνητρα  και μας δίνεται η μεγάλη ευκαιρία με τον αγροτουρισμό. Νομίζω ότι αξίζει να αλλάξετε την πολιτική σας πάνω στο θέμα του αγροτουρισμού, κύριε Υπουργέ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε  συνάδελφε, αυτά που διαβάσατε για την πολιτική που γίνεται στις άλλες χώρες είναι αυτό που είπα, η πιστοποίηση του αγροτουριστικού προϊόντος, η οποία ολοκληρώνεται. Σας λέω ότι από το τέλος Μαίου θα είναι έτοιμες και θα δίδονται οι προδιαγραφές. Σας είπα ακόμη ότι αυτή η δουλειά αντελήφθη από την «Αγροτουριστική» τον ΕΛΟΤ και τον ΕΟΤ για να υπάρξει πιστοποίηση του αγροτουριστικού προϊόντος. Βεβαίως αυτό ακριβώς είναι γιατί μέχρι τώρα δεν  υπήρχε τέτοια προδιαγραφή, δεν υπήρχε τέτοιος μπούσουλας με αποτέλεσμα να μην υπάρχει πιστοποιημένο ελληνικό αγροτουριστικό προϊόν. 
      ΑΝΑΣΤΑΣΙΟΣ ΛΙΑΣΚΟΣ:  Άρα, κύριε Υπουργέ, υιοθετείτε τις ανησυχίες μας.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Και τώρα που επιχειρούμε να το πιστοποιήσουμε μέσα από συγκεκριμένες διαδικασίες ασκείτε την κριτική. 
      Για τις αναπτυξιακές εταιρείες που είπατε έχετε άδικο γιατί οι αναπτυξιακές είναι υποχρεωμένες, από οδηγία της Ευρωπαϊκής Ένωσης, να κάνουν την ενημέρωση για το λόγο αυτόν. Οι αναπτυξιακές είναι εκείνες οι οποίες ενδιαφέρονται για την ανάπτυξη του κάθε νομού και πρέπει να πάνε πιο κοντά στον αγρότη. Ο Υπουργός στέλνει τις οδηγίες του, αλλά δεν είναι υποχρεωμένος να πάει στο τελευταίο ορεινό χωριό για να κάνει την ενημέρωση. Και μην υποτιμάτε το έργο τους. Μπορεί να υπάρχουν αναπτυξιακές εταιρείες στο νομό σας που να μην έκαναν σωστά τη δουλειά τους, αλλά υπάρχουν αναπτυξιακές εταιρείες στην Καρδίτσα και σε άλλα μέρη που έχουν κάνει πάρα πολύ καλά τη δουλειά τους και έχει αναπτυχθεί εκεί πράγματι αυτό το αγροτουριστικό προϊόν, ακριβώς επειδή έκαναν πολύ καλά τη δουλειά τους οι αναπτυξιακές εταιρείες. Δεν είναι όλες το ίδιο, αλλά δεν είναι και όλες για πέταμα. Αντίθετα σας λέω ότι πάρα πολλές από τις αναπτυξιακές εταιρείες κάνουν πάρα πολύ σωστά τη δουλειά τους. Επομένως ας μην υποτιμούμε το έργο τους. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 47/27.2.2003 επερωτήσεως Βουλευτών της Νέας Δημοκρατίας προς τους Υπουργούς Ανάπτυξης και Γεωργίας, σχετικά με την ανυπαρξία μέτρων ανάπτυξης του αγροτουρισμού. 
      Έχουν διανεμηθεί τα Πρακτικά της Παρασκευής 11 Απριλίου 2003, της Δευτέρας 14 Απριλίου 2003, της Τρίτης 15 Απριλίου 2003 και της Πέμπτης 17 Απριλίου 2003 και ερωτάται το Σώμα αν επικυρούνται. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς τα Πρακτικά της Παρασκευής 11 Απριλίου 2003, της Δευτέρας 14 Απριλίου 2003, της Τρίτης 15 Απριλίου 2003 και της Πέμπτης 17 Απριλίου 2003  επικυρώθηκαν. 
      Στο σημείο αυτό, κύριοι συνάδελφοι, δέχεσθε  να λύσουμε  τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.32’ λύεται η συνεδρίαση για αύριο ημέρα Τετάρτη 14 Μαΐου και ώρα 10.30΄ με αντικείμενο εργασιών του Σώματος νομοθετική εργασία: α) συζήτηση και ψήφιση συμβάσεων του Υπουργείου Εθνικής Άμυνας, και β) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Εθνική Βιβλιοθήκη της Ελλάδας, Δημόσιες Βιβλιοθήκες και άλλες διατάξεις», σύμφωνα με την ημερήσια διάταξη που έχει διανεμηθεί.
      Ο         ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
00004/172Σ/φοςΚΟΥΡΤΗΔ/φοςΜΑΡΙΝΗ13/05/2003  AA0513KO 

