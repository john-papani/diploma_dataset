Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΙΓ'

Τρίτη 27 Απριλίου 1999

 

Αθήνα, σήμερα στις 27 Απριλίου 1999, ημέρα Τρίτη και ώρα 18.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την Προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ηλία Καλλιώρα, Βουλευτή Φθιώτιδος, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας στο οποίο ζητείται η χρηματοδότηση των εργασιών συντήρησης του βυζαντινού κάστρου Βοιών Λακωνίας. 

2) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ωρεών Εύβοιας ζητεί την ενίσχυση με πρόσθετο προσωπικό του Λιμεναρχείου Ωρεών Εύβοιας. 

3) Ο Βουλευτής Λακωνίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Δήμος Μακρυνείας Αιτωλ/νίας διαμαρτύρεται για τη διακοπή της λειτουργίας του Κέντρου Υγείας της περιοχής του. 

4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Δήμος Μανταμάδου Λέσβου ζητεί την επίλυση των προβλημάτων που απασχολούν την Τοπική Αυτοδιοίκηση των Νομών της περιφέρειας Βορείου Αιγαίου. 

5) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία Συλλογικοί Φορείς Οξύλιθου Εύβοιας ζητούν να συνεχισθεί η λειτουργία του Ταχυδρομικού Γραφείου στον Οξύλιθο. 

6) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος για την προστασία του περιβάλλοντος της Ν.Καρυστίας ζητεί να γίνει επιστημονικά τεκμηριωμένος χωροταξικός σχεδιασμός για τα Αιολικά Πάρκα στην Καρυστία. 

7) Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία το Αριστοτέλειο Πανεπιστήμιο Θεσ/νίκης ζητεί την άσκηση μακροπρόθεσμης θεσμικής εκπαιδευτικής πολιτικής μέσα από αναδιαπραγμάτευση για τη λύση του εκπαιδευτικού προβλήματος. 

8) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Δήμος Ευεργέτουλα Λέσβου ζητεί τη λήψη μέτρων προστασίας και ανάδειξης των κυριοτέρων πολιτιστικών μνημείων που υπάρχουν στην περιοχή. 

9) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Επαρχιακό Συμβούλιο Λήμνου ζητεί τη λήψη μέτρων για την καλή επικοινωνία της νήσου Λήμνου ακτοπλοϊκής και αεροπορικής, με την υπόλοιπη Ελλάδα και τη Λέσβο. 

10) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Τοπικό Συμβούλιο Λουτρών του Δήμου Μυτιλήνης Λέσβου ζητεί τη λειτουργία Κέντρου πρόληψης κατά των ναρκωτικών. 

11) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Μύρινας Λήμνου ζητεί την πύκνωση των ακτοπλοϊκών δρομολογίων προς και από τη νήσο Λήμνο κατά τη διάρκεια της θερινής περιόδου. 

12) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Υπαλλήλων της Νομαρχιακής Αυτοδιοίκησης Ν.Ζακύνθου ζητεί την εφαρμογή της παρ. 4 του άρθρου 9 του Ν. 2085/92 

13) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Δήμος Βασιλικής Τρικάλων ζητεί να ενταχθεί στην ταμειακή Υπηρεσία της ΔΟΥ Καλαμπάκας. 

14) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Δασκάλων - Νηπιαγωγών Μονάχου και Περιχώρων Γερμανίας "Ο ΠΛΑΤΩΝ" και η ΕΛΜΕ Βαυαρίας Γερμανίας καταγγέλλουν ότι δεν επιστρέφονται οι παρακρατήσεις των αποδοχών στους δασκάλους και καθηγητές των ελληνικών ιδιωτικών σχολείων Βαυαρίας, τις οποίες παρακρατήσεις κατήργησε ο ν. 2621/98. 

15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Συνταξιούχων Δημοτικών και Κοινοτικών Υπαλλήλων Νομού Μαγνησίας και ο Σύλλογος Συνταξιούχων Υπαλλήλων ΔΕΥΑΜΒ ζητούν την επίλυση συνταξιοδοτικού προβλήματος των μελών του. 

16) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ διαμαρτύρεται για την αποσυσχέτηση της σύνταξης από το μισθό των εν ενεργεία εργαζομένων. 

17) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Πολιτιστικός Μορφωτικός Σύλλογος Καναλίων Φθιώτιδας ζητεί οικονομική ενίσχυση για την αποκατάσταση των ζημιών που προκάλεσε η πρόσφατη κακοκαιρία στην περιοχή του. 

18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου αναφέρεται στα προβλήματα που αντιμετωπίζουν στη λειτουργία τους οι μικροί ΟΤΑ. 

19) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Κράννωνα, το Δημοτικό Διαμέρισμα Μαυροβουνίου και ο ΤΟΕΒ Ταουσιάνης Λάρισας ζητούν την ολοκλήρωση της κατασκευής του φράγματος και του ταμιευτήρα Μαυροβουνίου. 

20) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορές με τις οποίες το Εργατοϋπαλληλικό Κέντρο Ελασσόνας ζητεί να συμπεριληφθούν στο ΙΚΑ Ελασσόνας ιατροί ειδικοτήτων γυναικολόγου και χειρούργου. 

21) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Χίου ζητεί να μην αυξηθεί η τιμή του αεροπορικού εισιτηρίου από και προς τη νήσο Χίο. 

22) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία οι γιατροί του Γενικού Νοσοκομείου Χανίων διαμαρτύρονται για την περικοπή του κονδυλίου των εφημεριών. 

23) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η 'Ενωση Γιατρών ΕΣΥ Νομού Χανίων διαμαρτύρεται για την περικοπή των εφημεριών. 

24) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η 'Ενωση Γιατρών ΕΣΥ Νομού Χανίων επισημαίνει τα προβλήματα λειτουργίας του Νοσοκομείου Χανίων. 

25) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Βουκολίων Νομού Χανίων διαμαρτύρεται για τον ανορθόδοξο τρόπο παραχώρησης μηχανημάτων στους Δήμους βάσει του "Ι.Καποδίστριας". 

26) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Ναυτικός 'Ομιλος Χανίων ζητεί τον καθορισμό του ύψους της επιχορήγησης του 1998 για δραστηριότητα του Ομίλου το 1999. 

27) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Σύνδεσμος Κωφών Κρήτης ζητεί οικονομική ενίσχυση για την κάλυψη των εξόδων λειτουργίας του. 

28) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Παναιτωλοακαρνανική Συνομοσπονδία ζητεί να ιδρυθεί Τμήμα Διαχείρισης Πολιτισμικής Κληρονομιάς στην Πανεπιστημιακή Σχολή Αγρινίου. 

29) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Γεωργικός Πιστωτικός Συνεταιρισμός Παλαιομάνινας Δήμου Αστακού Αιτωλ/νίας ζητεί για την κάλυψη της ποσοστώσεως, το νέο φυτώριο καπνού, εφόσον διαπιστωθεί ότι δεν είναι "Βιρτζίνια", να συνοδεύεται από έγγραφη εγγύηση έως τα μέσα Μαϊου, ημερομηνία ολοκλήρωσης της μεταφύτευσης. 

30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων του 46ου Δημοτικού Σχολείου Αθηνών ζητεί να ενταχθεί σε ειδικό σχολείο ο μαθητής Γεώργιος Αντωνόπουλος. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 4532/292/1-12-98 ερώτηση/ΑΚΕ δόθηκε με το υπ'αριθμ. 3091/9-12-98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης και Α.Κ.Ε. 4532/292/1-12-98 που κατέθεσε ο Βουλευτής κ. Αγ. Μπρατάκος στη Βουλή των Ελλήνων, με θέμα την ενδεχόμενη καταστροφή των αρχείων της Δ.Ι.Σ., σας γνωρίζονται τα ακόλουθα: 

Η Πολιτική Ηγεσία του Υπουργείου Εθνικής Αμυνας έχει αποδείξει επανειλημμένα το δέοντα σεβασμό της, και έχει αποδώσει τις προσήκουσες τιμές στους Αγωνιστές της Εθνικής Αντίστασης. 

Οι όποιες πληροφορίες περί καταστροφής των ιστορικών αρχείων είναι ανυπόστατες, ψευδείς και δεν ανταποκρίνονται στην πραγματικότητα. Θα πρέπει να αναφέρουμε για άλλη μια φορά ότι η Εθνική Αντίσταση των Ελλήνων είναι μία, ενιαία, αχρωμάτιστη, μακριά από μικροπολιτικές αντιπαραθέσεις και ανήκει σ' αυτόν που αγωνίστηκε γι' αυτήν, τον Ελληνικό λαό. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

2. Στην με αριθμό 4004/264/18-11-98 ερώτηση/ΑΚΕ δόθηκε με το υπ'αριθμ. 157/11-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση ΑΚΕ 4004/264/18-11-98 που κατέθεσε ο Βουλευτής κ. Ε. Πολύζος για τη χορήγηση άδειας σκοπιμότητας για ίδρυση σφαγείου στο Δήμο Κολινδρού Πιερίας, σας πληροφορούμε ότι όσον αφορά τη χορήγηση άδειας σκοπιμότητας ίδρυσης της επιχείρησης "Σφαγεία Κολινδρού Α.Ε.", ο οικείος Νομάρχης Πιερίας με την αριθ. 07/5841/20-10-98 απόφασή του έχει ήδη χορηγήσει την ως άνω άδεια (αντίγραφο της οποίας σας επισυνάπτουμε). 

Ο Υφυπουργός 

Π. ΦΟΥΝΤΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

3. Στην με αριθμό 3870/256/17-11-98 ερώτηση/ΑΚΕ δόθηκε με το υπ'αριθμ. 3138/10-12-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης και αίτησης κατάθεσης εγγράφων 3750/256/17-11-98 που κατέθεσε ο Βουλευτής κ. Μ. Κεφαλογιάννης, σχετικά με στοιχεία για τις επιχειρήσεις του Α.Ν. 89/67, σε ό,τι μας αφορά, σας γνωρίζουμε ότι παραλείπεται η κατάθεση των αιτούμενων στοιχείων, καθόσον από τα αρχεία των Υπηρεσιών του Υπουργείου μας δεν είναι δυνατή η εξαγωγή τους. 

Συγκεκριμένα, για τις βεβαιωθείσες από αστυνομικούς ελέγχους παραβάσεις υφίστανται στατιστικά στοιχεία που αφορούν το σύνολο των αυτοκινήτων που κυκλοφορούν υπό ειδικό καθεστώς, όχι όμως και για κάθε κατηγορία ξεχωριστά. 

Επίσης, δεν τηρούνται ξεχωριστά στοιχεία για τις άδειες παραμονής και εργασίας, που έχουν χορηγηθεί στην αναφερόμενη κατηγορία αλλοδαπών. 

Πάντως, εφόσον ο κ. Βουλευτής επιθυμεί την παροχή στοιχείων για συγκεκριμένα πρόσωπα, παρακαλείται να μας τα θέσει υπόψη, για την άμεση κατάθεσή τους. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

4. Στην με αριθμό 3870/256/17-1198 ερώτηση/ΑΚΕ δόθηκε με το υπ'αριθμό 2817/10-12-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης και Αίτησης Κατάθεσης Εγγράφων με αριθμ. 3870/256/17-11-98 που κατέθεσε στη Βουλή ο Βουλευτής κ. Μανώλης Κεφαλογιάννης σχετικά με πινακίδες κυκλοφορίας με αρχικά γράμματα ΕΥ και ΕΥΥ που έχουν καταστραφεί από τις αρμόδιες Υπηρεσίες του Υπουργείου Μεταφορών και Επικοινωνιών από 1/1/98 μέχρι σήμερα, σας διαβιβάζουμε τα παρακάτω σχετικά έγγραφα: 

1) Το με αριθμ. πρωτ. 6708/Φ16/4-12-98 του βοηθού Νομάρχη της Νομαρχιακής Αυτοδιοίκησης Αθηνών-Πειραιώς, Νομαρχιακό Διαμέρισμα Αθηνών με τα συνημμένα σε αυτό. 

2) Το με αριθμ. πρωτ. 1055/30-11-98 του Νομάρχη της Νομαρχιακής Αυτοδιοίκησης Αθηνών-Πειραιώς, Νομαρχιακό Διαμέρισμα Πειραιώς, με τα συνημμένα σε αυτό. 

3) Το με αριθμ. πρωτ. 370952/27-11-98 του βοηθού Νομάρχη της Νομαρχιακής Αυτοδιοίκησης Ανατολικής Αττικής. 

4) Το με αριθμ. πρωτ. ΓΝ 3699/27-11-98 του Νομάρχη της Νομαρχιακής Αυτοδιοίκησης Θεσ/νίκης. 

5) Το με αριθμ. πρωτ. 8883/27-11-98 του Νομάρχη της Νομαρχιακής Αυτοδιοίκησης Αχαϊας. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

5. Στην με αριθμό 4110/270/19-11-98 ερώτηση/ΑΚΕ δόθηκε με το υπ'αριθμ. 5510Β/7-12-98 έγγραφο από τον Υπουργό Περιβάλλοντος, Χωροταξίαςκαι Δημοσίων 'Εργων η ακόλουθη απάντηση: 

"Απαντώντας στην ερώτηση και Αίτηση Κατάθεσης Εγγράφων με αριθμό 4110/270 που κατατέθηκε στις 19-11-98 από το Βουλευτή κ. Δημήτριο Σιούφα για τις επιδοτήσεις των ΟΤΑ της Χώρας, σας πληροφορούμε ότι το ΥΠΕΧΩΔΕ στο πλαίσιο των αρμοδιοτήτων του έχει επιδοτήσει ΟΤΑ της Χώρας από πόρους του ΕΤΕΡΠΣ, για παρεμβάσεις - αναπλάσεις σε ιστορικά κέντρα, παραδοσιακούς οικισμούς και αστικές περιοχές για την ανάδειξη της αρχιτεκτονικής κληρονομιάς και της φυσιογνωμίας των πόλεων. 

Οι εκταμιεύσεις γίνονται σταδιακά, ανάλογα με το χρονοδιάγραμμα εξέλιξης των εκτελούμενων έργων, την αποστολή στην αρμόδια Δ/νση του ΥΠΕΧΩΔΕ των παραστατικών στοιχείων απορρόφησης των πιστώσεων που έχουν ήδη εκταμιευθεί, σε συνδυασμό πάντα με την εξασφάλιση των πόρων. 

Ο Υπουργός 

Κ. ΛΑΛΙΩΤΗΣ" 

6. Στην με αριθμό 4248/279/98 ερώτηση/ΑΚΕ δόθηκε με το υπ'αριθμ. 1947A/10-12-98 έγγραφο από τον Υφυπουργό Oικονομικών η ακόλουθη απάντηση: 

"Απαντώντας στην 4248/279/98 ερώτηση και Αίτηση Κατάθεσης Εγγράφων του Βουλευτή Περιφέρειας Αττικής κ. Λεωνίδα Κουρή, αναφορικά με διαχειριστικούς ελέγχους που έγιναν σε πολλούς Δήμους και Κοινότητες της χώρας, σας γνωρίζουμε τα πιο κάτω: 

1. Οι διαχειριστικοί έλεγχοι Δήμων και Κοινοτήτων της χώρας που εκκρεμούν, εμφανίζονται στην συνημμένη κατάσταση, στην τελευταία στήλη της οποίας γίνεται συνοπτικά η αιτιολόγηση της καθυστέρησης υποβολής των σχετικών πορισμάτων. 

2. Συνημμένα σας στέλνουμε αντίγραφα των πορισμάτων που έχουν υποβληθεί από 1-1-98 μέχρι σήμερα στη Δ/νση Επιθεώρησης Δ.Δ., Ν.Π. και ΔΕΚΟ και των οποίων έχει περαιωθεί η διαδικασία επεξεργασίας και αποστολής στους αρμόδιους φορείς και Υπηρεσίες. 

3. Ο κυριότερος λόγος της παρατηρούμενης καθυστέρησης, είναι η συσσώρευση μεγάλου αριθμού υποθέσεων για έλεγχο και έρευνα που εκκρεμούν στην Υπηρεσία ή έχουν ανατεθεί σε Επιθεωρητές, καθώς και η έκταση των ελέγχων, γεγονός που οφείλεται: 

α) Στην αρνητική επίδραση που είχε στην ομαλή διεξαγωγή του έργου της Οικονομικής Επιθεώρησης η μεταβατική περίοδος (Ιούλιος 1996 - Δεκέμβριος 1997), δηλ. από τη σύσταση των Περιφερειακών Οικονομικών Επιθεωρήσεων με το Π.Δ. 211/1996 μέχρι την έναρξη λειτουργίας των την 15-12-97, σύμφωνα με την αριθμ. 1124540/2131/Α0006/3-12-97 απόφαση του Υπουργού Οικονομικών. 

β) Η αριθμητική ανεπάρκεια των Οικονομικών Επιθεωρητών, λόγω κυρίως των είκοσι οκτώ (28) κενών οργανικών θέσεων επί συνόλου σαράντα (40), των προερχομένων από το Δημοσιονομικό Κλάδο, οι οποίοι λόγω ειδικότητας, προορίζονταν να φέρουν το κύριο βάρος των διαχειριστικών ελέγχων των Δημοσίων Διαχειρίσεων Ο.Τ.Α., Ν.Π. και ΔΕΚΟ και των τακτικών Επιθεωρήσεων των Υπηρεσιών Δημοσιονομικού ελέγχου (Υ.Δ.Ε.). 

Σημειώνεται ότι ήδη υπάρχει εκκρεμής διαδικασία προκήρυξης για την πλήρωση με μετάταξη από το Δημοσιονομικό Κλάδο, των θέσεων αυτών. 

γ) Το γεγονός ότι οι διαχειριστικοί έλεγχοι που διενεργούνται καλύπτουν περισσότερες της μιας διαχειριστικές περιόδους (συνήθως πενταετία), με συνέπεια την αδυναμία συγκέντρωσης και διασταύρωσης στοιχείων και την επιμήκυνση του χρόνου ολοκλήρωσης του ελέγχου. 

Ο Υφυπουργός 

ΓΕΩΡΓΙΟΣ ΔΡΥΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

7. Στην με αριθμό 3998/262/18-11-98 ερώτηση/ΑΚΕ δόθηκε με το υπ'αριθμ. 20726/11-12-98 έγγραφο από την Υπουργό Aνάπτυξης η ακόλουθη απάντηση: 

"Απαντώντας στην ερώτηση και ΑΚΕ 3998/262/18-11-98 που κατέθεσε στη Βουλή των Ελλήνων ο Βουλευτής κ. Γ. Σαλαγκούδης, σας επισυνάπτουμε σχετικό πίνακα υπαλλήλων της εταιρείας "ΕΛΛΗΝΙΚΑ ΠΕΤΡΕΛΑΙΑ Α.Ε." που έχουν αποσπασθεί σε γραφεία Υπουργών, Γενικών Γραμματέων κ.λπ. 

Σημειώνεται ότι σχεδόν όλες οι αποσπάσεις έγιναν προ της μετοχοποίησης των ΕΛ.ΠΕ. Ωστόσο σύμφωνα με τις διατάξεις του αρ. 8 του ν. 2593/98 σε συνδυασμό με την παράγραφο στ' του αρ. 14 του ν. 2190/94 η "ΑΕ ΕΛΛΗΝΙΚΑ ΠΕΤΡΕΛΑΙΑ" (ΕΛ.ΠΕ. Α.Ε.) εξακολουθεί να διατηρεί το δημόσιο χαρακτήρα της σε Υπουργεία ή ΝΠΔΔ για αντιμετώπιση υπηρεσιακών αναγκών (αρ. 58 του ν. 1943/91 και λοιπές διατάξεις). 

Επίσης στο ανωτέρω άρθρο ορίζεται ότι η μισθοδοσία των αποσπασμένων βαρύνει τις υπηρεσίες και τους φορείς από τους οποίους αποσπώνται. 

Η Υπουργός 

ΒΑΣΩ ΠΑΠΑΝΔΡΕΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

8. Στην με αριθμό 4079/267/19-11-98 ερώτηση/ΑΚΕ δόθηκε με το υπ'αριθμ. 39640/11-12-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Απαντώντας στην με αριθμό 4079/267/19-11-98 ερώτηση και Αίτηση Κατάθεσης Εγγράφων του Βουλευτή κ. Δ. Ν. Κωστόπουλου, σας γνωρίζουμε τα εξής: 

Επί της Ερώτησης 1 και 5. 

Σας αποστέλλουμε Πίνακα των υπαλλήλων που απασχολούνται σήμερα στην Διεύθυνση των Ιδιωτικών Επενδύσεων, το Κλάδο που ανήκει ο καθένας καθώς και το ακριβές αντικείμενό του. 

Επίσης σας γνωρίζουμε, ότι οι υπάλληλοι που απασχολούνται στο Τμήμα Αξιολόγησης της Διεύθυνσης Ιδιωτικών Επενδύσεων, αναλαμβάνουν την αξιολόγηση των Επενδυτικών Προτάσεων που κατατίθενται στην Κεντρική Υπηρεσία του Υπουργείου Εθνικής Οικονομίας, ενώ στη συγκρότηση των Κεντρικών Οργάνων Ελέγχου μπορούν να συμμετέχουν και υπάλληλοι από άλλες Διευθύνσεις του Υπουργείου. 

Οσον αφορά τη συμμετοχή αξιολογητών σε όργανα ελέγχου επενδύσεων που είχαν αξιολογήσει, σας γνωρίζουμε ότι δεν υφίστανται επεξεργασμένα στοιχεία. Αλλωστε η συμμετοχή τους όχι μόνον δεν είναι ασυμβίβαστη με την ισχύουσα νομοθεσία αλλά μερικές φορές επιβάλλεται, καθώς η συμβολή τους είναι ιδιαίτερα σημαντική, γεγονός που αποδεικνύεται και από την συνεχόμενη βελτίωση που παρατηρείται τα τελευταία χρόνια στην ποιότητα και πληρότητα των ελέγχων. 

Ακόμη θα θέλαμε να σας επισημάνουμε, όπως και στην απάντηση της υπ' αριθμ. 3170/23-10-98 Ερώτησης και Αίτησης Κατάθεσης Εγγράφων, ότι όλο το προσωπικό της Διεύθυνσης των Ιδιωτικών Επενδύσεων έχει σαν βασική αρχή, στην εκτέλεση των καθηκόντων τους, την τήρηση της νομιμότητας των πράξεών τους, ενώ επιπλέον καταβάλλεται ιδιαίτερη προσπάθεια συνολικά από την Υπηρεσία να ανταποκριθεί με τον καλύτερο δυνατό τρόπο στις δύσκολες απαιτήσεις εφαρμογής του Αναπτυξιακού Νόμου, κατεύθυνση στην οποία συμβάλλει και η εσωτερική συνοχή και λειτουργικότητα που έχει επιτευχθεί στην Οργάνωση της συγκεκριμένης Υπηρεσίας. 

Επίσης σας παραθέτουμε αναλυτικούς πίνακες σχετικά με την παρ. 2, 3 και 4 της εν λόγω ερώτησης, αρμοδιότητας της Δ/νσης Οικονομικού, σημειώνοντας ότι: 

α. Επειδή σε ορισμένες περιπτώσεις υπάλληλοι από της τοποθέτησής τους στη συγκεκριμένη Διεύθυνση δεν έχουν διανύσει πλήρη τριετία κατά το χρονικό διάστημα 1996 - 1998, το ύψος των τακτικών τους αποδοχών έχει υπολογισθεί σε ετήσια βάση κατ' έτος, δεδομένου ότι οι τακτικές αποδοχές του κάθε υπαλλήλου όπως αυτές καθορίζονται, είναι σταθερές και δεν επηρεάζονται από τη Διεύθυνση που υπηρετεί. 

β. Στις περιπτώσεις που δεν αναφέρονται καθόλου ποσά ή αναφέρονται ποσά μειωμένα, οι υπάλληλοι, τους οποίους αφορούν προέρχονται κατά περίπτωση από απόσπαση ή μετάταξη ή έχουν διοριστεί κατά το χρονικό διάστημα 1996 - 1998. 

γ. Για τα ποσά που αναγράφονται στους πίνακες πρέπει να σημειωθεί ότι έχουν γίνει οι νόμιμες κρατήσεις υπέρ των ασφαλιστικών Ταμείων, καθώς και η παρακράτηση του αναλογούντος φόρου και 

δ. Τέλος, για το έτος 1998 τα ποσά που αναγράφονται και ειδικότερα τα προερχόμενα από έκτακτες αμοιβές δεν είναι ολοκληρωμένα επειδή η καταγραφή τους για την παροχή των στοιχείων πραγματοποιείται πριν από την λήξη του λογιστικού έτους. 

Ο Υφυπουργός 

ΧΡΗΣΤΟΣ ΠΑΧΤΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

9. Στην με αριθμό 4080/268/19-11-98 ερώτηση/ΑΚΕ δόθηκε με το υπ'αριθμ. 39641/11-12-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της υπ' αριθμ. 4080/268/19-11-98 ερώτησης και Αίτησης Κατάθεσης Εγγράφων του Βουλευτή κ. Δ. Ν. Κωστόπουλου, σας γνωρίζονται τα εξής: 

Σύμφωνα με την υπ' αριθμ. 23876/Ν.Ν. 166/ν.1892/9025-3-1993 απόφαση ολοκλήρωσης του Υπουργού Εθνικής Οικονομίας για την επένδυση της Εταιρείας "ΑΦΟΙ ΠΑΛΑΤΣΙΔΗ Α.Ε." με την οποία οριστικοποιήθηκε το κόστος της στο ύψος των 975.000.000 δρχ. και καθορίσθηκε και το ύψος του τραπεζικού δανείου (95.000.000) για το οποίο δικαιούνταν επιδότηση επιτοκίου σε ποσοστό 37%, έχουν καταβληθεί στην Εταιρεία, σε δύο δόσεις τα αντίστοιχα ποσά (9.648.000 - 19.024.000) των επιδοτήσεων των τόκων. 

Παράλληλα σας αποστέλλουμε τα αντίγραφα των υπ' αριθμ. 37794/Ν.Ν. 166/ν.1892/1990 και 59236/Ν.Ν. 166/ν.1892/90 αποφάσεων καταβολής της αναλογούμενης επιδότησης. 

Ο Υφυπουργός 

ΧΡ. ΠΑΧΤΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

10. Στην με αριθμό 4004/264/18-11-98 Eρώτηση/AKE δόθηκε με το υπ'αριθμ. 40575/11-12-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης/ΑΚΕ 4004/264/18-11-98 που κατέθεσε ο Βουλευτής κ. Ε. Πολύζος σχετικά με τη διαδικασία ανέγερσης σφαγείου, σας γνωρίζουμε ότι από τη στιγμή που συμπληρώθηκε ο φάκελος για τη χορήγηση άδειας σκοπιμότητας για τα σφαγεία Κολινδρού (27-8-98) η άδεια χορηγήθηκε μέσα σε λογικό χρονικό διάστημα (20-10-98). 

Κατά τα λοιπά αρμόδιο να σας απαντήσει είναι το συνερωτώμενο Υπουργείο Γεωργίας. 

2. Συνημμένα κατατίθενται έγγραφα του φακέλου που τηρείται στην Νομ/κή Αυτ/ση για την υπόψη υπόθεση. 

Ο Υφυπουργός 

Γ. ΦΛΩΡΙΔΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

11. Στην με αριθμό 4086/269/19-11-98 ερώτηση/ΑΚΕ δόθηκε με το υπ'αριθμ. 292/11-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της υπ'αριθμ. 4086/269/19-11-98 ερώτησης/ΑΚΕ που κατέθεσε στη Βουλή ο Βουλευτής κ. Μανώλης Κεφαλογιάννης, παρακαλούμε να πληροφορήσετε τον κ. Βουλευτή ότι καταθέτουμε το πρακτικό της Επιτροπής Εισήγησης για ανάθεση του έργου "ΜΕΤΡΟ ΘΕΣΣΑΛΟΝΙΚΗΣ" που μας ζητήθηκε με την 4086/269/19-11-98 ερώτηση/ΑΚΕ. 

Ο Υπουργός 

Κ. ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

12. Στις με αριθμό 3870/256/17-11-98 και 4527/1-12-98 ερώτησεις/ΑΚΕ δόθηκε με το υπ'αριθμ. 214/11-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 3870/256/17-11-98 ερώτηση/ΑΚΕ και 4527/1-12-98 ερώτηση που κατατέθηκαν στη Βουλή από το Βουλευτή κ. Μ. Κεφαλογιάννη, σχετικά με άδειες εργασίας αλλοδαπών, σας πληροφορούμε, ότι οι άδειες εργασίας του α.ν. 89/67, που έχουν εκδοθεί κατά τα έτη 1997-1998, είναι 4001 (2033 το έτος 1997 και 1968 το έτος 1998). 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

13. Στην με αριθμό 4537/1-12-98 ερώτηση δόθηκε με το υπ'αριθμ. 1035/10-12-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της υπ'αριθμ. 4537/1-12-98 ερώτησης που κατέθεσε στη Βουλή ο Βουλευτής κ. Α. Καραμάριος, σας γνωρίζουμε ότι για τη διαιτησία και το ποδόσφαιρο γενικότερα θα υπάρξουν θεσμικές πρωτοβουλίες (κατάθεση νέου αθλητικού νομοσχεδίου στη Βουλή) στην κατεύθυνση της εξυγίανσης και αναβάθμισης του αθλήματος. 

Ο διάλογος που προβλέπεται στα θεσμικά Κοινοβουλευτικά όργανα θα δώσει τη δυνατότητα στους συναδέλφους Βουλευτές να διατυπώσουν τις απόψεις αλλά και τις προτάσεις τους. 

Είναι αυτονόητο ότι ένα τόσο σοβαρό ζήτημα δεν μπορεί και δεν πρέπει να εξαντληθεί μόνο στο πλαίσιο του Κοινοβουλευτικού ελέγχου. 

Ο Υφυπουργός 

ΑΝΔΡΕΑΣ ΦΟΥΡΑΣ" 

14. Στην με αριθμό 3747/12-11-98 ερώτηση δόθηκε με το υπ'αριθμ. 1884/9-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3747/12.11.98 των Βουλευτών κυρίων Σπήλιου Σπηλιωτόπουλου και Νικ. Νικολόπουλου, σας γνωρίζουμε τα ακόλουθα: 

'Οπως είναι γνωστό, σύμφωνα με την ισχύουσα νομοθεσία, το ΥΠΕΠΘ έχει τη δυνατότητα να προβεί σε έλεγχο νομιμότητας των πράξεων του Νομάρχη μόνο έμμεσα, δηλ. ύστερα από προσφυγή των ενδιαφερομένων ενώπιον του Υπουργού Εθνικής Παιδείας και Θρησκευμάτων κατά πράξεων του οικείου Περιφερειάρχη, με τις οποίες γίνονται δεκτές ή απορρίπτονται προσφυγές ενδιαφερομένων, στις οποίες θίγονται και οι πράξεις του Νομάρχη. (σχετικές διατάξεις: 1. Του άρθρου 8 του ν. 3.200/55, ΦΕΚ 97/4/55 "περί διοικητικής αποκέντρωσης, 2. του π.δ. 472183, ΦΕΚ 181 Α', "Μεταβίβαση αρμοδιοτήτων του Υπουργού Εθνικής Παιδείας και Θρησκευμάτων στις Νομαρχίες", 3. του άρθρου 18 παρ. 12 του ν. 2218/94, ΦΕΚ 90/Α/90 "'Ιδρυση Νομαρχιακής Αυτοδιοίκησης, τροποποίηση διατάξεων........" ) 

Το θέμα της πλήρωσης των κενών θέσεων των Δ/ντών σχολικών μονάδων, αντιμετωπίζεται ήδη από την αριθμ. 723/1998 Γνωμοδότηση του Νομικού Συμβουλίου του Κράτους (Τμήμα), η οποία θα σταλεί σε όλα τα Περιφερειακά Συμβούλια Α/θμιας και Β/θμιας Εκπ/σης και θα κοινοποιηθεί και στους αντίστοιχους Νομάρχες και Περιφερειάρχες. 

Εφόσον και μετά τη νέα ενημέρωση διαπιστωθεί ότι δεν τηρείται η ισχύουσα νομοθεσία, το Υπουργείο θα αναγκαστεί να προβεί σε κυρώσεις. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

15. Στην με αριθμό 3996/18-11-98 ερώτηση δόθηκε με το υπ'αριθμ. 9461/10/9-12-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της υπ'αριθμ. 3996/18-11-98 ερώτησης που κατατέθηκε από το Βουλευτή κ. Γ. Καρατζαφέρη, αναφορικά με το αν οι κάτοικοι της νήσου Αρκιών θα καταβάλουν τίμημα για να αποκτήσουν τίτλους κυριότητας, σας γνωρίζομεν ότι η ακίνητη ιδιοκτησία στα Δωδεκάνησα ρυθμιζόταν από το Οθωμανικό Δίκαιο, αργότερα από τον Ιταλικό Αστικό Κώδικα και στη συνεχεια, μετά την απελευθέρωση από την κείμενη Νομοθεσία ήτοι τα Ν.Δ. 423/47, ν. 510/47 και ν. 3800/57, με το άρθρο 18 (η' περίπτωση) δε του ν. 3800/57, παραχωρήθηκαν δωρεάν κατά πλήρες δικαίωμα, κυριότητας, νομής και κατοχής στο Δήμο Πάτμου διάφορες νησίδες, εκτός της νήσου Αρκιοί και ως εκ τούτου ολόκληρο το νησί είναι ιδιοκτησίας του Ελληνικού Δημοσίου. Στη συνέχεια κατά τα επόμενα χρόνια ο Δήμος Πάτμου, παραχώρησε ιδιοκτησίες σε κατοίκους της νήσου Αρκιοί, χωρίς να έχει κυριότητα επ' αυτών, επίσης δε αυτός όπως και η εν αυτώ Ιερά Μονή προβαίνουν σε πωλήσεις ακινήτων στο ως άνω νησί, παρά την ειδοποίηση της Κτηματικής Υπηρεσίας Δωδεκανήσου να μην προβαίνουν σε τέτοιες ενέργειες, δεδομένου, ως προαναφέρθηκε, ότι η νήσος Αρκιοί, ανήκει στο Ελληνικό Δημόσιο. 

Προς τακτοποίηση της ιδιοκτησιακής εκκρεμότητας παράλληλα η Κ.Υ. Ρόδου ειδοποίησε τους κατοίκους να υποβάλλουν αίτηση για να αποκτήσουν τίτλους κυριότητας, χωρίς τίμημα, βάσει των διατάξεων του άρθρου 5 ν. 719/77, όπως αυτές τροποποιήθηκαν με τις διατάξεις άρθρου 34 και 35 ν. 1473/84, σε συνδυασμό με αυτές του πρόσφατα ψηφισθέντος άρθρου 17 ν. 2443/96, που για αστικά ακίνητα μέχρι 800 τ.μ. και αγροτικά μέχρι 10.000 τ.μ. δεν υπάρχει τίμημα γιατί παραχωρούνται δωρεάν. 

'Ολες δε οι περιπτώσεις εμπίπτουν στα προαναφερόμενα όρια έκτασης και επομένως, δεν τίθεται θέμα καταβολής τιμήματος από τους εν λόγω κατοίκους. 

Ο Υφυπουργός 

Γ. ΔΡΥΣ" 

16. Στην με αριθμό 3966/17-11-98 ερώτηση δόθηκε με το υπ'αριθμ. 801/13/9-12-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 3966/17.11.98 ερώτηση του Βουλευτή κ. Ευάγγελου Μπασιάκου σχετικά με θέματα υπερφορολόγησης των ακινήτων της περιοχής του Δήμου Σχηματαρίου, σας γνωρίζουμε τα ακόλουθα: 

Για τον τρόπο υπολογισμού της αγοραίας αξίας των ακινήτων το Υπουργείο έχει δώσει σαφείς και λεπτομερείς οδηγίες προς τις ΔΟΥ με την αριθ. 1035820/99/21.3.96 ΠΟΛ.1091 εγκύκλιο διαταγή, έτσι ώστε αυτές να ανταποκρίνονται στις συνθήκες της αγοράς. 

Ωστόσο από αρχές του 1999 θα τεθεί σταδιακά σε εφαρμογή σύστημα αντικειμενικού υπολογισμού της αξίας όλων των αγροτεμαχίων - γηπέδων της χώρας. 

Τέλος όσον αφορά το θέμα των παλαιών υποθέσεων φορολογίας Κεφαλαίου, θα εξετασθεί σε συνάρτηση με την εφαρμογή του νέου συστήματος και θα ληφθούν οι σχετικές αποφάσεις εφόσον κριθεί σκόπιμο. 

Ο Υφυπουργός 

Γ. ΔΡΥΣ" 

17. Στην με αριθμό 4088/19-11-98 ερώτηση δόθηκε με το υπ'αριθμ. 1944/9-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 4088/19-11-98 των Βουλευτών κυρίων Μήτσου Κωστόπουλου και Μπάμπη Αγγουράκη σχετικά με τις συμπτίξεις σχολικών τμημάτων στο 2ο και 8ο Δημοτικό Σχολείο Γαλατσίου, σας γνωρίζουμε τα ακόλουθα: 

Η συγχώνευση Τμημάτων Δημοτικών Σχολείων εφαρμόστηκε σύμφωνα με τον ν. 1566/85 για να υπάρξει ορθολογική κατανομή του προσωπικού και να μη συνεχίσουν να παρατηρούνται φαινόμενα έλλειψης διδακτικού προσωπικού, την ίδια στιγμή που διχοτομούνται τμήματα με αριθμό μαθητών σαφώς μικρότερο του προβλεπόμενου ορίου (30 μαθητές/τμήμα), δημιουργώντας συνθήκες ανισοτήτων από περιοχή σε περιοχή και από σχολείο σε σχολείο. 

Για τους παραπάνω λόγους η τήρηση της νομιμότητας ήταν όχι μόνο υποχρεωτική για τη διοίκηση, αλλά και αναγκαία. Παράλληλα, με την ορθολογική κατανομή του προσωπικού και τον πρωτοφανή αριθμό διορισμών στην Πρωτοβάθμια Εκπαίδευση το 1998 (3.283 δάσκαλοι, 587 νηπιαγωγοί και 4.500 πιστώσεις για την πρόσληψη αναπληρωτών) θα βοηθηθεί σε μεγάλο βαθμό η εφαρμογή καινοτόμων προγραμμάτων, συμβάλλοντας έτσι στη βελτίωση της παρεχόμενης εκπαίδευσης (Τάξεις Υποδοχής, Ενισχυτική Διδασκαλία, πρόσθετος δάσκαλος στα Δημοτικά Σχολεία), αλλά και στην προστασία του θεσμού της οικογένειας (Ολοήμερο Δημοτικό Σχολείο). 

Στα συγκεκριμένα σχολεία λειτουργούν 15 τμήματα, στον ίδιο χώρο και με το ίδιο ωράριο λειτουργίας, από τα οποία μόνο τα δύο της Γ' τάξης έχουν 29 και 30 μαθητές. Στα υπόλοιπα οι μαθητές δεν ξεπερνούν τους 24. 

Η πραγματοποίηση κλήρωσης για την κατανομή μαθητών σε τμήματα συστεγαζόμενων σχολείων, όπως και άλλες μέθοδοι κατανομής τους (π.χ. με αλφαβητική σειρά ή μετά από την έκφραση της κατάλληλης βούλησης από τους γονείς) επιλέγεται με γνώμονα την όσο το δυνατό δικαιότερη κατανομή τους και την εύρυθμη λειτουργία των σχολικών μονάδων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

18. Στην με αριθμό 4099/19-11-98 ερώτηση δόθηκε με το υπ'αριθμ. 1945/9-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 4099/19-11-98 του Βουλευτή κ. Μαν. Φραγκιαδουλάκη σχετικά με τη διδασκαλία του μαθήματος της κοινωνιολογίας, σας γνωρίζουμε τα ακόλουθα: 

Το Παιδαγωγικό Ινστιτούτο (Π.Ι.), το θεσμοθετημένο γνωμοδοτικό - επιστημονικό συμβουλευτικό όργανο του ΥΠΕΠΘ μετά από εμπεριστατωμένη μελέτη και ανάλυση των σύγχρονων εκπαιδευτικών αναγκών, προχώρησε στην εκπόνηση των ωρολογίων και αναλυτικών προγραμμάτων του Ενιαίου Λυκείου κρίνοντας ότι το μάθημα της Κοινωνιολογίας πρέπει να αποτελεί 2ωρο μάθημα επιλογής στην Θεωρητική κατεύθυνση της Γ' Λυκείου, όπως ακριβώς και το μάθημα "Ιστορία των Κοινωνικών Επιστημών". 

Σε ό,τι αφορά στα Τεχνικά - Επαγγελματικά Εκπαιδευτήρια (Τ.Ε.Ε.), οι μαθητές τους στον Α' κύκλο και στην Α' τάξη διδάσκονται τόσο μαθήματα Γενικής παιδείας όσο και Τεχνολογικά μαθήματα ανά τομέα. Τα μαθήματα Γενικής Παιδείας στα Τ.Ε.Ε. σε σχέση με αυτά των ΤΕΣ (οι οποίες και μετατράπηκαν σε Τ.Ε.Ε. Α' κύκλου) έχουν αυξηθεί σε 14 ώρες την εβδομάδα αντί 7 ωρών 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

19. Στην με αριθμό 4271/24-11-98 ερώτηση δόθηκε με το υπ'αριθμ. 1965/9-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 4271/24-11-98 που κατέθεσε ο Βουλευτής κ. Γιάννης Κουράκης, σας γνωρίζουμε τα ακόλουθα: 

Δεν προβλέπεται από το νέο εκπαιδευτικό σύστημα αυτονομία των Αθλητικών Σχολείων. 

Τα Αθλητικά Σχολεία είναι Τμήματα Αθλητικής Διευκόλυνσης που αποβλέπουν όχι στον πρωταθλητισμό αλλά στην ανίχνευση και αξιοποίηση ταλέντων που θα συνεχίσουν στους συλλόγους τη βελτίωσή τους. 

Μελετούμε τα στοιχεία που προκύπτουν από τη δεκαετή λειτουργία των ΤΑΔ με προοπτική την καλύτερη αξιοποίησή τους. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

20. Στην με αριθμό 4260/24-11-98 ερώτηση δόθηκε με το υπ' αριθμ. 1025/10-12-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της υπ' αριθμ. 4260/24-11-98 ερώτησης που κατέθεσε στη Βουλή ο Βουλευτής κ. Π. Σκανδαλάκης, σχετικά με τη λειτουργία του Κολυμβητηρίου Σπάρτης, σας πληροφορούμε ότι κατασκευάσθηκε από τη Γ.Γ.Α. η οποία και συμμετέχει στις λειτουργικές δαπάνες του. 

Για το έτος 1998 έχουν καταβληθεί 17.500.000 δρχ. και υπολείπονται άλλα 17.500.000 δρχ. τα οποία πρόκειται να δοθούν σύντομα, αφού ήδη έχουν εκδοθεί οι σχετικές αποφάσεις. 

'Υστερα από επικοινωνία υπηρεσιακών παραγόντων της Γ.Γ.Α. και του Κολυμβητηρίου ενημερωθήκαμε ότι το Κολυμβητήριο παραμένει κλειστό κατά το χρονικό διάστημα 20-11 μέχρι 10-1 κάθε χρόνο, διότι πραγματοποιείται η ετήσια συντήρηση του. 

Το συγκεκριμένο χρονικό διάστημα έχει επιλεγεί από τους υπεύθυνους του Κολυμβητηρίου διότι την εποχή αυτή αθλούνται 10-15 αθλητές περίπου, σε αντίθεση με τους καλοκαιρινούς μήνες που γίνεται εκμάθηση κολύμβησης σε 150 περίπου παιδιά. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

21. Στην με αριθμό 3889/17-11-98 ερώτηση δόθηκε με το υπ' αριθμ. 1022/10-12-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 3889/17-11-98 που κατέθεσε ο Βουλευτής κ. Η. Βεζδρεβάνης σας πληροφορούμε ότι άδειες λειτουργίας πρακτορείων ΟΠΑΠ χορηγούνται σε όσους έχουν τα προσόντα που προβλέπονται από το Νόμο (Ολυμπιονίκες) καθώς και σε περιοχές (Δήμους ή Κοινότητες) που δεν λειτουργούν άλλα πρακτορεία ΟΠΑΠ. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

22. Στην με αριθμό 3872/17-11-98 ερώτηση δόθηκε με το υπ' αριθμ. 5316/9-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3872/17-11-98 που κατατέθηκε στη Βουλή των Ελλήνων από το Βουλευτή κ. Α. Βούλγαρη, σας γνωρίζουμε ότι: 

Με το αρ. πρωτ. ΓΓ/ΕΟΤ 39/3-9-98 η Συνομοσπονδία του κλάδου (ΣΕΕΔΔΕ) των ενοικιαζομένων δωματίων και ενοικιαζομένων επιπλωμένων διαμερισμάτων κατέθεσε πρόταση για την τροποποίηση του ν. 2160/93 και ειδικότερα όσον αφορά τη συγκεκριμένη παρ. 6 του άρθρου 3. 

Το Υπουργείο μας εξετάζει το ανωτέρω αίτημα σε συνδυασμό με την επικείμενη απόφαση του ΓΓ/ΕΟΤ περί κατάταξης τεχνικών και λειτουργικών προδιαγραφών των εν λόγω καταλυμάτων. 

Η Υπουργός 

ΒΑΣΩ ΠΑΠΑΝΔΡΕΟΥ" 

23. Στην με αριθμό 4334/25-11-98 ερώτηση δόθηκε με το υπ' αριθμ. 10958/9-12-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην υπ' αριθμ. 4334/25-11-98 ερώτηση που κατατέθηκε στη Βουλή των Ελλήνων από το Βουλευτή κ. Μ. Κεφαλογιάννη, σας γνωρίζουμε τα εξής: 

Με την υπ' αρ. 013/Β/Φ9-6-38/16925/29-2-98 Κοινή Υπουργική Απόφαση, (ΦΕΚ 52/Παράρτημα/29-9-98) προκηρύχθηκε η θέση του Διευθύνοντος Συμβούλου της Α.Ε. ΕΛΛΗΝΙΚΑ ΠΕΤΡΕΛΑΙΑ, σύμφωνα με το αρ. 26 του Ν. 2593/98 (ΦΕΚ 59/Α/98). Η προκήρυξη, πρόσληψης του Διευθύνοντος Συμβούλου των "ΕΛΛΗΝΙΚΩΝ ΠΕΤΡΕΛΑΙΩΝ Α.Ε."είναι ανοιχτή και απευθύνεται σε στελέχη επιχειρήσεων της Ελληνικής και Διεθνούς αγοράς. 

Σύμφωνα με την ανωτέρω διάταξη, ορίζεται ως απαραίτητο προσόν "πενταετής εμπειρία σε θέση σημαντικής ευθύνης και απαιτήσεων στο Δημόσιο και Ιδιωτικό Τομέα...". 

Η 15θήμερη προθεσμία υποβολής δικαιολογητικών από την τελευταία δημοσίευση της προκήρυξης είναι αυτή που δίνεται κατά πάγια σχεδόν πρακτική. 

Τέλος, σας γνωρίζουμε ότι για την προκήρυξη της θέσης του Διευθύνοντος Συμβούλου, έχουν ακολουθηθεί όλες οι προβλεπόμενες από την κείμενη νομοθεσία διαδικασίες, έχοντας ως γνώμονα τη διαφάνεια και την αξιοκρατία. 

Η Υπουργός 

ΒΑΣΩ ΠΑΠΑΝΔΡΕΟΥ" 

24. Στην με αριθμό 4077/19-11-98 ερώτηση δόθηκε με το υπ' αριθμ. 22/7-12-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 4077/19-11-98 που κατέθεσε στη Βουλή των Ελλήνων ο Βουλευτής κ. Δημ. Κωστόπουλος, σας πληροφορούμε τα εξής: 

1. Σύμφωνα με την αριθμ. 2052614/8044/0022/27-8-97 Κ.Υ.Α. "Επέκταση διατάξεων του ν. 2470/97 σε διαβαθμισμένους κληρικούς" (ΦΕΚ 784 Β'), όπως τροποποιήθηκε με την αριθμ. 2068950/10165/0022/29-2-97 (ΦΕΚ 906 Β') όμοια, οι εφημέριοι με πτυχίο από ανωτέρα εκκλησιαστικά φροντιστήρια κατατάσσονται και εξελίσσονται στα μισθολογικά κλιμάκια 21ο μέχρι 4ο, ενώ οι εφημέριοι απόφοιτοι των εκκλησιαστικών Λυκείων κατατάσσονται και εξελίσσονται στα μισθολογικά κλιμάκια 27ο μέχρι 10ο και συνεπώς δεν υπάρχει μισθολογική εξίσωση τους. 

2. Το κίνητρο απόδοσης που χορηγήθηκε στους υπαλλήλους της Δημόσιας Διοίκησης με το άρθρο 13 του ν. 2470/97, αντικαθιστά τα κάθε είδους κίνητρα παραγωγικότητας ή αποδοτικότητας, ή αυξημένης ευθύνης, που ελάμβαναν με τις προγενέστερες μισθολογικές διατάξεις και τα οποία πλέον καταργούνται με τη ρητή διάταξη της παραγράφου 4 του άρθρου 10 του νόμου αυτού. 

Επίσης, σύμφωνα με το ίδιο άρθρο και νόμο το κίνητρο απόδοσης αποδίδεται στον Κρατικό Προϋπολογισμό από τους λογαριασμούς τους οποίους βαρύνουν τα προαναφερόμενα επιδόματα. 

Αιτιολογικός λόγος θέσπισης του εν λόγω κινήτρου είναι η αύξηση της αποδοτικότητας των υπαλλήλων, η οποία συνδέεται και με άλλες παραμέτρους, όπως η ανάληψη πρωτοβουλιών εκ μέρους των υπαλλήλων για την εφαρμογή νέων μεθόδων τεχνολογίας και η απλούστευση των διαδικασιών για την καταπολέμηση της γραφειοκρατίας, με στόχο τον εκσυγχρονισμό της Δημόσιας Διοίκησης που αποτελεί τη βάση για την αύξηση της λειτουργικότητας και το σωστότερο συντονισμό των Υπηρεσιών. 

Στους κληρικούς δεν επεκτάθηκε η ανωτέρω παροχή, επειδή οι προαναφερόμενοι λόγοι χορήγησης του κινήτρου απόδοσης δεν συνδέονται με τα λειτουργικά τους καθήκοντα. 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

25. Στην με αριθμό 3880/17-11-98 ερώτηση δόθηκε με το υπ' αριθμ. 380/9-12-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3880/17-11-98, που κατέθεσε στη Βουλή στις 17/11-98 ο Βουλευτής κ. Ηλίας Βεζδρεβάνης, σχετικά με τη χορήγηση επιδόματος λόγω αναπηρίας από τον ΟΓΑ στην κ. Καλογήρου Κωνστάντω, σας γνωρίζουμε τα ακόλουθα: 

'Οπως μας πληροφόρησε ο Οργανισμός, στην Υπηρεσία που δεν έχει περιέλθει μέχρι σήμερα αίτηση της ενδιαφερομένης, για χορήγηση προσαύξησης στο ποσό της σύνταξής της ή επιδόματος λόγω απολύτους αναπηρίας από τον ΟΓΑ. 

Πάντως, σας κάνουμε γνωστό, ότι οι συνταξιούχοι γήρατος του Οργανισμού, όπως είναι η ανωτέρω, δεν μπορούν να πάρουν προσαύξηση του ποσού της σύνταξής τους λόγω απόλυτης αναπηρίας. 

Τέτοια προσαύξηση δικαιούνται μόνον οι συνταξιούχοι αναπηρίας του ΟΓΑ, εφόσον κριθούν από την αρμόδια Υγειονομική Επιτροπή ανίκανοι για εργασία σε ποσοστό 100% διαρκώς και εφ' όρου ζωής και ότι βρίσκονται σε κατάσταση, που απαιτεί συνέχεια επίβλεψη και συμπαράσταση άλλου προσώπου (απόλυτη αναπηρία). 

Οι συνταξιούχοι γήρατος του Οργανισμού μπορούν να πάρουν προσαύξηση του ποσού της σύνταξής τους, μόνον εάν είναι τυφλοί. 

Ακόμη αν η πάθησή τους είναι παραπληγία-τετραπληγία μπορούν να πάρουν από τον ΟΓΑ το εξωϊδρυματικό παραπληγικό επίδομα. 

Σε καμία άλλη περίπτωση, ακόμη και αν είναι κατάκοιτοι, δεν είναι δυνατό να τους χορηγηθεί προσαύξηση της σύνταξής τους ή επίδομα λόγω αναπηρίας από τον ΟΓΑ. 

Από τα συνημμένα στην ερώτηση αντίγραφα ιατρικών πιστοποιητικών, δεν προκύπτει ότι η κ. Καλογήρου Κωνστάντω πάσχει από παραπληγία-τετραπληγία ή τυφλότητα και κατά συνέπεια, εφόσον είναι συνταξιούχος λόγω γήρατος, δεν είναι δυνατόν να της χορηγηθεί κάποιο επίδομα λόγω αναπηρίας από τον ΟΓΑ. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

26. Στην με αριθμό 1814/10-12-98 ερώτηση δόθηκε με το υπ' αριθμ. 4096/19-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 1814-10-11-98 ερώτηση που κατατέθηκε στην Βουλή από το Βουλευτή κ. Καραμάριο Αναστάσιο, σχετικά με την αναβάθμιση παραρτήματος ΙΚΑ Αρχαγγέλου σε Υποκατάστημα κλπ., σας πληροφορούμε τα εξής: 

1. Σύμφωνα με τις διατάξεις του άρθρου 20 του ν. 2503/97, η σύσταση, διάρθρωση, αναβάθμιση κλπ των μονάδων των Υπουργείων και των Ν.Π.Δ.Δ. πραγματοποιείται με την έκδοση προεδρικών διαταγμάτων (Οργανισμοί). 

Το Ι.Κ.Α. στα πλαίσια της επικείμενης τροποποίησης του Οργανισμού του (Π.Δ. 266/89 και 363/92), θα προτείνει την αναβάθμιση του Παραρτήματος Ι.Κ.Α. Αρχαγγέλου σε Υποκατάστημα γιατί πράγματι τα ασφαλιστικά του μεγέθη δικαιολογούν την πρόταση αυτή. 

2. Το Ι.Κ.Α. για την αντιμετώπιση του στεγαστικού προβλήματος Ι.Κ.Α. Ρόδου ανέθεσε στο Ε.Μ.Π. και στις Τεχνικές του Υπηρεσίες τη μελέτη υποβολής εναλλακτικών λύσεων για το θέμα αυτό. Οι λύσεις που προτάθηκαν είναι οι εξής: 

α) Εγκατάσταση στο ιδιόκτητο κτίριο του Ι.Κ.Α. με κατεδάφιση του τελευταίου ορόφου, κατασκευή ενισχύσεων και ριζική ανακατασκευή του εναπομείναντος χώρου. 

β) Μεταστέγαση του Ι.Κ.Α. στο παλαιό κτίριο του Νοσοκομείου Ρόδου ύστερα από ενίσχυση του φέροντος οπλισμού και αναδιάρθωση των χώρων. 

γ) Ανέγερση νέου κτιρίου εκ θεμελίων σε έκταση 15 στρεμμάτων που θα παραχωρηθεί στο Ι.Κ.Α. από το Υπουργείο Υγείας δίπλα στο νέο Νοσοκομείο Ρόδου. 

Επελέγη τελικά από το Ι.Κ.Α. και από τους ενδιαφερόμενους τοπικούς φορείς η τρίτη λύση δηλαδή η ανέγερση στην υπό παραχώρηση οικοπεδική έκταση νέου κτιριακού συγκροτήματος σχεδιασμένου εξ αρχής για τη στέγαση των διοικητικών και υγειονομικών υπηρεσιών Ι.Κ.Α. Ρόδου. 

'Ηδη οικοπεδική έκταση 15 περίπου στρεμμάτων εχαρακτηρίσθη από την Νομαρχιακή Αυτοδιοίκηση Δωδεκανήσου ως χώρος ανέγερσης κτιρίου Ι.Κ.Α. στην περιοχή "'Αγιοι Απόστολοι" και μάλιστα έχει ενταχθεί σε εγκεκριμένο ρυμοτομικό σχέδιο. 

Το Ι.Κ.Α. θα προχωρήσει άμεσα στη μελέτη και ανέγερση κτιρίου στην παραπάνω οικοπεδική έκταση μόλις ολοκληρωθούν οι διαδικασίες παραχώρησης σε αυτό της εν λόγω έκτασης από το Υπουργείο Υγείας ώστε το 'Ιδρυμα να γίνει ιδιοκτήτης της έκτασης αυτής. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

27. Στην με αριθμό 3853/16-11-98 ερώτηση δόθηκε με το υπ' αριθμ. 41145/9-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 3853/16-11-98 ερώτησης, που κατέθεσε ο Βουλευτής κ. Ε. Μπασιάκος, σχετικά με αδυναμία της Κοινότητας Κοκκίνου Βοιωτίας να αποπληρώσει ταμειακές της οφειλές προς τη ΔΕΗ για κατανάλωση ηλεκτρικού ρεύματος, σας πληροφορούμε ότι, η Κοινότητα Κόκκινου Βοιωτίας κατέληξε σε συμφωνία με τη ΔΕΗ για την καταβολή ποσού δραχμών δύο εκατομμυρίων πεντακοσίων χιλιάδων (2.500.000) έως 10-12-98. Η εξόφληση του εναπομείναντος ποσού θα γίνει σε δόσεις από 1-1-1999 εκ μέρους της νέας δημοτικής αρχής. 

Επίσης σας γνωρίζουμε ότι η παροχή ηλεκτρικού ρεύματος δεν διεκόπει. 

Ο Υφυπουργός 

Γ. ΦΛΩΡΙΔΗΣ" 

28. Στην με αριθμό 3837/16-11-98 ερώτηση δόθηκε με το υπ' αριθμ. 41147/9-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 3837/16-11-98 ερώτησης, που κατέθεσε ο Βουλευτής κ. Ροβέρτος Σπυρόπουλος, σχετικά με την επίλυση του προβλήματος της καθυστέρησης καταβολής των οφειλομένων ποσών, προς τους Προέδρους πολλών Κοινοτήτων, τα οποία αφορούν έξοδα παράστασης, σας πληροφορούμε ότι, τα έξοδα παράστασης καταβάλλονται με βάση τα τακτικά έσοδα των Κοινοτήτων, κι επομένως η καταβολή τους είναι θέμα αρμοδιότητας της κάθε Κοινότητας. Το Υπουργείο δεν έχει τη νομική και οικονομική δυνατότητα καταβολής τους. 

Ο Υφυπουργός 

Γ. ΦΛΩΡΙΔΗΣ" 

29. Στην με αριθμό 4085/19-11-98 ερώτηση δόθηκε με το υπ' αριθμ. 40811/8-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην 4085/19-11-1998 ερώτηση που κατέθεσε ο Βουλευτής Ηρακλείου Μανώλης Κ. Κεφαλογιάννης, σας γνωρίζουμε τα εξής: 

Σύμφωνα με τις διατάξεις του άρθρου 18 του ν. 2470/1997, όπως αντικαταστάθηκε με τις διατάξεις του άρθρου 15 του ν. 2592/1997, καθιερώθηκε υπερωριακή νυκτερινή και εξαιρεσίμων ημερών, εργασία, των υπαλλήλων που διατίθενται σε γραφεία Βουλευτών με σκοπό την ενίσχυση της γραμματειακής υποστήριξης του έργου τους. 

Η ανωτέρω αποζημίωση καταβάλλεται από τις υπηρεσίες στις οποίες οργανικά ανήκουν οι υπάλληλοι σύμφωνα και με την παρ. 5 της ΠΥΣ 19/1990 (ΦΕΚ 16 Α') που κυρώθηκε με το άρθρο 6 του Ν. 1878/90 (ΦΕΚ 33 Α'). 

'Υστερα από τα ανωτέρω συνάγεται ότι, στον υπάλληλο ο οποίος έχει διατεθεί για την ενίσχυση της γραμματειακής υποστήριξης στο Γραφείο του Βουλευτή Μανώλη Κεφαλογιάννη, η αποζημίωση πρέπει να καταβληθεί από τον φορέα στον οποίο ανήκει, και ως εκ τούτου το Υπουργείο μας δεν έχει αρμοδιότητα για το θέμα αυτό. 

Ο Υφυπουργός 

Γ. ΦΛΩΡΙΔΗΣ" 

30. Στην με αριθμό 3995/18-11-98 ερώτηση δόθηκε με το υπ' αριθμ. 20850/10-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης με αριθμό 3995/18.11.98, που κατέθεσε στη Βουλή των Ελλήνων ο Βουλευτής κ. Σπηλιωτόπουλος, σας πληροφορούμε τα εξής: 

Οι βιομηχανικοί καταναλωτές της ΔΕΦΑ μέχρι την30.12.97, οπότε και μεταβιβάστηκε το δίκτυό της στη ΔΕΠΑ, ήταν 7+1 (μία βιομηχανία ήταν σε αδράνεια), ενώ, οι καταναλωτές χαμηλής πίεσης μέχρι την ανωτέρω ημερομηνία ήταν 7.286 ενεργοί και 150 περίπου χωρίς κατανάλωση, που δεν πλήρωναν. 

Από 1.1.98 μέχρι σήμερα έχουν συνδεθεί στο δίκτυο: 

α. 350 νέοι πελάτες (χαμηλής πίεσης) μέχρι 30.10.98. 

β. 34 νέοι πελάτες (χαμηλής πίεσης) το Νοέμβριο. 

γ. 40 νέοι πελάτες (χαμηλής πίεσης) θα συνδεθούν το Δεκέμβριο και 

δ. 7+2 (μεγάλοι) βιομηχανικοί καταναλωτές στην ευρύτερη περιοχή της Αττικής πλέον των 7 που προϋπήρχαν στις 30.12.97. 

Σύμφωνα με το άρθρο 4 του ν. 2364/95 (ΦΕΚ Α' αρ. 252/6.12.95), όπως τροποποιήθηκε με το άρθρο ένατο του ν. 2528/97 (ΦΕΚ Α' αρ. 216/21.10.97), η άσκηση των δικαιωμάτων προγραμματισμού, μελέτης, σχεδιασμού, κατασκευής, εκμετάλλευσης, διανομής και πώλησης φυσικού αερίου θα γίνει από τις αντίστοιχες Εταιρίες Παροχής Αερίου (ΕΠΑ), Ανώνυμες Εταιρίες, που θα ιδρυθούν σύμφωνα με τα οριζόμενα στις παρ. 7, 8 του ως άνω άρθρου, δηλαδή μετά από δημόσιο διεθνή διαγωνισμό για την ανάδειξη ιδιώτη επενδυτή. 

Αναμένοντας την ίδρυση της ΕΠΑ Αττικής, δεδομένου ότι διαγωνισμός για την επιλογή ιδιώτη επενδυτή βρίσκεται σε εξέλιξη, υπηρεσίες τις ΕΔΑ Αττικής που εργάζονται για λογαριασμό της ΔΕΠΑ περιορίστηκαν στο να συνδέσουν όσους νέους πελάτες ευρίσκονται πάνω ή κοντά στο υπάρχον δίκτυο που μεταβιβάσθηκε από τη ΔΕΦΑ στη ΔΕΠΑ και υπέβαλαν τη σχετική αίτηση, διότι η χρηματοδότηση των αναγκαίων έργων υποδομής για τα δίκτυα χαμηλής πίεσης προϋποθέτει, σύμφωνα με την Ευρωπαϊκή 'Ενωση, την ύπαρξη των ιδιωτικών επενδυτών. Συνεπώς προς της ιδρύσεως των ΕΠΑ με τη συμμετοχή των ιδιωτικών επενδυτών δεν μπορεί να υπάρξει χρηματοδότηση των έργων αυτών. 

Οι τιμές του φυσικού αερίου εκ των πραγμάτων ακολουθούν την εξέλιξη των τιμών των καυσίμων που το αέριο υποκαθιστά, ώστε να παραμένει ανταγωνιστικό στην αγορά και να αυξάνονται οι πωλήσεις με ταχύτερη διείσδυση. Αυτό εξάλλου επιτρέπει στη ΔΕΠΑ να μειώνει το μοναδιαίο σταθερό κόστος μέσω των αυξημένων καταναλώσεων φυσικού αερίου. Η πρακτική αυτή εφαρμόζεται από όλες τις εταιρίες αερίου. 

Με τον τρόπο η ΔΕΠΑ παρακολουθώντας την πτωτική εξέλιξη των τιμών ντίζελ θέρμανσης μείωσε την τιμή του Φ.Α. για θέρμανση χώρου κατά 22,2% για καταναλώσεις που αφορούν την περίοδο από 1.11.1998 μέχρι 30.4.1999. 

Η μείωση αυτή της τιμής ήταν επιβεβλημένη αφ' ενός για λόγους προστασίας των καταναλωτών αφ' ετέρου για τη διατήρηση του μεριδίου της αγοράς του φυσικού αερίου σ' αυτή τη χρήση. 

Οι σημερινές καταναλώσεις του φυσικού αερίου στη χρήση θέρμανσης χώρου είναι περιορισμένες γι' αυτό και η μείωση της τιμής δεν επηρεάζει την οικονομική βιωσιμότητα του έργου, βραχυχρόνια ή μακροχρόνια. 

Οι εκτιμούμενες απώλειες εσόδων από την εν λόγω μείωση της τιμής είναι της τάξης των 70 εκατομμυρίων δραχμών σε σύνολο εσόδων το 1999, που θα υπερβούν τα 50 δισεκατομμύρια δραχμές. Ποσό μικρό σε σχέση με το συνολικό προϋπολογισμό του έργου του φυσικού αερίου. 

Οι σχετικές μελέτες που αφορούν τα παραπάνω, λόγω του μεγάλου όγκου τους δεν μπορούν να σταλούν στη Βουλή. Ευρίσκονται στα γραφεία της ΔΕΠΑ (Μεσογείων 207) στη διάθεση του ερωτώντος Βουλευτή. 

Η Υπουργός 

ΒΑΣΩ ΠΑΠΑΝΔΡΕΟΥ" 

31. Στην με αριθμό 3812/13-11-98 ερώτηση δόθηκε με το υπ' αριθμ. 5715/10-12-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3812/13.11.98 που κατέθεσε ο Βουλευτής κ. Βασ. Κεδίκογλου στην Δ/νση Κοινοβουλευτικού Ελέγχου της Βουλής των Ελλήνων, σχετικά με θέματα ιατρικής εξέτασης τροφίμων του Βησσαριώνειου Γηροκομείου Ιστιαίας, προκειμένου να τους χορηγεί επίδομα ανάλογα με την πάθησή τους, εφόσον το δικαιούνται, σας ενημερώνουμε ότι: 

Από τα ονόματα των τροφίμων που αναφέρονται στην ερώτηση μόνο η κα Λαϊνά Αντωνία (και όχι Δεϊνέ Αντωνία) που είναι ασφαλισμένη στον ΟΓΑ και έχει πρόβλημα όρασης, καθώς και άλλοι τρόφιμοι του ιδρύματος που δεν αναφέρονται και έχουν την ίδια κατάσταση υγείας και ασφάλισης, μπορούν να εξετασθούν από οφθαλμίατρο του Νοσοκομείου Χαλκίδας ή να ρυθμιστεί η εξέτασή τους στο Κέντρο Υγείας Ιστιαίας, εφόσον είναι δυνατή η μετάβασή τους σε αυτό, αλλά και επιστημονικώς εφικτή η διαδικασία εξέτασης (ανάλογα με το αν απαιτείται χρήση ή όχι τεχνολογίας). 

'Οσον αφορά τους τρόφιμους Αντωνίου Ασημίνα, Αντωνίου Αργυρή, Ζαχαρία Σοφία, Κούκουρα Ελένη (ασφαλισμένοι του ΟΓΑ), Σαμαρτζή Στέφανο (κάτοικο Ιστιαίας, εκτός ιδρύματος ασφαλισμένο του ΙΚΑ) που αναφέρονται ως κατάκοιτοι, αρμόδιες υπηρεσίες για τη ρύθμιση του θέματός τους είναι οι ασφαλισμένοι φορείς στους οποίους υπάγονται, από τις υγειονομικές επιτροπές των οποίων θα εξετασθούν για να κριθούν εάν είναι ή όχι δικαιούχοι οικονομικών ενισχύσεων. 

Οι έχοντες προβλήματα όρασης εφόσον κριθούν τυφλοί μπορούν να επιχορηγηθούν από προγ/τα της Πρόνοιας, ενώ όσοι αναφέρονται ως κατάκοιτοι δεν είναι δυνατή η ένταξή τους σε ανάλογα προγ/τα, διότι είναι ασφαλισμένοι στον ΟΓΑ και το ΙΚΑ. 

Ο Νομάρχης Εύβοιας σε συνεργασία με τις αρμόδιες υπηρεσίες (Δ/νση Υγείας - Πρόνοιας, Νοσοκομείο, Κέντρο Υγείας Ιστιαίας, ΟΓΑ, ΙΚΑ) είναι υπεύθυνος για το συντονισμό των ενεργειών και την προώθηση των απαραίτητων ρυθμίσεων ώστε να επιτευχθεί η ιατρική - κλινική εξέταση των εν λόγω τροφίμων, με τον καλύτερο δυνατό τρόπο, με τη δέουσα επιστημονική τεκμηρίωση, αλλά και τη λιγότερη ταλαιπωρία των εξεταζομένων. 

Ο Υπουργός 

Λ. ΠΑΠΑΔΗΜΑΣ" 

32. Στην με αριθμό 3630/10-11-98 ερώτηση δόθηκε με το υπ' αριθμ. 5861/7-12-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην υπ' αριθμ. 3630/10-11-98 ερώτηση που κατέθεσε ο Βουλευτής κ. Αλέξανδρος Χρυσανθακόπουλος στη Δ/νση Κοινοβουλευτικού Ελέγχου της Βουλής των Ελλήνων, σχετικά με την κάλυψη πρώην ασφαλισμένων του ΟΓΑ και άλλων ταμείων, ώστε να απολαμβάνουν- εφόσον έχουν τις προϋποθέσεις - τις παροχές των Προνοιακών προγ/των και περίθαλψης, σας ενημερώνουμε ότι: 

Το Υπουργείο Υγείας - Πρόνοιας για ιατροφαρμακευτική περίθαλψη χορηγεί Βιβλιάριο Υγείας για όλους όσους είναι οικονομικά αδύνατοι και ανασφάλιστοι. 

Σε πρόγραμμα οικονομικής ενίσχυσης της Πρόνοιας (Βαριά Αναπηρία), εντάσσονται έμμεσα ασφαλισμένα και ανασφάλιστα, ανίκανα για εργασία, 'Ατομα με Ειδικές Ανάγκες, με ποσοστό αναπηρίας 67% και άνω, τα οποία δεν διατηρούν κανένα δικαίωμα ασφάλισης, από ασφαλιστικό φορέα. 

Τον τελευταίο καιρό παρατηρείται οι ασφαλισμένοι ταμείων και κυρίως του ΟΓΑ, να διαγράφονται από τον κύριο Ασφαλιστικό τους φορέα, για διάφορους λόγους, και να αναζητούν την κάλυψη της Πρόνοιας - που ας σημειωθεί ότι δεν είναι ασφαλιστικός φορέας και οι παροχές της δεν είναι ανταποδοτικού χαρακτήρα - εφόσον οι παροχές αυτής, υπερέχουν των αντιστοίχων που ελάμβαναν. 

Με το νέο θεσμικό καθεστώς του ΟΓΑ (Ν.2458/97 ΦΕΚ 15 Α') είναι υποχρεωτική η ασφάλιση για όλους τους αγρότες και δεν προβλέπεται να διαγραφούν από τα Μητρώα του ΟΓΑ, ακόμα και αν οφείλουν εισφορές. 

Στα πλαίσια όμως εκκαθάρισης του Μητρώου αυτού, διαγράφονται Ασφαλισμένοι που δεν υπήρξαν αγρότες (π.χ.αθίγγανοι) και οι οποίοι ως ανασφάλιστοι προσέρχονται στις υπηρεσίες Υγείας και Πρόνοιας των Ν.Α., για να τύχουν των αναλόγων παροχών. 

Το πρόβλημα αυτό διογκώνεται συνεχώς και το Υπουργείο Υγείας και Πρόνοιας σε συνεργασία με το Υπουργείο Εργασίας και Κοινωνικών Ασφαλίσεων και τη Διοίκηση του ΟΓΑ, διερευνά τρόπους διευθέτησής του. 

Ο Υφυπουργός 

Θ. ΚΟΤΣΩΝΗΣ" 

33. Στην με αριθμό 3874/17-11-98 ερώτηση δόθηκε με το υπ' αριθμ. 39004/9-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της υπ' αριθμ. 3874/17.11.98 ερώτησης του Βουλευτή κ. Ιωάννη Τζωάννου που αναφέρεται στη διαδικασία πώλησης των καταστημάτων αφορολογήτων ειδών (ΚΑΕ), σας γνωρίζουμε τα ακόλουθα: 

Μετά την άκαρπη παρέλευση της προθεσμίας, η οποία έχει τεθεί στον όμιλο αγοραστών για να προσέλθουν να καταβάλουν το τίμημα εξαγοράς των ΚΑΕ μέχρι τις 10.00 π.μ. της 1/12/98 το Δ.Σ. της ΔΕΚΑ Α.Ε. συνεδρίασε εκτάκτως και αποφάσισε τα εξής: 

1. Να καταγγείλει τη Σύμβαση Αγοράς του 65% των μετοχών των ΚΑΕ από τον όμιλο των εταιρειών SARESCO- Παπαέλληνας - Σαράντης. 

2. Να δώσει εντολή για την κατάπτωση της εγγυητικής επιστολής ύψους 2 δισ. δρχ. υπέρ της ΔΕΚΑ Α.Ε. 

3. Να προχωρήσει σύμφωνα με τις διαδιασίες που προβλέπει ο νόμος για τη διάθεση του πλειοψηφικού πακέτου μετοχών το συντομότερο δυνατόν. 

Σημειώνεται ότι οι ελληνικές εταιρίες του ομίλου (Παπαέλληνας και Σαράντης) απέστειλαν την 1/12/98 επιστολές προς τη ΔΕΚΑ Α.Ε. με τις οποίες δήλωσαν ότι ήταν έτοιμοι να καταθέσουν το τίμημα που τους αναλογεί και μάλιστα από τις 19 Νοεμβρίου 1998. Οι επιστολές αυτές όμως δεν ελήφθησαν υπόψη διότι τόσο η προσφορά όσο και η υπογραφή της Σύμβασης Αγοράς έγινα από κοινού με όλες τις εταιρίες του ομίλου και όχι χωριστά με την καθεμία. Ενιαία επίσης είναι η κατατεθείσα εγγυητική επιστολή η οποία καλύπτει από κοινού όλες τις εταιρείες του ομίλου των ενδιαφερθέντων αγοραστών. 

Αναφέρεται επίσης ότι μετά την παρέλευση της προθεσμίας, η γαλλική εταιρεία SARESCO απέστειλε επιστολή με την οποία ζητούσε νέα παράταση μια εβδομάδας για να εξασφαλίσει τη χρηματοδότηση της από γαλλικές τράπεζες. Το Δ.Σ. της ΔΕΚΑ έκρινε ότι νέα παράταση δεν μπορεί να χορηγηθεί και ότι η SARESCO όφειλε να ανταποκριθεί στις υποχρεώσεις της μέσα στα χρονικά όρια που είχαν αμοιβαίως συμφωνηθεί. 

Τέλος τονίζεται ότι απόφαση της Κυβέρνησης είναι η ενίσχυση μακροχρονίως της αξιοπιστίας του ελληνικού κράτους και των ΚΑΕ και σύντομα θα ανακοινώσει τα κριτήρια συμμετοχής εταιριών στη νέα διαδικασία πώλησής τους. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

34. Στην με αριθμό 4150/20.11.98 ερώτηση δόθηκε με το υπ'αριθμ. 39645/9.12.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της 4150/20.11.98 ερώτηση που κατέθεσε στη Βουλή των Ελλήνων ο Βουλευτής κ. Ν. Κατσαρός και αφορά την εισφορά του ν.128/75 και τον Ειδικό φόρο Τραπεζικών Εργασιών (ΕΦΤΕ), σας γνωρίζουμε τα εξής: 

Η εισφορά του ν.128/75, όπως ισχύει, έχει επιβληθεί στις χορηγήσεις των τραπεζών με σκοπό τη δημιουργία ενός λογαριασμού, τα έσοδα του οποίου χρησιμοποιούνται για την επιδότηση επιτοκίων κυρίως δανείων βιοτεχνικών, στεγαστικών και προς πληγέντες (όπως σεισμοπλήκτους, πλημμυροπαθείς κλπ.) στα πλαίσια άσκησης κοινωνικής πολιτικής. 

Στην παρούσα φάση οι δυσχερείς δημοσιονομικές συνθήκες δεν επιτρέπουν την κατάργηση της εισφοράς του ν.128/75. Η Κυβέρνηση όμως, μελετά γενικότερα το θέμα του ν.128/75 και του ΕΦΤΕ, στο πλαίσιο της πλήρους απελευθέρωσης του τραπεζικού συστήματος ώστε όταν καταστεί δυνατόν να καταργηθούν ή να τροποποιηθούν. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

35. Στην με αριθμό 3254/29.10.98 ερώτηση δόθηκε με το υπ'αριθμ. 1795Α/30.11.98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 3254/29.10.98 του Βουλευτή Νομού Ευβοίας κ. Γιάννη Καλαμακίδη αναφορικά με τη διενέργεια διαχειριστικού ελέγχου στο Δήμο Ιστιαίας, σας γνωρίζουμε τα ακόλουθα: 

Η Οικονομική Επιθεώρηση Στερεάς Ελλάδας, η οποία σύμφωνα με το άρθρο 2 του Π.Δ. 211/1996 είναι κατά τόπο αρμόδια για το διαχειριστικό έλεγχο του Δήμου Ιστιαίας, αδυνατούσε και αδυνατεί μέχρι σήμερα να διενεργήσει τον έλεγχο, λόγω ελλείψεως Επιθεωρητών (σχετ. το αρ.1513/11.5.98 έγγραφό της), καθόσον σε σύνολο εννέα (9) οργανικών θέσεων υπηρετούν μόνο τρεις (3) και ουδείς εξ αυτών προέρχεται από το Δημοσιονομικό κλάδο που είναι καθ' ύλη αρμόδιος για τον έλεγχο των Νομικών Προσώπων. 

Η ανάθεση του εν λόγω ελέγχου θα γίνει αμέσως μετά την πλήρωση με μετάταξη από το Κλάδο Δημοσιονομικών των δύο κενών θέσεων Οικονομικών Επιθεωρητών που έχουν προκηρυχθεί με την αριθμ.1054653/782/ΔΠΕ.Α/7.5.1998 προκήρυξη, η διαδικασία της οποίας δεν έχει ακόμη ολοκληρωθεί. 

Ο Υφυπουργός 

Γ. ΔΡΥΣ" 

36. Στην με αριθμό 4092/98 ερώτηση δόθηκε με το υπ'αριθμ. 384/4.12.98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Αναφερόμενοι στην με αριθμό 4092/98 ερώτηση του Βουλευτή κ. Χρήστου Μαρκογιαννάκη, σας γνωρίζουμε για ενημέρωσή σας και ενημέρωση του ενδιαφερομένου τα ακόλουθα: 

α) Στη Λιμενική Αρχή Χανίων υπηρετούν συνολικά 31 άτομα από τα οποία 5 υπηρετούν στο Λιμενικό Τμήμα Σούδας. 

Επίσης έχουν διατεθεί δύο πλωτά περιπολικά σκάφη, ισάριθμα οχήματα και μία μοτοσυκλέτα. 

β) Στα πλαίσια αναδιάταξης σύμφωνα με τις πραγματικές ανάγκες του Λ.Σ. θα υπάρξει ενίσχυση και του Λιμενικού Τμήματος Σούδας. 

Ο Υπουργός 

ΣΤΑΥΡΟΣ Α. ΣΟΥΜΑΚΗΣ" 

37. Στην με αριθμό 3731/12.11.98 ερώτηση δόθηκε με το υπ'αριθμ. 1443/7.12.98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 3731/12-11-98 του Βουλευτή κ. Αναστάση Παπαληγούρα σχετικά με τον έλεγχο των ανέλεγκτων φορολογικών υποθέσεων και ειδικότερα την εφαρμογή της απόφασης Υπουργού Οικονομικών ΠΟΛ. 1144/1998 "'Ελεγχος ανέλεγκτων φορολογικών υποθέσεων και επίλυση φορολογικών διαφορών", σας γνωρίζουμε τα ακόλουθα: 

1. 'Ενα από τα κυριότερα θέματα στα οποία το Υπουργείο Οικονομικών δίνει ιδιαίτερη σημασία, είναι ο έλεγχος των φορολογικών υποθέσεων και ειδικότερα ο τακτικός φορολογικός έλεγχος αυτών. Και τούτο, γιατί μέσω του τακτικού ελέγχου αφ' ενός μεν καταλογίζονται φόροι εκεί που όντως υπάρχει απόκρυψη φορολογητέας ύλης, με αποτέλεσμα και τα φορολογικά βάρη να κατανέμονται δικαιότερα και ο στόχος αύξησης των δημοσίων εσόδων να εξυπηρετείται, αφ' ετέρου δε εμπεδώνεται φορολογική συνείδηση στους φορολογούμενους και επιτυγχάνεται αύξηση της συμμόρφωσης τους στις τρέχουσες υποχρεώσεις τους. 

2. Κατά τα προηγούμενα έτη και υπό το βάρος των μεγάλου πλήθους των συσσωρευόμενων ανέλεγκτων υποθέσεων, είχε προηγηθεί, κατ' εξουσιοδότηση σχετικών διατάξεων, η έκδοση σειράς υπουργικών αποφάσεων με τις οποίες προεβλέπετο περαίωση των ανέλεγκτων φορολογικών υποθέσεων είτε με έλεγχο είτε χωρίς τη διενέργεια ελέγχου. 

'Ετσι, κατά τα τελευταία έτη εκδόθηκαν κατά σειρά οι αποφάσεις ΠΟΛ. 1177/1991 και 1148/1993, οι οποίες προέβλεπαν περαίωση των υποθέσεων κατόπιν ελέγχου βασιζόμενου σε σύντομες, συγκεκριμένες και αντικειμενικές επαληθεύσεις που επακριβώς ορίζοντο από τις εν λόγω αποφάσεις, περαιτέρω δε εκδόθηκε η απόφαση ΠΟΛ. 1099/1994, με την οποία προεβλέπετο αυτόματος τρόπος περαίωσης, χωρίς έλεγχο, με βάση τα δεδομένα από τις υποβληθείσες δηλώσεις. 

3. Τα τελευταία έτη και κυρίως την τελευταία διετία, το Υπουργείο Οικονομικών έχει σχεδιάσει και θέσει σε εφαρμογή σειρά μέτρων οργανωτικής αναδιάρθρωσης των υπηρεσιών του και εκσυγχρονισμού των μέσων υποστήριξης των μηχανισμών ελέγχου (λειτουργία ΣΔΟΕ και Εθνικού Ελεγκτικού Κέντρου, επικείμενη έναρξη λειτουργίας των πρώτων Περιφερειακών Ελεγκτικών Κέντρων, εφαρμογή ΤΑΧΙS κλπ.). 

Βασική προτεραιότητα του Υπουργείου στα πλαίσια του παραπάνω σχεδιασμού είναι η εντατικοποίηση των φορολογικών ελέγχων, ιδίως των τακτικών, και ο προσανατολισμός τους στις υποθέσεις αυτές που πράγματι, λόγω ύψους εισοδημάτων ή για άλλους λόγους, πρέπει κατά προτεραιότητα να ελέγχονται. 

Προς την κατεύθυνση ακριβώς αυτή κινείται και η απόφαση Υπουργού Οικονομικών 1061203/1148/Π0Λ.1144/20.5.98 "'Ελεγχος ανέλεγκτων φορολογικών υποθέσεων και επίλυση φορολογικών διαφορών", με την οποία καθορίζεται σύντομος και αντικειμενικός τρόπος ελέγχου των εκκρεμών υποθέσεων και επίλυσης των φορολογικών διαφορών, χωρίς ωστόσο να παρακάμπτονται βασικές ελεγκτικές επαλη θεύσεις και κανόνες. 

Ειδικότερα η παραπάνω απόφαση προβλέπει επιλογή των υποθέσεων για έλεγχο με βάση συγκεκριμένα κριτήρια, ανάλογα με τη βαρύτητα κάθε υπόθεσης, ενώ συγχρόνως θεσπίζονται και συγκεκριμένα βήματα ελέγχου, βασιζόμενα σε ελεγκτικές επαληθεύσεις που ο κάθε ελεγκτής οφείλει απαρεγκλίτως να ακολουθεί. 

Από τον προβλεπόμενο από την απόφαση τρόπο ελέγχου εξαιρέθηκαν, μεταξύ άλλων, οι μεγάλες επιχειρήσεις των οποίων τα ακαθάριστα έσοδα υπερβαίνουν τα δύο δισεκατομμύρια δραχμές κατά τη χρήση 1997 και οι οποίες θα ελεγχθούν ενδελεχώς με πλήρεις ελεγκτικές επαληθεύσεις από το Εθνικό Ελεγκτικό Κέντρο που ήδη λειτουργεί. Για λόγους όμως ισονομίας, όλες γενικά οι υποθέσεις, δηλαδή και οι υπαγόμενες στον τρόπο ελέγχου της απόφασης και οι εξαιρούμενες από αυτόν, υπάγονται στο προβλεπόμενο από την απόφαση αυτή καθεστώς επίλυσης των φορολογικών διαφορών. 

4. Η παραπάνω απόφαση εκδόθηκε βάσει συγκεκριμένων εξουσιοδοτικών διατάξεων οι οποίες παρέχουν ρητά το σχετικό δικαίωμα στον Υπουργό Οικονομικών. 

Συγκεκριμένα, πριν από την έκδοση της απόφασης και με τις διατάξεις της παραγράφου 3 του άρθρου 13 του ν. 2601/1998/ΦΕΚ 81Α'), προηγήθηκε η αντικατάσταση των διατάξεων της παραγράφου 3 του άρθρου 66 του ν. 2238/1994 και με βάση πλέον τις νέες αυτές διατάξεις παρέχεται η ευχέρεια στον Υπουργό Οικονομικών να καθορίζει με αποφάσεις του τον τρόπο και τη διαδικασία τόσο του ελέγχου των δηλώσεων φορολογίας εισοδήματος όσο και της επίλυσης των φορολογικών διαφορών που προκύπτουν από τον έλεγχο αυτό. Επίσης, με τις διατάξεις της παραγράφου 4 του άρθρου 13 του ίδιου ως άνω νόμου 2601/1998, προβλέπεται ρητά ότι η πιο πάνω δυνατότητα του Υπουργού Οικονομικών καταλαμβάνει εκτός από τη φορολογία εισοδήματος και τις λοιπές φορολογίες. 

5. 'Hδη η πιο πάνω απόφαση εφαρμόζεται από τον Ιούνιο 1998 και τα πρώτα αποτελέσματα από την εφαρμογή της είναι ιδιαίτερα θετικά, με προοπτική περαιτέρω βελτίωσής τους. 

Συγκεκριμένα, με βάση τα αποτελέσματα μέχρι 31/10/98 από το σύνολο σχεδόν των ΔΟΥ όλης της χώρας καθώς και από το ΕΘ.Ε.Κ.: 

'Eχουν ελεγχθεί με βάση την πιο πάνω απόφαση 5.500 περίπου επιχειρήσεις ή ελεύθεροι επαγγελματίες (24.500 περίπου οικον. έτη), εκ των οποίων σχεδόν οι 5.000 αποδέχθηκαν τα αποτελέσματα στο πλαίσιο της προβλεπόμενης από την απόφαση διαδικασίας διοικητικής επίλυσης των διαφορών, περαιώνοντας τις υποθέσεις τους (22.000 περίπου περαιωθέντα οικον. έτη). 

'Eχουν βεβαιωθεί στο πλαίσιο εφαρμογής της απόφασης σχεδόν 47 δισεκατομμύρια δραχμές από φόρους, προσαυξήσεις και πρόστιμα, εκ των οποίων 21 δισεκατομμύρια περίπου αφορούν περαιωθείσες υποθέσεις υπαγόμενες στον τρόπο ελέγχου της απόφασης και 26 δισεκατομμύρια περίπου αφορούν λοιπές περαιωθείσες με βάση την ίδια απόφαση υποθέσεις (εξαιρούμενες υποθέσεις που ελέγχθηκαν κατά τις γενικές διατάξεις ή ελεγχθείσες παλαιότερα υποθέσεις, οι οποίες περαιώθηκαν κατά το άρθρο 12 της απόφασης κλπ.). 

O Υφυπουργός 

ΓΕΩΡΓΙΟΣ ΔΡΥΣ" 

38. Στην με αριθμό 3746/12.11.98 ερώτηση δόθηκε με το υπ'αριθμ. 115/7.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην 3746/12.11.98 ερώτηση που κατέθεσε ο Βουλευτής κ. Ν. Νικολόπουλος σχετικά με τη μετάταξη υπαλλήλων περιφερειακών Δασικών Υπηρεσιών στο πυροσβεστικό Σώμα και καταβολή αποζημιώσεων για υπερωριακή εργασία, για τα θέματα της αρμοδιότητάς μας, σας πληροφορούμε τα εξής: 

Η πράξη μετάταξης με την οποία μετατάσσεται στο Πυροσβεστικό Σώμα το προσωπικό των Δασικών Υπηρεσιών οκτώ Περιφερειών (Αττικής, Στερεάς Ελλάδος, Θεσσαλίας, Ηπείρου, Δ. Ελλάδας, Α. Μακεδονίας-Θράκης, Ιονίων Νήσων και Βορείου Αιγαίου) έχει ήδη δημοσιευθεί στην εφημερίδα της Κυβερνήσεως. 

Για το προσωπικό των λοιπών πέντε Περιφερειών, το Υπουργείο Δημόσιας Τάξης-Πυροσβ/κό Σώμα, θα προβεί στη σύνταξη της σχετικής πράξης μετάταξης μόλις λάβει τα Πρακτικά με τη γνώμη των Υπηρεσιακών Συμβουλίων των αντίστοιχων Περιφερειών, πράγμα απαραίτητο σύφμωνα με τις διατάξεις της παρ.2 του άρθρου 3 του ν.2612/98 για τη σύνταξη της πράξης. 

Σχετικά με την καταβολή αποζημιώσεων στους υπαλλήλους των Περιφερειακών Δασικών Υπηρεσιών, που αποσπάσθηκαν στο Πυροσβεστικό Σώμα σε εκτέλεση διατάξεων του ν.2612 ΦΕΚ 112 Α/98 για υπερωριακή και κατά τις νυκτερινές και εξαιρέσιμες ημέρες εργασίας, θέτουμε υπόψη ότι αυτές θα βαρύνουν τις πιστώσεις του προϋπολογισμού εξόδων τρέχοντος έτους του Υπουργείου Δημόσιας Τάξης. 

Στον ανωτέρω προϋπολογισμό έοχυν μεταφερθεί ανάλογες πιστώσεις σε βάρος του Φ. 29/120 προϋπολογισμού εξόδων τρέχοντος έτους του Υπουργείου Γεωργίας από την έναρξη της αντιπυρικής περιόδου προκειμένου να αντιμετωπισθούν λειτουργικές δαπάνες δασοπυρόσβεσης από το Πυροσβεστικό Σώμα. 

Ο Υφυπουργός 

Π. ΦΟΥΝΤΑΣ" 

39. Στην με αριθμό 3755/12.11.98 ερώτηση δόθηκε με το υπ'αριθμ. 116/7.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3755/12.11.98 που κατέθεσε ο Βουλευτής κ. Σ. Παπαδόπουλος για την προστασία του εισοδήματος των πατατοπαραγωγών, σας πληροφορούμε τα εξής: 

Η πατάτα από πλευράς κοινοτικού καθεστώτος, είναι εκτός της Κοινής Οργάνωσης της αγοράς και κατά συνέπεια δεν μπορούν να ληφθούν μέτρα απόσυρσης και στήριξης του εισοδήματος των παραγωγών με κοινοτικές πιστώσεις. 

Η χορήγηση εθνικών ενισχύσεων, για τη στήριξη του εισοδήματος των παραγωγών ειναι ασυμβίβαστη με το κοινοτικό καθεστώς και τυχόν χορήγηση τέτοιων ενισχύσεων στους παραγωγούς, θα επισύρει τις γνωστές κυρώσεις από πλευράς Ε.Ε. 

Οι εισαγωγές πατάτας από Τρίτες χώρες, σύμφωνα με το κοινοτικό καθεστώς της Ε.Ε. είναι ελεύθερες. 

Το Υπουργείο Γεωργίας ως εκ τούτου, δεν είναι σε θέση να απαγορεύσει τις εισαγωγές πατάτας. 

Στα πλαίσια όμως των υφισταμένων Κοινοτικών Κανονισμών, καταβάλλει κάθε δυνατή προσπάθεια για λεπτομερή ποιοτικό και φυτοϋγειονομικό έλεγχο, ώστε να προστατευθεί ο 'Ελληνας παραγωγός. 

'Ηδη, με υπουργική απόφαση απαγορεύεται η εισαγωγή πατάτας από την Τουρκία προκειμένου να προστατευθούν οι καλλιέργειες πατάτας από την είσοδο επικίνδυνων ορανισμών και ιδιαίτερα του βακτηρίου της πατάτας Pseudomonas solanacearum, που διαπιστώθηκαν σε φορτία εισαγόμενης πατάτας από Τουρκία. 

Η ΑΤΕ σύμφωνα με πάγια τακτική της αντιμετωπίζει με κάθε δυνατή ευρύτητα τους παραγωγούς που διαπιστωμένα αδυνατούν να ανταποκριθούν στις δανειακές τους υποχρεώσεις λόγω εκτάκτων γεγονότων (δυσμενείς καιρικές συνθήκες, ασυνήθιστες μεταβολές τιμών κλπ.) τα οποία επηρέασαν αρνητικά τις εκμεταλλεύσεις τους. 

Από τις περιπτώσεις αυτές θα πρέπει βέβαια να ξεχωρίσουμε εκείνες που ακόμα και την εποχή που οι εκμεταλλεύσεις τους είχαν ικανοποιητικά αποτελέσματα παρά τις συνεχείς ειδοποιήσεις και πιέσεις από την πλευρά της Τράπεζας έδειξαν πλήρη αδιαφορία για την τακτοποίηση των υποχρεώσεών τους. 

Στις περιπτώσεις αυτές, η Τράπεζα για την προστασία των Ελλήνων καταθετών, είανι υποχρεωμένη να παίρνει τα αναγκαία για την είσπραξη των απαιτήσεών της. 

Αυτό γίνεται σε αυστηρά επιλεγμένες περιπτώσεις κακόπιστων οφειλετών που αδιαφορούν παρά το ότι έχουν την οικονομική δυνατότητα τακτοποιήσης των υποχρεώσεών τους. 

Ο Υφυπουργός 

Κ. ΒΡΕΤΤΟΣ" 

40. Στην με αριθμό 3760/12.11.98 ερώτηση δόθηκε με το υπ'αριθμ. 117/7.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3760/12.11.98 που κατέθεσε ο Βουλευτής κ. Σ. Τσιτουρίδης σχετικά με τη διεξαγωγή διαγωνισμού ανάθεσης εργασιών παραγωγής τηλεοπτικών εκπομπών για θέματα αγροτικής ενημέρωσης, σας πληροφορούμε τα εξής: 

Η Οικονομική Υπηρεσία του Υπουργείου Γεωργίας αφού έλαβε υπόψη τις τεχνικές προδιαγραφές (όπως δομή εκπομπής, τεχν. Εξοπλισμός, studio, απαιτήσεις υπηρεσίας για το καλύτερο δυνατό αποτέλεσμα κλπ.) συνέταξε με τη με αριθμό 2937/21.8.98 διακήρυξη για τη διενέργεια ανοκτού διαγωνισμού για την ανάθεση εργασιών παραγωγής πενήντα δύο (52 εβδομαδιαίων τηλεοπτικών ενημερωτικών σε θέματα αγροτικά εκπομπών διάρκειας 45' με δυνατότητα υπέρβασης των εκπομπών κατά 20% προϋπολογισθείσης δαπάνης 700.000.000 δρχ. Ο εν λόγω διαγωνισμός βρίσκεται σε εξέλιξη. Εκδηλώθηκε ενδιαφέρον από 12 φορείς και η επιτροπή διενέργειας του διαγωνισμού εξετάζει τις ενστάσεις που υποβλήθηκαν. 

Δεν έχει ανατεθεί καμιά παραγωγή εκπομπών του Υπουργείου Γεωργίας για τους αγρότες σε ιδιωτική εταιρεία. 

Το κόστος παραγωγής των προηγουμένων ενημερωτικών για θέματα αγροτικά τηλεοπτικών εκπομπών ίδιας διάρκειας κατά Μέσο 'Ορο και πριν από 3 περίπου χρόνια με σύμβαση έτους 1993 ανερχόταν σε 1.750.000 δρχ. (έκτοτε έχει σταματήσει η παραγωγή) με την τότε δομή που είναι εντελώς διαφορετική από την προτεινόμενη για τις προγραμματιζόμενες νέες παραγωγές του Υπουργείου Γεωργίας. 

Ο Υφυπουργός 

Κ. ΒΡΕΤΤΟΣ"). 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 28 Απριλίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 και 3 Καν. Βουλής) 

1. Η με αριθμό 925/23.4.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Γεωργίας, σχετικά με τη διαδικασία ρύθμισης των αγροτικών χρεών από την Αγροτική Τράπεζα. 

2. Η με αριθμό 919/21.4.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για μεταγραφή των Ελλήνων φοιτητών που σπουδάζουν στη Γιουγκοσλαβία. 

3. Η με αριθμό 934/26.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με την άρνηση μελών του πληρώματος του αντιτορπιλικού "ΘΕΜΙΣΤΟΚΛΗΣ" να συμμετάσχουν σε διατεταγμένη αποστολή στην Αδριατική Θάλασσα κλπ. 

4. Η με αριθμό 939/26.4.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Εθνικής 'Αμυνας, Οικονομικών, σχετικά με τη συμμετοχή της χώρας μας στη χρηματοδότηση των δαπανών του πολέμου στη Γιουγκοσλαβία. 

5. Η με αριθμό 931/26.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με την αποπεράτωση του τμήματος της Εθνικής Οδού Σερρών-Βουλγαρίας από τον κόμβο Στρυμονοχωρίου-Προμαχώνος. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 και 3 Καν. Βουλής) 

1. Η με αριθμό 921/22.4.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Ντούσκα προς τους Υπουργούς Εξωτερικών, Εθνικής 'Αμυνας, σχετικά με τις περιβαλλοντικές επιπτώσεις από τις πολεμικές επιχειρήσεις στη Γιουγκοσλαβία κλπ. 

2. Η με αριθμό 922/22.4.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων αντιμετώπισης των προβλημάτων των ανέργων της βορειοκεντρικής Εύβοιας. 

3. Η με αριθμό 942/26.4.99 επίκαιρη ερώτηση του Ανεξάρτητου Βουλευτή κ. Βασιλείου Κοντογιαννόπουλου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για μεταβολή του συστήματος εκλογής των πρυτανικών αρχών, των οργάνων διοίκησης των Ανωτάτων Εκπαιδευτικών Ιδρυμάτων (ΑΕΙ) κλπ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές - ερωτήσεις πρώτου κύκλου 

Η πρώτη με αριθμό 7255/1.3.99 ερώτηση του Βουλευτού του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με την πορεία των διαδικασιών ίδρυσης του βιομηχανικού πάρκου Χαλκίδας και της βιομηχανικής περιοχής Ριτσώνας, διαγράφεται λόγω κωλύματος του κυρίου Βουλευτή. 

Επίσης, η πρώτη με αριθμό 1465/13.1.99 αναφορά δευτέρου κύκλου του Βουλευτή του Πανελληνίου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικά με την αύξηση της χρηματοδότησης για την αποπεράτωση της Σπουδαστικής Εστίας του Τεχνολογικού Εκπαιδευτικού Ιδρύματος (ΤΕΙ) Καλαμάτας, διαγράφεται κατόπιν συνεννοήσεως του κυρίου Υπουργού με τον κύριο Βουλευτή. 

Η δεύτερη του πρώτου κύκλου είναι η με αριθμό 8512/653/22.3.99 ερώτηση και αίτηση εγγράφων, του Βουλευτή της Νέας Δημοκρατίας κ. Ηλία Καλλιώρα προς τον Υπουργό Ανάπτυξης, σχετικά με τη λήψη μέτρων για τη διασφάλιση των θέσεων εργασίας των εργαζομένων στην εταιρεία "ΑΓΚΡΟΙΝΒΕΣΤ" μετά την αλλαγή του ιδιοκτησιακού της καθεστώτος. 

Η ερώτηση έχει ως εξής: 

"Η εταιρεία "ΑΓΚΡΟΙΝΒΕΣΤ" αποτελεί μία από τις πλέον σημαντικές βιομηχανικές μονάδες στο Νομό Φθιώτιδας. Ειδικότερα, στην ανατολική πλευρά του νομού μας, η εν λόγω εταιρεία παρέχει στήριξη, μισθούς και εργασία σε πάνω από εκατόν πενήντα οικογένειες της περιοχής. 

'Οπως έγινε γνωστό τις τελευταίες εβδομάδες, η "ΑΓΚΡΟΙΝΒΕΣΤ" μεταβιβάστηκε από τους παλαιούς της μετόχους και ιδιοκτήτες σε νέους. 

Η Ενωση Εργαζομένων στην "ΑΓΚΡΟΙΝΒΕΣΤ" βρέθηκε εμπρός σε τετελεσμένα γεγονότα και συνελήφθη εξαπίνης σε ό,τι αφορά το ιδιοκτησιακό καθεστώς και όχι μόνο. (Επισυνάπτω φωτοτυπία υπομνήματος των εργαζομένων με ημερομηνία 11.3.1990). Και δεν έφθανε μόνο αυτό, αλλά σε εξώδικο που απέστειλε η νέα διοίκηση τέθηκαν σε διαθεσιμότητα πενήντα οκτώ εργαζόμενοι, με ό,τι αυτό συνεπάγεται για τις οικογένειές τους και τη γύρω περιοχή. 

Κατόπιν αυτών ερωτάται ο κύριος Υπουργός: 

Τι προτίθεται να κάνει, ώστε να διασφαλισθούν οι θέσεις εργασίας των εργαζομένων στην εταιρεία με τους νέους ιδιοκτήτες ή μισθωτές; 

Να κατατεθούν: 

1. Το συμβόλαιο μεταβίβασης της εταιρείας (όροι, χρηματικό αντίτιμο, δικαιώματα απολύσεων, δεσμεύσεις κλπ.). 

2. Το νέο καταστατικό και το νέο Δ.Σ. της νέας διοίκησης, εφόσον έγινε οριστική πώληση". 

Ο Υφυπουργός Ανάπτυξης κ. Χαραλάμπους έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, σύμφωνα με τα στοιχεία που μας έστειλε η Νομαρχιακή Αυτοδιοίκηση της Φθιώτιδος, η εταιρεία "ΑΓΚΡΟΙΝΒΕΣΤ", όπως φαίνεται από το πρακτικό της συνέλευσης στις 15.1.99, πέρασε στην εταιρεία "ΤΕΚΜΟΡ Α.Ε.", η οποία και έχει πλέον όλες τις μετοχές. 

Στη γενική συνέλευση, όπως φαίνεται από το πρακτικό, έγινε παράταση θητείας της διοίκησης μέχρι 30.6.2004 και μεταφορά της έδρας στον 'Αγιο Ιωάννη Ρέντη Αττικής. Στη διάθεσή μας δεν έχουμε συμβόλαιο μεταβίβασης μετοχών, διότι δεν είναι από τα στοιχεία τα οποία υποχρεούνται οι ανώνυμες εταιρείες να καταθέσουν στην εποπτεύουσα αρχή. 

Ο συνάδελφος θέτει και το θέμα των εργασιακών σχέσεων και των προβλημάτων που έχουν δημιουργηθεί με τη νέα ιδιοκτησία, όμως αυτό δεν είναι αρμοδιότητα του δικού μας Υπουργείου. 'Εχουμε κοινοποιήσει στο Υπουργείο Εργασίας τη σχετική ερώτηση, για να απαντήσουν εκείνοι. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλλιώρας έχει το λόγο για δύο λεπτά. 

ΗΛΙΑΣ ΚΑΛΛΙΩΡΑΣ: Πρώτα απ' όλα θέλω να πω ότι αισθάνομαι ικανοποίηση που, μετά από παρέμβασή μου, ευχαριστώ γιατί όντως έχω το καταστατικό, τον πίνακα μετόχων, το σώμα του διοικητικού συμβουλίου και τους ισολογισμούς των πέντε τελευταίων ετών. 

Θέλω να σας πω, κύριε Υπουργέ, ευθύς εξαρχής, ότι η Φθιώτιδα βρίσκεται σε μία δύσκολη οικονομική φάση, όπως όλη η Ελλάδα, αλλά τρέχει με γρηγορότερους ρυθμούς και εντάσσεται πλέον, σύμφωνα με τον τρόπο που τη ζω εγώ, και η Φθιώτιδα στις φθίνουσες περιοχές. Εκτός από το πρόβλημα της "ΑΓΚΡΟΙΝΒΕΣΤ", όπως κατέθεσα και στην ερώτησή μου, έχουμε και το πρόβλημα της "ΛΑΡΚΟ" και της "ΒΕΛΚΑ", για να σας δώσω ένα σημείο αναφοράς. 

Αυτήν τη στιγμή είναι περίπου διακόσιες οικογένειες στην ανατολική Φθιώτιδα που ζουν από αυτήν την επιχείρηση. Στα στοιχεία που μου δίδονται από το Υπουργείο Εργασίας αναφέρεται ότι το Υπουργείο θέλει τη μείωση κατά πενήντα εργαζομένους, ενώ ήδη οι εργαζόμενοι που έχουν τεθεί σε διαθεσιμότητα είναι πενήντα οκτώ. 

Οι εργαζόμενοι γνωρίζουν ότι αυτή η επιχείρηση έγινε μέσα από τα αντισταθμιστικά ανταλλάγματα για την αγορά του αιώνα με τα ΜΙΡΑΖ 2000 τη δεκαετία του 1970. Και όντως καταλαβαίνω ότι το θέμα συμβολαίου μεταβίβασης δεν είναι δυνατόν να το έχουμε. 'Ομως αυτό ζητήθηκε από τους εργαζόμενους για δύο λόγους. Πρώτον, οι εργαζόμενοι φοβούνται ότι δεν έχει στρατηγικό σχέδιο η επιχείρηση για να αναπτυχθεί. Δεύτερον -πολύ βασικό, και σε αυτό θα ήθελα να έχω τη δική σας δήλωση, αν είναι εφικτό, κύριε Υφυπουργέ- όπως εκφράζουν το φόβο οι εργαζόμενοι, ο εν λόγω επιχειρηματίας με την "ΤΕΚΜΟΡ Α.Ε.", που είπατε, θα οδηγήσει την εταιρεία σε κλείσιμο ή μεταπώληση. Στο σημείο αυτό, μεταφέρω ακριβώς τα λόγια του προέδρου των εργαζομένων: "με σκοπό να κερδίσει οικονομικά οφέλη μέσα από αυτήν την αγοραπωλησία ο επενδυτής". Σε αυτό θα ήθελα να μου δώσετε κάποια απάντηση ή δήλωση, γιατί φοβούνται οι εργαζόμενοι πως υπάρχει κάποιο σκοτεινό σημείο, δεν έχουν γίνει δηλαδή όλα όπως πρέπει, εννοείται, με βάση το συλλογισμό των εργαζομένων. Οπωσδήποτε ο ν.2190 καλύπτει σαφέστατα όλες τις εργασίες για τα σχετικά εν λόγω έγγραφα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Αντιλαμβάνομαι τους φόβους του συναδέλφου και των εργαζομένων. Δυστυχώς, όμως, εμείς ως Υπουργείο Ανάπτυξης, Τομέας Εμπορίου, το μόνο που έχουμε σε αυτήν την περίπτωση είναι η εποπτεία λειτουργίας και τυπικού ελέγχου των ανωνύμων εταιρειών. Δεν έχουμε ουσιαστική παρέμβαση στις ανώνυμες εταιρείες. 

Τα στοιχεία που διαθέταμε, όπως ισολογισμούς, καταστατικό και πρακτικά, που φαίνονται μέσα από αυτά η σύνθεση του Δ.Σ., τα δώσαμε. Δυστυχώς δεν έχουμε τη δυνατότητα ούτε να δώσουμε άλλα στοιχεία, διότι δεν διαθέτουμε, ούτε άλλη απάντηση. Δεν είναι στην αρμοδιότητά μας. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 8575/23.3.99 ερώτηση του Βουλευτή του Κομμουνιστικού Κομματος Ελλάδος κ. Αχιλλέα Κανταρτζή προς τον Υπουργό Υγείας και Πρόνοιας, σχετικά με την ανάκληση της απόφασης που επιβάλλει το κλείσιμο του Κέντρου Παιδικής Μέριμνας Λάρισας. 

Η ερώτηση έχει ως εξής: 

"Με απόφασή του το Υπουργείο Υγείας-Πρόνοιας αποφάσισε το κλείσιμο μιας σειράς Κέντρων Παιδικής Μέριμνας, μεταξύ των οποίων και αυτό της Λάρισας. 

Η απόφαση αυτή βρίσκει αντίθετους το δήμο, τη νομαρχία και όλους τους φορείς της Λάρισας, γιατί το Κέντρο αυτό λειτουργούσε πλήρως παρέχοντας πολύτιμες υπηρεσίες σε σαράντα νεαρά κορίτσια. 

Ταυτόχρονα βγήκε στην επιφάνεια ένα μεγάλο σκάνδαλο μιας κληρονομιάς ύψους ενός δισεκατομμυρίου δραχμών, που κατά περίεργο για τα δικαστικά χρονικά τρόπο δόθηκε η διαχείρισή τους στη Μητρόπολη Λάρισας και όχι στο Κέντρο Παιδικής Μέριμνας, όπως προέβλεπε η διαθήκη. 

Είναι φανερό ότι η κατάργηση του Κέντρου και μάλιστα πριν υπογραφεί το σχετικό προεδρικό διάταγμα βοηθά τη Μητρόπολη στην προσπάθειά της να διατηρήσει την αναφερόμενη κληρονομιά. 

Ερωτάται ο κύριος Υπουργός: 

Εάν θα επιμείνει στην κατάργηση του Κέντρου Παιδικής Μέριμνας Λάρισας παρά τις αρνητικές επιπτώσεις που υπήρξαν στα παιδιά, που περιθάλπονταν μέχρι τώρα, πολύ περισσότερο μετά το σχετικό σκάνδαλο που προέκυψε στην πορεία". 

Ο Υφυπουργός Υγείας και Πρόνοιας κ. Κοτσώνης έχει το λόγο για τρία λεπτά, για να πρωτολογήσει. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, το Υπουργείο Υγείας και Πρόνοιας στα πλαίσια της προσπάθειας αναδιοργάνωσης και επαναπροσδιορισμού του τομέα της κοινωνικής πρόνοιας και ειδικότερα του θεσμού της ιδρυματικής προστασίας αποφάσισε τη συγχώνευση, κατάργηση ή αλλαγή σκοπού ορισμένων από τα Κέντρα Παιδικής Μεριμνας που εποπτεύει. 

Για την επιλογή των ιδρυμάτων που καταργούνται, μεταξύ των οποίων περιλαμβάνεται και το Κέντρο Παιδικής Μεριμνας Θηλέων Λάρισας, λήφθηκαν υπόψη ο αριθμός και η ηλικία των παιδιών, ο λόγος εισαγωγής τους, η γεωγραφική κατανομή των κέντρων καθώς και τα παρεμφερή ιδρύματα που λειτουργούν στην ευρύτερη περιοχή. 

'Οσον αφορά το θέμα των φιλοξενουμένων παιδιών, δόθηκαν οδηγίες και κατευθύνσεις στα διοικητικά συμβούλια των ιδρυμάτων για την τακτοποίηση τους είτε με τη μεταγραφή τους σε άλλα Κέντρα Παιδικής Μέριμνας του Υπουργείου ή ιδρύματα εκκλησιαστικής ή ιδιωτικής πρωτοβουλίας ή παιδοπόλεις του Εθνικού Οργανισμού Πρόνοιας είτε με την επανένταξή τους στο οικογενειακό ή συγγενικό τους περιβάλλον, όπου αυτό ήταν εφικτό, σύμφωνα με τις προτάσεις που υποβλήθηκαν ονομαστικά για κάθε παιδί από κοινωνικούς λειτουργούς του Εθνικού Οργανισμού Πρόνοιας σε συνεργασία με κοινωνικούς λειτουργούς της οικείας Νομαρχιακής Αυτοδιοίκησης. 

Για όσες περιπτώσεις παιδιών δεν μπορούσαν να υλοποιηθουν οι προτάσεις των προαναφερομένων κοινωνικών λειτουργών και ειδικότερα η επαναφορά στην οικογένεια, δόθηκε η δυνατότητα μεταγραφής τους σε άλλα ιδρύματα. 

Από τα σαράντα ένα παιδιά που εφιλοξενούντο στο Κέντρο Παιδικής Μέριμνας Θηλέων Λάρισας, δεκαοκτώ μετεγράφησαν σε άλλα ιδρύματα και είκοσι τρία επέστρεψαν στην οικογένειά τους. 

Από τις διατάξεις του διατάγματος ρυθμίζεται και το θέμα της περιουσίας, η οποία περιέρχεται στο Υπουργείο Υγείας και Πρόνοιας μετά την κατάργηση αυτών των ιδρυμάτων. 'Αλλωστε για την όσο το δυνατόν καλύτερη αξιοποίηση της περιουσίας ζητήθηκαν προτάσεις από τους οικείους γενικούς γραμματείς των περιφερειών. Για το Κέντρο Παιδικής Μέριμνας Θηλέων Λάρισας υποβλήθηκαν στο Υπουργείο μας οι σχετικές προτάσεις, βάσει των οποίων εκδόθηκε απόφαση παραχώρησης δύο ακόμη αιθουσών, συνολικά επτά στη Διεύθυνση Πρωτοβάθμιας Εκπαίδευσης Νομαρχιακής Αυτοδιοίκησης Λάρισας, για τη στέγαση των 9ου και 44ου Νηπιαγωγείων για την τρέχουσα σχολική χρονιά. Μετά το πέρας της σχολικής χρονιάς το κτίριο θα παραχωρηθεί στο Δήμο Λάρισας για την κάλυψη αναγκών στέγασης παιδικών σταθμών. 

'Οπως πληροφορηθήκαμε από το Κέντρο Παιδικής Μέριμνας, υφίσταται δικαστική διαμάχη από το έτος 1994 μεταξύ του κέντρου και της Ιεράς Μητροπόλεως Λαρίσης και Τυρνάβου, η οποία αφορά την ακίνητη περιουσία της Ιωάννας Οδυσσέως Κρίκη, την οποία κατέλειπε με ιδιόγραφο διαθήκη της για την προίκιση σαράντα ορφανών κοριτσιών του Ορφανοτροφείου Λάρισας. 

Επειδή υπάρχει διαμάχη, αν ουσιαστικά με τη φράση "Ορφανοτροφείο Λάρισας" εννοεί το Κέντρο Παιδικής Μέριμνας ή την παρόμοια δομή της Μητρόπολης, το Κέντρο έχει προσφύγει στο Πολυμελές Πρωτοδικείο και με αγωγή του ζητά να αναγνωρισθεί το κληρονομικό δικαίωμα, το οποίο πρωτοδίκως είχε δοθεί στην Ιερά Μητρόπολη. Η δικάσιμος έχει ορισθεί για τις 24 Μαϊου 1999. Είναι απολύτως κατανοητό ότι η δικαστική απόφαση δεν έχει καμία σχέση με την πολιτική του Υπουργείου, όπως την ανέπτυξα παραπάνω. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Παρά την καθολική αντίθεση των φορέων του Νομού Λάρισας η Κυβέρνηση, όπως προκύπτει από την απάντηση του κυρίου Υφυπουργού, προχωρά στην κατάργηση του Κέντρου Παιδικής Μέριμνας στη Λάρισα. Επιβεβαιώνει αυτά για τα οποία είχαμε προειδοποιήσει πριν από έναν περίπου χρόνο. Δηλαδή ότι οι βαθύτεροι λόγοι που οδηγούν την Κυβέρνηση σε αυτήν την απόφαση είναι η περιστολή των κοινωνικών δαπανών. Τι άλλο μας είπε σήμερα ο κύριος Υφυπουργός; Είπε ότι πήρε μέτρα για να σταλούν τα παιδιά ακόμα και σε ιδιωτικά ορφανοτροφεία ή να επανενταχθούν στο οικογενειακό τους περιβάλλον. 

Μα, κύριε Υφυπουργέ, το να βρίσκονται εκεί αυτά τα παιδιά σημαίνει ότι αντιμετώπιζαν σοβαρά προβλήματα. Μάλιστα η Κυβέρνηση προχωρά προς αυτήν την κατεύθυνση με έναν παράδοξο τρόπο. Χωρίς να έχει υπογραφεί το σχετικό προεδρικό διάταγμα, έχει αναστείλει τη λειτουργία του Κέντρου Παιδικής Μέριμνας, έχει σκορπίσει τα παιδιά χωρίς να πάρει τη συνέντευξη που όφειλε του σχετικού νόμου που είχε ψηφιστεί. Το αποτέλεσμα ήταν να δημιουργηθούν στα παιδιά μεγάλα ψυχολογικά προβλήματα. 

Βεβαίως, εδώ γεννιέται και ένα μεγάλο ερώτημα: Γιατί αυτή η εμμονή της Κυβέρνησης στη διάλυση του Κέντρου; Είναι άσχετη με την προσπάθεια της Μητρόπολης Λάρισας να καρπωθεί αυτή την κληρονομιά ύψους ενός δισεκατομμυρίου δραχμών; Γνωρίζουμε ότι βρίσκονται στα δικαστήρια. Τι έκανε, όμως, η Κυβέρνηση για να προασπίσει τα συμφέροντα ενός νομικού προσώπου δημοσίου δικαίου; Δεν έκανε ούτε καν μία παρέμβαση στα δικαστήρια, σύμφωνα με την προβλεπόμενη διαδικασία από τον Κώδικα Πολιτικής Δικονομίας, τη στιγμή που είναι γνωστό ότι κατ'επανάληψη στο παρελθόν η Μητρόπολη Λάρισας έχει απασχολήσει το πανελλήνιο για ζητήματα διαχείρισης, όπως το ζήτημα της Αγίας Παρασκευής. 

Είναι, λοιπόν, άσχετη η εμμονή της Κυβέρνησης; Δυστυχώς τα όσα αναφέρονται ενισχύουν αυτά τα ερωτηματικά. 'Εστω και την τελευταία ώρα η Κυβέρνηση θα πρέπει να αναστείλει την απόφασή της και να διατηρήσει το Κέντρο Παιδικής Μέριμνας Λάρισας και να συνδράμει τις προσπάθειές του για τη διεκδίκηση αυτής της κληρονομιάς που θέλει να καρπωθεί η Μητρόπολη. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Στην πρώτη ομιλία μου εξήγησα με κάθε λεπτομέρεια τους λόγους που μας οδήγησαν στη χάραξη αυτής της πολιτικής. Δεν αναμένω από το Κ.Κ.Ε. να αντιληφθεί την πολιτική μας. Δεν μπορούν να συμπέσουν τα σκεπτικά μας. 'Εχουμε τελείως διαφορετική αντίληψη για το τι πρέπει να γίνει σε αυτήν τη χώρα. 

'Οσον αφορά το θέμα του κληροδοτήματος, θέλω να σας διαβεβαιώσω ότι το παρακολουθούμε εκ του σύνεγγυς. Θα στηρίξουμε τα συμφέροντα του κράτους. 'Ομως, τι εννοείτε, όταν λέτε "ενέργεια"; Να παρέμβουμε στη δικαιοσύνη για να βγάλει την άλφα ή τη βήτα απόφαση; Γνωρίζετε ότι αυτό δεν μπορεί να γίνει. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη Δευτέρα 3 Μαΐου 1999, ώρα 18.30', θα διεξαχθεί προ ημερησίας διατάξεως συζήτηση, σύμφωνα με το άρθρο 143 του Κανονισμού της Βουλής με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκας Παπαρήγα σε επίπεδο Αρχηγών κομμάτων, με θέμα: "Το νέο δόγμα και η νέα δομή του ΝΑΤΟ". 

Δηλαδή δεν θα έχουμε κοινοβουλευτικό έλεγχο. 

Αναφορές-ερωτήσεις δευτέρου κύκλου: 

Θα συζητηθεί η δεύτερη με αριθμό 3999/18-11-99 ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Εργασίας και Κοινωνικών Ασφαλίσεων, σχετικά με την επέκταση χορήγησης του επιδόματος κοινωνικής αλληλεγγύης (ΕΚΑΣ) στους συνταξιούχους του Οργανισμού Γεωργικών Ασφαλίσεων (ΟΓΑ). 

Η ερώτηση του κ. Καρασμάνη έχει ως εξής: 

"Σύμφωνα με τις εξαγγελίες της Κυβέρνησης το επίδομα κοινωνικής αλληλεγγύης θα λαμβάνουν τελικά όλοι οι χαμηλοσυνταξιούχοι ΙΚΑ, ΤΕΒΕ, κλπ. Ουδεμία κουβέντα γίνεται εάν το παραπάνω επίδομα θα το λαμβάνουν και οι συνταξιούχοι του ΟΓΑ μιας τάξεως ανθρώπων της ξεχασμένης υπαίθρου, που η σύνταξη των 30.000 δραχμών δεν είναι ποτέ δυνατόν να θεωρηθεί ότι ανταποκρίνεται στις πραγματικές σημερινές ανάγκες τους. 

Επειδή οι απόμαχοι συνταξιούχοι του ΟΓΑ ζουν όλοι ανεξαιρέτως κάτω από το όριο της φτώχειας. 

Επειδή οι απόμαχοι αγρότες συνέβαλαν τα μέγιστα τόσο στην ύπαιθρο όσο και στην ανάπτυξη της πατρίδας. 

Ερωτώνται οι κύριοι Υπουργοί: 

Εάν σκέφτονται να καθιερώσουν το επίδομα κοινωνικής αλληλεγγύης (ΕΚΑΣ) να δίδεται και στους συνταξιούχους του ΟΓΑ". 

Ο Υφυπουργός Εργασίας και Κοινωνικών Ασφαλίσεων έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Θα ήθελα να πω στον κύριο συνάδελφο ότι για πρώτη φορά καθιερώθηκε στη χώρα μας το επίδομα κοινωνικής αλληλεγγύης από την Κυβέρνηση Σημίτη το 1996. 'Ηταν μια πρωτοποριακή σε ευρωπαϊκή κλίμακα απόφαση, που κατατείνει στη μείωση των διαφορών και στην κοινωνική δικαιοσύνη, όσο μπορεί να συμβάλει σε αυτό η κοινωνική ασφάλιση. 'Ομως η κοινωνική ασφάλιση στηρίζεται σε ένα σύστημα που προβλέπει την καταβολή εισφορών από τον εργαζόμενο, από τον εργοδότη, στις περιπτώσεις των αυτοαπασχολουμένων από τους ίδιους και από την κρατική επιχορήγηση. Δηλαδή η χρηματοδότηση του συστήματος είναι τριμερής. 

Επειδή στη χώρα μας υπήρξαν στρεβλώσεις στο παρελθόν και επειδή είναι μεγάλος ο αριθμός των χαμηλοσυνταξιούχων, διότι εξαιτίας των περιπετειών που πέρασε η χώρα μας ολόκληρες γενιές δεν μπόρεσαν να εξασφαλίσουν μεγάλο ασφαλιστικό χρόνο και γι'αυτό οι συντάξεις τους σε σχέση με τις καταβληθείσες εισφορές είναι μικρές, αποφάσισε η Κυβέρνηση να προχωρήσει στη θέσπιση αυτού του πρωτοποριακού θεσμού, από τον οποίο επωφελούνται τριακόσιες εξήντα χιλιάδες συνταξιούχοι, αλλά συνταξιούχοι ασφαλιστικών οργανισμών με την κλασική έννοια. 

'Οταν θεσπίστηκε αυτό το επίδομα ο ΟΓΑ δεν είχε καν ακόμη γίνει αμιγής ασφαλιστικός οργανισμός. Ολόκληρο το ποσό που καταβάλλεται στους αγρότες είναι ποσό που προέρχεται από τον κρατικό προϋπολογισμό, διότι επίσης είναι γνωστό ότι οι αγρότες μέχρι τότε δεν κατέβαλαν εισφορές. Συνεπώς δεν θα ήταν δυνατόν να επεκταθεί το επίδομα του ΕΚΑΣ από τότε, εξ υπαρχής δηλαδή και στους συνταξιούχους αγρότες. 

Πέραν αυτού, όπως αντιλαμβάνεσθε, δεν είναι δυνατόν από τη στιγμή που δεν είναι εγγεγραμμένη μία πίστωση στον τρέχοντα προϋπολογισμό να υπάρξει αντίστοιχη παροχή. Αλλά για να αντιληφθείτε -γιατί είμαι βέβαιος για την καλοπιστία σας- το μέγεθος του προβλήματος, πρέπει να σας πω ότι μια απόφαση επέκτασης του επιδόματος και στους συνταξιούχους του ΟΓΑ, που είναι 801.000, σημαίνει μία ετήσια δαπάνη της τάξεως των διακοσίων δύο δισεκατομμυρίων (202.000.000.000) δραχμών. Αντιλαμβάνεσθε, λοιπόν, ότι ένα τέτοιο ύψος δαπάνης, όσο και αν όλοι αντιλαμβανόμαστε το πρόβλημα ή την πτυχή του προβλήματος που επισημαίνετε με την ερώτησή σας, το γε νυν έχον τουλάχιστον δεν είναι δυνατόν να αντιμετωπισθεί. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, κατ' αρχήν το ταμείο κύριας ασφάλισης θα γνωρίζει ο κύριος Υπουργός πάρα πολύ καλά ότι είναι οικονομικά στον αέρα, είναι έωλο. Δεν έχει δοθεί από τον κρατικό προϋπολογισμό ούτε μία δραχμή. Χρωστά εκατό δισεκατομμύρια (100.000.000.000) δραχμές. Και παρά μόνο στην εισηγητική έκθεση του προϋπολογισμού του 1999 στη σελίδα 114 μιλάει για εξήντα δισεκατομμύρια (60.000.000.000) δραχμές και αυτά υπό μορφή ομολόγων του δημοσίου αγνώστης διάρκειας. Αλλά, εν πάση περιπτώσει, το ΕΚΑΣ καθιερώθηκε με νομοθετική πράξη με τον τίτλο "μέτρα ενίσχυσης των χαμηλοσυνταξιούχων". Και αυτή η νομοθετική πράξη επικυρώθηκε με το ν. 2453 με το άρθρο 1 που λέγει ότι ενισχύουμε τους χαμηλοσυνταξιούχους. Και δεν καταλαβαίνω γιατί να δοθεί στους συνταξιούχους των ογδόντα ή εκατόν χιλιάδων και όχι στους αγρότες που παίρνουν τριάντα χιλιάδες. Πού είναι λοιπόν η ισονομία, η ισοπολιτεία, πού είναι η ισότητα, πού είναι το κράτος δικαίου, πού είναι η κοινωνική αλληλεγγύη, πού είναι η κοινωνική ευαισθησία. Δεν καταλαβαίνω γιατί να μην επεκταθεί και στους αγρότες, όταν υπάρχει δέσμευση γενική για όλους τους χαμηλοσυνταξιούχους. Με ποια λογική. 

Ξέρετε πάρα πολύ καλά ότι αν καταφύγουν δικαστικώς, θα δικαιωθούν. Δηλαδή, πρέπει να καταφύγουν στα δικαστήρια κύριε Υφυπουργέ; Νομίζω ότι πρέπει να το επεκτείνετε αυτό το πράγμα. Και εκπλήσσομαι, γιατί σε προηγούμενη όπως πολύ σωστά είπε ο κύριος Πρόεδρος, ερώτηση πάλι για το ίδιο θέμα, είχατε πει ότι βρισκόσαστε στο στάδιο της έρευνας και της μελέτης. 'Εχει περάσει ένας χρόνος. Δεν αντιλαμβάνομαι γιατί υπάρχει αυτή η καθυστέρηση. Περιμένετε δηλαδή τις παραμονές των εκλογών για να το εξαγγείλετε και από εκεί και πέρα ό,τι προκύψει, γαία πυρί μειχθήτω; 'Ετσι είναι, κύριε Υπουργέ. Θα το δώσετε ή δεν θα το δώσετε; Ξεκαθαρίστε το αυτό το πράγμα. Από εκεί και πέρα λέτε ότι θα πληρώσει ο κρατικός προϋπολογισμός διακόσια δύο δισεκατομμύρια (202.000.000.000) δραχμές. Εδώ με μια μονοκονδυλιά χαρίζει η Κυβέρνηση στην Ολυμπιακή, στις αστικές συγκοινωνίες, τρισεκατομμύρια. Κολλάμε τώρα στα διακόσια δισεκατομμύρια (200.000.000.000) δραχμές γι' αυτήν την αδικημένη τάξη; Πραγματικά σήμερα ο αγρότης θεωρείται πολίτης τρίτης και τέταρτης κατηγορίας. Αισθάνεται θύμα, αισθάνεται αγανακτισμένος και προβληματισμένος από αυτήν την άδικη συμπεριφορά. Επιτέλους, ξεκαθαρίστε. Θα το δώσει η Κυβέρνηση ή δεν θα το δώσει; Και πότε; 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, πράγματι η Κυβέρνηση προβληματίστηκε παρά την ιδιομορφία της περιπτώσεως, διότι σας εξήγησα. Το ΕΚΑΣ είναι δεκαοχτώ χιλιάδες (18.000) δραχμές, οι συνταξιούχοι του ΟΓΑ παίρνουν τριάντα χιλιάδες (30.000) δραχμές, αλλά είναι ολόκληρο επίδομα κοινωνικής αλληλεγγύης, ουσιαστικά, αυτό που παίρνουν, διότι δεν έχουν συνεισφέρει ώστε να δικαιούνται ανταποδοτικής συντάξεως. Και συνεπώς προέρχεται ολόκληρο από τον κρατικό προϋπολογισμό και από κοινωνικούς πόρους. 

Τώρα, δεν θα διαφωνήσω ότι δεν είναι ικανοποιητικό το επίπεδο αυτών των συντάξεων. Και μη συγχέετε το νέο ασφαλιστικό οργανισμό, τον ΟΓΑ, για τον οποίο αναφερθήκατε σε σχέση με την εγγραφή αντιστοίχου κονδυλίου στον προϋπολογισμό, γιατί αυτός βέβαια δεν χορηγεί ακόμα συντάξεις. Είναι άλλη κατηγορία αυτή. Μιλάμε για τους κλασικούς, ας πούμε, συνταξιούχους του ΟΓΑ, οι οποίοι είναι οκτακόσιες μία χιλιάδες και το ποσό των διακοσίων δύο δισεκατομμυρίων (202.000.000.000) δραχμών προφανώς αντιλαμβάνεσθε, κύριε συνάδελφε, ότι δεν είναι ένα ποσό το οποίο έτσι μπορεί εύκολα να εξευρεθεί, όσο και αν και εμείς θα θέλαμε να είναι καλύτερο το εισόδημα των αγροτών, διότι δεν θα διαφωνήσω για την ιδιάζουσα σημασία του αγροτικού κλάδου, τη σημασία της υπαίθρου κ.ο.κ. 

Προβληματιστήκαμε για μακρό χρονικό διάστημα. 'Οταν λέτε κάναμε μελέτες, ακριβώς διότι για να σας πω τώρα το κονδύλι για να δούμε το κόστος, έπρεπε να μελετήσουμε σχετικά το πρόβλημα. Σήμερα σας είπα και το συνολικό κονδύλι που θα απαιτείτο παρακαλώ ετησίως και όχι εφάπαξ. 

Επιπλέον θέλω να σας προσθέσω ότι αυτά που είπατε για παραμονές εκλογών κλπ. θα μπορούσατε να τα αποδώσετε σε οποιαδήποτε άλλη κυβέρνηση πλην της Κυβέρνησης Σημίτη και σε δικές μας του παρελθόντος και σε δικές σας. Αλλά θα θυμάσθε -γι' αυτό κερδίσαμε και τις εκλογές, γι' αυτό και θα τις ξανακερδίσουμε- ότι εκ των χειλέων του Πρωθυπουργού προεκλογικά δεν εξέφυγε λαϊκίστικος λόγος και δεν πρόκειται να λαϊκίσουμε και στις προσεχείς εκλογές, γι' αυτό θα τις κερδίσουμε και αυτές. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά συμφωνούμε ότι σ' αυτήν την αγροτική σύνταξη, σ' αυτό το ΕΚΑΣ για τους αγρότες πρέπει να δώσουμε κάτι παραπάνω. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): 'Ολοι το θέλουμε αλλά... 

ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε, κύριοι συνάδελφοι, η συζήτηση των αναφορών και ερωτήσεων. 

Πριν εισέλθουμε στην ημερήσια διάταξη νομοθετικής εργασίας θα διακόψουμε για πέντε λεπτά. 

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 

Ο Πρόεδρος της Νέας Δημοκρατίας και Αρχηγός της Αξιωματικής Αντιπολιτεύσεως κ.Κώστας Καραμανλής έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, ζήτησα να απασχολήσω το Σώμα για λίγα λεπτά πριν την έναρξη της κανονικής συνεδρίασης, γιατί αισθάνομαι την ανάγκη να κάνω μια καταγγελία ενώπιόν σας. 

Αναφέρομαι συγκεκριμένα στην Εξεταστική Επιτροπή Οτσαλάν. 'Οπως ξέρετε, πρόκειται για μια πολύκροτη υπόθεση, διαβόητη υπόθεση, η οποία οδήγησε σε εθνικό διασυρμό τη χώρα, με σημαντική βλάβη των εθνικών συμφερόντων. Ετρώθη το κύρος της χώρας, αναβαθμίστηκε το κύρος της γειτονικής χώρας. Το εκλογικό αποτέλεσμα στη γειτονική χώρα επιβεβαίωσε τη ζημία που υπέστημεν, αφού ανέδειξε με διπλάσια δύναμη τον και νυν και μέχρι πρόσφατα πρωθυπουργό, ο οποίος είναι γνωστός ως "πρωθυπουργός της κατοχής της Κύπρου". Και, βέβαια, ανέδειξε σε μείζονα δύναμη την πλέον αδιάλλακτη και εθνικιστική πολιτική δύναμη στη χώρα αυτή, τους Γκρίζους Λύκους. 

Τα λέω αυτά, γιατί είναι η άποψή μας, κύριε Πρόεδρε, πως η υπόθεση αυτή οδηγείται σε συγκάλυψη της αλήθειας, ενώ υποτίθεται ότι με πρωτοβουλία της Κυβέρνησης συνεστήθη ακριβώς, για να λάμψει η αλήθεια σ'αυτήν την υπόθεση με τις τόσες παρενέργειες και αρνητικές συνέπειες. 

Και το λέμε αυτό, διότι ο κύριος μάρτυς, ο μάρτυς-κλειδί, ο πρώην αρχηγός της Εθνικής Υπηρεσίας Πληροφοριών κ. Σταυρακάκης, αρνήθηκε, όπως ξέρουμε όλοι, να καταθέσει. Αρνήθηκε να καταθέσει, επικαλούμενος εθνικό απόρρητο. Επικαλούμενος εθνικό απόρρητο τη στιγμή, όμως, κατά την οποία είναι προφανές ότι σε τέσσερα θέματα συνίσταται η εσφαλμένη του συμπεριφορά. Πρώτ'απ'όλα, υπέπεσε στο αδίκημα της ψευδορκίας, αφού άρνηση κατάθεσης, άρνηση μαρτυρίας, ισοδυναμεί με ψευδορκία. 

Δεύτερον, επικαλείται εθνικό απόρρητο σε μια υπόθεση, για την οποία συνεστήθη Ειδική Εξεταστική Επιτροπή, για να λάμψει όλη η αλήθεια, να διαλευκανθεί η υπόθεση και να ξέρουμε τι πρέπει να γίνει και τι πρέπει να αποφεύγουμε από εδώ και μπρος. 

Τρίτον, αποτελεί προσβολή και στη νοημοσύνη και στη φιλοτιμία του ελληνικού λαού. 

Και τέταρτον, αποτελεί βάναυση προσβολή για τον ίδιο, τον κορυφαίο θεσμό της δημοκρατίας, το Κοινοβούλιο. 

Τα λέω αυτά, διότι η συμπεριφορά της κυβερνητικής Πλειοψηφίας στην Επιτροπή, η οποία έσπευσε αμέσως να απαλλάξει τον πρώην αρχηγό της ΕΥΠ για τη συμπεριφορά του αυτή, για μας συνιστά στην ουσία απόπειρα κουκουλώματος. Και είναι ανάγκη -και θέλω να το τονίσω αυτό και το λέω, επειδή επίκειται συζήτηση και πιθανώς απόφαση για παράταση του χρόνου της εξεταστικής επιτροπής- να επανέλθει ο κ.Σταυρακάκης και να καταθέσει. Διαφορετικά, σ'αυτήν τη μεγάλη υπόθεση, το μόνο που θα μείνει ως εικόνα στους 'Ελληνες πολίτες είναι ότι έγινε για τα μάτια του κόσμου, ότι δεν αναζητήθηκε πραγματικά η αλήθεια, ότι ο κύριος μάρτυς δεν μίλησε και βοηθήθηκε να αποσιωπήσει την αλήθεια που γνωρίζει και ότι, σε τελική ανάλυση, τότε, τι νόημα έχουν οι εξεταστικές επιτροπές; 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, όπως γνωρίζετε, σύμφωνα με τον Κανονισμό εφαρμόζονται για τη λειτουργία των επιτροπών οι διατάξεις που αφορούν τη λειτουργία της Ολομελείας του Σώματος. Οι πρόεδροι και τα μέλη των επιτροπών της Βουλής έχουν ακριβώς τα ίδια καθήκοντα, τα ίδια δικαιώματα, τις ίδιες υποχρεώσεις που έχουν ο Πρόεδρος και τα μέλη του Σώματος στην Ολομέλεια. 

Κατά συνέπεια οποιοδήποτε πρόβλημα δημιουργείται και αφορά τη λειτουργία οποιασδήποτε επιτροπής πρέπει κατά τη γνώμη μου να τίθεται αρμοδίως, δηλαδή στην επιτροπή. Και σύμφωνα με τις διατάξεις του Κανονισμού, εάν πρόκειται για θέμα που αποφασίζει ο Πρόεδρος, θα αποφασίσει ο Πρόεδρος της επιτροπής, αν πρόκειται για θέμα που αποφασίζει η επιτροπή, θα αποφασίζει η επιτροπή διά της πλειοψηφίας της. 

Θεωρώ δηλαδή ότι το θέμα αυτό που έρχεται εδώ, έρχεται όλως αναρμοδίως. Δικαιούσθε και σεις και εγώ και οποιοσδήποτε άλλος να έχουμε τις απόψεις μας, θετικές ή όχι, για το έργο οποιασδήποτε επιτροπής, των μελών της, των εκπροσώπων στην επιτροπή του οποιουδήποτε κόμματος. 

Αυτό που δεν μπορούμε να κάνουμε είναι να γίνουμε ένα είδος εφετείου που θα κρίνει, είτε διαδικαστικά ζητήματα είτε ζητήματα επί της ουσίας ή ένα είδος Αρείου Πάγου, που θα κρίνει και τα θέματα καθαρώς ερμηνείας των διατάξεων του Κανονισμού της Βουλής ή των διαφoρών της νομοθεσίας που η επιτροπή πρέπει να λάβει υπόψη της προκειμένου ... 

(Θόρυβος στην Αίθουσα)

Μπορώ να τύχω της τιμής σας, όπως έτυχε εκ μέρους όλων μας ο κύριος Πρόεδρος της Νέας Δημοκρατίας; 

'Εχω τη γνώμη, λοιπόν, κύριε Πρόεδρε, ότι το αν υπάρχει θέμα για οποιονδήποτε μάρτυρα που το κόμμα σας θεωρεί ότι πρέπει να κληθεί στην επιτροπή, είτε προσήλθε είτε το πρώτο θα κληθεί νομίζω ότι πρέπει να τεθεί εκεί και όχι στην Αίθουσα αυτή, διότι ειλικρινώς νομίζω και οι άλλοι συνάδελφοι, πλην υμών που έχετε ήδη την άποψή σας, θα είμεθα σε αδυναμία να αποφασίσουμε. Και, εν πάση περιπτώσει, θα καταργήσουμε την αυτοτέλεια των διαφόρων επιτροπών. 

Σε ό,τι αφορά όσα είπατε στην αρχή, για τα οποία εγώ δεν είμαι αρμόδιος, τουλάχιστον απ' αυτήν τη θέση να σας απαντήσω, του τι έγινε στη διπλανή χώρα και οποιοδήποτε άλλο σχετικό ζήτημα, δεν είμαι εγώ απ' αυτήν τη θέση εκείνος που θα σας απαντήσει. 

Θέλω να σας πω όμως, σε ό,τι αφορά δική μου αρμοδιότητα, που έχει να κάνει με την εισαγωγή στην Ολομέλεια ενδεχόμενου αιτήματος της επιτροπής για την παράταση των εργασιών της, οφείλω να πω από τώρα ότι θα είμαι και είμαι αρνητικός. Διότι όταν ελάβαμε την απόφαση για τη σύσταση Εξεταστικής Επιτροπής, καθορίσαμε και το χρόνο λειτουργίας της επιτροπής ομοφώνως. Μάλιστα, όταν είπα ότι 30 Απρίλιου θα υποβληθεί και το πόρισμα, ρώτησα και πάλι το Σώμα και ουδείς είχε αντίρρηση, ούτε και από την Πλειοψηφία, η οποία είχε την πρωτοβουλία να συσταθεί αυτή η επιτροπή, ούτε από την Αξιωματική Αντιπολίτευση και τα άλλα κόμματα. 

Γνωρίζω, υπηρεσιακώς, ότι η επιτροπή αυτή πράγματι ταλανίζεται με πολύωρες συνεδριάσεις, επτά και οκτώ ωρών για την εξέταση μαρτύρων που σε άλλες περιπτώσεις -όλοι έχουμε συμμετάσχει σε επιτροπές ακόμη και σε προανακριτικές επιτροπές- δεν εσπαταλάτο τόσος χρόνος. Γεγονός που εμένα, ως Πρόεδρου του Σώματος που παρακολουθώ, γενικώς, χωρίς να παρεμβαίνω στα ενδότερα της λειτουργίας των επιτροπών, τουλάχιστον μου έχει δημιουργήσει την αίσθηση ότι είναι ενδεχόμενη -δεν μπορώ βεβαίως να το τεκμηριώσω-αλλά αίσθηση είναι αυτή και εντύπωση και κάποια διάθεση τουλάχιστον κάποιων μελών, να κωλυσιεργήσουν και να παρατείνουν χωρίς λόγο τις εργασίες της επιτροπής αυτής, χωρίς να θέλω ειδικότερα να προσδιορίσω την πλευρά των Βουλευτών, που αυτή είναι η εκδήλωση, όπως βλέπω εγώ των διαθέσεών τους. 

Θέλω επίσης να σας πω και να κλείσω ότι σύμφωνα με το Σύνταγμα και τον Κανονισμό της Βουλής, που ισχύουν ασφαλώς για τη λειτουργία αυτής της επιτροπής, ελάβαμε ακριβώς την απόφαση που είχα θέσει εξαρχής με ηυξημένη πλειοψηφία, παμψηφεί μάλιστα πλην ενός συναδέλφου ο οποίος δεν ψήφισε, ακριβώς διότι κατά το Σύνταγμα η επιτροπή αυτή επρόκειτο να ασχοληθεί και με ζητήματα που άπτονται της εξωτερικής πολιτικής και της ασφάλειας της χώρας. 

Από εκεί και πέρα σχετικά με το τι καταθέτουν οι μάρτυρες, τι θα κάνει η επιτροπή αυτή με τους μάρτυρες που αν καταθέτουν μεν, έχει καλώς, αν δεν καταθέτουν, υπάρχει από εκεί και πέρα το αδίκημα της απείθειας, αν δεν έχουν λόγους να επικαλούνται οποιαδήποτε ελλιπή κατάθεση. Και δεν νομίζω, κλείνοντας, κύριε Πρόεδρε, ότι όντως καλώς φέρατε αυτό το θέμα εδώ. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Το μεν διαδικαστικό κομμάτι της υπόθεσης το γνωρίζω και δεν προτίθεμαι να αντιδικήσω μαζί σας. Εδώ όμως υφίσταται ένα θέμα. Το θέμα είναι ότι συνεστήθη μια Εξεταστική Επιτροπή, για να διερευνήσει σε βάθος μια πολύ σοβαρή υπόθεση. Στο μεν τυπικό σκέλος ο καίριος μάρτυς, ο μάρτυς-κλειδί υποπίπτει στο αδίκημα της ψευδορκίας και σπεύδει, στην ουσία, να τον απαλλάξει η πλειοψηφία της επιτροπής. Γιατί άραγε; 'Εχει να κρύψει κάτι, θέλει να κρύψει κάτι; 

Δεύτερον, η επιτροπή αυτή λειτουργεί πράγματι με απόφαση της Ολομέλειας. Τρίτον, γιατί εκτιμώ ότι η όλη υπόθεση και ο χειρισμός που έγινε, η εικόνα δηλαδή της προσπάθειας συγκάλυψης, πλήττει το κύρος όλων μας, του Κοινοβουλίου γενικότερα. 

Τέταρτον, διότι ευθέως και αυθορμήτως, κύριε Πρόεδρε, σας λέω: τον θεωρώ ως το φυσικό χώρο, να καταθέσω μια τέτοια καταγγελία και διαμαρτυρία. 

Και πέμπτον, σέβομαι την άποψή σας ότι δεν χρειάζεται περισσότερος χρόνος. Η δική μας εκτίμηση είναι ότι θα χρειαστεί περισσότερος χρόνος, γιατί πολλοί και ουσιαστικοί μάρτυρες ακόμη πρέπει να κληθούν. 

Αλλά, πέραν τούτου, το μέγα ζήτημα που έχει τεθεί -και ηθικό και πολιτικό- αφορά στη συμπεριφορά του πρώην αρχηγού της ΕΥΠ. 

'Ενα λοιπόν είναι το διαδικαστικό, που δεν θα αντιδικήσω μαζί σας, και επίσης είναι ένα τεράστιο ουσιαστικό θέμα και πολιτικό θέμα, το οποίο, εάν δεν υπάρχει πράγματι η δυνατότητα η διαδικαστική να ακολουθηθεί κοινοβουλευτικά, θέλω να το καταθέσω πολιτικά και, μια και μας το συνιστάτε και σεις, είναι βέβαιο ότι θα αναζητήσουμε και το δρόμο της ποινικής διώξης. Εκείνο όμως που θέλω να παραμείνει, γιατί είναι τραυματισμός του κύρους των κοινοβουλευτικών μας θεσμών, είναι μια προσπάθεια, η οποία οδηγεί τον ελληνικό λαό στο να εκφράσει μια απορία, προς τι να συνιστώνται εξεταστικές επιτροπές; 

Αυτά ήθελα να πω, κύριε Πρόεδρε, και σ' αυτά επιτρέψτε μου να επιμείνω. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, μπορούμε να κλείσουμε τη συζήτησή μας. Για μένα η επιτροπή αυτή και για ολόκληρο το Σώμα νομίζω συνεστήθη για να εξετάσει αυτήν την υπόθεση. Τα πρόσωπα που καλούνται εκεί είναι μάρτυρες, μόνο οι κατηγορούμενοι απαλλάσσονται ή όχι. Δεν καταλαβαίνω με ποια έννοια κάποιος μάρτυς που καλείται απαλλάσσεται από την επιτροπή. Αυτό θα μπορούσε να δώσει την εντύπωση ότι υπάρχει κάποια προκατάληψη των μαρτύρων που καλούνται εκεί. 

Εν πάση περιπτώσει -και το τονίζω- όχι μόνο εγώ, αλλά κανείς σε αυτήν την Αίθουσα δεν μπορεί, εάν δεν συμμετέχει στην επιτροπή αυτή, να τεκμηριώσει κατηγορία είτε απόπειρας συγκαλύψεως είτε κωλυσιεργίας και δημιουργίας εντυπώσεων από οποιαδήποτε πλευρά σχετικά με τη λειτουργία αυτής της επιτροπής. 

Εγώ επαφίεμαι στον πρόεδρο και στα μέλη της επιτροπής αυτής. Τιμώ όλους τους συναδέλφους και πιστεύω ότι θα κάνουν το καθήκον τους. 

Εμείς δε, όταν θα έρθει το πόρισμά τους εδώ, θα είμεθα σε θέση όλοι να κρίνουμε και την ποιότητα της δουλειάς που θα έχουν κάνει και το περιεχόμενο του πορίσματός τους και πάλι κατά το Σύνταγμα και τον Κανονισμό της Βουλής θα αποφασίσουμε. Ευχαριστώ. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

ΑITHΣΕΙΣ ΑΡΣΕΩΣ ΑΣΥΛΙΑΣ ΒΟΥΛΕΥΤΩΝ

Συζήτηση και λήψη απόφασης σύμφωνα με το άρθρο 62 του Συντάγματος για τις αιτήσεις άρσεως ασυλίας που αφορούν τους Βουλευτές Νικόλαο Ζαμπουνίδη, Βασίλειο Κεδίκογλου, Σωτήριο Κούβελα και Παναγιώτη Ψωμιάδη. 

Πριν δώσω το λόγο στους εισηγητές, θα ήθελα να παρακαλέσω θερμώς όλους, κυρίως όσους αφορούν οι αιτήσεις αυτές, να μείνουμε ακριβώς στις διατάξεις του Κανονισμού. Δεν θα ήθελα να επαναληφθεί στην Ολομέλεια του Σώματος το θέαμα και το ακρόαμα της επιτροπής, που οπωσδήποτε έδωσε στον Τύπο και τα άλλα μέσα μάλλον αρνητική εικόνα του Κοινοβουλίου. 

Ο χρόνος ο οποίος θα δοθεί σε όλους τους ομιλητές θα είναι το δεκάλεπτο που ορίζεται από τον Κανονισμό. Η υπέρβαση αυτού του δεκαλέπτου θα σημαίνει -και παρακαλώ για τα Πρακτικά- διακοπή αμέσως της καταγραφής των όσων λέγονται. Στην περίπτωση δε, επιμονής του ομιλητού, τότε θα του αφαιρείται ο λόγος και αν επιμένει, θα διακόπτεται η συνεδρίαση ή θα εφαρμόζονται και τα άλλα μέτρα που ορίζει ο Κανονισμός. 

Ο κ. Δημήτριος Γεωργόπουλος, εισηγητής της Πλειοψηφίας, έχει το λόγο για τις περιπτώσεις των συναδέλφων Νικολάου Ζαμπουνίδη και Παναγιώτη Ψωμιάδη. 

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κυρίες και κύριοι συνάδελφοι, αναφορικά με το θέμα του αιτήματος της άρσης ασυλίας των συναδέλφων Νικολάου Ζαμπουνίδη και Παναγιώτη Ψωμιάδη, θεωρώ αναγκαίο με κάθε δυνατή συντομία και σαφήνεια, να επισημάνω ορισμένα κρίσιμα κατά την άποψή μου ζητήματα. 

Το πρώτο αφορά το υφιστάμενο συνταγματικό πλαίσιο, όπως καθορίζεται από τις διατάξεις των άρθρων 61 και 62 του ισχύοντος Συντάγματος. 

Ειδικότερα, το άρθρο 62 περιλαμβάνει -απλά το υπενθυμίζω- ότι όσο διαρκεί η βουλευτική περίοδος, ο Βουλευτής ούτε διώκεται ούτε συλλαμβάνεται ούτε φυλακίζεται χωρίς άδεια της Βουλής. 

Ειδικότερα επ'αυτού θεωρώ ιδιαίτερα σημαντική την εισήγηση του καθηγητή Δημήτρη Τσάτσου ως γενικού εισηγητή της αντιπολίτευσης με σύμφωνη γνώμη των Α. Παπανδρέου, Γ. Μαύρου και Η. Ηλιού κατά τη συζήτηση και ψήφιση του Συντάγματος του 1975, ο οποίος μεταξύ των άλλων ειδικά πάνω σε αυτό το συγκεκριμένο ζήτημα περιλαμβάνει: Επαναλαμβάνω τους δύο περιορισμούς της ελευθερίας που περιέχει το σχέδιο. Και οι δύο στο πρώτο άκουσμα είναι δημοφιλείς περιορισμοί. Τους κατέστησαν δημοφιλείς οι επαίσχυντοι προπαγανδιστές της επταετίας που θέλησαν να σκοτώσουν στη συνείδηση των Ελλήνων την έννοια του Βουλευτή και το νόημα της κοινοβουλευτικής ζωής. 

Πρώτος περιορισμός: Ο Βουλευτής διώκεται και κατά τη διάρκεια της βουλευτικής του θητείας για συκοφαντική δυσφήμιση, αν το επιτρέψει η Βουλή. Πρόκειται -τονίζει και υπογραμμίζει ο καθηγητής Δημήτρης Τσάτσος- περί πολιτικής ηθικολογίας με σαφή αντικοινοβουλευτικά αποτελέσματα. Ο Βουλευτής χρειάζεται το ακαταδίωκτο για να ασκήσει χωρίς αναστολές το βαρύ του έργο. Κάθε προνομίου ή δικαιώματος η παροχή περιέχει και τον κίνδυνο της καταχρήσεως. Αν ο φόβος της καταχρήσεως κυριαρχούσε, θα καταργούσαμε όλα τα δικαιώματα. 

Πλέον τούτου αισθάνομαι υποχρεωμένος να τονίσω ότι η προστασία του Βουλευτή κατά την άσκηση των καθηκόντων του, όπως γνωρίζουμε όλοι και ιδιαίτερα οι παλαιότεροι συνάδελφοι με πλουσιότερη και μεγαλύτερη εμπειρία, είναι αναγκαία, για να μη γίνεται ο Βουλευτής στόχος κακόβουλων επιθέσεων αφ'ενός και αφ'ετέρου για να μη διαταράσσεται η εύρυθμη λειτουργία του Κοινοβουλίου. 

Το δεύτερο ζήτημα στο οποίο θα ήθελα να πω μερικές λέξεις είναι ότι η Βουλή δεν είναι δυνατόν να μεταβληθεί σε δικαστήριο. Πλην όμως, αισθάνομαι υποχρεωμένος να επισημάνω ότι τα αδικήματα για τα οποία κατηγορούνται οι συνάδελφοι τόσο ο κ. Ζαμπουνίδης όσο και ο κ. Ψωμιάδης είναι αδικήματα που για τη θεμελίωσή τους, από πλευράς υποκειμενικής υπόστασης, απαιτούν μόνο άμεσο δόλο μη αρκούντος του ενδεχομένου. Πρόκειται περί των αδικημάτων της ψευδορκίας, της συκοφαντικής δυσφήμησης και της ψευδούς καταμήνυσης. Η νομική θεωρία και πράξη -όλοι όσοι είμαστε νομικοί το γνωρίζουμε-έχει κατατάξει αυτά τα αδικήματα στην κατηγορία των αδικημάτων με στενοτέρα υποκειμενική υπόσταση. Ο ενδεχόμενος δόλος δεν αρκεί. 

Περαιτέρω θα ήθελα να προσθέσω ότι υπάρχει και ένα πλαίσιο νομικών ζητημάτων. Τα νομικά αυτά ζητήματα έχουν να κάνουν με περιπτώσεις συγγνωστής πλάνης, η οποία αποκλείει το δόλο με θέμα αληθούς πράξης ή εκδήλωσης η οποία δεν θεμελιώνει το συγκεκριμένο αδίκημα της συκοφαντικής δυσφήμησης. Και, ασφαλώς, υπάρχει και η γνωστή στους νομικούς διάταξη του άρθρου 367 του Ποινικού Κώδικα, η οποία περιλαμβάνει ότι: "δεν αποτελούν άδικο πράξη δυσμενείς κρίσεις περί επιστημονικών, καλλιτεχνικών ή επαγγελματικών γνώσεων, όπως επίσης, εκδηλώσεις εξ άλλου δεδικαιολογημένου ενδιαφέροντος". 

Νομίζω ότι προσεγγίζοντας κατ'αυτόν τον τρόπο το όλο ζήτημα, με τα στοιχεία τα οποία παρατίθενται στις συγκεκριμένες περιπτώσεις των αξιοτίμων συναδέλφων, δεν συντρέχουν οι όροι και οι προϋποθέσεις για άρση της βουλευτικής ασυλίας. 

Αυτήν την εισήγηση κάνω και προς το Σώμα και είμαι βέβαιος ότι όπως και η επιτροπή δέχθηκε ότι δεν υπάρχουν όροι και προϋποθέσεις άρσης της ασυλίας των δύο συγκεκριμένων συναδέλφων και η Ολομέλεια του Σώματος -θέλω να πιστεύω- θα επικυρώσει την απόφαση της Διαρκούς Επιτροπής Δικαιοσύνης της Βουλής. 

Σας ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Ο κ. Ιωάννης Λαμπρόπουλος έχει το λόγο. 

Κύριε Λαμπρόπουλε, με συγχωρείτε. Επειδή ο εισηγητής για τις άλλες δύο περιπτώσεις είναι ο κ. Ηλίας Παπαδόπουλος... 

ΠΑΝΑΓΙΩΤΗΣ ΛΟΥΚΑΚΟΣ: Είναι στην Εξεταστική Επιτροπή, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ελάτε τότε, κύριε Λαμπρόπουλε, να εισηγηθείτε για τους τέσσερις και εν συνεχεία ο κ. Παπαδόπουλος, ο οποίος είναι στην επιτροπή που συνεδριάζει. Τον καλέσαμε όμως να έρθει. 

ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε. 

Κύριε Πρόεδρε, κυρίες και κύριοι συνάδελφοι, συζητούμε σήμερα και καλούμαστε να αποφασίσουμε σύμφωνα με το άρθρο 62 του Συντάγματος για τις αιτήσεις άρσεως της ασυλίας των παρακάτω συναδέλφων Βουλευτών: 

Πρώτον, Νικολάου Ζαμπουνίδη. 

Δεύτερον, Βασιλείου Κεδίκογλου. 

Τρίτον, Σωτηρίου Κούβελα. 

Τέταρτον, Παναγιώτη Ψωμιάδη. 

Ο συνάδελφος κ. Ζαμπουνίδης φέρεται ότι έχει διαπράξει τα αδικήματα της ψευδής καταμήνυσης, ψευδορκίας και συκοφαντικής δυσφήμησης. 

Ο συνάδελφος κ. Βασίλειος Κεδίκογλου αυτό της συκοφαντικής δυσφήμησης. 

Ο συνάδελφος κ. Σωτήριος Κούβελας αυτό της συκοφαντικής δυσφήμησης. 

Τέλος, ο συνάδελφος κ. Παναγιώτης Ψωμιάδης επίσης, της συκοφαντικής δυσφήμησης. 

Από τη μελέτη των δικογραφιών γίνεται φανερό ότι τα παραπάνω αδικήματα διεπράχθησαν στα πλαίσια της πολιτικής τους δραστηριότητας και άρα η θέση η δική μας είναι πως δεν πρέπει να αρθεί η ασυλίας τους. 

Eίναι άλλωστε πάγια η θέση μας, η θέση της Νέας Δημοκρατίας. Ξεχωρίζουμε τις πράξεις πάντα με το αν διαπράχθηκαν από τον Βουλευτή κατά την ενάσκηση των πολιτικών του καθηκόντων ή όχι. Πιστεύουμε πως όταν ο Βουλευτής διαπράττει κάποιο αδίκημα που δεν έχει σχέση με την πολιτική του δραστηριότητα, πρέπει να προσέρχεται στο δικαστήριο όπως όλοι οι πολίτες. 

Στο σημείο αυτό πρέπει να τονίσω, επειδή υπάρχει πολλές φορές η διαστρέβλωση, ότι η ασυλία διαρκεί για όσο διάστημα υπάρχει η βουλευτική ιδιότητα. 

Θέλω όμως να διαφοροποιηθώ στην υπόθεση που αφορά τον κ. Ευάγγελο Γιαννόπουλο, Υπουργό Δικαιοσύνης και τον κ. Βασίλειο Κεδίκογλου, Βουλευτή, Βουλευτές και υψηλόβαθμα στελέχη του ΠΑ.ΣΟ.Κ. 

Ο κ. Κεδίκογλου με ανακοινώσεις του και ερωτήσεις του, που απασχόλησαν την κοινή γνώμη, αμφισβητεί την αντιστασιακή δραστηριότητα του Υπουργού Δικαιοσύνης. 

Γι' αυτήν τη διαμάχη κανένας μας δεν μπορεί να αισθάνεται ευτυχής. Επιθυμία μας είναι να δώσουν από μόνοι τους λύση και να κλείσουν την υπόθεση. 

'Εχουμε την πεποίθηση ότι η παρούσα υπόθεση έχει ξεχωριστή ηθική διάσταση. Και αφού ο συνάδελφος κ. Κεδίκογλου έχει ζητήσει την άρση της ασυλίας του, ώστε στο δικαστήριο να αποδείξει τους ισχυρισμούς του, εμείς προτείνουμε ψήφο κατά συνείδηση. 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Ο κ. Ηλίας Παπαδόπουλος, εισηγητής της Πλειοψηφίας, έχει το λόγο. 

ΗΛΙΑΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η διαδικασία της αίτησης άρσης ασυλίας, απ' όσο μπορώ να ξέρω από την πολυετή θητεία μου και παρουσία μου στη Βουλή αλλά και από την πρακτική που εφαρμόστηκε σε διάφορες περιπτώσεις στο παρελθόν, είναι μία διαδικασία η οποία δεν μπαίνει στην ουσία των υποθέσεων τις οποίες εξετάζουμε. Υπάρχει η εθιμική στάση που πολλές φορές γίνεται και έγινε αντικείμενο επίθεσης και κριτικής, κυρίως από αυτούς που είναι έξω από την Αίθουσα, είτε είναι Μέσα Μαζικής Ενημέρωσης είτε είναι πολίτες, για το ότι κάποιες φορές η ετυμηγορία -αν μου επιτρέπεται ο όρος- της Βουλής, όσον αφορά την αίτηση για την άρση ασυλίας κάποιων εκ των συναδέλφων, μπορεί να μην είναι η καλύτερη δυνατή στάση. Αυτό είναι ένα θέμα το οποίο απασχόλησε πολλές φορές όλες τις πτέρυγες της Βουλής. Και κυρίως απασχόλησε και τις προτάσεις που έγιναν για νέες ρυθμίσεις στο Σύνταγμα την επόμενη περίοδο. 

'Ετσι, με αυτές τις σκέψεις και έχοντας την υποχρέωση από τη μεριά του ΠΑ.ΣΟ.Κ. να εισηγηθώ για την περίπτωση της αίτησης άρσης ασυλίας του συναδέλφου κ. Κεδίκογλου, ο οποίος με πολιτικά κριτήρια, τα οποία όμως κάποια περίοδο και κάποια στιγμή ξέφυγαν και ίσως οδήγησαν σε ακρότητες, ωστόσο παραμένουν πολιτικά, τη μη άρση της ασυλίας του συναδέλφου. Γιατί, όπως σας είπα, εμείς δεν μπορούμε να μπούμε στην ουσία της υπόθεσης, αλλά στα χαρακτηριστικά της υπόθεσης αυτής. Τα βασικά χαρακτηριστικά έχουν το στοιχείο του πολιτικού χαρακτήρα και της πολιτικής δράσης. 

Αυτό βέβαια σε καμία περίπτωση δεν σημαίνει ότι υιοθετούνται κάποιες από τις ακραίες απόψεις και χαρακτηρισμούς του εισηγητού. 

Είναι γνωστή η δράση, οι αγώνες και η παλικαριά την οποία επέδειξε και στο παρελθόν αλλά και σήμερα ο συγκεκριμένος Υπουργός Δικαιοσύνης με τον οποίο υπάρχει αυτή η αντιδικία. Εγώ δεν θα είχα να προσθέσω τίποτε περισσότερο στη γενικότερη παρουσία και προσωπικότητα του Υπουργού Δικαιοσύνης, στη δράση του στη σημερινή και κατά το παρελθόν. 

Στη Διαρκή Επιτροπή Δικαιοσύνης και Δημόσιας Διοίκησης, που εξήτασε το θέμα, εξέφρασα και διετύπωσα την ευχή, επειδή πρόκειται για μια αντιδικία η οποία έχει ξεφύγει απο τα όρια, θα έλεγα, της πολιτικής πρακτικής που εφαρμόζεται μέχρι σήμερα τουλάχιστον στη χώρα μας, του πολιτικού μας πολιτισμού, να αναζητηθούν τρόποι προσέγγισης και να δοθούν αμοιβαίες εξηγήσεις. Δυστυχώς, η πρόταση και η επιθυμία, την οποία εξέφρασα, δεν βρήκαν πρόσφορο έδαφος. Και αυτό με λυπεί ιδιαίτερα. 

Θέλω, τελειώνοντας την εισήγησή μου, να σας πω ότι τέτοιου είδους περιστατικά δεν τιμούν τον πολιτικό μας πολιτισμό. Ενδεχομένως μία δραστηριότητα η οποία προχωρεί στην έρευνα διά της άσκησης της κοινοβουλευτικής λειτουργίας, να αποδίδει την πραγματική αξία των γεγονότων και των φαινομένων και την ιστορική τους διάσταση. 'Οταν όμως αυτή ξεφεύγει από αυτά τα όρια και προχωρεί σε οξύτητες οι οποίες δεν είναι συνήθεις και αποδεκτές στην κοινωνία γενικότερα, χάνει και δίκαιο αν είχε. 

Κυρίες και κύριοι συνάδελφοι, κλείνοντας αυτήν την τοποθέτησή μου, θέλω να αναφερθώ και στη δεύτερη υπόθεση που αφορά αίτηση άρσεως ασυλίας του κ. Κούβελα, υπόθεση η οποία παρουσιάζει χαρακτηριστικά εσωκομματικού προβλήματος. Και όπως διετύπωσα και στην εισήγησή μου στη Διαρκή Επιτροπή, θα ήταν καλύτερο αυτά να είχαν λυθεί στα όργανα της Νέας Δημοκρατίας. 

Εκεί αναφέρεται το περιστατικό, στο οποίο ο κ. Κούβελας ενοχλημένος από τον έλεγχο που του ασκείται στην κοινωνική του δραστηριότητα, μαζί με άλλους συναδέλφους στο σπίτι κάποιας πρώην συναδέλφου, της κ. Μπουρδάρα, εκφράστηκε -λέγεται κατά τον καταγγέλλοντα- με εκφράσεις οι οποίες δεν ήταν οι καλύτερες δυνατές. 

Δεν πιστεύω ότι πρέπει και το θέμα αυτό να απασχολήσει τη Βουλή. Είμαι υπέρ της μη άρσης της ασυλίας του κ. Κούβελα, γιατί πιστεύω ότι η αντίδρασή του, εάν αυτά τα φαινόμενα τα οποία επικαλείται, τα φαινόμενα της παρακολούθησης των ιδιωτικών του δραστηριοτήτων έχουν κάποια σχέση, δεν είναι θέμα το οποίο πρέπει να μας οδηγήσει στην αντίθετη πρόταση. Εισηγούμαι λοιπόν και για την περίπτωση του κ. Κούβελα, τη μη άρση της ασυλίας του. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Προκόπης Παυλόπουλος, Κοινοβουλευτικός Εκπρόσωπος της Νέας Δημοκρατίας, έχει το λόγο. 

ΠΑΝΑΓΙΩΤΗΣ ΛΟΥΚΑΚΟΣ: Είναι στην Επιτροπή, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος είναι σε Επιτροπή, η οποία συνεδριάζει αυτήν τη στιγμή. 

Ο Αντιπρόεδρος της Βουλής κ. Δημήτριος Β. Κωστόπουλος έχει το λόγο ως Κοινοβουλευτικός Εκπρόσωπος του Κομμουνιστικού Κόμματος Ελλάδος. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε. 

Για τον κ. Ζαμπουνίδη η γνώμη μας είναι ότι με τις ενέργειές του ασκεί έλεγχο. Και γενικά θα λέγαμε ότι καλά κάνει και τον ασκεί, παρ' ότι αυτός ο έλεγχος συνοδεύθηκε από μία μήνυση ενάντια σε κάποιον, κάτι που θα μπορούσε να αποφευχθεί. 

Δεν νομίζω ότι υπάρχει κάποιο ζήτημα να βαρύνει το συνάδελφο Ζαμπουνίδη, επομένως λέμε όχι στην άρση της ασυλίας. 

Σχετικά με την άρση της ασυλίας του κ. Κούβελα, θα μου επιτραπεί να πω ότι είναι και λίγο κωμικό αυτό το ζήτημα, έτσι το εκλαμβάνω εγώ διαβάζοντας τα Πρακτικά. Ροκαμβολικά σενάρια εσωκομματικής διαμάχης. Δεν νομίζω ότι είναι θέμα της Βουλής. Λυπάμαι που το λέω, αλλά δεν είναι θέμα της Βουλής. Θα μπορούσε κάποιος που νομίζει ότι τον κατηγόρησε κάποιος άλλος στο κόμμα του μέσα, να κάνει ανακοίνωση και να ξεκαθαρίσει το ζήτημα. Αυτό είναι φρονιμότερο από το να τρέχουμε στους εισαγγελείς και στους δικαστές. 'Οχι, λοιπόν, στην άρση της ασυλίας του κ. Κούβελα. 

Για τον κ. Ψωμιάδη απλώς παίρνουμε αφορμή απ' όλη αυτήν τη συζήτηση να σημειώσουμε ότι παρ' ότι γνωρίζουμε τι είναι τα διαπλεκόμενα και αυτοί που τα εκπροσωπούν, το ρόλο που παίζουν στην πολιτική ζωή του τόπου, τις αναταράξεις που συχνά επιβάλλουν στην πολιτική και στην οικονομία, ωστόσο χρειάζεται τεκμηριωμένη επιχειρηματολογία προκειμένου να καταγγείλεις κάποιον. Είναι μία παρέμβαση του Βουλευτή μέσα στα γενικότερα πλαίσια των καθηκόντων του, αμύνεται γενικότερα και από την άποψη αυτή μπορεί να είναι οξύς ο τόνος. Δεν μπορούμε πάντως να συμφωνήσουμε με την εισήγηση του εισαγγελέα να αρθεί η ασυλία του. 

Τέλος, όσον αφορά τον κ. Κεδίκογλου, πρόκειται για πολύ σημαντική πολιτική υπόθεση. Ποιος συκοφαντεί ποιον είναι ένα ζήτημα τώρα. Εάν ήταν κανένας άλλος στη θέση αυτού που ζητάει την άρση της ασυλίας του κ. Κεδίκογλου, ενδεχόμενα να είχαμε κάποια ταλάντευση. 'Ισως να μας επηρέαζε, επειδή ο συνάδελφος κ. Κεδίκογλου είναι οξύς καμία φορά στους τόνους του. Αλλά επειδή γνωρίζουμε πρόσωπα και πράγματα, καλό είναι ορισμένοι να σιωπούν, παρά να ζητάνε άρση ασυλίας συναδέλφων τους και μάλιστα του ιδίου κόμματος. 

Θα πω το εξής, κύριε Πρόεδρε, και τελειώνω. Ο Βασίλης Κεδίκογλου έβαλε το κεφάλι του στο "ντορβά". Ε, και κάποιος άλλος έπρεπε να το κάνει επιτέλους! 'Οχι μόνο οι κομμουνιστές. 

Δεν υποστηρίζουμε, λοιπόν, την άρση ασυλίας του Βασίλη Κεδίκογλου. 

ΠΡΟΕΔΡΟΣ (Απόστολος Κακλαμάνης): Ο κ. Φώτης Κουβέλης, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, ο συνάδελφος κ. Ζαμπουνίδης ενήργησε από δεδικαιολογημένο ενδιαφέρον. 'Ελεγχος ζήτησε να υπάρξει και νομίζω ότι η συγκεκριμένη πράξη του, για την οποία ζητείται η άρση της ασυλίας του, εντάσσεται στο πλαίσιο των καθηκόντων του ως Βουλευτή, που δικαιούται να παρεμβαίνει στα κοινωνικά δρώμενα. 

Η υπόθεση του κ. Κούβελα αφορά αναμφισβήτητα μία εσωτερική υπόθεση της Νέας Δημοκρατίας με έντονα θα έλεγα τα παραπολιτικά στοιχεία, αλλά δεν είναι εξ εκείνων που η Βουλή των Ελλήνων πρέπει να αποφασίσει την άρση της ασυλίας. 

Τώρα, όσον αφορά τον κ. Ψωμιάδη. Εγώ τιμώ την παρρησία του κ. Ψωμιάδη, ο οποίος επέλεξε να καταγγείλει με έναν ορισμένο τρόπο τη διαπλοκή των οικονομικών συμφερόντων με την πολιτική. 'Οφειλε όμως, και θα συμφωνήσω με το συνάδελφο κ. Κωστόπουλο, να ολοκληρώσει το λόγο του, διότι η γενικόλογη αναφορά στα διαπλεκόμενα, χωρίς προσδιορισμό και εντοπισμό τους, νομίζω ότι εάν μη τι άλλο διευκολύνει τη διαφυγή αυτών των διαπλεκομένων από το συγκεκριμένο έλεγχο. 

Παρ' όλα αυτά και ο κ. Ψωμιάδης στο πλαίσιο της πολιτικής του αρμοδιότητας και ιδιότητας ενήργησε και γι' αυτό υποστηρίζουμε ότι δεν πρέπει να αρθεί η βουλευτική του ασυλία. 

Σ' ό,τι αφορά την περίπτωση του κ. Κεδίκογλου, ειλικρινά εγώ θλίβομαι με τα όσα καταγράφονται μέσα κι έξω από τη Βουλή, αναφορικά με το ζήτημα αυτό. Και ειλικρινά, όταν καλείται η Βουλή να κρίνει τέτοιες καταστάσεις, το μόνο που προκαλείται είναι μία θλίψη. Για λόγους όμως στους οποίους έχει αναφερθεί και ο ίδιος ο Υπουργός Δικαιοσύνης, ότι είναι υπέρ της διατήρησης της βουλευτικής ασυλίας, όταν μάλιστα αυτά για τα οποία ελέγχεται κάποιος και για τα οποία ζητείται να κριθεί από την ελληνική δικαιοσύνη, αφορούν την πολιτική του ιδιότητα, εμείς υποστηρίζουμε ότι δεν πρέπει να αρθεί η βουλευτική ασυλία του κ. Κεδίκογλου και τούτο ανεξάρτητα από το αν συμμεριζόμεθα ή όχι τις απόψεις τις οποίες διετύπωσε. 

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, πρώτα να ζητήσω συγγνώμη, γιατί βρισκόμουν στην Εξεταστική Επιτροπή ως μέλος της... 

ΠΡΟΕΔΡΟΣ (Απόστολος Κακλαμάνης): Είναι κατανοητός ο λόγος. 

Πρέπει όμως όλοι μας, σε κάθε περίπτωση, να ενημερώνουμε την κοινή γνώμη, η οποία βλέπει από την τηλεόραση -και αυτό από ορισμένες πλευρές γίνεται συστηματικώς- λίγους Βουλευτές στην Αίθουσα αυτή και δεν γνωρίζει ο απλός πολίτης ότι ταυτοχρόνως συνεδριάζουν επιτροπές. Και τα παιδιά των σχολείων που έρχονται εδώ στο Κοινοβούλιο, συχνά μου θέτουν το ίδιο ερώτημα και τους εξηγώ ότι την ώρα που συνεδριάζει η Ολομέλεια, λειτουργεί το Σώμα με αποστολές στο εξωτερικό, με συνεδριάσεις επιτροπών παράλληλες. 

Καλό είναι να το λέμε, διότι το Κοινοβούλιο δυστυχώς πλευροκοπείται. Δεν αντιμετωπίζεται ευθέως και με κριτική την οποία ευχαρίστως θα την αποδεχόμεθα και θα απολογούμεθα, όπως οφείλουμε ως πολιτικοί άνδρες, αλλά δι' άλλων μεθόδων, που δεν είμεθα σε θέση δυστυχώς να τις αντιμετωπίσουμε. 

Ορίστε, κύριε Παυλόπουλε. 

ΠΡΟΚΟΠΗΣ ΠΑΥΛΟΠΟΥΛΟΣ: Θα είμαι πολύ σύντομος, κύριε Πρόεδρε. 

Δράττομαι της ευκαιρίας, από το τελευταίο που είπατε και συνδυάζοντας αυτό που είπατε τώρα με την αιχμή που αφήσατε, όταν απαντούσατε στον Αρχηγό της Νέας Δημοκρατίας, να σας πω ότι... 

ΠΡΟΕΔΡΟΣ (Απόστολος Κακλαμάνης): Με συγχωρείτε. Τώρα μιλάμε για τις αιτήσεις άρσεως ασυλίας... 

ΠΡΟΚΟΠΗΣ ΠΑΥΛΟΠΟΥΛΟΣ: Το αντιλαμβάνομαι. 

ΠΡΟΕΔΡΟΣ (Απόστολος Κακλαμάνης): ...και όχι για άλλα θέματα. Διότι, όπως γνωρίζετε άριστα, κατά τον Κανονισμό, πρέπει να μιλούμε μόνο για τα θέματα της ημερήσιας διάταξης... 

ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως. 

ΠΡΟΕΔΡΟΣ (Απόστολος Κακλαμάνης): ...για να μη δικαιώνουμε την κριτική που μας ασκείται ότι μιλούμε περί πάντων και άλλων τινών και όχι επί του συγκεκριμένου θέματος πολλές φορές. 

ΠΡΟΚΟΠΗΣ ΠΑΥΛΟΠΟΥΛΟΣ: Για το συγκεκριμένο λόγο -και θα είναι μία φράση και μόνο- δεν υπήρξε, κύριε Πρόεδρε, ορθή κατά την εκτίμησή μου η αιχμή την οποία αφήσατε για κωλυσιεργία μελών... 

ΠΡΟΕΔΡΟΣ (Απόστολος Κακλαμάνης): Η παράκλησή μου είναι να μην μπούμε σε άλλα θέματα. 

ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, δεν μπορώ να το δεχθώ αυτό. 

ΠΡΟΕΔΡΟΣ (Απόστολος Κακλαμάνης): Προφανώς ο Πρόεδρος ο ίδιος του κόμματός σας, για να μη μου το πει αυτό, δεν σημαίνει ότι αποδέχεται ότι κωλυσιεργούν τα μέλη του κόμματός του στην Επιτροπή. Αλίμονο! Δεν σημαίνει πως ό,τι δεν απαντάται, γίνεται και αποδεκτό. Αλλά κάτι το οποίο ο ίδιος ο Πρόεδρός σας δεν μου το είπε, να έρχεσθε σεις οιονεί διορθώνοντας τον Πρόεδρό σας, να μου το πείτε, νομίζω ότι είναι... 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν διορθώνω τον Αρχηγό μας. 

ΠΡΟΕΔΡΟΣ (Απόστολος Κακλαμάνης): Γι' αυτό σας λέω, καλό είναι να μένουμε στο θέμα μας, διότι πολλές φορές ... να μην πω το γνωστό λαϊκό του λαγού που έσειε τη φτέρη. 

Παρακαλώ, ελάτε στο θέμα. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν διορθώνω τον Αρχηγό μου, αλλά ο Αρχηγός μου δεν είναι μέλος της Επιτροπής. Εγώ ως μέλος της Επιτροπής δεν αποδέχομαι την αιχμή σας και την κατηγορία σας. 

ΠΡΟΕΔΡΟΣ (Απόστολος Κακλαμάνης): Σας παρακαλώ, μπορείτε επί του θέματος, για το οποίο λάβατε το λόγο, να μας πείτε; 

ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως. 

Ως προς τις τρεις πρώτες περιπτώσεις, θα επαναλάβω περίπου αυτά τα οποία είπε ο εισηγητής μας κ. Λαμπρόπουλος. 

Ως προς τις τρεις περιπτώσεις, του κ. Ζαμπουνίδη, του κ. Κούβελα και του κ. Ψωμιάδη, κατά την εκτίμησή μας είναι σαφές ότι ενήργησαν στο πλαίσιο των καθηκόντων τους, όπως αυτά διαγράφονται κατά το Σύνταγμα και επομένως δεν τίθεται περίπτωση άρσης της βουλευτικής τους ασυλίας. 

Για την άλλη περίπτωση, η οποία υφίσταται μεταξύ του κ. Γιαννόπουλου και του κ. Κεδίκογλου, η Νέα Δημοκρατία πιστεύει ότι πρέπει καθένας μας να ψηφίσει κατά συνείδηση. Διότι, όταν τίθεται θέμα διαμάχης μεταξύ δύο συναδέλφων, μελών του Κοινοβουλίου, από κει και πέρα δεν είναι θέμα ούτε κομματικής γραμμής ούτε κομματικής πειθαρχίας -που, εν πάση περιπτώσει, το θέμα της ασυλίας δεν μπορεί να είναι τέτοιο- αλλά είναι κατά κύριο λόγο θέμα συνείδησης. Και τούτο δεδομένου ότι πλέον υφίσταται θέμα κατανομής ευθυνών μεταξύ τους. 

Αυτό το οποίο θα ήθελα να παρακαλέσω, κύριε Πρόεδρε -και το λέω όχι μόνο ως Κοινοβουλευτικός Εκπρόσωπος της Αξιωματικής Αντιπολίτευσης, αλλά σαν ένα μέλος του Κοινοβουλίου, το οποίο μάλιστα δεν έχει την πείρα που έχουν άλλα μέλη μέσα σ' αυτό το Κοινοβούλιο- εν όψει των όσων έχουμε βιώσει και στην Αίθουσα αυτή παλαιότερα, αλλά και στην επιτροπή και εν όψει του ότι η υπόθεση αυτή έχει πάρει τη δημοσιότητα την οποία έχει πάρει και θα κριθεί η Βουλή και η όλη συζήτηση και από το θέμα αυτό σχετικά με τον τρόπο με τον οποίο διεξάγονται οι συζητήσεις στο Κοινοβούλιο, να τηρήσουν όλες οι πλευρές και την αυτοσυγκράτηση και την ευπρέπεια που αρμόζει στο Κοινοβούλιο, όταν συζητούνται τέτοια θέματα. 

Διότι ο θεσμός της ασυλίας δεν έχει δοθεί από το Σύνταγμα για να λύνονται προσωπικές διαφορές και δη με φράσεις που δεν ταιριάζουν στον πολιτικό κόσμο. 

Η παράκληση, λοιπόν, αφού θέτουμε θέμα της κατά συνείδηση ψήφου στο θέμα αυτό, είναι να διεξαχθεί η συζήτηση με τρόπο που κοσμεί το Κοινοβούλιο και κυρίως τιμά τον ίδιο το θεσμό της ασυλίας των Βουλευτών. 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Το πώς διεξάγονται οι συζητήσεις στο Κοινοβούλιο είναι ευθύνη του Προεδρείου και όχι συστάσεων του ενός προς τους άλλους συναδέλφους. 

ΠΡΟΚΟΠΗΣ ΠΑΥΛΟΠΟΥΛΟΣ: Παράκληση έκανα, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι και έτσι, κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): Ο ειδικός αγορητής του Δημοκρατικού Κοινωνικού Κινήματος κ. Γεώργιος Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Για τις περιπτώσεις που αφορούν Βουλευτές που ανήκουν σε κόμματα και μεταξύ τους αλληλοκατηγορούνται, θα πρέπει κανείς να πει ότι οι άνθρωποι αυτοί αγωνίζονται σε μία παράταξη και υποτίθεται γογγίζουν για τους ίδιους στόχους, για την ίδια αξία των εννοιών και για το ίδιο περιεχόμενο ενός σοβαρού αγώνα που έχει σχέση με τα προβλήματα της κοινωνίας. Ως εκ τούτου, νομίζω ότι η μεταξύ τους αλληλοκατηγορία πλήττει κυρίως τα κόμματα ως θεσμικούς παράγοντες της πολιτείας και δεν τα ανεβάζει στο σημείο που πρέπει να τα ανεβάζει. 

Γι' αυτό, τα κόμματα και οι διοικήσεις των κομμάτων από την έναρξη της εμφάνισης αυτών των περιστατικών θα έπρεπε να λαμβάνουν τα μέτρα τους, να διευθετούν τα προβλήματα αυτά και να μην αφήνουν να υπάρχει το αποψινό θέαμα ενώπιον του ελληνικού λαού. 

Αξίωση του ελληνικού λαού είναι να μην εμφανίζεται ενώπιον της Βουλής θέαμα αυτοκατηγορουμένων, ανηκόντων στο αυτό κόμμα. Ως εκ τούτου και ανεξαρτήτου του λόγου τούτου λέω ότι δεν ψηφίζουμε υπέρ της άρσεως της ασυλίας και των δύο αυτών περιπτώσεων. Τελικά, πρέπει κάποτε σε τέτοιες κρίσιμες ώρες που διέρχεται η περιοχή, να μην ασχολείται η Βουλή με τέτοια προβλήματα, να κρατηθεί ψηλά το γόητρο του ελληνικού Κοινοβουλίου και οι κοινοβουλευτικοί θεσμοί, για να προχωρήσουμε. 

'Οσον αφορά τις δύο άλλες περιπτώσεις, ο μεν κ. Ψωμιάδης μπορεί να είχε δίκιο εκατό τοις εκατό, αλλά ο τρόπος της διατυπώσεως δεν τον δικαιώνει. Καλό θα είναι να έχουμε τα βέλη μας, αλλά να έχουμε και τους λόγους αποδεδειγμένους σε αυτά τα αληθινά βέλη εναντίον εκείνων των οποίων στρεφόμεθα. 

'Οσον αφορά τον κ. Ζαμπουνίδη, δεν νομίζω ότι συντρέχει περίπτωση. 

Δι'όλες αυτές τις περιπτώσεις λέμε "όχι". 

ΠΡΟΕΔΡΟΣ (Απόστολος Κακλαμάνης): Εκ των συναδέλφων των οποίων ζητείται η άρση ασυλίας, ποιοι θέλουν να λάβουν το λόγο; 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, παρακαλώ, το λόγο. 

ΠΡΟΕΔΡΟΣ (Απόστολος Κακλαμάνης): Κατά σειρά. 

Ο κ. Βασίλειος Κεδίκογλου έχει το λόγο. 

Κύριε Κεδίκογλου, πριν σας δώσω το λόγο θα τηρηθεί, όπως είπα και στην αρχή, ακριβώς ο χρόνος των δέκα λεπτών, που δικαιούται καθένας που θα λάβει το λόγο επί του θέματος αυτού. Μετά την πάροδο των δέκα λεπτών... 

Κύριε Κεδίκογλου, από τη θέση σας θα μιλήσετε. 

ΒΑΣΙΛΗΣ ΚΕΔΙΚΟΓΛΟΥ: Για πρώτη φορά; 

ΠΡΟΕΔΡΟΣ (Απόστολος Κακλαμάνης): Ο Κανονισμός, τον οποίο εσείς γνωρίζετε άριστα, ορίζει ότι μέχρι δέκα λεπτών χρόνου ομιλεί κανείς από τη θέση του. 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, με αδικείτε. 

ΠΡΟΕΔΡΟΣ (Απόστολος Κακλαμάνης): Δεν σας αδικώ και το ξέρετε άριστα. 

ΒΑΣΙΛΗΣ ΚΕΔΙΚΟΓΛΟΥ: Οφείλατε να μου δώσετε δεκατρία λεπτά. Θα τηρήσω το δεκάλεπτο και μετά θα κατέβω από το Βήμα. 

ΠΡΟΕΔΡΟΣ (Απόστολος Κακλαμάνης): Καλώς. Μετά τα δέκα λεπτά θα κατέβετε από το Βήμα. Στο δεκάλεπτο διακόπτεται η ομιλία. 

ΒΑΣΙΛΗΣ ΚΕΔΙΚΟΓΛΟΥ: Αγαπητοί συνάδελφοι, η αντιστασιακή δράση του κ. Ευαγγέλου Γιαννόπουλου τέθηκε υπό αμφισβήτηση ευθύς ως διαπιστώθηκε διάσταση μεταξύ του αυτοβιογραφικού του βιβλίου "Αγορεύσεις -Ομιλίες -Κείμενα" και του Φύλλου Στρατιωτικού Μητρώου του (ΦΣΜ), το οποίο ο ίδιος δημοσίευσε. Αποδείχθηκε ότι στο βιβλίο του παραλείπονται τα χαρακτηριστικότερα γεγονότα της πολιτικοστρατιωτικής του πορείας. 

Το ζήτημα, κύριοι συνάδελφοι -και απαντώ σε μερικούς- αφορά το θεματοφύλακα των θεσμών. "Η γυνή του Καίσαρος πρέπει όχι μόνο να φαίνεται, αλλά και να είναι τίμια". 

Δεν πρόκειται περί προσωπικής διαφοράς. Τουναντίον, είναι εθνικό και πολιτικό ζήτημα. Αφορά την ποιότητα του εκφραστού του θεσμού, μάλιστα δε του θεματοφύλακα των θεσμών. Υπουργός Δικαιοσύνης γαρ. 

Ακούστηκε ότι είναι η υγεία του κλωνισμένη και η ηλικία του περασμένη. Συμπαθέστατο. Λυπούμαι πάρα πολύ που συμβαίνει αυτό, αλλά η πολιτική είναι σκληρή. Ο ελληνικος λαός θέλει πρώτα την αλήθεια και δεύτερον τον πολιτικό μάχημο, υγιή και ενεργούντα. 

Ως εκ τούτου, κοινοβουλευτικώς, σ' αυτό το θέμα όπως σας είπα εζήτησα να αποδείξει ότι δεν είναι "ΕΛΑΣίτης", από αυτό το Βήμα, σε απόλυτη κοινοβουλευτική τάξη. Αντί απαντήσεως από το Βήμα της Βουλής ως θα έδει, όπως έλεγε ο Γεώργιος Παπανδρέου, εισέπραξα μήνυση. 'Ηταν χρέος μου συνεπώς η έρευνα προς άμυνα. 

Αφαιρώ την "αντιδικτατορική" δράση κατά Μεταξά. Χωρίς να είσαι μέλος της ΕΟΝ και φαλαγγίτης γίνεσαι λοχίας! Συνέβη ποτέ; Δεν το λογαριάζω. 

Το 1941 υπογράφεται η ανακωχή. Ο εγκαλών επιστρέφει από την Αλβανία με το βαθμό του εθελοντού - λοχίου και τον τίτλο του πολεμιστή. Με το ν.δ. 56/1941 του Τσολάκογλου όλοι οι μάχημοι -τονίζω τη λέξη- μόνιμοι και εθελοντές υπαξιωματικοί μετατάσσονται υποχρεωτικώς στη Χωροφυλακή. Ουσιαστικά ο στρατός διαλύεται. Εξ' αυτών ο Υπουργός Ασφαλείας δύναται μέσω της ειδικής Ασφάλειας να επιλέξει τους μέλλοντας να χρησιμοποιηθούν στην Αστυνομία Πόλεων. Ο στρατός φυσικά και τυπικώς παύει να υπάρχει. 

Προθεσμία μετατάξεως στη Χωροφυλακή η 30η Ιουνίου 1941. Οι μη παρουσιασθησόμενοι εγγράφονται εις τα στελέχη της εφεδρείας, ιδιωτεύουν και πηγαίνουν σπίτι τους. 

Ο εγκαλών εμέ Ευάγγελος Γιαννόπουλος δεν παρουσιάζεται. Στις 30-6-1941 απολύεται και εγγράφεται πλέον ως έφεδρος. Ιδιωτεύει. 

Στις 27-9-1941 ιδρύεται το ΕΑΜ, το Εθνικό Απελευθερωτικό Μέτωπο. 

Στην πρώτη επέτειο του "ΟΧΙ" το ΕΑΜ διακηρύσσει: "'Ελληνες αξιωματικοί, αστυνομικοί προσφέρετε την πείρα σας στον αγώνα κατά του κατακτητή. Δεν υπάρχει ελληνική κυβέρνηση που να υπηρετείτε. Μη γινόσαστε όργανα των κατακτητών". 

Η πείνα του 1941-1942 αυξάνει το μίσος κατά των κατακτητών και η αντίσταση ανδρώνεται. Οι φλογεροί νέοι πατριώτες παίρνουν τα βουνά και σχηματίζονται οι αντάρτικες ομάδες ΕΛΑΣ, ΕΔΕΣ, ΕΚΚΑ. Ο παιάνας "στα άρματα, στα άρματα εμπρός στον αγώνα" δονεί την Ελλάδα. 

Εξαίρεση μοναδική ο έφεδρος πολεμιστής λοχίας Ευάγγελος Γιαννόπουλος, ένας νέος είκοσι πέντε ετών. Μετανοεί για τη μη μετάταξή του αμέσως στη Χωροφυλακή και ζητά την είσοδό του στο Σώμα των Υπαξιωματικών, δηλαδή ουσιαστικά στην Αστυνομία, με το διάταγμα 56/1941, όπως σας είπα. 

Η κατοχική κυβέρνηση κρίνει ότι διαθέτει τα στρατιωτικά και ηθικά προσόντα και η Ειδική Ασφάλεια και ο φιλοναζί Υπουργός Γ. Μπάκος εγκρίνει την είσοδό του στην Αστυνομία Πόλεων, αφού "υποβληθεί εις την κεκανονισμένην ορκωμοσία". 

'Ενας νέος λοχίας πολεμιστής είκοσι πέντε ετών εντάσσεται ως ασφαλίτης στην κατοχική κυβέρνηση. Υπάρχει μεγαλύτερη ντροπή, συνάδελφοι; Η Ειδική Ασφάλεια εγκρίνει τη μεταφορά του στην Αστυνομία Πόλεων και τοποθετείται στο Η' Αστυνομικό Τμήμα Πειραιά, όπως αποκάλυψε ο ίδιος με ιδιόχειρη δήλωσή του αργότερα στις 7-9-1947. Στο Φ.Σ.Μ. δεν αναφέρεται η μεταβολή. 

Ερωτώ ευθέως τον εγκαλούντα και όλους σας και τους κάποιας ηλικίας ιστορικούς: Γνωρίζει άλλους 'Ελληνες που εζήτησαν τότε ένταξη στις αστυνομικές δυνάμεις της κατοχικής κυβέρνησης; Γνωρίζει έστω και έναν από αυτούς που να έγινε μάλιστα και αντιστασιακός; Προσωπικώς, παρά την βαθιά έρευνά μας όλων των διαταγμάτων από το 1941 και εντεύθεν, δεν βρήκα ούτε έναν, πλην του Ευαγγέλου Αργυρίου Γιαννόπουλου. 

Τον Ιούλιο του 1943 ιδρύονται τα προδοτικά ευζωνικά τάγματα ασφαλείας, τα οποία απο τον Οκτώβριο του ιδίου έτους τίθενται υπό την ηγεσία του στρατηγού των SS εν Ελλάδι STROOD και οι εντασσόμενοι δίδουν τον όρκο στον Χίτλερ "Ορκίζομαι εις τον Θεόν τον άγιον τούτον όρκον ότι θα υπακούω εις τας διαταγάς του Ανωτάτου Αρχηγού του Γερμανικού Επιτελείου Αδόλφου Χίτλερ κλπ". Θα καταθέσω το υπόλοιπο για τα Πρακτικά. 

Από τις 17.11.1941 ισχύει ο ν.709 ο οποίος δίδει βαθμούς και σύνταξη στους τραυματίες και τη δυνατότητα στους ελαφρά τραυματισμένους (βοηθητικούς) λοχίες να προαχθούν σε ανθυπασπιστές. 'Οριο χρονικό άσκησης του δικαιώματος υπαγωγής το τέλος Δεκεμβρίου του 1942. Ελάχιστοι τραυματίες έκαναν χρήση του νομοθετικού διατάγματος αυτού στο πρώτο εξάμηνο του 1943. Κανένας λοχίας όπλου. 

Τα ευζωνικά τάγματα είναι ο μοναδικός -προσέξατε ως τότε η κατοχική κυβέρνηση δεν έχει στρατό, δεν έχει όπλα, απλά κάποια περίστροφα οι αστυφύλακες- ενεργός ένοπλος στρατός της κατοχικής κυβέρνησης. Στις αρχές του 1944 απλώνονται και υπάρχει πρόβλημα στελέχωσής των. Οι νέοι πάνε στα βουνά, αρνούνται την ένταξη στα τάγματα ασφαλείας. Τότε η κυβέρνηση, η χειρότερη κατοχική κυβέρνηση αυτή των ταγμάτων ασφαλείας, για να αντιμετωπίσει την απροθυμία, ενεργοποιεί το ν. 709/41 και όσοι ήταν λοχίες βοηθητικοί ή μπορούσαν να δικαιολογήσουν κάποιο τραύμα στο δάκτυλο ή οπουδήποτε προάγονται -είναι η μόνη τακτική κρίση στη κατοχή- στο βαθμό του ανθυπασπιστού. Δεν υπάρχουν στην κατοχή άλλες κρίσεις αξιωματικών. Οι μοναδικές τακτικές κρίσεις είναι αυτές. Και εντάσσονται όλοι στα τάγματα ασφαλείας. Εφευρίσκεται ο όρος υπακτέος για να καλυφθεί η λήξη ισχύος του νομοθετικού διατάγματος ή ένταξη εκ των υστέρων. Παραλλήλως με ψευτοδιαγωνισμούς, λοχίες προάγονται σε ανθυπασπιστές εντασσόμενοι στα ευζωνικά τάγματα. Οι έντιμοι πατριώτες όμως λοχίες, όπως ο λοχίας Καθάρειος και ο λοχίας Τζανέτος, αρνούνται την ένταξη και ανακαλούν τα διατάγματα, ως προδοτική. 

Στις 27.4.1944 -ΦΕΚ 94 Γ'- με προσωπικό, ευνοιοκρατικό, ευνοίας διάταγμα για τον Ευάγγελο Αργυρίου Γιαννόπουλο η κυβέρνηση των ταγμάτων ασφαλείας αναγνωρίζει -προσέξτε- ότι "κέκτηται τα ηθικά και στρατιωτικά προσόντα προαγωγής, κρίνεται υπακτέος στο ν. 709 και προάγεται σε βοηθητικό ανθυπασπιστήν" μεταφερόμενος από την Αστυνομία Πόλεων στο στρατό. Παίρνει όπλο από τον κατακτητή. Για πρώτη φορά εμφανίζεται και ο τραυματισμός του, ο οποίος στο Φ.Ε.Κ. ουδαμού αναγράφεται. Για την αστυνομία όμως έπρεπε και ήταν μάχιμος. 

Ουδείς άλλος ανθυπασπιστής του ν. 709 έχει αναγνωριστεί αντιστασιακός. Ουδείς. 

Χρειάζεται μεγαλυτέρα απόδειξη της συνεργασίας του ειρημένου με τις κατοχικές κυβερνήσεις, της συνεργασίας του ειρημένου με τον κατακτητή; 

Η αιτιολογική έκθεση της συντακτικής πράξης 6/1945 ορίζει ότι "Αι Κυβερνήσεις της ξένης κατοχής δεν ήσαν Ελληνικαί Κυβερνήσεις αλλά Κυβερνήσεις των κατακτητών..." ακριβώς όπως το ΕΑΜ είχε διακηρύξει. Και στο άρθρο 1 της συντακτικής πράξης αναγράφεται: "...διώκονται και τιμωρούνται...όσοι διευκόλυναν το έργο της κατοχής. Ως ιδιάζουσα επιβαρυντική περίπτωση θεωρείται η ανάληψις αξιώματος διαρκούσης της κατοχής". 

'Εχομε χρείαν και άλλων μαρτύρων περί της συνεργασίας του με τον κατακτητή; Μήπως αμφιβάλλει ο Πρωθυπουργός ή ο Υπουργός; 

Κύριε Πρωθυπουργέ ίδε ο Υπουργός σας! 

Ο ν. 1285/82 για την αναγνώριση της Εθνικής Αντίστασης καθώς και το Π.Δ. 379/83, αποκλείουν τον τίτλο του αντιστασιακού "...σε εκείνους που συνεργάστηκαν με τους κατακτητές" .'Ο,τι και αν έκαναν μετά ή πήγαν στον ΕΛΑΣ ή αλλού, αποκλείονται της αναγνώρισης του αντιστασιακού. 

Για ουσιαστικούς, λοιπόν, λόγους αποκλείεται ο τίτλος του "αντιστασιακού" στον Ευάγγελο Αργυρίου Γιαννόπουλο ως συνεργάτης των κατακτητών γερμανοϊταλών. 

Αργότερα τον Ιανούριο του 1946 από τον Υπουργό Θ. Μανέττα, γνωστό δημοκρατικό και αρκάδιο Υπουργό της εμπιστοσύνης και των κομμάτων του Συνασπισμού του ΕΑΜ, τίθεται εκτός υπηρεσίας και εκτός οργανικών θέσεων, προφανώς λόγω της ανωμάλου εισόδου του στο στράτευμα. 

ΠΡΟΕΔΡΟΣ (Απόστολος Κακλαμάνης): 'Εχετε ένα λεπτό, κύριε Κεδίκογλου. 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, νομίζω ότι το θέμα είναι τόσο ουσιαστικό που θα έπρεπε να μη με αδικήσετε. Δεν είναι θέμα Κανονισμού. Είναι θέμα της γνώμης σας και πράττετε κακώς. 'Εχετε περικόψει τον πολιτικό λόγο. Δεν αφήνετε την καλλιέπεια, δεν αφήνετε τη φυσική έκφραση. Ο πολιτικός λόγος συρρικνώνεται. Δικαιωμά σας, Πρόεδρος είσθε. 

ΠΡΟΕΔΡΟΣ (Απόστολος Κακλαμάνης): Εντάξει, κύριε Κεδίκογλου. 

ΒΑΣΙΛΗΣ ΚΕΔΙΚΟΓΛΟΥ: Δεν θέλω να σας στενοχωρήσω. Θα δώσω το κείμενο στα Πρακτικά να περιληφθεί. 

Για αντιπειθαρχικές και αντιϋπηρεσιακές πράξεις παραπέμπεται στα 

ανακριτικά συμβούλια την Σ.Π. 7 και 18. Σε αυτά ομολογεί ότι "ενετάχθη στον ΕΛΑΣ μετά τη συμφωνία του Λιβάνου, ότι δεν έλαβε μέρος στο κίνημα του Δεκεμβρίου και ότι παρέμεινε στον ΕΛΑΣ παρά τη θέλησή του". Την ώρα της κρίσεως αρνήθηκε. Τούτο ίσως είναι αληθές, αφού το Φεβρουάριο του 1945 ποζάρει με το στέμμα στο πηλίκιό του! (Βιβλίο του). Σήμερα ισχυρίζεται το αντίθετο ότι ήταν στο κίνημα. Το διατυμπανίζει μάλιστα. Στην ώρα της κρίσεως υπήρξες ρίψασπις. Τα Δεκεμβριανά ήταν μια εθνοφθόρος εμφύλια σύρραξη. Η Εθνική Αντίσταση έληξε και κατά το νόμο την 18.10.1944. 

Στη διαδικασία των ανακρίσεων ο οδοντίατρος Αχιλλέας Μιχ. Θεοχαρίδης καταθέτει πως βλέποντας τον Ευάγγελο Γιαννόπουλο ταγματάρχη του ΕΛΑΣ Σ/βρης 1944 τον συνεχάρη λέγοντας "και σ' ανώτερα". Ο εγκαλών με εις απάντηση εσάρκασε εαυτόν λέγοντας "με ειρωνεύεσαι, γιατρέ... καθ' ότι εγώ και αν είμαι ταγματάρχης οφείλεται σε κάτι άλλο καλώς ή κακώς κείμενον". Ο νοών νοήτω! 

Ο υπό του ιδίου του Ευάγ. Γιαννόπουλου υποδειχθείς μάρτυς Στεφάνου, διευθυντής του Σανατορίου Μελισσίων καταθέτει ότι παρουσιάστηκε χωρίς διαταγή ή φύλλο πορείας, άρα είχε "πλάτες", δηλαδή την υποστήριξη της Κατοχής Κυβέρνησης, έπρεπε να μην εμφανιστεί ότι ήταν στα τάγματα ασφαλείας και ακόμη ότι ο ίδιος Ευάγγελος Αργυρίου Γιαννόπουλος του ομολόγησε ότι υπηρετούσε στα τάγματα ασφαλείας. Πράγμα προφανές αφού ενεργός ένοπλος στρατός επί κατοχής, πλην των ταγμάτων ασφαλείας, δεν υπήρχε. Γι' αυτό άλλωστε και οι καταθέσεις αυτές που διαβάστηκαν στη συνεδρίαση των Ανακριτικών Συμβουλίων δεν διαψεύστηκαν ούτε ποτέ άλλοτε. 

Σήμερα που δεν ζουν οι μάρτυρες τους χαρακτηρίζει κατά τη συνήθειά του ψεύτες και σχιζοφρενείς. 'Ολα αυτά, οι καταθέσεις, προκύπτουν εξ επισήμων εγγράφων. Ευρίσκονται στη Βουλή. 

Στην απάντησή του ως προς την προαγωγή του εις Ανθυπασπιστήν ο εγκαλών μας λέγει ότι οι προαγωγές γίνονταν από την "Πατρίδα υφ' οίαν μορφήν εκείνη ζούσε". 

Αποκαλεί πατρίδα το καθεστώς των ταγμάτων ασφαλείας που με διοικητή τον στρατηγό των SS πολεμούσε τους αντάρτες και έστελνε αθώους στα αποσπάσματα. Το καθεστώς που επιτάσσει το σπίτι μας, το κάνει φυλάκιο, κρατά τη μάνα μας με τέσσερα μικρά παιδιά ομήρους και μας έσωσε η ανδρεία και η γενναιότητα του Νίκου Μαχαιράκου και η ευαισθησία των γειτότων Δημήτρη Αργυρίου και Αρ. Στουρνάρα στη μάχη του ΕΛΑΣ κατά των Ταγμάτων Ασφαλείας στην Ιστιαία. 

Aν ο πατέρας μου ήταν συνεργάτης των Γερμανών θα τολμούσαν οι ταγματασφαλίτες να κατασχέσουν το σπίτι μας που κατεστράφη; 

Αποκαλεί "η πατρίδα" τα τάγματα ασφαλείας που στην 1.4.1944 έστησαν είκοσι δύο αθώους στο απόσπασμα μεταξύ των οποίων τους δύο καθηγητές μας Γ. Κωνσταντίνου και Αντ. Τηλιακό. Αθώα θύματα τα οποία όχι μόνο επέλεξε ο θεωρητικός των ταγμάτων ασφαλείας Ν. Αναγνωστόπουλος, αλλά τους έδωσε και τη χαριστική βολή. Είναι αυτός που υπέδειξε και επέβαλε την επίταξη του σπιτιού μας και την καταστροφή του ως φυλάκειο από τα πυρά της μάχης. Ο ανεκδιήγητος εγκαλών Ευάγγ. Γιαννόπουλος για να σπιλώσει τη μνήμη του νεκρού πατέρα μου, επικαλείται τον αλήστου μνήμης εθνοπροδότη, ταγματασφαλίτη και δυσώνυμο στρατοδίκη Ν. Αναγνωστόπουλο αυτόν που χλευάζει το ΠΑ.ΣΟ.Κ., τον πράσινο ήλιο, γιατί "δεν αναγνώρισε τη δράση των ταγμάτων ασφαλείας ως Εθνική Αντίσταση". 

'Ηταν λέγει διερμηνέας ο πατέρας μου. Και βέβαια ήταν με δράση πατριωτική, γενναία και έντιμη. Τιμηθείς εξαιρετικά από το λαό της Ιστιαίας. Διερμηνέας ήταν και ο Καλύμνιος Γ. Μονοκάνδηλος, θύμα του εμφυλίου πολέμου. 

Τελευταία ανακάλυψε τάχα το βιβλίο του Γ. Δουατζή. "Το ημερολόγιο του Καπετάν 'Ορθρυ", σελίδα 694 έως 700. Ιδού το βιβλίο και αντίγραφα των σελίδων αυτών εκεί στη διάθεση όλων των συναδέλφων. Ψάξετε να βρείτε στις σελίδες αυτές ένα ψεγάδι για μας. Καθώς είναι αγράμματος ο Ευάγγ. Γιαννόπουλος δεν κατάλαβε ότι το σπίτι του Σίμου Κεδίκογλου που αναφέρεται στο βιβλίο αυτό, ήταν φυλάκιο στο οποίο είχαν ταμπουρωθεί οι ταγματασφαλίτες με εμάς, τη μάνα μας με τέσσερα παιδιά, ομήρους. 

ΠΡΟΕΔΡΟΣ (Απόστολος Κακλαμάνης): Σας παρακαλώ. 

ΒΑΣΙΛΗΣ ΚΕΔΙΚΟΓΛΟΥ: 'Αλλωστε δεν ξενίζομαι "Εξέστι Ευαγγέλω Αργυρίου Γιαννοπούλου ασχημονείν". 

Αναγνώριση της Εθνικής Αντίστασης. 

Για να αναγνωριστεί αντιστασιακός έπρεπε να εξεταστεί από τις επιτροπές πρωτοβάθμιας κρίσεως. 

Ο Ευάγγελος Αργυρίου Γιαννόπουλος υπέβαλε αίτηση αποκρύπτοντας το πραγματικό διάταγμα της οριστικής του αποπομπής από το στράτευμα. Το βασιλικό διάταγμα της 12ης Μαρτίου του 1952 των Ν. Πλαστήρα και Π. Σακελλαρίου. 

Ο Ν. Πλαστήρας, τον έδιωξε, ο αρχηγός της ΕΠΕΚ στην οποία ανήκε, διά βαρέα πταίσματα περί την υπηρεσία και πειθαρχία και αυτό έπρεπε να αποκρυβεί. Εξηπάτησε την επιτροπή. Είναι ασυστόλως ψευδής ο λόγος της αποπομπής που γράφεται στο βιογραφικό βιβλίο του. 

Σε κανένα από τα άλλα διατάγματα με τα οποία ετιμωρήθη ανακληθέντα από τον Πλαστήρα άλλωστε, δεν αναφέρεται ο λόγος της αποπομπής. Το διάταγμα που επικαλείται είναι ένα ομαδικό διάταγμα με το οποίο τίθενται πολλοί αξιωματικοί σε αποστρατεία, οι πλείστοι λόγω φρονημάτων και έτσι παρεπλάνησε την επιτροπή. Η επιτροπή νόμισε ότι περιλαμβάνεται στους πολιτικώς αποστρατευόμενους. Μάλλον φαίνεται. 

Ο Ευάγγελος Γιαννόπουλος προσπαθώντας να εμφανιστεί ως αντιστασιακός δεν δίστασε να παρουσιάσει στην επιτροπή κρίσης έως και ψευδές πιστοποιητικό, πλαστό έγγραφο της ΠΕΑΕΑ με ψεύτικο αριθμό πρωτοκόλλου. 

Παρουσίασε μια βεβαίωση αντιστασιακής δράσης σε έντυπο της ΠΕΑΕΑ για την οποία η ΠΕΑΕΑ μας διαβεβαιώνει ότι έγγραφο με το συγκεκριμένο αριθμό πρωτοκόλλου 45/84 δεν έχει εκδοθεί απ' αυτήν. 

Ολόκληρος ταγματάρχης δεν μπόρεσε να εξασφαλίσει την βεβαίωση κάποιων μαχητών του και κατέφυγε σε ψεύδη. 

Το πρακτικό αναγνώρισης της επιτροπής κρίσεως και το έγγραφό της προς το ΥΠ.ΕΘ.Α. δεν φέρουν τις υπογραφές της πλειοψηφίας των παρόντων πέντε μελών της επιτροπής, αλλά μόνον των δύο. Οι υπογραφές των άλλων τριών απουσιάζουν επιδεικτικώς. 

Λόγοι συνεπώς πραγματικοί και τυπικοί μαρτυρούν, αποδεικνύουν ότι καμμιά σχέση με αντιστασιακό και δη αξιωματικό δεν έχει ο εγκαλών με Βουλευτής της Β' Περιφέρειας Αθηνών. 

Δεν βλέπω, κύριοι συνάδελφοι, πού και πώς συκοφάντησα. Ενήργησα στα πλαίσια των καθηκόντων μου ως Βουλευτή. Σε όλες αυτές τις ερωτήσεις μου, απάντηση μέσα στο Κοινοβούλιο δεν έλαβα από τον ίδιο αλλά αντίθετα μόνο λάσπη και συκοφαντίες. 

Τέλος για τους φρονούντες ότι ενδοκομματικώς δεν πρέπει να εκκαθαρίζονται ηθικά, πολιτικά ζητήματα κάνουν λάθος και απαντώ: Μόνο κόμματα που έχουν ικανότητα αυτοκάθαρσης και με διαφανείς διαδικασίες έχουν μέλλον. 

Η αυτοκάθαρση είναι κινητήριος δύναμη υγείας και δύναμη εξέλιξης. 

(Στο σημείο αυτό κτυπάει το κουδούνι λήξεως του χρόνου ομιλίας του κ. Βουλευτή) 

Απεκαλύφθη, λοιπόν, αγαπητοί συνάδελφοι... 

ΠΡΟΕΔΡΟΣ (Απόστολος Κακλαμάνης): Κύριε Κεδίκογλου, σας παρακαλώ. 

ΒΑΣΙΛΗΣ ΚΕΔΙΚΟΓΛΟΥ: Τελείωσα, κύριε Πρόεδρε. 

Απεκαλύφθη ότι η αναρρίχηση του Ευαγγέλου Αργυρίου Γιαννόπουλου στην πολιτική καριέρα είναι η μεγαλύτερη πολιτική απάτη της νεότερης ευρωπαϊκής ιστορίας. 

Σας παρακαλώ, λοιπόν, καίτοι γνωρίζω το άρθρο 61 του Σ. και στα πλαίσια του οποίου ενήργησα, να άρετε την ασυλία μου μήπως πάμε σε ένα δικαστήριο διαρκείας και πάρω απάντηση σ' αυτά που δεν πήρα ποτέ και μήπως επιτέλους αναγκαστεί να δώσει ο κ. Γιαννόπουλος κάποια απάντηση. 

ΠΡΟΕΔΡΟΣ (Απόστολος Κακλαμάνης): Ολοκληρώσατε, κύριε συνάδελφε. 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, και μήπως δημιουργήσαμε μία νομολογία γύρω από το τι είναι και ποιοι είναι οι αντιστασιακοί. 

Κύριε Πρόεδρε, τελείωσα. Λυπάμαι γιατί πιέζετε έτσι. 

ΠΡΟΕΔΡΟΣ (Απόστολος Κακλαμάνης): Ε, δεν γίνεται αλλιώς. 

ΒΑΣΙΛΗΣ ΚΕΔΙΚΟΛΓΟΥ: Θα παρακαλέσω αυτά να περιληφθούν στα Πρακτικά. 

(Στο σημείο αυτό ο Βουλευτής κ. Κεδίκογλου καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΟΣ (Απόστολος Κακλαμάνης): Ο κ. Παναγιώτης Ψωμιάδης έχει το λόγο. 

ΠΑΝΑΓΙΩΤΗΣ ΨΩΜΙΑΔΗΣ: Κυρίες και κύριοι συνάδελφοι, ευχαριστώ κατ' αρχήν τους κυρίους εισηγητές για τη θέση τους, μια θέση που τιμά θα έλεγα και τους ιδίους και τα πολιτικά κόμματα, τα οποία εκπροσωπούν αλλά και ολόκληρο το ελληνικό Κοινοβούλιο. 

Κύριε Πρόεδρε, δεν μπορώ να διανοηθώ πως ένας έξυπνος και πετυχημένος επιχειρηματίας ο κ. Σωκράτης Κόκκαλης έπεσε σε τέτοια γκάφα. Διότι δεν είμαι απ' αυτούς που μίλησαν. 'Αλλοι πρώτοι μίλησαν στο παρελθόν ότι ο κ. Κόκκαλης είναι πράκτορας της STΑΖΙ και ότι πούλησε μυστικά της SΤΑΖΙ στη CIA. 

ΠΡΟΕΔΡΟΣ (Απόστολος Κακλαμάνης): Κύριε Ψωμιάδη, μου επιτρέπετε; 

ΠΑΝΑΓΙΩΤΗΣ ΨΩΜΙΑΔΗΣ: Μάλιστα. 

ΠΡΟΕΔΡΟΣ (Απόστολος Κακλαμάνης): Γνωρίζετε άριστα διότι είστε παλιός συνάδελφος ότι στην Αίθουσα αυτή δεν αναφερόμαστε σε πρόσωπα τα οποία δεν βρίσκονται εντός της Αιθούσης και δεν είναι σε θέση να μας απαντήσουν. Η παράκλησή μου, λοιπόν, είναι να μη γίνεται αναφορά σε άλλα πρόσωπα τα οποία δεν είναι επαναλαμβάνω στην Αίθουσα για να μας απαντήσουν. Βεβαίως, επειδή υπάρχει μία έγκληση εναντίον σας, μπορείτε νομίζω να απαντήσετε σ'αυτό χωρίς να δημιουργείται η αίσθηση σε τρίτους ότι σ' αυτήν την Αίθουσα μπορεί κανείς να κατηγορείται χωρίς να είναι σε θέση να απαντήσει σ' αυτά που του καταμαρτυρούμε. 

Παράκληση κάνω, πείρα έχετε και μπορείτε να χειριστείτε το θέμα σας, έτσι ώστε να μη δημιουργείται αυτή η εντύπωση. 

Ορίστε, έχετε το λόγο. 

ΠΑΝΑΓΙΩΤΗΣ ΨΩΜΙΑΔΗΣ: Επειδή έχω εμπειρία μικρή, όχι μεγάλη και επειδή σέβομαι και τη θέση σας, αλλά και εσάς για τους αγώνες σας, θα μου επιτρέψετε να σας τονίσω ότι με πολύ ειλικρίνεια θα πω αυτά που πιστεύω εγώ και όχι αυτά που κάποιοι άλλοι θέλουν να μου βάλουν στο στόμα. Αν θέλετε να μου αφαιρέσετε το λόγο, τότε πέστε μου να καθίσω κάτω. 

ΠΡΟΕΔΡΟΣ (Απόστολος Κακλαμάνης): Κατ'αρχήν δεν είμαι εγώ κάποιος που θέλει να σας βάλει κάτι στο στόμα. 

ΠΑΝΑΓΙΩΤΗΣ ΨΩΜΙΑΔΗΣ: Γι'αυτό επιτρέψτε μου να συνεχίσω. 

ΠΡΟΕΔΡΟΣ (Απόστολος Κακλαμάνης): Απλώς σας τονίζω -και είμαι βέβαιος ότι το καταλαβαίνετε- ότι το να κάνετε οποιουσδήποτε χαρακτηρισμούς από το Βήμα εναντίον τρίτων... 

ΠΑΝΑΓΙΩΤΗΣ ΨΩΜΙΑΔΗΣ: Δεν το έκανα εγώ. Θα τα καταθέσω. 

ΠΡΟΕΔΡΟΣ (Απόστολος Κακλαμάνης): Παρακαλώ, δεν αντιδικώ μαζί σας. 

ΠΑΝΑΓΙΩΤΗΣ ΨΩΜΙΑΔΗΣ: Αφήστε με να συνεχίσω. 

ΠΡΟΕΔΡΟΣ (Απόστολος Κακλαμάνης): Σας παρακαλώ επ'αυτού, διότι είμαι υποχρεωμένος εγώ να εφαρμόσω τον Κανονισμό. 

ΠΑΝΑΓΙΩΤΗΣ ΨΩΜΙΑΔΗΣ: Ο Κανονισμός τι λέει, κύριε Πρόεδρε; Διαβάστέ τον μου. 

ΠΡΟΕΔΡΟΣ (Απόστολος Κακλαμάνης): Μπορείτε να αναφερθείτε ... 

ΠΑΝΑΓΙΩΤΗΣ ΨΩΜΙΑΔΗΣ: Διαβάστε τον Κανονισμό. 

ΠΡΟΕΔΡΟΣ (Απόστολος Κακλαμάνης): Σας παρακαλώ, παρακολουθήστε με. 

ΠΑΝΑΓΙΩΤΗΣ ΨΩΜΙΑΔΗΣ: Σας παρακολουθώ. 

ΠΡΟΕΔΡΟΣ (Απόστολος Κακλαμάνης): Δεν υπάρχει λόγος για ένταση και για αντιδικία σας με το Προεδρείο. Σας λέω τούτο το πολύ απλό. Υπερασπίζεται στο κάτω-κάτω κανείς την υπόθεσή του καλύτερα, αν αναφέρεται σε γεγονότα και δεν κάνει χαρακτηρισμούς, ιδιαίτερα εναντίον τρίτων, απόντων. Και ο Πρόεδρος του Σώματος έχει καθήκον στην περίπτωση που γίνονται χαρακτηρισμοί -το τονίζω- εναντίον τρίτων είτε τους αποδέχεται είτε όχι, να μην το επιτρέπει. Αυτό επιβάλλεται για το κύρος αυτού του Σώματος. Σας παρακαλώ θερμά να με βοηθήσετε στη δουλειά μου. 

ΠΑΝΑΓΙΩΤΗΣ ΨΩΜΙΑΔΗΣ: Το χρόνο τον μετράτε, όμως. 

ΠΡΟΕΔΡΟΣ (Απόστολος Κακλαμάνης): Μην ανησυχείτε, θα έχετε ολόκληρο το χρόνο σας. Αλλά σας θερμοπαρακαλώ ως Πρόεδρος του Σώματος και συνάδελφός σας να τηρήσετε αυτόν τον κανόνα. Είναι προς το συμφέρον του Σώματος και καθενός που ομιλεί εδώ και δεν έχει τρίτος τη δυνατότητα άμεσου αντιλόγου σε αυτήν την Αίθουσα. 

ΠΑΝΑΓΙΩΤΗΣ ΨΩΜΙΑΔΗΣ: Με μηνύει ο κ. Κόκκαλης για ένα θέμα που βοά εδώ και δέκα χρόνια όλος ο αθλητικός κόσμος. Και επαναλαμβάνω: Δεν είμαι αυτός που κατήγγειλα τον κ. Κόκκαλη. Εγώ μετέφερα τι διάβασα, τι άκουσα, τι είδα. Και δυστυχώς αυτοί που επί σειρά ετών κατήγγειλαν τον κ. Κόκκαλη μένουν αλώβητοι. Και περίεργο είναι γιατί η δικαιοσύνη απέναντι σε αυτούς δεν παρενέβη. 

Εγώ ούτε πόλεμο ανοίγω με τον κ. Κόκκαλη και πιστεύω -επειδή είμαι προσγειωμένος- ότι δεν είμαι ικανός να τα βάλω με τέτοια μεγάλη οικονομική δύναμη. 'Ομως πιστεύω ακόμη ότι όλοι μαζί μπορούμε κάποια στιγμή να σηκώσουμε το κεφάλι μας και να δούμε κατάματα τι συμβαίνει γύρω μας. 

Ακούγεται, γράφεται, το διαβάζουμε ότι πίσω από κάθε περίεργη πράξη βρίσκεται ο κ. Κόκκαλης. Αυτό είπα σε μία συνέντευξή μου ότι είναι ένας από αυτούς που ανήκουν στα διαπλεκόμενα. Αυτό που άλλοι λένε ψιθυριστά, εγώ έτυχε να το πω δυνατά, να το μεταφέρω δυνατά. 

Λέγεται ότι ο κ. Κόκκαλης -είπα στη συνέντευξή μου- ξεπλένει βρώμικο χρήμα στο ποδόσφαιρο. Αυτό διάβασα και αυτό είπα στη συνέντευξή μου. Αυτό άκουσα. 'Ομως, επιτρέψτε μου να γυρίσω τη μνήμη σας λίγα χρόνια πριν σε μία ομιλία του κ. 'Εβερτ, του τότε προέδρου της Νέας Δημοκρατίας, ο οποίος είπε μεταξύ άλλων απευθυνόμενος στον τότε Υπουργό κ. Ρέππα "δεν ξέρετε αυτά τα διαπλεκόμενα συμφέροντα, πού είναι συγκεκριμένα πρόσωπα; Αν δεν τα ξέρετε να σας τα πω εγώ, από αυτό το Βήμα". Και μέσα σε αυτά τα πρόσωπα ανέφερε -και πιστεύω ότι δεν κάνω λάθος- ο κ. 'Εβερτ τον κ. Κόκκαλη. Είναι καταγεγραμμένα στα Πρακτικά. 

Φυσικά ο κ. Κόκκαλης, κυρίες και κύριοι συνάδελφοι, με μηνύει πιστεύω για έναν απλό λόγο. Γιατί ο αδελφός μου, ο οποίος ανήκει στην ιδεολογική παράταξη που κυβερνάει σήμερα τη χώρα όταν είχε επισκεφθεί "την καλύβα του μπάρμπα Θωμά" είχε σηκώσει το κεφάλι και αρνήθηκε να υποκύψει σε σχέση με τις εκλογές της ΕΠΟ στην Αλεξανδρούπολη. Επίσης δεν θέλω να διαβάσω τις θέσεις όλων των κομμάτων της διακομματικής επιτροπής για τη βία στα γήπεδα. 'Ομως, σας θυμίζω ότι όλα τα κόμματα μίλησαν επανειλημμένα για αναξιόπιστο και σαθρό ποδοσφαιρικό πεδίο, για συγκρούσεις κερδοσκοπικών και άλλων συμφερόντων. Ρώτησαν γιατί δεν ισχύει το "πόθεν έσχες" για όλους τους προέδρους των ΠΑΕ. Τα κόμματα μίλησαν για την κυριαρχία των μεγάλων κεφαλαίων στον αθλητισμό. 

Αν, κυρίες και κύριοι συνάδελφοι, ο Κοσκωτάς βρίσκεται μέσα για τριάντα δισεκατομμύρια (30.000.000.000), κάποιοι άλλοι στην ελληνική κοινωνία έπρεπε να καταδικαστούν με ισόβια κάθειρξη. 

Θα καταθέσω μία δήλωση του Βουλευτή του ΠΑ.ΣΟ.Κ. του κ. Κατσικόπουλου, ο οποίος σε ένα σημείο μιας ομιλίας του γύρω από αθλητικά θέματα είπε "επικεντρώστε το πρόβλημα στους μεγαλοπαράγοντες. Στα στέκια των φιλάθλων επικρατεί η αντίληψη ότι τουλάχιστον δύο πρόεδροι, Κόκκαλης και Βαρδινογιάννης, ελέγχουν κάποιες μικρότερες ΠΑΕ". 

Θα σας καταθέσω δηλώσεις. Ακόμη να σας υπενθυμίσω τη βόμβα της εποχής εκείνης του κ. Σμυρλή, Βουλευτή του ΠΑ.ΣΟ.Κ., ο οποίος κατήγγειλε "ο Μητρόπουλος είχε ένα εκατομμύριο δολάρια για να εξαγοράσει συμβούλους της ΕΠΟ στις εκλογές της Αλεξανδρούπολης". 

Ο κ. Καμμένος, ο Βουλευτής της Νέας Δημοκρατίας σε μία συνέντευξή του δήλωσε "μέσα από το ΞΥΣΤΟ, το οποίο ανήκει στον κ. Κόκκαλη και ο οποίος σπονσοράρει ποδοσφαιρικές ομάδες, του δίνεται η δυνατότητα να τις ελέγχει". 

Σε μία προχθεσινή συνέντευξη ενός πρώην ποδοσφαιριστή διαβάζω "τότε το κουμάντο στο ελληνικό ποδόσφαιρο το έκανε ο Γιώργος Βαρδινογιάννης, σήμερα ο Σωκράτης Κόκκαλης". Γιατί οι αξιότιμοι συνάδελφοι του Συνασπισμού και του Κ.Κ.Ε. είπαν ότι εγώ δεν έχω στοιχεία. Εγώ δεν κατηγόρησα κανένα, απλώς τα μεταφέρω. Δεν είμαι αυτός που κατήγγειλα. 

Κύριε Πρόεδρε, τα αναφέρω αυτά για να συνειδητοποιήσουμε όλοι ότι δεν μπορεί να καταρρακώνεται η υπόληψη, όχι ενός Βουλευτή, αλλά στο πρόσωπο ενός Βουλευτή ολόκληρο το ελληνικό Κοινοβούλιο, από ανθρώπους που δεν θα έπρεπε να ομιλούν ή θα έπρεπε να είναι προσεκτικότεροι. Μπορεί να μην έχω αποδείξεις, υπάρχουν, όμως, ενδείξεις μέσα απ'όλα αυτά που καταθέτω στο ελληνικό Κοινοβούλιο. Παρακαλώ να κατατεθούν. 

(Στο σημείο αυτό ο Βουλευτής κ. Π. Ψωμιάδης καταθέτει για τα Πρακτικά τα σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Σας δηλώνω ευθαρσώς ότι αν είχα αποδείξεις, θα τις είχα καταθέσει. Θέλω να πιστεύω ότι όλοι οι Βουλευτές όλων των κομμάτων του ελληνικού Κοινοβουλίου δεν είμαστε αχυράνθρωποι, δεν είμαστε πιόνια, δεν είμαστε "κότες", όπως λέει ένα μέρος του ελληνικού λαού. 

Είναι γεγονός, όμως, ότι αυτοί οι μεγάλοι οικονομικοί παράγοντες αγόρασαν ομάδες για να εκμεταλλεύονται τη δύναμη των φιλάθλων. Ακούγεται ακόμη ότι υπερκοστολογούνται ξένοι παίκτες και όποτε θέλουν οι μεγάλοι παράγοντες αλλάζουν τους αθλητικούς δικαστές και τους αρχιδιαιτητές. 

Κυρίες και κύριοι συνάδελφοι, περνάμε μία δύσκολη περίοδο ηθικής και κοινωνικής σήψης. Η νεολαία δεν έχει όραμα. Η νεολαία νιώθει ότι δεν έχει ελπίδα. Πτωχεύσαμε σαν κοινωνία, πτωχεύσαμε όμως και στον πατριωτισμό. Επιτρέψτε μου, κύριοι συνάδελφοι, σέβομαι και εκτιμώ το έργο όλων, να αγγίξω κάποιες ευαίσθητες χορδές σας, να ξανανιώσουμε όλοι στο ελληνικό Κοινοβούλιο ότι είμαστε 'Ελληνες, ότι είμαστε εκπρόσωποι του ελληνικού λαού. Θα κάνω μία πράξη που τιμά όλους εσάς και όχι μόνο εμένα. Θα τοποθετήσω την ελληνική σημαία στο ελληνικό Κοινοβούλιο, παρ'όλο που μπορεί να διαφωνήσει κάποιος από σας. 

(Στο σημείο αυτό ο κ. Ψωμιάδης αναρτά την ελληνική σημαία) 

ΠΡΟΕΔΡΟΣ (Απόστολος Κακλαμάνης): Κύριε Ψωμιάδη, σας παρακαλώ! 

ΠΑΝΑΓΙΩΤΗΣ ΨΩΜΙΑΔΗΣ: 'Οποιος έχει τη δύναμη να έλθει να την κατεβάσει. 

ΠΡΟΕΔΡΟΣ (Απόστολος Κακλαμάνης): Κύριε Ψωμιάδη, σας παρακαλώ! 

ΠΑΝΑΓΙΩΤΗΣ ΨΩΜΙΑΔΗΣ: Η ελληνική σημαία πρέπει να είναι στο ελληνικό Κοινοβούλιο. 

ΠΡΟΕΔΡΟΣ (Απόστολος Κακλαμάνης): Εσείς σέβεστε την ελληνική σημαία. Σας παρακαλώ πολύ. Καταλαβαίνετε ότι αυτό δεν είναι εκδήλωση τιμής. Γιατί το κάνετε; 

ΠΑΝΑΓΙΩΤΗΣ ΨΩΜΙΑΔΗΣ: Θα σας πω. 

ΠΡΟΕΔΡΟΣ (Απόστολος Κακλαμάνης): Αν συνεχίσετε θα διακόψω τη συνεδρίαση. 

ΠΑΝΑΓΙΩΤΗΣ ΨΩΜΙΑΔΗΣ: Γιατί σε όλα τα ξένα κοινοβούλια υπάρχει η σημαία του κράτους. Μόνο στο ελληνικό Κοινοβούλιο δεν υπάρχει. 

ΠΡΟΕΔΡΟΣ (Απόστολος Κακλαμάνης): Κύριε Ψωμιάδη, χωρίς να το καταλαβαίνετε, αυτό δεν είναι εκδήλωση τιμής. 

ΠΑΝΑΓΙΩΤΗΣ ΨΩΜΙΑΔΗΣ: Πρέπει από εμάς να ξεκινήσει η κάθαρση. Φθάνει πια να τσαλακώνεται, να ταπεινώνεται, να εξευτελίζεται η τιμή και η αξιοπρέπειά μας. Μήπως πολλοί από εμάς δεν είμαστε άθελά μας διαπλεκόμενοι, όταν με την ψήφο μας πολλές φορές στηρίζουμε οικονομικούς σχεδιασμούς μεγάλων διαπλεκομένων; Και αυτό φάνηκε -και επιτρέψτε μου με όλο το σεβασμό- από τους τέσσερις συναδέλφους στην επιτροπή που ζήτησαν την άρση ασυλίας. 

Για ποιά πράξη, κυρίες και κύριοι συνάδελφοι, ζήτησα την άρση ασυλίας; Γιατί είχα τη δύναμη να μεταφέρω και να καταγγείλω κάτι που ακούγεται ψιθυριστά και εγώ το μετέφερα δυνατά; Αυτό όλοι μέσα σας το λέτε. Ο ρόλος μας είναι να καταγγείλουμε ό,τι κακό βλέπουμε. Αυτό ακριβώς έκανα. Λέγεται και ψιθυρίζεται ότι ο κ. Κόκκαλης ξεπλένει "μαύρο" χρήμα στο ποδόσφαιρο. Δεν έχω τίποτε να χωρίσω με τον κ. Κόκκαλη. Πέφτει όμως στο κενό η μήνυση ότι διέπραξα αδίκημα της συκοφαντικής δυσφήμησης. 

Αν πάλι, κύριε Πρόεδρε, και κύριοι και κυρίες συνάδελφοι, πιστεύετε ότι αυτά που ακούγονται, ότι ο κ. Κόκκαλης δεν εκμεταλλεύτηκε κάποια κατεστημένα και ότι δεν είναι στη λίστα των διαπλεκομένων, τότε ζητώ την άρση της ασυλίας μου για να αποδείξω ότι δεν μπορούν να τρομοκρατούνται και να εκβιάζονται οι Βουλευτές του ελληνικού Κοινοβουλίου. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Δεν ζητά να μιλήσει άλλος εκ των συναδέλφων των οποίων ζητείται η άρση ασυλίας. 

Ο κύριος Υπουργός Δικαιοσύνης έχει το λόγο. 

Κύριε Υπουργέ, θα μιλήσετε επί του θέματος της άρσεως ασυλίας του συναδέλφου Κεδίκογλου χωριστά ή συνολικά επί του όλου θέματος; Η παράκλησή μου είναι, όπως είχα πει και σε σας και στον κ. Κεδίκογλου να τηρήσουμε αυτόν τον χρόνο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, να μου δώσετε όσο χρόνο δώσατε και στον κ. Κεδίκογλου. 

ΠΡΟΕΔΡΟΣ (Απόστολος Κακλαμάνης): Ναι, κύριε Υπουργέ. Αυτό το δικαιούσθε οπωσδήποτε. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, δεν του δώσατε δέκα αλλά δεκατρία λεπτά. 

ΠΡΟΕΔΡΟΣ (Απόστολος Κακλαμάνης): Καλώς, κύριε Υπουργέ. 

Ορίστε, έχετε το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Προεισαγωγικά. Στις 30 Ιουνίου του 1941 όλοι οι υπαξιωματικοί βαθμού εθελοντή ανακαταταγμένου κλπ. λοχία ή επιλοχία κατατάσσονται στη Χωροφυλακή της έδρας και της περιφέρειας που έχουν γεννηθεί. 'Ετσι κατετάγημεν όλοι. Την ίδια μέρα λοιπόν, που εκδίδεται η διαταγή την ίδια μέρα ανακαλείται. Υπό την έννοια απολύεται, από λάθος, αυτή ανακαλείται: Γιατί; Διότι στις 16 Ιουνίου 1945 είμαι τραυματίας στο νοσοκομείο. Τραυματίστηκα στην τελευταία μάχη του πολέμου. Δεύτερον, ποια είναι η τύχη του Μαχαιράκου, ο οποίος έσωσε πράγματι το δοσίλογο πατέρα του από κάποιο λαϊκό δικαστήριο; Δεν το λέει. Προχθές δεν μίλησε καθόλου για την άρση της ασυλίας του. Σήμερα το είπε. Ναι. 

'Ενα άλλο θέμα. Τετρακόσιοι πενήντα υπαξιωματικοί έτυχον βραβείων, επαίνων και προαγωγών, όχι μόνο στο βαθμό του ανθυπασπιστή που εγώ κριθείς προήχθην αλλά και στο βαθμό του ανθυπολοχαγού. Γνωρίζω εγώ δέκα περιπτώσεις ονομαστικά πέρα από τις άλλες τις οποίες βεβαίως δεν μπόρεσα να ψάξω. Σας διαβεβαιώ ειλικρινά ότι πάρα πολύ με βοήθησε αυτή η μανία του Βασίλη Κεδίκογλου στο να ευρεθούν στοιχεία από πεντακόσια τέσσερα έγγραφα που ήγρευσε από τις διάφορες στρατιωτικές υπηρεσίες. Και εκεί φαίνεται το ήθος και η παλικαριά του Γιαννόπουλου και ο ηρωισμός του. Και ακόμη όταν βγήκα από το νοσοκομείο στο τέλος Ιουλίου και πήγα στο στρατιωτικό ταμείο για να πάρω μισθό έβλεπα να με κοιτάζουν με περιέργεια και ακουγόταν το όνομά μου, διότι έλεγαν ο θρύλος, ο επιλοχίας Γιαννόπουλος, στην πρώτη γραμμή του μετώπου, δεύτερη φορά τη αιτήσει του, τραυματίας κλπ., που δόξασε το σώμα των μονίμων υπαξιωματικών. 

Αυτό σε τι με βοήθησε; Τέσσερις μηνύσεις εναντίον μου, 1945, 1946, 1947 στην κάψα του εμφυλίου πολέμου, έρχονται ενώπιον αξιωματικών ανακριτών. Και οι τέσσερις είπαν όχι. Ο Γιαννόπουλος είναι αθώος. Αυτό φαίνεται από τα βιβλία. 

Κύριε Πρόεδρε, κυρίες και κύριοι συνάδελφοι, θα μιλήσω τώρα από χειρογράφου και όχι από στήθους για να εντάξω εντός του χρόνου την παρέμβασή μου στη διαδικασία της άρσης ασυλίας του Βασίλη Κεδίκογλου για την οποία είχε παρακαλέσει ο ίδιος τον εισαγγελέα πρωτευούσης κ. Κολιοκώστα με γράμμα του να επισπεύσει τις διαδικασίες για να γίνει αμέσως η δίκη του, για να αποδείξει όπως έλεγε από το εδώλιο του κατηγορουμένου τους ισχυρισμούς του. 'Αλλη ήταν η στάση του προχθές. Τα ξέχασε όλα. Σήμερα ναι, το δέχεται. Αφού το δέχεται και εγώ θα του κάνω τη χάρη. Δεν ξέρω αν εσείς του κάνετε τη χάρη. 

Κύριε Πρόεδρε, αυτό το γράμμα προς τον εισαγγελέα πρέπει να είναι στα Πρακτικά. Τα άλλα θα είναι στο αρχείο. 'Ηδη η δικογραφία με τους ψευδείς και ανισόρροπους και σχιζοφρενικούς συκοφαντικούς ισχυρισμούς του Βασίλη Κεδίκογλου βρίσκεται στο τυπογραφείο για να εκδοθεί βιβλίο και για την κρίση του ελληνικού λαού του μεγαλύτερου κριτή όλων ημών των πολιτικών, πέρα από τη δικαιοσύνη, η οποία όταν θα φθάσει στα χέρια της η δικογραφία θα πάρει θέση. 

Πρόκειται για δικογραφία τριακοσίων εξήντα σελίδων. Απήντησα σε όλες τις κατηγορίες του λεπτομερώς με γράμμα μου στον Πρόεδρο της Βουλής. Ακόμη και τα σημερινά θα μπουν στο βιβλίο. Δίνει ένα θέμα στη δημοσιότητα, χαλάει ο κόσμος, έρχεται το ΚΚΕ να τον στηρίξει. Είμαι υποχρεωμένος, λοιπόν, να απευθυνθώ στον ελληνικό λαό και για τον κ. Παπαδόπουλο και για τους εισηγητές και για όλους εξ ημών και για τον κ. Κουβέλη και για τους άλλους εκπροσώπους των κομμάτων. 

Ευχαριστώ τη Νέα Δημοκρατία για τη θέση που παίρνει. Το θέμα δεν είναι απλό. Αμφισβητείται η αντιστασιακή μου δραστηριότητα, η οποία είχε επαινεθεί από τον αρχηγό του ΕΛΑΣ της Αθήνας τον καπετάν Νέστορα, τη δόξα, το θρύλο του αντιστασιακού λαού της Αθήνας. Το ΚΚΕ δεν τον πήγαινε και εκείθεν η στάση του. Και έχω εδώ τέσσερις μηνύσεις και τέσσερις εισαγγελικές προτάσεις. 'Εχουν γίνει τέσσερις δικογραφίες. Αυτό το σώμα είναι γράμμα στον Πρόεδρο της Βουλής και απαντά λέξη προς λέξη σε όλους τους παρανοϊκούς ισχυρισμούς του Βασίλη Κεδίκογλου. Τον κατήγγειλα δημοσίως ως ψυχοπαθή και ως σχιζοφρενή. Λέξη δεν είπε επ' αυτών. Το γνωρίζετε. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, μην κάνετε χαρακτηρισμούς. Το απηγόρευσα αυτό και στον κ. Κεδίκογλου. Θερμοτάτη παράκληση. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εχουν δημοσιευθεί αυτοί. 

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Υπουργέ, για την ομαλότερη λειτουργία του Κοινοβουλίου. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν απήντησε σ' αυτούς. 

ΠΡΟΕΔΡΟΣ (Απόστολος Κακλαμάνης): Σας παρακαλώ θερμά. 

ΒΑΣΙΛΗΣ ΚΕΔΙΚΟΓΛΟΥ: Για την ταμπακέρα... 

ΠΡΟΕΔΡΟΣ (Απόστολος Κακλαμάνης): Σας παρακαλώ. 

Ορίστε κύριε Υπουργέ συνεχίστε. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εχω καταστήσει γνωστό στην κοινή γνώμη ύστερα από τις αλλεπάλληλες ερωτήσεις του Βασίλη Κεδίκογλου στη Βουλή, κάπου δεκαεννιά τον αριθμό, σε βαθμό παραληρηματικού χαρακτήρα, ότι αιτία της αιφνίδιας έξαψής του εναντίον μου, ήταν η υπεράσπιση που έκανα κατά καθήκον ως Υπουργός Δικαιοσύνης του Εισαγγελέα Χαλκίδας κ. Αγγελή στη Βουλή, βαλλόμενου, προπηλακιζόμενου και συκοφαντούμενου κατά κακοήθη επίθεση, ότι στη Χαλκίδα εδρεύει μία συμμορία της οποίας πρόεδρος είναι ο εισαγγελέας και ο αρχηγός ο διοικητής της αστυνομίας. Τι θα γίνει με τον "ανεξέλεγκτο, τον "εντιμότατο", τον εισαγγελέα που ολιγωρεί". Γιατί εκείνος πολύ ορθώς αρνήθηκε να ικανοποιήσει καπρίτσια του στην περιοχή της Εύβοιας όπου τα πάντα όπως αποδείχτηκε εκ των υστέρων είχε καθυποτάξει ο Βασίλης Κεδίκογλου με τη βάρβαρη και γκαγκστερική του πολιτική κάτω από τις δικές του επιθυμίες. 

Δηλαδή του έσπασε τότε ο τσαμπουκάς στην Εύβοια με τις θέσεις που πήρα ως Υπουργός Δικαιοσύνης. Ο παλικαρισμός του και η νταήδικη συμπεριφορά του πήραν τέλος. Και στη συνέχεια ήταν ο δημόσιος εκ μέρους μου χαρακτηρισμός εις βάρος του ότι πρόκειται για μια ψυχοπαθή και σχιζοφρενική προσωπικότητα εκτός ψυχιατρείου. Περί τούτου ουδεμία του αντίδραση. 

Στις δεκαεννιά δε ερωτήσεις του στη Βουλή απήντησε το Υπουργείο Εθνικής 'Αμυνας με πεντακόσια τέσσερα έγγραφα εκ του στρατιωτικού μου φακέλλου στοιχεία (που κατά το παρελθόν αρνήθηκαν να μου χορηγήσουν) και με μια απάντηση καταπέλτη εναντίον του που τον κάνει κυριολεκτικώς ρεζίλι ως άνθρωπο, ως Βουλευτή και ως πολιτική προσωπικότητα για τα παρανοϊκά του παραληρήματα, τις ηλιθιότητες του! Πλην εκείνος ούτε λέξη ν' αρθρώσει μπροστά σ' αυτόν τον καταιγισμό εναντίον του! Απαντάει με σχιζοφρένεια. Και το χειρότερο! 'Οταν είχε δηλώσει δημοσίως ότι παραιτείται από το προνόμιο της ασυλίας του Βουλευτή -άλλο αν αυτό το προνόμιο αποτελεί θεσμό Δημόσιας Τάξης, όπως είπε ο κ. Παυλόπουλος jus Cogens - και δεν εναπόκειται στο δικαίωμα του Βουλευτή να παραιτείται ή όχι από την ασυλία του γιατί δεν δίδεται στο πρόσωπο, αλλά στο αξίωμα. Είχε στείλει όμως επιστολή στον κ. Κολιοκώστα και ζητούσε την άρση της ασυλίας του, ώστε από το εδώλιο του κατηγορουμένου να αποδείξει την αλήθεια των λεγομένων του. 

Και ζήτησε, κύριοι συνάδελφοι, όχι μόνο για τα αντιστασιακά μου, εζήτησε για την πολεμική στρατιωτική μου δραστηριότητα στην Αλβανία να μου ξηλώσουν τις επωμίδες του αξιωματικού, να επιστρέψω τους μισθούς της αναπηρικής μου ιδιότητας. Ξέχασε να πει να μου αφαιρεθούν και οι τιμητικές διακρίσεις του κράτους, καθώς και ξένων κρατών και ξένων αντιστασιακών οργανώσεων. Σημειωτέον ότι μία διάκριση μου την έστειλαν χθες. Ο μόνος εκ των Ελλήνων και των Ελληνίδων των δέκα εκατομμυρίων Ελλήνων, ύστερα από πενήντα οχτώ χρόνια. "Δεν τον βρίσκω στα νοσοκομεία, δεν τον βρίσκω πουθενά. Ψάχνω και δεν τον βρίσκω, τον Γιαννόπουλο", τον θρύλο της εποχής εκείνης. 

ΒΑΣΙΛΗΣ ΚΕΔΙΚΟΓΛΟΥ: ... Πού είναι τα φύλα πορείας, νοσηλείας; 

ΠΡΟΕΔΡΟΣ (Απόστολος Κακλαμάνης): Παρακαλώ μη διακόπτετε. Δεν σας διέκοψε εσάς ο Υπουργός. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αμφισβήτησαν τον τραυματισμό μου στην πρώτη γραμμή του πυρός επικεφαλής της διμοιρίας μου και τους επαίνους των διοικητών μου λοχαγού και συνταγματάρχη για τη συμβολή μου στην κατάληψη του 1328 υψώματος βορείως Πόγραδετς στη μάχη της 7ης Απριλίου 1941 σε επίθεση της ΧΙΙΙ Μεραρχίας (τελευταία μάχη του Μετώπου της Αλβανίας με κατεύθυνση προς τον Ελμπασάν). 

Αμφισβήτησε την τιμητική προαγωγή μου σ' ανώτερο βαθμό, λόγω του τραυματισμού μου επί του πεδίου της μάχης και της αναπηρικής μου εκ τούτου ιδιότητας, όπως και τις προτάσεις απονομής πολεμικών σταυρών και διακρίσεων. Τραυματίστηκα βαριά την 7.4.41 και βγήκα από το νοσοκομείο τέλος Ιουλίου, κι όταν παρουσιάστηκα στο στρατιωτικό ταμείο εκεί συναντηθήκαμε, τότε αξιωματικοί και υπαξιωματικοί και κάθε μήνα συναντώμεθα για το μισθό, αντιλήφθηκα από τους συναδέλφους μου ότι είχα καταστεί θρύλος για τη δράση μου χωρίς να το ξέρω. "Ο επιλοχίας με την εξαίρετη πολεμική δράση και με τον βαρύ του τραυματισμό, ο ήρωας της Αλβανίας". 'Ετσι έλεγαν οι συνάδελφοί μου. Και αυτή η εκτίμηση στο πρόσωπό μου όπως είπα και προηγουμένως είχε για μένα μία πολύ ευεργετική σημασία. 

Πάντως, κύριοι συνάδελφοι, εγώ δεν ζήτησα του κόμματός μου την πολιτική θέση. Δεν καταδέχθηκα, όπως δεν καταδέχθηκα ποτέ να ζητήσω καμία επικουρία. 'Ολοι εκείνοι οι οποίοι εναντίον μου είχαν κάποια οπωσδήποτε είτε αξίωση είτε θέση είτε επίθεση να κάνουν, όλοι εκείνοι πήραν την απάντηση. Βεβαίως την απάντηση θα την πάρει και το ΚΚΕ ύστερα από τη δήλωση του κ. Κόρακα προχθές. Από εδώ και πέρα θα τα πούμε, κύριε Κοινοβουλευτικέ Εκπρόσωπε και με σένα προσωπικά γιατί έχουμε μία αντιδικία για τις ψευτιές που γράψατε για τη δίκη στην οποία ήσασταν κατηγορούμενος και στην οποία σας υπερασπίστηκα όλους ότι σας έβαλαν φυλακή και εσάς. 'Οχι, μόνο το Φαράκο έβαλαν. Εκείνος υπερασπίστηκε εκείνην την υπόθεση. 

Και τελειώνω, κύριε Πρόεδρε για τον πατέρα του. 'Οσο δε αφορά το γεγονός ότι ο πατέρας του υπήρξε πατεντάτος δοσίλογος, διερμηνέας και συνεργάτης των Γερμανών και μαυραγορίτης, τούτο δεν αναφέρεται μόνο στο βιβλίο του Αναγνωστόπουλου. "Η Εύβοια υπό κατοχή" σελ. 318, αλλά και στο βιβλίο του Γ. Δουατζή αδελφού του καπετάν 'Οθρυ "Το Ημερολόγιο του καπετάν 'Οθρυ" ο οποίος δολοφονήθηκε στο Δομοκό το 1945. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, το θέμα αυτό δεν είναι της παρούσης. Παρακαλώ. 

ΒΑΣΙΛΗΣ ΚΕΔΙΚΟΓΛΟΥ:.... Διαβάστε τις φράσεις. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μα γι' αυτό έγινε η επίθεση και με λέει ταγματασφαλίτη, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Αλλά, κύριε Υπουργέ, γνωρίζετε ότι το θέμα μας είναι οι τέσσερις μηνύσεις κατά του κ. Κεδίκογλου. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ναι, αλλά στις μηνύσεις αυτές αναφέρεται και αναφέρομαι. 

ΒΑΣΙΛΗΣ ΚΕΔΙΚΟΓΛΟΥ: (δεν ακούστηκε) 

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Κεδίκογλου. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οταν με είπε ταγματασφαλίτη και με είπε ακριβώς, τότε πήρε την απάντηση του προδότη του πατέρα του. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ηταν πράγματι. Αναφέρεται στα βιβλία πρώτος τόμος και δεύτερος τόμος. Ο Αναγνωστόπουλος εδώ τον αναφέρει. 'Ηταν διερμηνέας των Γερμανών. Είναι γεγονός. Και κάνουν μία αγωγή τα τρία αδέλφια και ο ίδιος. Και την αδελφή σας γιατί δεν τη βάλατε, κύριε Κεδίκογλου; 

ΒΑΣΙΛΗΣ ΚΕΔΙΚΟΓΛΟΥ: Διότι δεν έχω αδελφή. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν έχετε αδερφή; Κυνηγάει το γαμπρό του, τον έδιωξε από δήμαρχο. Θα τα βρεις και αυτά μπροστά. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ, ολοκληρώστε την ομιλία σας. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εντάξει, δεν έχω αντίρρηση. 

Κύριοι συνάδελφοι, θα κυκλοφορήσει το βιβλίο γιατί σε ό,τι παρανοϊκό γράφει δίνεται απάντηση. Δηλαδή, αν αυτό το είχατε στα χέρια σας -ο κ. Παπαδόπουλος ούτε το άνοιξε καν- αν η Βουλή μπορούσε να σας το διανείμει θα είχατε δει ότι όποιο παρανοϊκό παρασκεύασμα έχει γράψει, έχει και εκεί πληρωμένη απάντηση. 

Γι' αυτό, λοιπόν, θα παρακαλέσω να πάει στα Πρακτικά και επαφίεμαι και εγώ κύριοι συνάδελφοι στη συνείδησή σας. 

ΠΡΟΕΔΡΟΣ (Απόστολος Κακλαμάνης): Και ό,τι άλλο στο φάκελλο. 

(Στο σημείο αυτό ο Υπουργός κ. Ευάγγελος Γιαννόπουλος καταθέτει για τα Πρακτικά σχετικά στοιχεία τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Διότι εδώ επιχειρήθηκε μία πολιτική δολοφονία εναντίον μου, έχει περάσει στον κόσμο, έχει περάσει στα Μαζικά Μέσα Ενημέρωσης. Βούϊζε προχθές το πανελλήνιο το να ακούει τις θέσεις του κ. Κεδίκογλου και σήμερα χαίρω που είπε ναι, θέλει την άρση της ασυλίας του. Να την άρουμε, λοιπόν. 

(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά σχετικό έγγραφο το οποίο έχει ως εξής: 

"ΒΑΣΙΛΗΣ Σ. ΚΕΔΙΚΟΓΛΟΥ 

ΒΟΥΛΕΥΤΗΣ Ν. ΕΥΒΟΙΑΣ 

Ζ. ΠΗΓΗΣ 6, ΑΘΗΝΑ Τ.Τ. 10678 

ΤΗΛ.: 3833800 - fax: 3847625 

Αθήνα, 15 Φεβρουαρίου 1999 

Προς

Τον Εισαγγελέα

Πλημμελλειοδικών Αθηνών

(Πρώην Σχ. Ευελπίδων, Κτίριο 16)

Ενταύθα 

Θέμα: Επίσπευση των Δικών για συκοφαντική δυσφήμιση του Υπουργού Δικαιοσύνης Ευαγγέλου Αργ. Γιαννόπουλου 

Κύριε Εισαγγελέα: 

'Εχω την τιμή να σας παρακαλέσω οι δικαστικές υποθέσεις των υπ' αριθμ. Β/98/6191/28.12.98 και Α3Π/Γ99/2/7.1.99 μηνύσεων κατ' εμού να συνεκδικαστούν και να επισπευθούν κατά προτεραιότητα. 

Οι μηνύσεις αυτές αφορούν άμεσα ενδιαφέροντα της κοινής γνώμης. Το αποτέλεσμά τους εκ των πραγμάτων έχει άμεσες επιπτώσεις στην πολιτική, οικονομική, ηθική και κοινωνική ζωή και ως εκ τούτου, θέλω να πιστεύω, δικαιολογείται το αίτημά μου. 

Θα παρακαλούσα επίσης πριν ή τα κείμενα των μηνύσεων αποσταλούν στη Βουλή, προς άρση της ασυλίας μου, την οποία θα επιδιώξω, να έχει εκτελεσθεί από εσάς η προανάκριση, ή τουλάχιστον η προκαταρκτική εξέταση, ώστε να επιτευχθεί το ταχύτερο δυνατόν η διεξαγωγή της δίκης και το Κοινοβούλιο να έχει περισσότερα στοιχεία για την άρση της ασυλίας μου, την οποία επαναλαμβάνω θα ζητήσω. 

Με τιμή

Β. Κεδίκογλου

Κοινοποίηση: 

1. Τον Εισαγγελέα του Αρείου Πάγου 

Τον Προϊστάμενο της Εισαγγελίας Εφετών Αθηνών"). 

(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά τη γραπτή παρέμβασή του η οποία έχει ως εξής: 

"ΕΥΑΓΓΕΛΟΣ ΑΡΓ. ΓΙΑΝΝΟΠΟΥΛΟΣ 

Παρέμβαση στη Βουλή

Την Τρίτη 27 Απριλίου 1999

Κύριε Πρόεδρε, 

Κυρίες και κύριοι Συνάδελφοι, 

1. Θα μιλήσω σήμερα από χειρογράφου, κι όχι από στήθους για να εντάξω εντός του δεκαλέπτου την παρέμβασή μου στη διαδικασία της άρσης της ασυλίας του Β. Κεδίκογλου, για την οποίαν είχε παρακαλέσει ο ίδιος στον Εισαγγελέα της Πρωτευούσης κ. Κολιοκώστα με γράμμα του να επισπεύσει τις διαδικασίες για να γίνει αμέσως η Δίκη του, για να αποδείξει, όπως έλεγε από το εδώλιο του κατηγορουμένου τους ισχυρισμούς του. 'Αλλη όμως η στάση του προχθές. Τα ξέχασε όλα σήμερα. 

'Ηδη η Δικογραφία με τους ψευδείς και ανισόρροπους και σχιζοφρενικούς συκοφαντικούς ισχυρισμούς του Β. Κεδίκογλου βρίσκεται στο Τυπογραφείο για να εκδοθεί βιβλίο και για την κρίση του Ελληνικού λαού - του μεγάλου κριτή όλων ημών των πολιτικών-, πέρα από τη Δικαιοσύνη η οποία όταν φθάσει στα χέρια της η Δικογραφία, θα πάρει θέση. 

Η Δικογραφία αυτή αποτελείται από 4 βαρειές περιπτώσεις συκοφαντικής δυσφήμησης εναντίον μου, οι οποίες προκάλεσαν ισάριθμες μηνύσεις μου και κατόπιν ισάριθμες αιτήσεις του Εισαγγελέα για άρση της ασυλίας του Β. Κεδίκογλου - κατά νόμον--, οι οποίες βαρειές συκοφαντικές δυσφημήσεις προκλήθηκαν με τις υπ' αριθμόν 6802/12-2-99 και 7332/3-3-99 Ερωτήσεις που κατέθεσε στη Βουλή και τις οποίες έδωσε ο ίδιος με Δελτίο του Τύπου στη δημοσιότητα και στα ΜΜΕ, και πήραν έτσι το δρόμο της εκλαϊκευσης, σε βάρος μου. 

2. Σ' αυτές τις ΔΥΟ Ερωτήσεις του Β. Κεδίκογλου στη Βουλή, εκ 45 σελίδων απήντησα, υποχρεωμένος από τον Κανονισμό της Βουλής, προσηκόντως. 

Κατόπιν, ύστερα από την εμφάνιση και νέων στοιχείων σε βάρος του Β.Κ. έκαμα βελτιωμένη απάντηση στον κ. Πρόεδρο της Βουλής με το υπ' αριθμ. Α.Π. 1105-1135 της 16 Μαρτίου 1999 έγγραφό μου και με το χαρακτηρισμό "ΟΡΘΗ ΕΠΑΝΑΛΗΨΗ". 

Ως εξής δε έκρινα ότι έπρεπε να ενημερωθεί η βουλή και δη κατά 4 κύκλους- Ενότητες με την ακόλουθη απάντησή μου προς τον κύριο Πρόεδρο. 

Ο πρώτος Κύκλος - Ενότητα αφορά την απάντησή μου στις ΔΥΟ Ερωτήσεις του Β.Κ. με αριθμούς 6802/12-2-99 και 7332/3-3-99. 

Ο δεύτερος Κύκλος - Ενότητα αφορά τις παρατηρήσεις του Υπουργείου Εθνικής 'Αμυνας πάνω σε 10 Ερωτήσεις του Β.Κ. με τις οποίες επέρχεται δριμύς κόλαφος στο πρόσωπό του και εξόχως εξευτελιστικό "της προσωπικότητάς του" ράπισμα, που ένας σχιζοφρενής και παρανοϊκός καθίσταται πανελληνίως περίγελως, κοινώς ρεζίλι, με τη σφραγίδα του Ελληνικού Κράτους. Και εν προκειμένω, του Υπουργείου Εθνικής 'Αμυνας! Οι απαντήσεις του Υπουργείου δίδονται σε φωτοτυπία των κειμένων πάνω στις ισάριθμες Ερωτήσεις του. 

Η ενότητα αυτή περιλαμβάνει τουτέστιν την Ερώτηση ενώπιον της βουλής αφενός, και την Απάντηση του Υπουργείου αφετέρου. 

Ο τρίτος Κύκλος - Ενότητα αφορά τις Απαντήσεις, επίσης κόλαφο, στις παρειές του Β.Κ. του Δήμου Περιστερίου. 

Και τέλος ο τέταρτος Κύκλος - Ενότητα αφορά το ποινικό αδίκημα της νοθεύσεως εγγράφου, του άρθρου 219 του Ποινικού μας Κώδικα, όπως προλέχθηκε, με τη δόλια στοιχειοθέτηση σε βάρος μου συκοφαντίας, διά της κατασκευής της κατηγορίας ότι, τάχα, υπηρέτησα στα Τάγματα Ασφαλείας. Μια βλακώδης κυριολεκτικώς, υπό φρενοβλαβούς, κατασκευή (!) με την οποία κατηγορία κατά του "κ." Β. Κεδίκογλου θα ασχοληθούμε στο τέλος και ύστερα από την κονιορτοποίηση του περιεχομένου των ΔΥΟ Ερωτήσεων του της 12 Φεβρουαρίου και της 3ης Μαρτίου 1999. 

(Να σημειωθεί ότι η όλη δε απόκρουση προς εντελή ενημέρωση της Βουλής αποτελείται από 180 σελίδες). 

3. Είχα καταστήσει γνωστό, κ. Πρόεδρε, ότι κάθε συκοφάντης που θα επιχειρήσει να ασελγήσει πάνω στην Εθνική Αντίσταση και στη πασίδηλη αντιστασιακή μου ιδιότητα θα αντιμετωπίσει το Δικαστήριο. 'Ηδη τρεις δημοσιογράφει έχουν αμετάκλητη καταδίκη για συκοφαντική δυσφήμηση γιατί είπαν απλώς "ο εφεδρικός ΕΛΑΣ της Αθήνας - και κάτι τρέχει". Ενώ ο ΕΛΑΣ της Αθήνας ήταν ένοπλο τμήμα του Γενικού Στρατηγείου του ΕΛΑΣ. 

Και ότι"ο Γιαννόπουλος δεν πολέμησε τους Γερμανούς". 

Κατριβάνος και Κεδίκογλου αλληλοβοηθηθέντες στην ατιμία και την κακοήθεια βρίσκονται κάτω από ποινική δίωξη. 

Την έναρξη μιας ύποπτης αμφισβήτησης έκαμε ο Ριζοσπάστης το Φεβρουάριο του 1997 με το εξής σχόλιο "ότι εγώ, τάχα σε σχέση με τους "συντρόφους" μου χρησιμοποιώ ορισμένα πλέον "προσόντα". 'Οπως ότι πέρασα ένα φεγγάρι από τον εφεδρικό ΕΛΑΣ που τα αξιοποιώ για να ταξιδεύω σήμερα με διαβατήριο όχι μόνο ληγμένο αλλά και πλαστό". Κι αυτό για να μειώσει το ΚΚΕ τον ήρωα - Κωτσάκη - Νέστορα, Καπετάνιο του Α' Σώματος ΕΛΑΣ της Αθήνας, ο οποίος ύστερα από την αποχώρηση του Φλωράκη είχε ειπεί: "Πάει κι ο Τελευταίος των Μοϊκανών". 

Ριζοσπάστης και ΚΚΕ βρίσκονται πίσω από τον κάθε συκοφάντη εναντίον μου". 

Πήρε όμως ο "Ρ" τότε σκληρή και οδυνηρή απάντηση. 

4. Αλλά τώρα το ΚΚΕ ξεκάμπισε δια του κοινοβουλευτικού του εκπροσώπου Ευστρατίου Κόρακα, ο οποίος είπε: 

"Για την υπόθεση του κ. Κεδίκογλου έχουμε διαβάσει πολλές ερωτήσεις του, έχουμε ακούσει αγορεύσεις του και έχουμε δει ντοκουμέντα, τα οποία φανταζόμαστε ότι είναι πραγματικά!". 

Θα εισπράξει και το ΚΚΕ τα επίχειρα της κακίας του. 

Μαζί και ο κ. Ευστράτιος Κόρακας. 

Την 'Εκθεση των αξιωματικών του ΕΛΑΣ για τη μάχη της Ιστιαίας της 1/4/1944 την έχετε στα αρχεία σας κ. Κόρακα. Δεν σας την έδωσε το ΚΚΕ προτού μιλήσετε; Αυτά ισχύουν και για τον κ. Κωστόπουλο. 

Εχω καταστήσει γνωστό στην κοινή γνώμη, ύστερα από τις αλλεπάλληλες ερωτήσεις του Β. Κεδίκογλου στη Βουλή, κάπου 19 τον αριθμόν, σε βαθμό παρανοϊκού παραληρηματικού χαρακτήρα, ότι αιτία της αιφνίδιας έξαψής του, εναντίον μου, ήταν η υπεράσπιση που έκαμα κατά καθήκον ως Υπουργός Δικαιοσύνης του Εισαγγελέα Χαλκίδας κ. Αγγελή στη Βουλή βαλλόμενου, προπηλακιζόμενου και συκοφαντούμενου κατά κακοήθη του επίθεση (ότι στη Χαλκίδα εδρεύει μια συμμορία της οποίας ο πρόεδρος είναι ο εισαγγελέας και αρχηγός ο διοικητής της αστυνομίας, "τι θα γίνει με τον "ανεξέλεγκτο", τον "εντιμότατο κ. Εισαγγελέα", τον "κ. εισαγγελέα που ολιγωρεί") γιατί εκείνος και πολύ ορθώς αρνήθηκε να ικανοποιήσει τα ψυχοπαθή και σχιζοφρενικά καπρίτσια του, στην περιοχή της Εύβοιας, όπου τα πάντα ως αποδείχθηκε εκ των υστέρων είχε καθυποτάξει ο Β. Κεδίκογλου με τη βάρβαρη και γκαγκστερική του πολιτική κάτώ από τις δικές του επιθυμίες! Του έσπασε, δηλαδή, ένεκα της θέσης που πήρα ως Υπουργός Δικαιοσύνης, ο Τσαμπουκάς του, στην Εύβοια, και ο ψευτοπαλληκαρισμός, και η ψευτονταήδικη συμπεριφορά του. 

4. Και στη συνέχεια ο δημόσιος εκ μέρους μου χαρακτηρισμός σε βάρος του ότι πρόκειται για ψυχοπαθή και σχιζοφρενή προσωπικότητα εκτός ψυχιατρείου (και περί τούτου ουδεμία του αντίδραση). Στις 19 δε ερωτήσεις του στη Βουλή απήντησε το Υπουργείο Εθνικής Αμυνας με 504 έγγραφα εκ του στρατιωτικού μου φακέλλου στοιχεία (που κατά το παρελθόν αρνήθηκαν να μου χορηγήσουν) και με μια απάντηση καταπέλτη εναντίον του που τον κάνει κυριολεκτικώς ρεζίλι ως άνθρωπο, ως Βουλευτή και ως πολιτική προσωπικότητα για τα παρανοϊκά του παραληρήματα, τις ηλιθιότητές του! Πλην εκείνος ούτε λέξη ν' αρθρώσει μπροστά σ' αυτόν τον καταιγισμό εναντίον του! Απαντάει σχιζοφρενικά! 

7. Και το χείριστο! Ενώ ο χαρακτηρισμένος από μένα ψυχοπαθής και σχιζοφρενής Β.Κ. είχε δηλώσει δημοσίως ότι παραιτείται από το προνόμιο της ασυλίας του Βουλευτή (άλλο αν αυτό το προνόμιο αποτελεί θεσμό δημοσίας τάξεως -jus Cogens- και δεν εναπόκειται σε δικαίωμα του Βουλευτή να παραιτείται ή όχι από την ασυλία γιατί δεν δίδεται στο πρόσωπο, αλλά στο αξίωμα). Επίσης είχε στείλει επιστολή "στον Εισαγγελέα της Πρωτευούσης" κ. Κολιοκώστα με την παράκληση να στείλει γρήγορα τις δικογραφίες στη Βουλή για να γίνει γρήγορα η δίκη του που ως κατηγορούμενος "θ' αποδείξει την αλήθεια"... των παραληρηματικών του εκρήξεων!!! 

Και ιδού πού κατέληξε η ανανδρία του! Να εκλιπαρήσει κατά την προχθεσινή συνεδρίαση της Βουλής, γονυκλινής, όπως μου είπαν, τους Βουλευτές της Ν.Δ. να μην τον παραπέμψουν, όπως επίσης ζήτησε και συγγνώμη από το Βουλευτή του ΚΚΕ Ευστράτιο Κόρακα για τα χαστούκια που επέφερε στις παρειές του μέσα στη Βουλή! Κι εκείνος ευθυγραμμίστηκε. 

Και λέξη δεν είπε και για τους ψευτοπαλληκαρισμούς του. Κουβέντα. Ο δείλαιος και ο άνανδρος. Τα κατάπιε όλα για το ότι θέλει τη δίκη γρήγορα και για το γράμμα του στον Εισαγγελέα. Καταστάς ούτος περίγελως πανελληνίως!!! 

5. και ζήτησε να μου ξηλώσουν τις επωμίδες του αξιωματικού ο Β. Κεδίκογλου με χυδαία συκοφαντική γλώσσα. Να επιστρέψω τους μισθούς της αναπηρικής μου ιδιότητας κ.α. Ξέχασε να ειπεί να μου αφαιρεθούν οι τιμητικές διακρίσεις του κράτους καθώς και ξένων κρατών και ξένων αντιστασιακών οργανώσεων. Ο μόνος εκ των Ελλήνων και των Ελληνίδων των Δέκα Εκατομμυρίων Ελλήνων. Ο ψυχοπαθής και ο σχιζοφρενής ύστερα από 58 χρόνια. Αμφισβήτησε τη στρατιωτική πολεμική του ιδιότητα στην Αλβανία, τη στρατιωτική πολεμική μου δράση. Αμφισβήτησε τον τραυματισμό μου στην πρώτη γραμμή του πυρός επί κεφαλής της διμοιρίας μου, και τους επαίνους των διοικητών μου λοχαγού και συνταγματάρχη, για τη συμβολή μου την κατάληψη του 1328 υψώματος βορείως Πόγραδετς στη μάχη της 7 Απριλίου 1941 σ' επίθεση της ΧΙΙΙ Μεραρχίας (τελευταία μάχη του Μετώπου της Αλβανίας με κατεύθυνση προς το Ελμπασάν). Αμφισβήτησε την τιμητική προαγωγή μου σ' ανώτερο βαθμό, λόγω του τραυματισμού μου επί του πεδίου της μάχης και της αναπηρικής μου εκ τούτου ιδιότητας, όπως και τις προτάσεις απονομής πολεμικών σταυρών και διακρίσεων κ.ά. Μια σχιζοφρενική έξαψη του ανδρός. 

Τραυματίστηκα βαρειά την 7/4/41 και βγήκα από το Νοσοκομείο τέλος Ιουλίου, κι όταν παρουσιάστηκα στο Στρατιωτικό Ταμείο εκεί συναντηθήκαμε, τότε, Αξιωματικοί και Υπαξιωματικοί και κάθε μήνα συναντώμεθα για το μισθό, αντιλήφθηκα από τους συναδέλφους μου ότι είχα καταστεί θρύλος για τη δράση μου. "Ο επιλοχίας με την εξαίρετη πολεμική δράση και με το βαρύ μου τραυματισμό, ο ήρωας της Αλβανίας". Ο Γιαννόπουλος θρύλος! Κι αυτή η εκτίμηση στο πρόσωπό μου απ' όλο το Σώμα των αξιωματικών και υπαξιωματικών οδήγησε 4 φορές τους αξιωματικούς ανακριτές που χειρίστηκαν μηνύσεις εναντίον μου το 1945 - 1947, στη φρίκη και την κάψα του εμφυλίου πολέμου μηνύσεις χιτών και ταγματασφαλιτών που σήμαιναν εκτελεστικό απόσπασμα να με κηρύξουν αθώον! 'Ολα περιέχονται λεπτομερώς στο φάκελλο της Δικογραφίας. 

'Οπως αμφισβήτησε και την αντιστασιακή μου ιδιότητα που αποτελούν αυτά πασίδηλα γεγονότα. 

Και πασίδηλο γεγονός είναι εκείνο που δεν χρήζει αποδείξεως, όπως π.χ. ότι "ο ήλιος ανατέλλει εξ ανατολών και δύει προς δυσμάς". 

9. Πάντως το Συνέδριο του ΠΑΣΟΚ και εν απουσία μου μάλιστα τον εξέβαλε της Κεντρικής του Επιτροπής, που επί πολλά χρόνια θήτευε και δεν θα είναι μακρινή η ώρα που θα τον εκδιώξει το ΠΑΣΟΚ και από τις τάξεις του. 

Είναι γνωστό δε ότι ο Βουλευτής Β' Αθηνών Ευάγγελος Γιαννόπουλος τιμάται με 115.000 σταυρούς. 

10. 'Οσον δε αφορά το γεγονός ότι ο πατέρας του υπήρξε πατεντάτος δοσίλογος, διερμηνέας και συνεργάτης των γερμανών και μαυραγορίτης, τούτο δεν αναφέρεται μόνο στο βιβλίο του Αναγνωστόπουλου "Η Εύβοια υπό κατοχήν" σελ. 318 αλλά και στο βιβλίο του Γ. Δουατζή αδελφού του καπετάν 'Ορθρυ "Το Ημερολόγιο του καπετάν 'Οθρυ" ο οποίος δολοφονήθηκε στο Δομοκό το 1945 από τους Βουρλάκηδες, σελ. 694 επ. 

Και το μεν βιβλίο "Οι ταγματασφαλίτες" της 'Εκδοσης Τολίδη εξηφανίσθη από παντού με τη φροντίδα του Β.Κ. 

Υπάρχει όμως και η 'Εκδοση της Αιχμής του 1983, που ο κ. Β. Κ. δεν τη γνώριζε για να την εξαφανίσει και κείνη, η οποία βρέθηκε στην Εθνική Βιβλιοθήκη, όπου καταγράφεται η μάχη της Ιστιαίας την 1/4/1944 κατά την οποίαν στόχος του ΕΛΑΣ υπήρξε "να μπει φωτιά στο σπίτι του Σίμου Κεδίκογλου" και να συλληφΘεί ο διαβόητος στρατηγός Λιάκος - "Νομάρχης" της Εύβοιας και αρχηγός των Ταγμάτων Ασφαλείας της Εύβοιας, δολοφόνος εκατοντάδων αγωνιστών με έδρα την Ιστιαία και στρατηγείο το σπίτι του διερμηνέα των Γερμανών "Σίμου Κεδίκογλου". Το βιβλίο αυτό φίλος μου μου το προσέφερε. 

Και κατά την οποία μάχη σκοτώθηκε ο στρατηγός Λιάκος μέσα στο σπίτι του δοσίλογου Συμεών, πλην η στρατιωτική εκείνη επιχείρηση -ως στρατιωτική- απέτυχε. Με 15 νεκρούς από την πλευρά του ΕΛΑΣ. Και πολλούς από τα Τάγματα Ασφαλείας. 

Και η μόνη επιτυχία της επιχείρησης υπήρξε η εξόντωση του προδότη στρατηγού Λιάκου την 1/4/ 1944 στο σπίτι του δοσίλογου Συμεών Κεδίκογλου, που του είχε παραχωρήσει, για την οποία εξόντωση πανηγύρισε όλος ο Αντιστασιακός κόσμος της χώρας. Η έκδοση της Αιχμής του ξέφυγε. 

11. Είμαι καλεσμένος από αγωνιστές της Εθνικής Αντίστασης Βετεράνους Ευβοιείς να τους επισκεφθώ και θα το πράξω. 

Στη Δίκη του είμαι βέβαιος ότι ως ψυχοπαθής και σχιζοφρενής δεν θα τύχει καταλογισμού θα του αναγνωσθεί το ακαταλόγιστο και ότι ετέλει σε κατάσταση νοσηρής διαταράξεως των πνευματικών του λειτουργιών και διατάραξη της συνειδήσεώς του και δεν είχε την ικανότητα να αντιληφθεί το άδικο της πράξης του (Π.Κ. 37). 

12. Και το νυστέρι για τον Β.Κ. θα χωθεί βαθειά και για τη στάση του στη Δικτατορία και πώς πλούτισε τότε, φέρεται ζάπλουτος."). 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, δεν έχει ζητήσει κανένας άλλος το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γνωρίζετε, κύριε Πρόεδρε, ότι είμαι σύντομος και θα κάνω μία παρατήρηση την οποία θεωρώ επιτακτικό μου χρέος να κάνω. Η σημερινή συζήτηση, κύριε Πρόεδρε και κύριοι συνάδελφοι, αποδεικνύει κατά τρόπο ανάγλυφο, αλλά θα μπορούσα να πω και τραγικό πόσο επιτακτική είναι η ανάγκη να αναθεωρηθεί το άρθρο του Συντάγματος για τη βουλευτική ασυλία. 

Κάνω έκκληση στο ΠΑΣΟΚ, στην ηγεσία του, σε όλους, υπάρχει ακόμα καιρός, να πάψει να διασύρεται ο πολιτικός κόσμος. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση επί των αιτήσεων άρσεως ασυλίας των συναδέλφων. 

Θα διακόψουμε σ' αυτό το σημείο, θα προχωρήσουμε στο νομοθετικό μας έργο και θα επανέλθουμε εάν θα υπάρχει.... κατά τον Κανονισμό αριθμός. Υπάρχει, αλλά νομίζω για ένα θέμα αιτήσεως άρσεως ασυλίας... 

ΙΩΑΝΝΗΣ ΚΕΦΑΛΟΓΙΑΝΝΗΣ: Να προχωρήσουμε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι. 

Δικαιούμαι από τον Κανονισμό να διακόψω σ' αυτό το σημείο τη διαδικασία. 

Νομίζω ότι επί αιτημάτων άρσεως ασυλίας καλό είναι να είναι όσο το δυνατόν μεγαλυτέρα η συμμετοχή των συναδέλφων στις ψηφοφορίες. 

(Θόρυβος στην Αίθουσα)

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ για λίγο; 

ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, όπως γνωρίζετε έχουμε στη συνέχεια το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων. Εφόσον υπάρξει ενδεχόμενο ψηφοφορίας επί του νομοσχεδίου εκείνου θα γίνει και η ψηφοφορία και επί των αιτήσεων άρσεως ασυλίας. 'Αλλως στην αυριανή συνεδρίαση θα γίνουν οι ψηφοφορίες αυτές. 

Είμαι υποχρεωμένος κάποιους κανόνες να τους βλέπω στην ουσία τους και όχι στον τύπο τους. 

ΠΡΟΚΟΠΗΣ ΠΑΥΛΟΠΟΥΛΟΣ : Κύριε Πρόεδρε, μπορώ για μισό λεπτό; 

ΠΡΟΕΔΡΟΣ (Απόστολος Κακλαμάνης): Ορίστε, κύριε Παυλόπουλε. 

ΠΡΟΚΟΠΗΣ ΠΑΥΛΟΠΟΥΛΟΣ: Αν δεν γίνει ονομαστική ψηφοφορία, κύριε Πρόεδρε, σπάνια κατά την εκτίμησή μου θα υπάρχει τόσο πλήθος συναδέλφων όσοι είμαστε σήμερα. Φοβούμαι ότι ή θα πάμε πάρα πολύ αργότερα όταν θα έχουμε την πρώτη ονομαστική ψηφοφορία ή θα έχουμε πολύ ολιγότερο αριθμό συναδέλφων. Εγώ πιστεύω ότι είναι καιρός να την κάνουμε τώρα. 

ΠΡΟΕΔΡΟΣ (Απόστολος Κακλαμάνης): 'Οχι, κύριε Παυλόπουλε, για τον απλούστατο λόγο ότι πολλοί συνάδελφοι ήλθαν, παρηκολούθησαν και απήλθαν. Είναι όμως γνωστό ότι πολλοί συνάδελφοι, θεωρούν ότι δεν θα διεξαχθεί αμέσως η ψηφοφορία για τις άρσεις ασυλίας. Εφόσον θα γίνει ψηφοφορία και επί του νομοσχεδίου, τότε θα δούμε, αν μεν υπάρχει απαρτία θα γίνει απόψε η ψηφοφορία. 'Αλλως θα γίνει αύριο. Αυτό είναι το λογικό. Σας παρακαλώ να με διευκολύνετε σε μερικά πράγματα. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη. 

Υπουργείου Υγείας και Πρόνοιας. 

Ψήφιση στο σύνολο του σχεδίου νόμου: "Ανάπτυξη και εκσυγχρονισμός των υπηρεσιών ψυχικής υγείας και άλλες διατάξεις". 

Η ψήφισή του στο σύνολο θα γίνει κατά τη διάρκεια της σημερινής συνεδριάσεως. 

Υπουργείου Περιβάλλοντος, Χωροταξίας και Δημοσίων 'Εργων. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Διεθνούς Σύμβασης για τη διατήρηση των αποδημητικών ειδών της άγριας πανίδας και άλλες διατάξεις". 

Η συζήτηση του νομοσχεδίου θα αρχίσει σήμερα. 

Υπουργείου Δικαιοσύνης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κώδικας Διοικητικής Δικονομίας". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Του ιδίου Υπουργείου. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της σύμβασης για την έκδοση μεταξύ των Κρατών-Μελών της Ευρωπαϊκής 'Ενωσης". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμεθα στην ψήφιση στο σύνολο του σχεδίου νόμου του Υπουργείου Υγείας και Πρόνοιας: "Ανάπτυξη και εκσυγχρονισμός των υπηρεσιών ψυχικής υγείας και άλλες διατάξεις". 

Ο Υφυπουργός Υγείας και Πρόνοιας κ. Κοτσώνης, έχει το λόγο προκειμένου να κάνει, αν έχει, κάποια νομοτεχνική παρατήρηση. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, η μόνη νομοτεχνική βελτίωση που έχω να κάνω και παρακαλώ τη Βουλή να την εγκρίνει, είναι η εξής: Στο άρθρο 12 παράγραφος 7 ύστερα από τις λέξεις "του ΚοιΣΠΕ" προστίθεται εδάφιο ως εξής: "Ισχύουν οι διατάξεις της παρ. 5 του άρθρου 3 του ν. 1667/1986". 

ΔΗΜΗΤΡΙΟΣ ΣΙΟΥΦΑΣ: Δεν μπορεί να γίνει αυτό, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Μια στιγμή, κύριε Σιούφα. Οι εισηγητές έχουν να κάνουν καμιά παρατήρηση; 'Οχι. 

Ορίστε, κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, εδώ κατά την ψήφιση στο σύνολο δεν μπορεί να μπει ολόκληρη διάταξη την ώρα που και από τον Κανονισμό απαγορεύεται και που δεν είναι κανείς σε θέση αυτήν τη στιγμή να αξιολογήσει τι είδους επίπτωση μπορεί να έχει στον Κανονισμό. Αν παρελείφθη κατά τη διαδικασία της ψήφισης να έλθει με τροπολογία σε άλλο νομοσχέδιο. 

ΠΡΟΕΔΡΟΣ (Απόστολος Κακλαμάνης): Κύριε Σιούφα, η διάταξη αυτή όπως με πληροφορεί η υπηρεσία και όπως προκύπτει από τα Πρακτικά, συνεζητήθη. 'Ηταν δηλαδή στο κείμενο που είχε υπόψη του το Σώμα. Κατά την ψήφιση, προφανώς από εντελώς τυπική παράλειψη δεν ετέθη. 

'Εχω τη γνώμη ότι εφόσον το Σώμα κατά τη συζήτηση του νομοσχεδίου είχε υπόψη του αυτήν τη διάταξη, θα έπρεπε να ψηφιστεί. 'Ομως δεν θα ρωτήσω τώρα το Σώμα αν ψηφίζεται ή όχι το νομοσχέδιο, προκειμένου να διευκρινιστεί καλύτερα αυτό το θέμα και επανερχόμεθα για την ψήφισή του. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η μη ψήφιση οφείλεται στη διαδικασία μεταφοράς από την υπηρεσία της διάταξης ή δεν ετέθη ... 

ΠΡΟΕΔΡΟΣ (Απόστολος Κακλαμάνης): Δεν είμαι σε θέση αυτήν τη στιγμή να σας απαντήσω, διότι η υπηρεσία ... 

ΔΗΜΗΤΡΙΟΣ ΣΙΟΥΦΑΣ: Σύμφωνοι. Γι' αυτό και η Νέα Δημοκρατία... 

ΠΡΟΕΔΡΟΣ (Απόστολος Κακλαμάνης): Σας παρακαλώ μη σπεύδετε. Αφού δεν θα το θέσω τώρα σε ψηφοφορία, θα το δούμε το θέμα. 

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε, γιατί μπορεί να μην είμαστε εδώ. Λέγω ότι η θέση της Νέας Δημοκρατίας... 

ΠΡΟΕΔΡΟΣ (Απόστολος Κακλαμάνης): Σας παρακαλώ. Φαντάζεστε να κληθεί το Σώμα να ψηφίσει το νομοσχέδιο χωρίς να το γνωρίζετε; Αλίμονο. Θα κρατηθεί τώρα... 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με συγχωρείτε. Αν μεν είναι κατά τη μεταφορά από την υπηρεσία η παράλειψη... 

ΠΡΟΕΔΡΟΣ (Απόστολος Κακλαμάνης): Δεν είμαι σε θέση αυτήν τη στιγμή να απαντήσω επ' αυτού. Γι' αυτό θα διευκρινιστεί και θα επανέλθει το θέμα, αφού ενημερωθείτε για να είστε και παρών. Αλίμονο! 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, με συγχωρείτε. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, εφόσον τίθεται αυτό το θέμα και μέχρις ότου διευκρινιστεί, θα κρατηθεί το νομοσχέδιο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Μήπως μπορούσα να βοηθήσω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): 'Οχι τώρα, κύριε Υπουργέ, διότι εφόσον αυτή είναι η θέση που διατυπώνει η Αξιωματική Αντιπολίτευση, καλό είναι να διευκρινιστεί το θέμα, χωρίς να γίνει τώρα η συζήτηση και εφόσον αρθεί η επιφύλαξη επανερχόμεθα. 

Προχωρούμε, κύριοι συνάδελφοι, στο νομοσχέδιο του Υπουργείου Δικαιοσύνης: "Κύρωση της Σύμβασης για την έκδοση μεταξύ των Κρατών-Μελών της Ευρωπαϊκής 'Ενωσης". 

Η σύμβαση αυτή ψηφίστηκε στην επιτροπή κατά πλειοψηφία και διατυπώθηκε επιφύλαξη από το ΚΚΕ, από τον Συνασπισμό της Αριστεράς και της Προόδου και το ΔΗ.Κ.ΚΙ. 

Ορίστε, κύριε Κωστόπουλε, έχετε το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Το καταψηφίζουμε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Το καταψηφίζουμε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Το καταψηφίζουμε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ερωτάται λοιπόν το Σώμα: Γίνεται δεκτό το νομοσχέδιο: "Κύρωση της Σύμβασης για την έκδοση μεταξύ των Κρατών-Μελών της Ευρωπαϊκής 'Ενωσης" κατ' αρχήν, κατ' άρθρο και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δικαιοσύνης: "Κύρωση της Σύμβασης για την έκδοση μεταξύ των Κρατών-Μελών της Ευρωπαϊκής 'Ενωσης" έγινε δεκτό κατά πλειοψηφία σε μόνη συζήτηση κατ' αρχήν, κατ' άρθρον και στο σύνολο και έχει ως εξής: 

“ Κύρωση της Σύμβασης για την έκδοση μεταξύ των Κρατών - Μελών της Ευρωπαϊκής 'Ενωσης 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Σύμβαση για την έκδοση μεταξύ των Κρατών - Μελών της Ευρωπαϊκής 'Ενωσης, και το συνημμένο σε αυτήν Παράρτημα, που υπογράφηκαν στο Δουβλίνο στις 27 Σεπτεμβρίου 1996, το κείμενο των οποίων σε πρωτότυπο στην ελληνική γλώσσα έχει ως εξής: 

ΣΥΜΒΑΣΗ

η οποία καταρτίζεται βάσει του άρθρου Κ3 της Συνθήκης για την Ευρωπαϊκή 'Ενωση, για την έκδοση μεταξύ των Κρατών - Μελών της Ευρωπαϊκής 'Ενωσης, 

ΤΑ ΥΨΗΛΑ ΣΥΜΒΑΛΛΟΜΕΝΑ ΜΕΡΗ της παρούσας Σύμβασης, Κράτη - Μέλη της Ευρωπαϊκής 'Ενωσης, 

ΑΝΑΦΕΡΟΜΕΝΑ στην πράξη του Συμβουλίου της Ευρωπαϊκής 'Ενωσης, της 27ης Σεπτεμβρίου 1996, 

ΕΠΙΘΥΜΩΝΤΑΣ να βελτιώσουν τη δικαστική συνεργασία σε ποινικές υποθέσεις μεταξύ των Κρατών - Μελών, όσον αφορά τόσο την άσκηση των ποινικών διώξεων όσο και την εκτέλεση των καταδικαστικών αποφάσεων, 

ΑΝΑΓΝΩΡΙΖΟΝΤΑΣ τη σημασία της έκδοσης στον τομέα της δικαστικής συνεργασίας για την υλοποίηση αυτών των στόχων, 

ΥΠΟΓΡΑΜΜΙΖΟΝΤΑΣ ότι τα Κράτη - Μέλη έχουν κοινό συμφέρον να εξασφαλίσουν την ταχεία και αποτελεσματική λειτουργία των διαδικασιών έκδοσης, στο βαθμό που το πολίτευμά τους βασίζεται στις δημοκρατικές αρχές και που τα Κράτη - Μέλη σέβονται τις υποχρεώσεις που καθορίζονται από τη σύμβαση για την προάσπιση των δικαιωμάτων του ανθρώπου και των θεμελιωδών ελευθεριών, η οποία υπεγράφη στη Ρώμη στις 4 Νοεμβρίου 1950, 

ΕΚΦΡΑΖΟΝΤΑΣ την εμπιστοσύνη τους στη δομή και στη λειτουργία των δικαστικών τους συστημάτων και την ικανότητα όλων των Κρατών - Μελών να εγγυώνται δίκαιη διαδικασία, 

ΕΧΟΝΤΑΣ ΚΑΤΑ ΝΟΥ ότι το Συμβούλιο κατάρτισε, με την από 10 Μαρτίου 1995 πράξη του, τη σύμβαση για την απλουστευμένη διαδικασία έκδοσης μεταξύ των Κρατών - Μελών της Ευρωπαϊκής 'Ενωσης, 

ΛΑΜΒΑΝΟΝΤΑΣ ΥΠΟΨΗ το ενδιαφέρον να συναφθεί μεταξύ των Κρατών - Μελών της Ευρωπαϊκής 'Ενωσης σύμβαση που θα συμπληρώνει την Ευρωπαϊκή Σύμβαση Εκδόσεως, της 13ης Δεκεμβρίου 1957, και τις άλλες ισχύουσες συμβάσεις επί του θέματος αυτού, 

ΕΚΤΙΜΩΝΤΑΣ ότι οι διατάξεις των συμβάσεων αυτών συνεχίζουν να εφαρμόζονται για όλα τα ζητήματα που δεν ρυθμίζονται στην παρούσα Σύμβαση, 

ΣΥΜΦΩΝΗΣΑΝ ΣΤΙΣ ΑΚΟΛΟΥΘΕΣ ΔΙΑΤΑΞΕΙΣ: 

'Αρθρο 1

Γενικές διατάξεις

1. Η παρούσα Σύμβαση έχει ως αντικείμενο τη συμπλήρωση των διατάξεων και τη διευκόλυνση της εφαρμογής μεταξύ των Κρατών - Μελών της Ευρωπαϊκής 'Ενωσης: 

- της ευρωπαϊκής σύμβασης εκδόσεως, της 13ης Δεκεμβρίου 1957, εφεξής καλουμένης "ευρωπαϊκή σύμβαση εκδόσεως", 

- της ευρωπαϊκής σύμβασης για την καταστολή της τρομοκρατίας, της 27ης Ιανουαρίου 1977, εφεξής καλουμένης "ευρωπαϊκή σύμβαση για την καταστολή της τρομοκρατίας", 

- της σύμβασης, της 19ης Ιουνίου 1990, για την εφαρμογή της Συμφωνίας του Schengen, της 14ης Ιουνίου 1985, σχετικά με τη σταδιακή κατάργηση των ελέγχων στα κοινά σύνορα, στα πλαίσια των σχέσεων μεταξύ των Κρατών - Μελών που μετέχουν σε αυτήν τη σύμβαση, και 

- του κεφαλαίου Ι της συνθήκης περί εκδόσεως και δικαστικής συνδρομής σε ποινικές υποθέσεις μεταξύ του Βασιλείου του Βελγίου, του Μεγάλου Δουκάτου του Λουξεμβούργου και του Βασιλείου των Κάτω Χωρών, της 27ης Ιουνίου 1962, όπως τροποποιήθηκε από το πρωτόκολλο της 11ης Μαΐου 1974, στο εξής καλουμένης "Συνθήκη Μπενελούξ", στα πλαίσια των σχέσεων μεταξύ των Κρατών - Μελών της οικονομικής ένωσης Μπενελούξ. 

2. Η παράγραφος 1 δεν επηρεάζει την εφαρμογή ευνοϊκότερων διατάξεων των διμερών ή πολυμερών συμφωνιών μεταξύ Κρατών - Μελών, ούτε, όπως προβλέπεται στο άρθρο 28 παράγραφος 3 της ευρωπαϊκής σύμβασης εκδόσεως, τις συνομολογηθείσες ρυθμίσεις σε θέματα έκδοσης βάσει ομοιόμορφης νομοθεσίας ή αμοιβαίων νομοθετικών ρυθμίσεων, που προβλέπουν την εκτέλεση στο έδαφος Κράτους - Μέλους των ενταλμάτων σύλληψης τα οποία έχουν εκδοθεί στο έδαφος άλλου Κράτους - Μέλους. 

'Αρθρο 2

Πράξεις για τις οποίες χωρεί έκδοση

1. 'Εκδοση χωρεί για πράξεις οι οποίες τιμωρούνται από το δίκαιο του Κράτους - Μέλους που ζητεί την έκδοση με στερητική της ελευθερίας ποινή ή στερητικό της ελευθερίας μέτρο ασφαλείας, ανωτάτου ορίου δώδεκα τουλάχιστον μηνών, καθώς και από το δίκαιο του Κράτους - Μέλους από το οποίο ζητείται η έκδοση με στερητική της ελευθερίας ποινή ή στερητικό της ελευθερίας μέτρο ασφαλείας, ανωτάτου ορίου έξι τουλάχιστον μηνών. 

2. Το Κράτος - Μέλος από το οποίο ζητείται η έκδοση δεν μπορεί να την αρνηθεί, για το λόγο ότι η νομοθεσία του δεν προβλέπει το ίδιο είδος στερητικού της ελευθερίας μέτρου ασφαλείας με αυτό της νομοθεσίας του Κράτους - Μέλους που τη ζητεί. 

3. Το άρθρο 2 παράγραφος 2 της ευρωπαϊκής σύμβασης εκδόσεως και το άρθρο 2 παράγραφος 2 της Συνθήκης Μπενελούξ εφαρμόζονται επίσης όταν ορισμένες πράξεις τιμωρούνται με χρηματικές ποινές. 

'Αρθρο 3

Σύσταση και συμμορία (Conspiration 

et association de malfaiteurs)

1. 'Οταν το αδίκημα το οποίο θεμελιώνει την αίτηση έκδοσης χαρακτηρίζεται, από το δίκαιο του Κράτους - Μέλους που τη ζητεί, ως σύσταση ή συμμορία και τιμωρείται με στερητική της ελευθερίας ποινή ή με στερητικό της ελευθερίας μέτρο ασφαλείας, ανωτάτου ορίου δώδεκα τουλάχιστον μηνών, τότε δεν επιτρέπεται άρνηση εκδόσεως για το λόγο ότι, οι ίδιες αυτές πράξεις δεν στοιχειοθετούν αδίκημα σύμφωνα με το δίκαιο του Κράτους - Μέλους από το οποίο ζητείται η έκδοση, εφόσον η σύσταση ή η συμμορία έχουν σκοπό την τέλεση: 

α) ενός ή πλειόνων αδικημάτων εκ των αναφερομένων στα άρθρα 1 και 2 της ευρωπαϊκής σύμβασης για την καταστολή της τρομοκρατίας ή 

β) οποιουδήποτε άλλου αδικήματος, το οποίο τιμωρείται με στερητική της ελευθερίας ποινή ή με στερητικό της ελευθερίας μέτρο ασφαλείας ανωτάτου ορίου δώδεκα τουλάχιστον μηνών στον τομέα της διακίνησης ναρκωτικών και άλλων μορφών οργανωμένης εγκληματικότητας ή άλλων πράξεων βίας στρεφομένων κατά της ζωής, της σωματικής ακεραιότητας ή της ελευθερίας ενός προσώπου ή πράξεων, οι οποίες συνιστούν κοινό κίνδυνο κατά προσώπων. 

2. Προκειμένου να διαπιστωθεί αν η σύσταση ή συμμορία έχουν σκοπό τη διάπραξη ενός εκ των αδικημάτων που αναφέρονται στα στοιχεία α) ή β) της παραγράφου 1 του παρόντος άρθρου, το Κράτος - Μέλος από το οποίο ζητείται η έκδοση λαμβάνει υπόψη τις πληροφορίες που περιέχονται στο ένταλμα συλλήψεως ή άλλο διωκτικό τίτλο της ίδιας νομικής ισχύος ή στην καταδικαστική απόφαση του εκζητούμενου προσώπου ή στην έκθεση των πραγματικών περιστατικών που προβλέπεται στο άρθρο 12 παράγραφος 2 στοιχείο β) της ευρωπαϊκής σύμβασης εκδόσεως ή στο άρθρο 11 παράγραφος 2 στοιχείο β) της Συνθήκης Μπενελούξ. 

3. Κάθε Κράτος - Μέλος, όταν προβαίνει στην κοινοποίηση που αναφέρεται στο άρθρο 18 παράγραφος 2, μπορεί να δηλώσει ότι επιφυλάσσεται του δικαιώματος να μην εφαρμόσει την παράγραφο 1 ή να την εφαρμόσει υπό ορισμένες ειδικές προϋποθέσεις. 

4. Οποιοδήποτε Κράτος - Μέλος, το οποίο έχει διατυπώσει επιφύλαξη βάσει της παραγράφου 3, καθιστά λόγο έκδοσης, βάσει του άρθρου 2 παράγραφος 1, τη συμπεριφορά οποιουδήποτε προσώπου που συμβάλλει στη διάπραξη, από ομάδα προσώπων που δρουν με κοινό σκοπό, ενός ή πλειόνων αδικημάτων στον τομέα της τρομοκρατίας κατά την έννοια των άρθρων 1 και 2 της ευρωπαϊκής σύμβασης για την καταστολή της τρομοκρατίας, της διακίνησης ναρκωτικών και άλλων μορφών οργανωμένης εγκληματικότητας ή άλλων πράξεων βίας στρεφομένων κατά της ζωής, της σωματικής ακεραιότητας ή της ελευθερίας ενός προσώπου ή πράξεων, οι οποίες συνιστούν κοινό κίνδυνο κατά προσώπων, τιμωρουμένων με στερητική της ελευθερίας ποινή ή με στερητικό της ελευθερίας μέτρο ασφαλείας ανωτάτου ορίου δώδεκα τουλάχιστον μηνών, ακόμη και όταν το πρόσωπο αυτό δεν συμμετέχει στην εκτέλεση αυτήν καθ' εαυτή του σχετικού ή των σχετικών αδικημάτων, η συμβολή του πρέπει να είναι εκ προθέσεως και να πραγματοποιείται εν γνώσει είτε του σκοπού και της γενικής εγκληματικής δραστηριότητας της ομάδας είτε της προθέσεως της ομάδας να διαπράξει το σχετικό ή τα σχετικά αδικήματα. 

'Αρθρο 4

Απόφαση που επιβάλλει στέρηση της ελευθερίας σε χώρο 

διάφορο ενός σωφρονιστικού καταστήματος

Δεν επιτρέπεται άρνηση εκδόσεως για το λόγο ότι η σχετική αίτηση βασίζεται, σύμφωνα με το άρθρο 12 παράγραφος 2 στοιχείο α) της ευρωπαϊκής σύμβασης εκδόσεως ή το άρθρο 11 παράγραφος 2 στοιχείο α) της Συνθήκης Μπενελούξ, σε απόφαση της δικαστικής αρχής του εκζητούντος Κράτους - Μέλους, η οποία έχει σκοπό τη στέρηση της ελευθερίας ενός προσώπου με τοποθέτησή του σε χώρο διάφορο ενός σωφρονιστικού καταστήματος. 

'Αρθρο 5

Πολιτικά εγκλήματα

1. Για τους σκοπούς της εφαρμογής της παρούσας Σύμβασης, κανένα αδίκημα δεν μπορεί να θεωρείται από το Κράτος - Μέλος από το οποίο ζητείται η έκδοση ως πολιτικό έγκλημα, ως πράξη συναφής προς πολιτικό έγκλημα ή ως έγκλημα εμφορούμενο από πολιτικά κίνητρα. 

2. Κάθε Κράτος - Μέλος, όταν προβαίνει στην κοινοποίηση που αναφέρεται στο άρθρο 18 παράγραφος 2, μπορεί να δηλώσει ότι θα εφαρμόζει την παράγραφο 1 του παρόντος άρθρου μόνο ως προς: 

α) τα αδικήματα που αναφέρονται στα άρθρα 1 και 2 της ευρωπαϊκής σύμβασης για την καταστολή της τρομοκρατίας και 

β) τις πράξεις που χαρακτηρίζονται ως σύσταση ή συμμορία, που αντιστοιχούν στην περιγραφή συμπεριφοράς που αναφέρεται στο άρθρο 3 παράγραφος 4, με σκοπό διάπραξη ενός ή πλειόνων αδικημάτων εκ των αναφερομένων στα άρθρα 1 και 2 της ευρωπαϊκής σύμβασης για την καταστολή της τρομοκρατίας. 

3. Οι διατάξεις του άρθρου 3 παράγραφος 2 της ευρωπαϊκής σύμβασης εκδόσεως και του άρθρου 5 της ευρωπαϊκής σύμβασης για την καταστολή της τρομοκρατίας παραμένουν αμετάβλητες. 

4. Οι επιφυλάξεις που έχουν διατυπωθεί ως προς το άρθρο 13 της ευρωπαϊκής σύμβασης για την καταστολή της τρομοκρατίας δεν ισχύουν για την έκδοση μεταξύ των Κρατών - Μελών. 

'Αρθρο 6

Φορολογικά αδικήματα

1. Προκειμένου περί φόρων και τελών, τελωνείων και συναλλάγματος, έκδοση χωρεί επίσης υπό τις προϋποθέσεις που προβλέπει η παρούσα Σύμβαση, η ευρωπαϊκή σύμβαση εκδόσεως και η Συνθήκη Μπενελούξ, και για τις πράξεις οι οποίες κατά τη νομοθεσία του Κράτους - Μέλους από το οποίο ζητείται η έκδοση αντιστοιχούν σε αδίκημα της ιδίας φύσεως. 

2. Δεν επιτρέπεται άρνηση της εκδόσεως για το λόγο ότι η νομοθεσία του Κράτους - Μέλους από το οποίο ζητείται η έκδοση δεν επιβάλλει ιδίου τύπου φόρους ή τέλη ή δεν προβλέπει ιδίου τύπου ρύθμιση περί φόρων και τελών, τελωνείων και συναλλάγματος με εκείνη του εκζητούντος Κράτους - Μέλους. 

3. Κάθε Κράτος - Μέλος, όταν προβαίνει στην κοινοποίηση που αναφέρεται στο άρθρο 18 παράγραφος 2, μπορεί να δηλώσει ότι θα παραχωρεί την έκδοση για φορολογικό αδίκημα μόνο για πράξεις οι οποίες μπορούν να στοιχειοθετήσουν αδίκημα περί ειδικών φόρων καταναλώσεως, φόρου προστιθέμενης αξίας ή τελωνείων. 

'Αρθρο 7

'Εκδοση ημεδαπών

1. Δεν επιτέπεται άρνηση της έκδοσης για το λόγο ότι ο εκζητούμενος είναι υπήκοος του Κράτους - Μέλους από το οποίο ζητείται η έκδοση, κατά την έννοια του άρθρου 6 της ευρωπαϊκής σύμβασης εκδόσεως. 

2. Κάθε Κράτος - Μέλος, όταν προβαίνει στην κοινοποίηση που αναφέρεται στο άρθρο 18 παράγραφος 2, μπορεί να δηλώσει ότι δεν θα παραχωρεί την έκδοση υπηκόων του ή ότι θα την επιτρέπει μόνον υπό ορισμένες προϋποθέσεις που καθορίζει. 

3. Οποιαδήποτε επιφύλαξη, η οποία προβλέπεται στην παράγραφο 2, έχει ισχύ πέντε ετών, η οποία αρχίζει από την πρώτη ημέρα της εφαρμογής της παρούσας Σύμβασης από το ενδιαφερόμενο Κράτος - Μέλος. Πάντως, η επιφύλαξη αυτή μπορεί να ανανεωθεί για διαδοχικές περιόδους της ίδιας διάρκειας. 

Δώδεκα μήνες πριν από την ημερομηνία εκπνοής της επιφύλαξης, ο θεματοφύλακας ενημερώνει το ενδιαφερόμενο Κράτος - Μέλος για τη λήξη της εν λόγω επιφύλαξης. 

Το Κράτος - Μέλος κοινοποιεί στο θεματοφύλακα, το αργότερο τρεις μήνες πριν από την εκπνοή κάθε πενταετούς περιόδου, εάν διατηρεί την επιφύλαξή του, εάν την τροποποιεί προκειμένου να απλοποιήσει τις προϋποθέσεις έκδοσης ή εάν την αίρει. 

Ελλείψει της κοινοποίησης που αναφέρεται στο προηγούμενο εδάφιο, ο θεματοφύλακας ενημερώνει το ενδιαφερόμενο Κράτος - Μέλος ότι η επιφύλαξή του θεωρείται ότι παρατείνεται αυτομάτως για μια περίοδο έξι μηνών, πριν από τη λήξη της οποίας αυτό το Κράτος - Μέλος οφείλει να προβεί στην κοινοποίηση. Κατά τη λήξη της περιόδου αυτής, η έλλειψη κοινοποίησης συνεπάγεται τη λήξη της ισχύος της επιφύλαξης. 

'Αρθρο 8

Παραγραφή

1. Δεν επιτρέπεται άρνηση της έκδοσης για το λόγο ότι έχει επέλθει παραγραφή της ποινικής διώξεως ή της ποινής, βάσει της νομοθεσίας του Κράτους - Μέλους από το οποίο ζητείται η έκδοση. 

2. Το Κράτος - Μέλος από το οποίο ζητείται η έκδοση μπορεί να μην εφαρμόζει την παράγραφο 1, όταν η αίτηση έκδοσης αιτιολογείται από πραγματικά περιστατικά αναγόμενα στην αρμοδιότητα αυτού του Κράτους - Μέλους, σύμφωνα με το ποινικό του δίκαιο. 

'Αρθρο 9

Αμνηστία

Η έκδοση δεν χορηγείται για αδίκημα που καλύπτεται από αμνηστία στο Κράτος - Μέλος, από το οποίο ζητείται η έκδοση, εάν το κράτος αυτό είχε την αρμοδιότητα για τη δίωξη του αδικήματος αυτού, σύμφωνα με το ποινικό του δίκαιο. 

'Αρθρο 10

Πράξεις διαφορετικές από αυτές που

δικαιολόγησαν την αίτηση έκδοσης

1. Για πράξεις που τελέσθηκαν πριν από την παράδοσή του, πλην αυτών οι οποίες δικαιολογούν την αίτηση έκδοσης, το εκδιδόμενο πρόσωπο μπορεί, χωρίς να είναι αναγκαίο να ληφθεί η σύμφωνη γνώμη του Κράτους - Μέλους από το οποίο ζητείται η έκδοση: 

α) να διωχθεί ή να δικασθεί όταν οι πράξεις δεν τιμωρούνται με ποινή ή μέτρο ασφαλείας, στερητικά της ελευθερίας, 

β) να διωχθεί ή να δικασθεί στο μέτρο που οι ποινικές διώξεις δεν συνεπάγονται την εφαρμογή μέτρου περιοριστικού της ατομικής του ελευθερίας, 

γ) να υποβληθεί σε εκτέλεση ποινής ή μέτρο που δεν στερεί την ελευθερία, συμπεριλαμβανομένης της χρηματικής ποινής ή μέτρου, ή μέτρου που υποκαθίσταται στην ποινή, ακόμα και εάν αυτό περιορίζει την ατομική του ελευθερία, 

δ) να διωχθεί, να δικασθεί, να κρατηθεί εν όψει της εκτέλεσης ποινής ή μέτρου ασφαλείας ή να υποβληθεί σε οιοδήποτε άλλο περιορισμό της ατομικής του ελευθερίας εάν, μετά την παράδοσή του, παραιτηθεί ρητώς του ευεργετήματος του κανόνα της ειδικότητας για συγκεκριμένες πράξεις προγενέστερες της παράδοσής του. 

2. Η προβλεπόμενη στην παράγραφο 1 στοιχείο δ) παραίτηση του εκδιδόμενου προσώπου υποβάλλεται ενώπιον των αρμόδιων δικαστικών αρχών του εκζητούντος Κράτους - Μέλους και καταχωρείται σε πρακτικό, σύμφωνα με το εσωτερικό δίκαιο του κράτους αυτού. 

3. Κάθε Κράτος - Μέλος λαμβάνει τα αναγκαία μέτρα, ούτως ώστε να εξασφαλίζεται ότι η παραίτηση, που αναφέρεται στην παράγραφο 1 στοιχείο δ), λαμβάνεται υπό προϋποθέσεις από τις οποίες συνάγεται ότι το πρόσωπο εκφράζεται ελευθέρως και εν πλήρη γνώσει των σχετικών συνεπειών. Προς τούτο, το εκδιδόμενο πρόσωπο έχει το δικαίωμα να επικουρείται από νομικό παραστάτη. 

4. 'Οταν το Κράτος - Μέλος από το οποίο ζητείται η έκδοση έχει προβεί σε δήλωση σύμφωνα με το άρθρο 6 παράγραφος 3, η παράγραφος 1 στοιχεία α), β) και γ) του παρόντος άρθρου δεν εφαρμόζεται στα αδικήματα φορολογικού χαρακτήρα, εκτός από εκείνα που αναφέρονται στο άρθρο 6 παράγραφος 3. 

'Αρθρο 11

Τεκμήριο συναίνεσης του Κράτους - Μέλους 

από το οποίο ζητείται η έκδοση

Κάθε Κράτος - Μέλος μπορεί να δηλώσει, όταν προβαίνει στην κοινοποίηση που αναφέρεται στο άρθρο 18 παράγραφος 2 ή καθ' οιονδήποτε άλλο χρόνο, ότι, τα πλαίσια των σχέσεών του με τα άλλα Κράτη - Μέλη που έκαναν την ίδια δήλωση, τεκμαίρεται ότι έχει δοθεί η συναίνεση που προβλέπεται στο άρθρο 14 παράγραφος 1 στοιχείο α) της ευρωπαϊκής σύμβασης εκδόσεως και το άρθρο 13 παράγραφος 1 στοιχείο α) της Συνθήκης Μπενελούξ, εκτός εάν δηλώσει το αντίθετο όταν παραχωρεί την έκδοση σε συγκεκριμένη περίπτωση. 

Αν το Κράτος - Μέλος δηλώσει, στη συγκεκριμένη περίπτωση, ότι δεν τεκμαίρεται ότι έχει δοθεί η συναίνεσή του, τότε εξακολουθεί να ισχύει το άρθρο 10 παράγραφος 1. 

'Αρθρο 12

Επανέκδοση σε άλλο Κράτος - Μέλος

1. Το άρθρο 15 της ευρωπαϊκής σύμβασης εκδόσεως και το άρθρο 14 παράγραφος 1 της Συνθήκης Μπενελούξ δεν εφαρμόζονται στις αιτήσεις επανέκδοσης ενός Κράτους - Μέλους προς ένα άλλο Κράτος - Μέλος. 

2. Κάθε Κράτος - Μέλος, όταν προβαίνει στην κοινοποίηση που αναφέρεται στο άρθρο 18 παράγραφος 2, μπορεί να δηλώσει ότι το άρθρο 15 της ευρωπαϊκής σύμβασης εκδόσεως και το άρθρο 14 παράγραφος 1 της Συνθήκης Μπενελούξ εξακολουθούν να εφαρμόζονται, εκτός αν ορίζεται διαφορετικά στο άρθρο 13 της σύμβασης για την απλουστευμένη διαδικασία εκδόσεως μεταξύ των Κρατών - Μελών της Ευρωπαϊκής 'Ενωσης(1) ή εάν το ενδιαφερόμενο πρόσωπο συναινεί να επανεκδοθεί σε άλλο Κράτος - Μέλος. 

'Αρθρο 13

Κεντρική αρχή και διαβίβαση εγγράφων

δια τηλεομοιοτυπίας

1. Κάθε Κράτος - Μέλος ορίζει μια κεντρική αρχή ή, εάν αυτό προβέπεται από τη συνταγματική του τάξη, κεντρικές αρχές, επιφορτισμένες με τη διαβίβαση και παραλαβή των αιτήσεων έκδοσης και των απαραίτητων εγγράφων για την υποστήριξη των εν λόγω αιτήσεων, καθώς και της λοιπής επίσημης αλληλογραφίας της σχετικής με τις αιτήσεις εκδόσεως, εκτός αντιθέτου διατάξεως της παρούσας Σύμβασης. 

2. Κάθε Κράτος - Μέλος, όταν προβαίνει στην κοινοποίηση, που αναφέρεται στο άρθρο 18 παράγραφος 2, δηλώνει την αρχή ή τις αρχές που έχει ορίσει κατ' εφαρμογή της παραγράφου 1 του παρόντος άρθρου. Γνωστοποιεί στο θεματοφύλακα κάθε τροποποίηση του ορισμού αυτού. 

3. Η αίτηση εκδόσεως και τα έγγραφα τα οποία αναφέρονται στην παράγραφο 1 μπορούν να σταλούν δια τηλεομοιοτυπίας. Κάθε κεντρική αρχή διαθέτει συσκευή για τη διαβίβαση και παραλαβή αυτών των εγγράφων και μεριμνά για να βρίσκεται σε λειτουργία. 

4. 'Οταν γίνεται χρήση του μηχανήματος τηλεομοιοτυπίας για την εφαρμογή του παρόντος άρθρου, η επικοινωνία κρυπτογραφείται από ένα κρυπτογραφικό μηχάνημα συνδεδεμένο με τη συσκευή που διαθέτει η κεντρική αρχή, ώστε να εξασφαλίζεται η προέλευση και η εμπιστευτικότητα της διαβίβασης. Τα Κράτη - Μέλη συνεννοούνται για τις πρακτικές ρυθμίσεις εφαρμογής του παρόντος άρθρου. 

5. Προκειμένου να διασφαλίζεται η αυθεντικότητα των εγγράφων έκδοσης, η κεντρική αρχή του εκζητούντος Κράτους - Μέλους δηλώνει στην αίτησή της ότι βεβαιώνει ότι τα διαβιβαζόμενα έγγραφα για την υποστήριξη της αίτησής της συμφωνούν με τα πρωτότυπα και περιγράφει τη σελιδοποίησή τους. Εάν το Κράτος - Μέλος από το οποίο ζητείται η έκδοση αμφισβητεί τη συμφωνία αυτήν, η κεντρική του αρχή δικαιούται να απαιτεί από την κεντρική αρχή του εκζητούντος Κράτους - Μέλους να προσκομίσει τα πρωτότυπα έγγραφα ή ακριβές αντίγραφό τους εντός ευλόγου προθεσμίας, είτε δια της διπλωματικής οδού είτε δια κάθε άλλης αμοιβαίως συμφωνηθείσας οδού. 

'Αρθρο 14

Συμπληρωματικές πληροφορίες

Κάθε Κράτος - Μέλος μπορεί να δηλώσει, όταν προβαίνει στην κοινοποίηση που αναφέρεται στο άρθρο 18 παράγραφος 2 ή καθ' οιονδήποτε άλλο χρόνο, ότι, στα πλαίσια των σχέσεών του με τα άλλα Κράτη - Μέλη που έχουν κάνει την ίδια δήλωση, οι δικαστικές αρχές ή οι λοιπές αρμόδιες αρχές αυτών των άλλων Κρατών - Μελών μπορούν, ενδεχομένως, να απευθυνθούν απευθείας στις δικαστικές αρχές ή τις λοιπές αρμόδιες αρχές του, οι οποίες είναι επιφορτισμένες με την ποινική δίωξη του εκζητούμενου προσώπου για να ζητήσουν συμπληρωματικές πληροφορίες, σύμφωνα με το άρθρο 13 της ευρωπαϊκής σύμβασης εκδόσεως ή το άρθρο 12 της Συνθήκης Μπενελούξ. 

Με την υποβολή της δήλωσης αυτής, το Κράτος - Μέλος ορίζει τις δικαστικές αρχές ή άλλες αρμόδιες αρχές του που είναι εξουσιοδοτημένες για να ζητούν, να γνωστοποιούν ή να παραλαμβάνουν αυτές τις συμπληρωματικές πληροφορίες. 

'Αρθρο 15

Αυθεντικότητα

Οποιοδήποτε έγγραφο ή αντίγραφο εγγράφου που διαβιβάζεται, για το σκοπό της έκδοσης, δεν υπόκειται σε πιστοποίηση της αυθεντικότητας ή σε άλλες αντίστοιχες διατυπώσεις, εκτός αντιθέτων ρητών διατάξεων της παρούσας Σύμβασης, της ευρωπαϊκής σύμβασης εκδόσεως ή της Συνθήκης Μπενελούξ. Στην τελευταία αυτήν περίπτωση, τα αντίγραφα εγγράφων θεωρούνται ως αυθεντικά από τη στιγμή που επικυρώθηκαν από τις δικαστικές αρχές οι οποίες εξέδωσαν το πρωτότυπο ή από την κεντρική αρχή που αναφέρεται στο άρθρο 13. 

'Αρθρο 16

Διαμεταγωγή

Σε περίπτωση διαμεταγωγής, κατά την έννοια του άρθρου 21 της ευρωπαϊκής σύμβασης εκδόσεως και του άρθρου 21 της Συνθήκης Μπενελούξ, μέσω του εδάφους Κράτους - Μέλους προς άλλο Κράτος - Μέλος, εφαρμόζονται οι ακόλουθες διατάξεις: 

α) οι πληροφορίες που περιέχονται στην αίτηση διαμεταγωγής πρέπει να είναι επαρκείς, ώστε να επιτρέπουν στο Κράτος - Μέλος διαμεταγωγής να αξιολογήσει την αίτηση και να λάβει ως προς το εκδιδόμενο πρόσωπο τα αναγκαία μέτρα εξαναγκασμού για την εκτέλεση της διαμεταγωγής. 

Για το σκοπό αυτόν, οι ακόλουθες πληροφορίες κρίνονται επαρκείς: 

- η ταυτότητα του εκδιδόμενου προσώπου, 

- η ύπαρξη εντάλματος σύλληψης ή διωκτικού τίτλου της αυτής νομικής ισχύος ή εκτελεστής απόφασης, 

- η φύση και ο νομικός χαρακτηρισμός του αδικήματος, 

- η περιγραφή των πραγματικών περιστατικών τέλεσης του αδικήματος, συμπεριλαμβανομένων του χρόνου και του τόπου, 

β) η αίτηση διαμεταγωγής, καθώς και οι πληροφορίες οι προβλεπόμενες στο στοιχείο α) μπορούν να σταλούν στο Κράτος - Μέλος διαμεταγωγής με κάθε μέσο το οποίο αφήνει γραπτά ίχνη. Το Κράτος - Μέλος διαμεταγωγής γνωστοποιεί την απόφασή του με την ίδια διαδικασία,

γ) σε περίπτωση χρησιμοποίησης αεροπορικής γραμμής χωρίς προβλεπόμενη ενδιάμεση προσγείωση, εάν πραγματοποιηθεί έκτακτη προσγείωση, το εκζητούν Κράτος - Μέλος παρέχει στο ενδιαφερόμενο Κράτος - Μέλος, τις προβλεπόμενες στο στοιχείο α) πληροφορίες,

δ) υπό την επιφύλαξη των διατάξεων της παρούσας Σύμβασης, και ιδίως των άρθρων 3, 5 και 7, το άρθρο 21 παράγραφοι 1, 2, 5 και 6 της ευρωπαϊκής σύμβασης εκδόσεως, καθώς και το άρθρο 21 παράγραφος 1 της Συνθήκης Μπενελούξ εξακολουθούν να εφαρμόζονται. 

'Αρθρο 17

Επιφυλάξεις

Η παρούσα Σύμβαση δεν μπορεί να αποτελέσει αντικείμενο οποιασδήποτε επιφύλαξης, εκτός εκείνων οι οποίες ρητώς προβλέπονται σε αυτήν. 

'Αρθρο 18

'Εναρξη ισχύος

1. Η παρούσα Σύμβαση υπόκειται στην αποδοχή της από τα Κράτη - Μέλη, σύμφωνα με τους αντίστοιχους συνταγματικούς τους κανόνες. 

2. Τα Κράτη - Μέλη κοινοποιούν στο Γενικό Γραμματέα του Συμβουλίου της Ευρωπαϊκής 'Ενωσης την ολοκλήρωση των διαδικασιών που απαιτούν οι συνταγματικοί τους κανόνες για την αποδοχή της παρούσας Σύμβασης. 

3. Η παρούσα Σύμβαση αρχίζει να ισχύει ενενήντα ημέρες μετά την αναφερόμενη στην παράγραφο 2 κοινοποίηση από το Κράτος - Μέλος της Ευρωπαϊκής 'Ενωσης κατά την έκδοση της πράξης από το Συμβούλιο για την κατάρτιση της παρούσας Σύμβασης, που εκπληρώνει τελευταίο τη διατύπωση αυτήν. 

4. Μέχρι την έναρξη της ισχύος της παρούσας Σύμβασης, κάθε Κράτος - Μέλος, όταν προβαίνει στην κοινοποίηση που αναφέρεται στην παράγραφο 2 ή καθ' οιονδήποτε άλλο χρόνο, μπορεί να δηλώσει ότι, καθ' όσον το αφορά, η Σύμβαση αυτή έχει εφαρμογή στις σχέσεις του με τα Κράτη - Μέλη που έχουν κάνει την ίδια δήλωση. Οι δηλώσεις αυτές αποκτούν ισχύ ενενήντα ημέρες μετά την ημερομηνία της κατάθεσής τους. 

5. Η παρούσα Σύμβαση εφαρμόζεται μόνο στις αιτήσεις που υποβλήθηκαν μετά την ημερομηνία της έναρξης της ισχύος της ή της θέσης της σε εφαρμογή στις σχέσεις μεταξύ του Κράτους - Μέλους από το οποίο ζητείται η έκδοση και του εκζητούντος Κράτους - Μέλους. 

'Αρθρο 19

Προσχώρηση νέων Κρατών - Μελών

1. Η παρούσα Σύμβαση είναι ανοικτή προς προσχώρηση για κάθε κράτος που γίνεται μέλος της Ευρωπαϊκής 'Ενωσης. 

2. Το κείμενο της παρούσας Σύμβασης, που καταρτίζεται στη γλώσσα του προσχωρούντος Κράτους - Μέλους από το Συμβούλιο της Ευρωπαϊκής 'Ενωσης, είναι αυθεντικό. 

3. Τα έγγραφα προσχώρησης κατατίθενται στο θεματοφύλακα. 

4. Η παρούσα Σύμβαση αρχίζει να ισχύει ως προς κάθε κράτος που προσχωρεί σε αυτήν ενενήντα ημέρες μετά την κατάθεση του εγγράφου προσχώρησής του ή την ημερομηνία έναρξης της ισχύος της Σύμβασης αυτής, εάν αυτή δεν έχει ακόμα τεθεί σε ισχύ κατά την εκπνοή της ειρημένης περιόδου των ενενήντα ημερών. 

5. Εάν η παρούσα Σύμβαση δεν έχει ακόμη αρχίσει να ισχύει κατά την κατάθεση του εγγράφου προσχώρησής τους, το άρθρο 18 παράγραφος 4 εφαρμόζεται στα προσχωρούντα Κράτη - Μέλη. 

'Αρθρο 20

Θεματοφύλακας

1. Ο Γενικός Γραμματέας του Συμβουλίου της Ευρωπαϊκής 'Ενωσης είναι θεματοφύλακας της παρούσας Σύμβασης. 

2. Ο θεματοφύλακας δημοσιεύει στην Επίσημη Εφημερίδα των Ευρωπαϊκών Κοινοτήτων την κατάσταση των εγκρίσεων και προσχωρήσεων, τις δηλώσεις και επιφυλάξεις, καθώς και οποιεσδήποτε άλλες κοινοποιήσεις σχετικά με την παρούσα Σύμβαση. 

Σε πίστωση των ανωτέρω, οι υπογράφοντες πληρεξούσιοι έθεσαν την υπογραφή τους κάτω από την παρούσα Σύμβαση. 

'Εγινε σε ένα μόνο αντίτυπο, στην αγγλική, γαλλική, γερμανική, δανική, ελληνική, ισπανική, ιρλανδική, ιταλική, ολλανδική, πορτογαλική, σουηδική και φινλανδική γλώσσα και όλα τα κείμενα είναι εξίσου αυθεντικά. Το αντίτυπο αυτό θα κατατεθεί στα αρχεία της Γενικής Γραμματείας του Συμβουλίου της Ευρωπαϊκής 'Ενωσης. Ο Γενικός Γραμματέας διαβιβάζει επικυρωμένο αντίγραφο σε κάθε Κράτος - Μέλος. 


Σελίδα 6189 μέχρι και Σελίδα 6192
είναι σε PDF 

Κοινή δήλωση σχετικά με το δικαίωμα ασύλου

Τα Κράτη - Μέλη δηλώνουν ότι η παρούσα Σύμβαση δεν θίγει το δικαίωμα ασύλου, όπως αναγνωρίζεται από τα αντίστοιχα Συντάγματά τους, ούτε την εφαρμογή από αυτά τα Κράτη - Μέλη των διατάξεων της σύμβασης σχετικά με το καθεστώς των προσφύγων, της 28ης Ιουλίου 1951, συμπληρωθείσα από τη σύμβαση για το καθεστώς των απάτριδων, της 28ης Σεπτεμβρίου 1954, και το πρωτόκολλο σχετικά με το καθεστώς των προσφύγων, της 31ης Ιανουαρίου 1967. 

Δήλωση της Δανίας, της Φινλανδίας και της 

Σουηδίας σχετικά με το άρθρο 7 

της παρούσας Σύμβασης

Η Δανία, η Φινλανδία και η Σουηδία επιβεβαιώνουν ότι -όπως αναφέρθηκε κατά τις διαπραγματεύσεις τους περί προσχωρήσεως στις Συμφωνίες του Schengen- δεν θα επικαλούνται σε σχέση με τα λοιπά Κράτη - Μέλη που εξασφαλίζουν ίση μεταχείριση, τις δηλώσεις τις οποίες έκαναν στα πλαίσια του άρθρου 6 παράγραφος 1 της ευρωπαϊκής σύμβασης εκδόσεως, ως λόγο άρνησης της εκδόσεως κατοίκων μη βορείων κρατών. 

Δήλωση σχετικά με την έννοια του όρου "ημεδαπός"

Το Συμβούλιο σημειώνει τη δέσμευση των Κρατών - Μελών να εφαρμόσουν τη σύμβαση του Συμβουλίου της Ευρώπης, της 21ης Μαρτίου 1983, για τη μεταφορά καταδίκων έναντι των υπηκόων κάθε Κράτους - Μέλους κατά την έννοια του άρθρου 3 παράγραφος 4 της εν λόγω Σύμβασης. 

Η δέσμευση των Κρατών - Μελών που αναφέρεται στο πρώτο εδάφιο αναλαμβάνεται χωρίς να θίγεται η εφαρμογή του άρθρου 7 παράγραφος 2 της παρούσας Σύμβασης. 

Δήλωση της Ελλάδας σχετικά με το άρθρο 5

Η Ελλάδα ερμηνεύει το άρθρο 5 υπό το πρίσμα της παραγράφου 3 του ίδιου άρθρου. Η ερμηνεία αυτή διασφαλίζει το σεβασμό των προϋποθέσεων του Ελληνικού Συντάγματος, το οποίο: 

- προβλέπει ρητώς ότι απαγορεύεται η έκδοση αλλοδαπού διωκομένου δια την υπέρ της ελευθερίας δράση του και 

- διακρίνει τα πολιτικά εγκλήματα από τα λεγόμενα σύνθετα, για τα οποία δεν προβλέπεται το αυτό καθεστώς όπως για τα πολιτικά εγκλήματα. 

Δήλωση της Πορτογαλίας σχετικά με την έκδοση που ζητείται για έγκλημα για το οποίο επαπειλείται ποινή ή μέτρο ασφάλειας εφ' όρου ζωής

'Εχοντας διατυπώσει επιφύλαξη ως προς την ευρωπαϊκή σύμβαση εκδόσεως του 1957, σύμφωνα με την οποία δεν θα παραχωρεί την έκδοση προσώπων όταν αυτά εκζητούνται για έγκλημα για το οποίο επαπειλείται ποινή ή μέτρο ασφαλείας εφ' όρου ζωής, η Πορτογαλία δηλώνει ότι όταν η έκδοση ζητείται για έγκλημα για το οποίο επαπειλείται ποινή η μέτρο ασφαλείας εφ' όρου ζωής θα παραχωρεί την έκδοση, τηρουμένων των σχετικών διατάξεων του Συντάγματός της, όπως ερμηνεύθηκαν από το συνταγματικό Δικαστήριό της, μόνον εφόσον κρίνει επαρκείς τις εγγυήσεις που παρέχει το εκζητούν Κράτος - Μέλος ότι θα προωθήσει, σύμφωνα με τη νομοθεσία του και την πρακτική του, όσον αφορά την εκτέλεση των ποινών, τα πρόσφορα μέτρα των οποίων θα μπορούσε να απολαύει το εκζητούμενο πρόσωπο. 

Η Πορτογαλία επιβεβαιώνει την ισχύ των υποχρεώσεων που έχουν αναληφθεί με τις ισχύουσες διεθνείς συμφωνίες, των οποίων αποτελεί συμβαλλόμενο μέρος, και ιδίως βάσει του άρθρου 5 της σύμβασης για την προσχώρηση της Πορτογαλίας στη σύμβαση εφαρμογής του Schengen. 

Δήλωση του Συμβουλίου σχετικά με τη συνέχεια 

που θα δοθεί στη Σύμβαση 

Το Συμβούλιο δηλώνει: 

α) ότι θεωρεί σκόπιμο να προβαίνει, βάσει των πληροφοριών που παρέχονται από τα Κράτη - Μέλη, σε περιοδική εξέταση: 

- της εφαρμογής της παρούσας Σύμβασης, 

- της λειτουργίας της όταν θα έχει τεθεί σε ισχύ, 

- της δυνατότητας των Κρατών - Μελών να τροποποιούν τις επιφυλάξεις που διατύπωσαν στα πλαίσια της παρούσας Σύμβασης, προκειμένου να απλοποιηθούν οι προϋποθέσεις εκδόσεως ή να αρθούν οι επιφυλάξεις αυτές, 

- της λειτουργίας των διαδικασιών έκδοσης μεταξύ των Κρατών - Μελών σε γενικότερη προοπτική, 

β) ότι θα εξετάσει, ένα χρόνο μετά την έναρξη ισχύος της παρούσας Σύμβασης, την ενδεχόμενη μεταβίβαση αρμοδιότητας στο Δικαστήριο των Ευρωπαϊκών Κοινοτήτων. 

'Αρθρο δεύτερο

Δηλώσεις της Ελλάδας κατά την κοινοποίηση στο Γενικό Γραμματέα του Συμβουλίου της Eυρωπαϊκής 'Ενωσης της ολοκλήρωσης των διαδικασιών για την αποδοχή της παρούσας Σύμβασης: 

α) Σύμφωνα με την παρ. 2 του άρθρου 5: 

Η Ελλάδα θα εφαρμόζει την παρ. 1 του άρθρου 5 μόνο ως προς: αα) τα αδικήματα που αναφέρονται στα άρθρα 1 και 2 της Ευρωπαϊκής Σύμβασης για την καταστολή της τρομοκρατίας και ββ) τις πράξεις που χαρακτηρίζονται ως σύσταση ή συμμορία, που αντιστοιχούν στην περιγραφή συμπεριφοράς που αναφέρονται στο άρθρο 3 παράγραφος 4, με σκοπό τη διάπραξη ενός ή πλειόνων αδικημάτων εκ των αναφερομένων στα άρθρα 1 και 2 της Ευρωπαϊκής Σύμβασης για την καταστολή της τρομοκρατίας. 

β) Σύμφωνα με την παρ. 3 του άρθρου 6: 

Η Ελλάδα θα παραχωρεί την έκδοση για φορολογικό αδίκημα μόνο για πράξεις οι οποίες μπορούν να στοιχειοθετήσουν αδίκημα περί ειδικών φόρων καταναλώσεως, φόρου προστιθέμενης αξίας ή τελωνείων. 

γ) Σύμφωνα με την παρ. 2 του άρθρου 7: 

Η Ελλάδα δεν θα παραχωρεί την έκδοση υπηκόων της. 

δ) Σύμφωνα με την παρ. 2 του άρθρου 12: 

Η Ελλάδα θα εξακολουθεί να εφαρμόζει το άρθρο 15 της Ευρωπαϊκής Σύμβασης Εκδόσεως, εκτός αν το ενδιαφερόμενο πρόσωπο, το οποίο συγκατατέθηκε στην έκδοσή του, παραιτήθηκε με ρητή δήλωσή του από το ευεργέτημα του κανόνα της ειδικότητας. 

ε) Σύμφωνα με την παρ. 1 του άρθρου 13: 

Ως κεντρική αρχή, σύμφωνα με το άρθρο αυτό, ορίζεται το Υπουργείο Δικαιοσύνης. 

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Σύμβασης και του Παραρτήματος που κυρώνονται από την πλήρωση των προϋποθέσεων του άρθρου 18 αυτής. 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Tώρα προχωρούμε στη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Διεθνούς Σύμβασης για τη διατήρηση των αποδημητικών ειδών της άγριας πανίδας και άλλες διατάξεις". 

Ο εισηγητής της Πλειοψηφίας κ. Αλέξανδρος Βούλγαρης έχει το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κυρίες και κύριοι συνάδελφοι, με το νομοσχέδιο που συζητούμε σήμερα κυρώνεται σύμφωνα με το άρθρο 28 παρ. 1 του Συντάγματος η διεθνής σύμβαση για την διατήρηση των αποδημητικών ειδών... 

ΠΡΟΕΔΡΟΣ (Απόστολος Κακλαμάνης): Κύριε Βούλγαρη, με συγχωρείτε, θα σας διακόψω για λίγο. 

Κύριοι συνάδελφοι, αίρονται οι επιφυλάξεις ως προς την ψήφιση στο σύνολο του νομοσχεδίου του Υπουργείου Υγείας και Πρόνοιας. 'Ετσι δεν είναι, κύριε Σιούφα; Νομίζω ότι διευκρινίστηκε το θέμα. 

ΔΗΜΗΤΡΙΟΣ ΣΙΟΥΦΑΣ: Μάλιστα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ερωτάται το Σώμα αν γίνεται δεκτό και στο σύνολο το σχέδιο νόμου του Υπουργείου Υγείας και Πρόνοιας, μετά και από την τροποποίηση που έγινε από τον κύριο Υπουργό: "Ανάπτυξη και εκσυγχρονισμός των υπηρεσιών ψυχικής υγείας και άλλες διατάξεις". 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία, όπως τροποποιήθηκε και από τον κύριο Υπουργό. 

Συνεπώς το νομοσχέδιο του Υπουργείου Υγείας και Πρόνοιας: "Ανάπτυξη και εκσυγχρονισμός των υπηρεσιών ψυχικής υγείας και άλλες διατάξεις", έγινε δεκτό κατά πλειοψηφία σε μόνη συζήτηση, κατ' αρχήν, κατ' άρθρον και στο σύνολο, όπως τροποποιήθηκε από τον κύριο Υπουργό και έχει ως εξής: 

" Ανάπτυξη και εκσυγχρονισμός των υπηρεσιών ψυχικής υγείας και άλλες διατάξεις 

ΚΕΦΑΛΑΙΟ Α'

ΓΕΝΙΚΕΣ ΑΡΧΕΣ

'Αρθρο 1

Γενικές Αρχές Παροχής Υπηρεσιών Ψυχικής Υγείας 

1. Το Κράτος έχει την ευθύνη για την παροχή υπηρεσιών ψυχικής υγείας που έχουν σκοπό την πρόληψη, τη διάγνωση, τη θεραπεία, την περίθαλψη, καθώς και την ψυχοκοινωνική αποκατάσταση και κοινωνική επανένταξη ενηλίκων, παιδιών και εφήβων με ψυχικές διαταραχές και διαταραχές αυτιστικού τύπου και με μαθησιακά προβλήματα. 

2. Οι υπηρεσίες ψυχικής υγείας διαρθρώνονται, οργανώνονται, αναπτύσσονται και λειτουργούν σύμφωνα με τις διατάξεις του παρόντος νόμου, με βάση τις αρχές της τομεοποίησης και της κοινοτικής ψυχιατρικής, της προτεραιότητας της πρωτοβάθμιας φροντίδας, της εξωνοσοκομειακής περίθαλψης, της αποϊδρυματοποίησης, της ψυχοκοινωνικής αποκατάστασης και κοινωνικής επανένταξης, της συνέχειας της ψυχιατρικής φροντίδας, καθώς και της πληροφόρησης και εθελοντικής αρωγής της κοινότητας στην προαγωγή της ψυχικής υγείας. 

'Αρθρο 2

Γραφείο και Επιτροπή Προστασίας των Δικαιωμάτων των

Ατόμων με Ψυχικές Διαταραχές

1. Συνιστάται, στο Υπουργείο Υγείας και Πρόνοιας, στην αυτοτελή υπηρεσία προστασίας των δικαιωμάτων των ασθενών, Γραφείο για την Προστασία των Δικαιωμάτων των Ατόμων με Ψυχικές Διαταραχές. 

2. Συνιστάται Ειδική Επιτροπή Ελέγχου Προστασίας των Δικαιωμάτων των Ατόμων με Ψυχικές Διαταραχές στην Επιτροπή Ελέγχου Προστασίας των Δικαιωμάτων των Ασθενών του ν. 2519/1997 (ΦΕΚ 165 Α'/21.8.1997). Με απόφαση της Επιτροπής Ελέγχου Προστασίας των Ασθενών του ν. 2519/1997 ορίζεται πενταμελής Εκτελεστική Γραμματεία της Επιτροπής Ελέγχου Προστασίας των Δικαιωμάτων των Ασθενών. 

Η Ειδική Επιτροπή Ελέγχου Προστασίας των Δικαιωμάτων των Ατόμων με Ψυχικές Διαταραχές είναι επταμελής και αποτελείται από: 

α) έναν ψυχίατρο και έναν παιδοψυχίατρο, 

β) δύο κοινωνικούς λειτουργούς, 

γ) έναν από τους λοιπούς επαγγελματίες ψυχικής υγείας και 

δ) δύο νομικούς. 

Ο Πρόεδρος και τα μέλη της Ειδικής Επιτροπής Ελέγχου Προστασίας των Δικαιωμάτων των Ατόμων με Ψυχικές Διαταραχές, καθώς και οι αναπληρωτές τους, ορίζονται με απόφαση του Υπουργού Υγείας και Πρόνοιας, μετά από γνώμη της Επιτροπής Ελέγχου Προστασίας των Ασθενών του ν. 2519/1997. Με απόφαση του Υπουργού Υγείας και Πρόνοιας, που εκδίδεται μέσα σε διάστημα τριών (3) μηνών από τη δημοσίευση του παρόντος νόμου, ορίζονται τα τακτικά και αναπληρωματικά μέλη της Ειδικής Επιτροπής. 'Ενα εκ των μελών ορίζεται ως Πρόεδρος με την ίδια απόφαση. Η θητεία της Επιτροπής είναι πενταετής. 

3. Η Ειδική Επιτροπή εποπτεύει και ελέγχει την προστασία των δικαιωμάτων των ατόμων με ψυχικές διαταραχές, όπως το δικαίωμα για αξιοπρεπείς συνθήκες διαβίωσης στις Μονάδες Ψυχικής Υγείας, το δικαίωμα για εξειδικευμένη ατομική θεραπεία, το δικαίωμα να αμφισβητεί ο ασθενής στο δικαστήριο την ακούσια νοσηλεία, να συνομιλεί κατ' ιδίαν με δικηγόρο, να έχει πρόσβαση στα δεδομένα των αρχείων που τον αφορούν, το δικαίωμα να προστατεύει την περιουσία του, το δικαίωμα της κοινωνικής του επανένταξης. 

Ειδικότερα η Ειδική Επιτροπή: 

α) Δέχεται παράπονα, αναφορές ή καταγγελίες από κάθε πολίτη, οργάνωση, φορέα ή οποιαδήποτε Επιτροπή ή Αρχή. 

β) Επισκέπτεται σε τακτά χρονικά διαστήματα τις υπηρεσίες ψυχικής υγείας. 

γ) Πραγματοποιεί αυτεπαγγέλτως ή μετά από καταγγελία έκτακτες επισκέψεις σε υπηρεσίες ψυχικής υγείας. 

δ) Ενημερώνει τους πολίτες για τα δικαιώματα των ψυχικά ασθενών με κάθε πρόσφορο μέσο, όπως έκδοση ενημερωτικών φυλλαδίων, καταχωρίσεις στον Τύπο ή τηλεοπτικά μηνύματα. 

ε) Δέχεται και διερευνά περαιτέρω τις ετήσιες υποχρεωτικές εκθέσεις των υπευθύνων των υπηρεσιών ψυχικής υγείας ή των νόμιμων αναπληρωτών τους, καθώς και των τριμελών επιτροπών προάσπισης των δικαιωμάτων των ασθενών του άρθρου 1 παρ. 4 εδ. 2 του ν. 2519/1997. 

στ) Υποβάλλει ετήσιες εκθέσεις για το έργο της στον Πρόεδρο της Επιτροπής Ελέγχου Προστασίας των Δικαιωμάτων των Ασθενών. 

ζ) Υποβάλλει έκθεση κάθε φορά που διαπιστώνει παραβίαση των δικαιωμάτων των ατόμων με ψυχικές διαταραχές στον Πρόεδρο της Επιτροπής Ελέγχου Προστασίας των Δικαιωμάτων των Ασθενών του ν. 2519/ 1997, η οποία προβαίνει στις περαιτέρω νόμιμες ενέργειες, όταν κρίνεται απαραίτητο. 

η) Παρεμβαίνει κάθε φορά που διαπιστώνει παραβίαση των δικαιωμάτων των ατόμων με ψυχικές διαταραχές, προβαίνει σε συστάσεις και αποστέλλει αναφορά στο αρμόδιο όργανο για την ποινική ή πειθαρχική δίωξη. 

θ) Οργανώνει, εποπτεύει και συντονίζει σε συνεργασία με τους Δικηγορικούς Συλλόγους του τόπου κατοικίας ή διαμονής των ατόμων με ψυχικές διαταραχές την εθελοντική δικηγορική αρωγή σε θέματα προστασίας των δικαιωμάτων τους, σύμφωνα με τις αρχές οργάνωσης του τμήματος δικηγορικής αρωγής του Δικηγορικού Συλλόγου Αθηνών. 

4. Με κοινή απόφαση των Υπουργών Δικαιοσύνης και Υγείας και Πρόνοιας, μετά από εισήγηση του Προέδρου της Ολομέλειας των Προέδρων των Δικηγορικών Συλλόγων, ορίζονται οι προϋποθέσεις, τα κριτήρια, ο τρόπος οργάνωσης και παροχής της δικηγορικής αρωγής για την προστασία των δικαιωμάτων των ατόμων με ψυχικές διαταραχές και κάθε λεπτομέρεια εφαρμογής του παρόντος άρθρου. 

5. Με κοινή απόφαση των Υπουργών Οικονομικών και Υγείας και Πρόνοιας, η οποία εκδίδεται εντός τεσσάρων (4) μηνών από της δημοσιεύσεως του παρόντος, ορίζονται το ύψος της αμοιβής ή αποζημίωσης του Προέδρου και των μελών της Επιτροπής Ελέγχου Προστασίας των Ασθενών του ν. 2519/1997 και της ανωτέρω Ειδικής Επιτροπής κατά τις κείμενες διατάξεις, η γραμματειακή υποστήριξη, καθώς και κάθε λεπτομέρεια εφαρμογής του παρόντος άρθρου. 

Για τις δαπάνες κίνησης των μετακινούμενων μελών της Επιτροπής Ελέγχου Προστασίας των Ασθενών και της Ειδικής Επιτροπής ισχύουν οι κείμενες διατάξεις για τη μετακίνηση με εντολή του Δημοσίου για εκτέλεση υπηρεσίας. Οι Πρόεδροι εκδίδουν τις σχετικές εντολές μετακίνησης. Το αυτό ισχύει και για τα μέλη της Εκτελεστικής Γραμματείας της Επιτροπής Ελέγχου των Δικαιωμάτων των Ασθενών του ν. 2519/1997. 

6. Στην παρ. 1 εδ. β' του άρθρου 1 του ν. 2519/1997 προστίθεται και "ένας εκπρόσωπος της Ολομέλειας των Προέδρων των Δικηγορικών Συλλόγων που προτείνεται από αυτήν με το νόμιμο αναπληρωτή του. Ομοίως ορίζονται οι αναπληρωτές των μελών της Επιτροπής Ελέγχου Προστασίας των Δικαιωμάτων των Ασθενών". 

ΚΕΦΑΛΑΙΟ Β'

ΤΟΜΕΟΠΟΙΗΣΗ

'Αρθρο 3

Τομείς Ψυχικής Υγείας - 'Eνταξη των Μονάδων 

Ψυχικής Υγείας στους Τομείς Ψυχικής Υγείας

1. Οι Υγειονομικές Περιφέρειες διαιρούνται σε Τομείς Ψυχικής Υγείας (Το. Ψ.Υ.), με κριτήρια γεωγραφικά και πληθυσμιακά, στους οποίους εντάσσονται Μονάδες Ψυχικής Υγείας (Μ.Ψ.Υ.) που οργανώνονται σύμφωνα με τις διατάξεις του παρόντος νόμου. 

2. Με απόφαση του Υπουργού Υγείας και Πρόνοιας, μετά από γνώμη του Κ.Ε.Σ.Υ., καθορίζονται τα όρια, η περιοχή και η έδρα κάθε Τομέα Ψυχικής Υγείας εντός έξι (6) μηνών από τη δημοσίευση του παρόντος. Με την ίδια ή όμοια απόφαση γίνεται: 

α) Η σύσταση Τομέα Ψυχικής Υγείας (Το.Ψ.Υ.) σε κάθε νομό ή σε ευρύτερη περιοχή. 

β) Η σύσταση στην Αττική και το Νομό Θεσσαλονίκης, καθώς και σε όποιο νομό απαιτούν οι συνθήκες, περισσοτέρων του ενός Τομέων Ψυχικής Υγείας Ενηλίκων. Στην Αττική, στο Νομό Θεσσαλονίκης και σε όποιο νομό απαιτούν οι συνθήκες, συστήνονται και Τομείς Ψυχικής Υγείας Παιδιών και Εφήβων (Το.Ψ.Υ.Π.Ε.). 

γ) Η υπαγωγή των Τομέων Ψυχικής Υγείας που δεν διαθέτουν επαρκείς Μονάδες Ψυχικής Υγείας σε όμορους ή μη Τομείς Ψυχικής Υγείας της αυτής Υγειονομικής Περιφέρειας. 

δ) Η υπαγωγή των Τομέων Ψυχικής Υγείας που δεν διαθέτουν επαρκείς Μονάδες Ψυχικής Υγείας σε όμορους ή μη Τομείς Ψυχικής Υγείας διαφορετικής Υγειονομικής Περιφέρειας. 

3. Με απόφαση του Υπουργού Υγείας και Πρόνοιας και του τυχόν κατά περίπτωση συναρμόδιου Υπουργού ορίζονται οι Μονάδες Ψυχικής Υγείας που εντάσσονται και λειτουργούν σε κάθε Τομέα Ψυχικής Υγείας. Οι Μονάδες αυτές είναι: 

α) Οι Μονάδες Ψυχικής Υγείας που ανήκουν στα νοσοκομεία του ν.δ. 2592/1953 (ΦΕΚ 254 Α') και του ν. 1397/1983 (ΦΕΚ 143 Α'), οι Μονάδες Ψυχικής Υγείας που ανήκουν σε νομικά πρόσωπα ιδιωτικού δικαίου μη κερδοσκοπικού χαρακτήρα, καθώς και οι Κοινωνικοί Συνεταιρισμοί Περιορισμένης Ευθύνης, που ιδρύονται με τον παρόντα νόμο. 

β) Τα Πανεπιστημιακά Ψυχιατρικά Νοσοκομεία και οι Μονάδες Ψυχικής Υγείας που ανήκουν σε νομικά πρόσωπα δημοσίου δικαίου ή σε οργανισμούς τοπικής αυτοδιοίκησης. 

4. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, καθώς και Υγείας και Πρόνοιας, η οποία εκδίδεται εντός εννέα (9) μηνών από τη δημοσίευση, ορίζονται οι προϋποθέσεις, ο τρόπος επιστημονικής, εκπαιδευτικής, νοσηλευτικής και λειτουργικής διασύνδεσης των υπηρεσιών των Μονάδων Ψυχικής Υγείας των Τομέων Ψυχικής Υγείας που υπάγονται σε διαφορετικές Υγειονομικές Περιφέρειες, καθώς και κάθε λεπτομέρεια εφαρμογής της παρ. 2 εδ. δ' του παρόντος άρθρου. 

5. Με απόφαση του Υπουργού Υγείας και Πρόνοιας και του τυχόν κατά περίπτωση συναρμόδιου Υπουργού, Μονάδες Ψυχικής Υγείας αιτιολογημένα μπορεί να εξυπηρετούν τις ανάγκες περισσοτέρων του ενός Τομέων Ψυχικής Υγείας όπου κρίνεται αναγκαίο. 

6. Οι Τομεακές Επιτροπές Ψυχικής Υγείας είναι πενταμελείς και συγκροτούνται εντός πέντε (5) μηνών από της δημοσιεύσεως της απόφασης σύστασης του Τομέα, με απόφαση του Υπουργού Υγείας και Πρόνοιας, μετά από γνώμη του ΚΕ.Σ.Υ., από: 

α) Επιστημονικούς Διευθυντές ή Υπεύθυνους των Μονάδων Ψυχικής Υγείας των νοσοκομείων του ν.δ. 2592/1953 και του ν. 1397/1983 του Τομέα (Το.Ψ.Υ.) με τους νόμιμους αναπληρωτές τους ή κατά περίπτωση των Πανεπιστημιακών Ψυχιατρικών Νοσοκομείων. 'Eνας τουλάχιστον είναι Επιστημονικός Διευθυντής ή Υπεύθυνος των Μ.Ψ.Υ. του άρθρου 5 παρ. 1 με το νόμιμο αναπληρωτή του. 

β) Λοιπούς επαγγελματίες ψυχικής υγείας (ψυχολόγους, κοινωνικούς λειτουργούς, λογοθεραπευτές, εργοθεραπευτές, επισκέπτες υγείας, νοσηλευτές με ψυχιατρική ειδικότητα, παιδαγωγούς, εκπαιδευτικούς) που υπηρετούν στις Μονάδες Ψυχικής Υγείας του Τομέα Ψυχικής Υγείας των νοσοκομείων του ν.δ. 2592/1953 και του ν. 1397/1983 με τους νόμιμους αναπληρωτές τους ή κατά περίπτωση των Πανεπιστημιακών Ψυχιατρικών Νοσοκομείων. 

γ) Ψυχίατρους ή παιδοψυχίατρους ή λοιπούς επαγγελματίες ψυχικής υγείας, οι οποίοι υπηρετούν σε Μονάδες Ψυχικής Υγείας νομικών προσώπων ιδιωτικού δικαίου μη κερδοσκοπικού χαρακτήρα του άρθρου 11 του παρόντος νόμου, οι οποίες ανήκουν στο συγκεκριμένο Τομέα. 

7. Τρία (3) μέλη της Τομεακής Επιτροπής Ψυχικής Υγείας, μεταξύ των οποίων ο Πρόεδρος, είναι από τα οριζόμενα στην παρ. 6 εδ. α'. Τα λοιπά μέλη, μεταξύ των οποίων ο Αντιπρόεδρος, από τα οριζόμενα στην παρ. 6 εδ. β' και γ'. Στην περίπτωση που δεν υπάρχει επαρκής αριθμός μελών για τη συγκρότηση των ανωτέρω Τομεακών Επιτροπών, ο Υπουργός ορίζει ως μέλη, πρόσωπα κύρους και με εμπειρία στην ψυχική υγεία. Ο Πρόεδρος, ο Αντιπρόεδρος και τα μέλη της Τομεακής Επιτροπής Ψυχικής Υγείας είναι ελευθέρως ανακλητά με απόφαση του Υπουργού Υγείας και Πρόνοιας. 

Η θητεία των ανωτέρω Τομεακών Επιτροπών Ψυχικής Υγείας (Τ.Ε.Ψ.Υ.) είναι τριετής και οι θέσεις τιμητικές και άμισθες. 

8. Ο Πρόεδρος, ο Αντιπρόεδρος και τα μέλη των Τομεακών Επιτροπών Ψυχικής Υγείας (Τ.Ε.Ψ.Υ.) προσφέρουν τις υπηρεσίες τους παράλληλα με τα κύρια καθήκοντά τους. Η Τ.Ε.Ψ.Υ. συνεδριάζει στην έδρα της Μονάδας Ψυχικής Υγείας από την οποία προέρχεται ο Πρόεδρος και υποστηρίζεται γραμματειακά από διοικητικό υπάλληλο της Μονάδας. Στα πρακτικά των συνεδριάσεων αναφέρεται αναλυτικά τόσο η απόφαση της πλειοψηφίας όσο και η γνώμη της μειοψηφίας. Με κοινή απόφαση των Υπουργών Οικονομικών και Υγείας και Πρόνοιας καταβάλλεται στον Πρόεδρο, Αντιπρόεδρο και μέλη της Τ.Ε.Ψ.Υ. αποζημίωση κατά συνεδρίαση σύμφωνα με τις κείμενες διατάξεις. Με απόφαση του Υπουργού Υγείας και Πρόνοιας ο Πρόεδρος της Τ.Ε.Ψ.Υ. δύναται να αναπληρώνεται, κατά τη διάρκεια της τριετούς θητείας του, στα ιατρικά του καθήκοντα εν όλω ή εν μέρει κατ' ανάλογη εφαρμογή της διάταξης της παραγράφου 3 του άρθρου 18 του ν. 2519/1997. Για τις δαπάνες κινήσεως των μετακινούμενων μελών της Τομεακής Επιτροπής Ψυχικής Υγείας (Τ.Ε.Ψ.Υ.) ισχύουν οι κείμενες διατάξεις για τη μετακίνηση με εντολή του Δημοσίου για εκτέλεση υπηρεσίας. Ο Πρόεδρος εκδίδει τις σχετικές εντολές μετακίνησης. Οι δαπάνες λειτουργίας της Τ.Ε.Ψ.Υ. βαρύνουν τον προϋπολογισμό του νοσοκομείου από το οποίο προέρχεται ο Πρόεδρός της μετά από έγκριση του Διοικητικού Συμβουλίου του. 

9. Οι Τομεακές Επιτροπές Ψυχικής Υγείας (Τ.Ε.Ψ.Υ.) έχουν τις εξής αρμοδιότητες: 

α) Εποπτεύουν και συντονίζουν την ενδοτομεακή ιατρική, νοσηλευτική, διοικητική, επιστημονική, εκπαιδευτική και λειτουργική διασύνδεση των Μονάδων Ψυχικής Υγείας στην περιοχή αρμοδιότητάς τους με κριτήριο την ποιοτική παροχή υπηρεσιών ψυχικής υγείας στα άτομα με ψυχικές διαταραχές. Εισηγούνται στον Υπουργό Υγείας και Πρόνοιας προς έγκριση τον κατάλογο των Μονάδων Ψυχικής Υγείας που εφημερεύουν και το πρόγραμμα εφημεριών αυτών, με σκοπό σε κάθε Τομέα Ψυχικής Υγείας Ενηλίκων, καθώς και Παιδιών και Εφήβων, να εφημερεύουν Μονάδες Ψυχικής Υγείας σε εικοσιτετράωρη βάση. 

β) Γνωμοδοτούν στον Υπουργό Υγείας και Πρόνοιας, ύστερα από γνώμη των επιστημονικών υπευθύνων των Μονάδων Ψυχικής Υγείας που ανήκουν στα νοσοκομεία που υπάγονται στις διατάξεις του ν.δ. 2592/1953 και του ν. 1397/1983 ή στα Πανεπιστημιακά Ψυχιατρικά Νοσοκομεία και των επιστημονικών υπευθύνων των λοιπών Μονάδων Ψυχικής Υγείας της περιοχής αρμοδιότητάς τους, δράσεις για την πρόληψη, την ψυχοκοινωνική αποκατάσταση και κοινωνική επανένταξη των ατόμων με ψυχικές διαταραχές. Ομοίως γνωμοδοτούν στον Υπουργό Υγείας και Πρόνοιας, μετά από γνώμη της Επιστημονικής Επιτροπής των ψυχιατρικών νοσοκομείων για την ανάπτυξη και οργάνωση εντός της κοινότητας Μονάδων Ψυχικής Υγείας, σύμφωνα με τις διατάξεις των άρθρων 8, 9, 10 και 11 του παρόντος με σκοπό την αποϊδρυματοποίηση, ψυχοκοινωνική αποκατάσταση, καθώς και κοινωνική και επαγγελματική επανένταξη ατόμων με χρόνιες ψυχικές διαταραχές και σοβαρά ψυχοκοινωνικά προβλήματα που νοσηλεύονται στα ψυχιατρικά νοσοκομεία. 

γ) Παρακολουθούν και αξιολογούν, ετησίως, στην περιοχή αρμοδιότητάς τους την αποδοτικότητα των δραστηριοτήτων των Μονάδων Ψυχικής Υγείας. 

δ) Γνωμοδοτούν στον Υπουργό Υγείας και Πρόνοιας για την τροποποίηση των Οργανισμών των ψυχιατρικών νοσοκομείων και των γενικών νοσοκομείων ως προς τις Μονάδες τους Ψυχικής Υγείας. 

ε) Προτείνουν, εισηγούνται ή γνωμοδοτούν, κατά περίπτωση, στον Υπουργό Υγείας και Πρόνοιας για τη σύσταση Μονάδων Ψυχικής Υγείας στο δημόσιο τομέα, καθώς και για την έκδοση της άδειας ίδρυσης Μονάδων Ψυχικής Υγείας στον ιδιωτικό μη κερδοσκοπικό τομέα, σύμφωνα με τις διατάξεις του παρόντος νόμου. 

στ) Διαμορφώνουν προτάσεις προς τον Υπουργό Υγείας και Πρόνοιας για την προαγωγή της ψυχικής υγείας και την ανάπτυξη κατάλληλων Μονάδων Ψυχικής Υγείας στην περιοχή αρμοδιότητάς τους. 

ζ) Γνωμοδοτούν σε θέματα που αφορούν την πολιτική ψυχικής υγείας, όταν τους ζητηθεί από τον Υπουργό Υγείας και Πρόνοιας, το ΚΕ.Σ.Υ., το ΣΥ.Σ.Ε.Δ.ΥΠ.Υ. και το Γενικό Γραμματέα της Περιφέρειας. 

η) Διαμορφώνουν και προάγουν διατομεακές συνεργασίες ή συνεργασίες με άλλες υπηρεσίες και φορείς της Πρωτοβάθμιας Φροντίδας Υγείας, της Πρόνοιας και της Κοινωνικής Προστασίας, σε επίπεδο περιφερειών. Επίσης διαμορφώνουν και προάγουν συνεργασίες με υπηρεσίες των νομαρχιακών αυτοδιοικήσεων, οι δραστηριότητες των οποίων έχουν επιδράσεις στην ψυχική υγεία του πληθυσμού της περιοχής αρμοδιότητάς τους. 

θ) Υποβάλλουν ετήσιες εκθέσεις για το έργο τους στον Υπουργό Υγείας και Πρόνοιας. 

10. Με απόφαση του Υπουργού Υγείας και Πρόνοιας καθορίζονται ο τρόπος οργάνωσης και λειτουργίας, η διαδικασία και κάθε λεπτομέρεια εφαρμογής των διατάξεων του παρόντος άρθρου που αφορούν τη λειτουργία των Τομεακών Επιτροπών Ψυχικής Υγείας. 

Σε περίπτωση σύστασης Τομέων Ψυχικής Υγείας Παιδιών και Εφήβων, σύμφωνα με την παρ. 2. εδ. β' περ. β' ισχύουν τα αυτά και για τις Τομεακές Επιτροπές Ψυχικής Υγείας Παιδιών και Εφήβων (Τ.Ε.Ψ.Υ.Π.Ε.). 

11. Με απόφαση του Υπουργού Υγείας και Πρόνοιας που εκδίδεται με πρόταση των Τομεακών Επιτροπών Ψυχικής Υγείας, μετά από γνώμη του ΚΕ.Σ.Υ. και εισήγηση των διοικητικών συμβουλίων των νοσοκομείων του ν.δ. 2592/1953 και του ν. 1397/1983, κάθε τμήμα τους αναλαμβάνει την ευθύνη να παρέχει νοσηλεία και υπηρεσίες αποκατάστασης σε έναν ή περισσότερους Τομείς Ψυχικής Υγείας της αυτής ή άλλης Περιφέρειας στο πλαίσιο των αντίστοιχων Τομέων Ψυχικής Υγείας. 

Το αυτό ισχύει για τα Πανεπιστημιακά Ψυχιατρικά Νοσοκομεία, εφόσον ενταχθούν στους Τομείς Ψυχικής Υγείας. 

12. Με απόφαση του Υπουργού Υγείας και Πρόνοιας και του τυχόν κατά περίπτωση συναρμόδιου Υπουργού καθορίζονται η οργάνωση και λειτουργία κοινών υπηρεσιών στο αντικείμενο της ψυχικής υγείας ή η συγχώνευση, η μεταφορά και η ένταξη αυτών που ήδη υπάρχουν ή η συνεργασία για την εκτέλεση κοινών προγραμμάτων λειτουργίας των Μονάδων Ψυχικής Υγείας που αναλαμβάνουν να παρέχουν υπηρεσίες ψυχικής υγείας στους αντίστοιχους Τομείς Ψυχικής Υγείας. 

13. Οι Μονάδες Ψυχικής Υγείας του Τομέα Ψυχικής Υγείας παρέχουν υπηρεσίες ψυχικής υγείας στα άτομα με ψυχικές διαταραχές που κατοικούν ή διαμένουν στην περιοχή αρμοδιότητας του Τομέα. Το αυτό ισχύει και στην περίπτωση ακούσιας νοσηλείας. Η διάταξη αυτή δεν ισχύει στις περιπτώσεις: α) επείγουσας ανάγκης, 

β) απουσίας ανάλογης Μονάδας Ψυχικής Υγείας στον αρμόδιο Τομέα Ψυχικής Υγείας. Σε κάθε περίπτωση φροντίδας ατόμου με ψυχικές διαταραχές από Μονάδα Ψυχικής Υγείας άλλου Τομέα Ψυχικής Υγείας, αυτή έχει την υποχρέωση να ενημερώνει την αρμόδια Μονάδα Ψυχικής Υγείας του Τομέα Ψυχικής Υγείας της κατοικίας και να αναπέμπει σε αυτήν τα άτομα με ψυχικές διαταραχές μετά τη λήξη της φροντίδας που τους παρασχέθηκε. 

ΚΕΦΑΛΑΙΟ Γ'

ΜΟΝΑΔΕΣ ΨΥΧΙΚΗΣ ΥΓΕΙΑΣ

'Αρθρο 4

Γενικές διατάξεις

1. Μονάδες Ψυχικής Υγείας (Μ.Ψ.Υ.) είναι τα Κέντρα Ψυχικής Υγείας, τα Ιατροπαιδαγωγικά Κέντρα, τα Πολυδύναμα Ψυχιατρικά Ιατρεία, τα Πολυδύναμα Ιατροπαιδαγωγικά Ιατρεία, οι Κινητές Μονάδες, τα Ψυχιατρικά Τμήματα Ενηλίκων ή Παιδιών και Εφήβων Γενικών Νομαρχιακών ή Περιφερειακών Νοσοκομείων, οι Πανεπιστημιακές Ψυχιατρικές Κλινικές Ενηλίκων ή Παιδιών και Εφήβων, τα Πανεπιστημιακά Ψυχιατρικά Νοσοκομεία, τα Πανεπιστημιακά Ινστιτούτα Ψυχικής Υγείας και οι Πανεπιστημιακές Μονάδες που έχουν ως αντικείμενο την ψυχική υγεία, τα Ψυχιατρικά Νοσοκομεία ή Παιδοψυχιατρικά Νοσοκομεία, οι Ιδιωτικές Κλινικές, τα Κέντρα Εξειδικευμένης Περίθαλψης, οι Μονάδες Ψυχοκοινωνικής Αποκατάστασης, τα Ειδικά Κέντρα ή οι Ειδικές Μονάδες Κοινωνικής Επανένταξης και οι Κοινωνικοί Συνεταιρισμοί Περιορισμένης Ευθύνης. 

2. Με απόφαση του Υπουργού Υγείας και Πρόνοιας μετά από γνώμη του ΚΕ.Σ.Υ. μπορεί να ορίζονται και λοιπές μορφές Μ.Ψ.Υ. για την καταλληλότερη παροχή υπηρεσιών ψυχικής υγείας και την καλύτερη εξυπηρέτηση των αναγκών ψυχικής υγείας του πληθυσμού, σύμφωνα με το άρθρο 1 του παρόντος νόμου. Με απόφαση του Υπουργού Υγείας και Πρόνοιας και του κατά περίπτωση συναρμόδιου Υπουργού καθορίζονται οι προϋποθέσεις, ο τρόπος οργάνωσης, λειτουργίας και κάθε λεπτομέρεια εφαρμογής. 

3. Με όμοια απόφαση, η οποία εκδίδεται εντός έξι (6) μηνών από της δημοσιεύσεως της απόφασης σύστασης του Τομέα, καθορίζονται οι προϋποθέσεις, οι αρχές και ο τρόπος οργάνωσης και λειτουργίας των μονάδων ασφαλιστικών οργανισμών και ταμείων, οργανισμών τοπικής αυτοδιοίκησης ή άλλων νομικών προσώπων δημοσίου δικαίου και υπηρεσιών του Δημοσίου, που ήδη λειτουργούν και παρέχουν υπηρεσίες ψυχικής υγείας, και όσων θα αναπτυχθούν για το σκοπό αυτόν. 

4. Οι Μονάδες Ψυχικής Υγείας, οποιασδήποτε νομικής μορφής, υπάγονται στην εποπτεία του Υπουργείου Υγείας και Πρόνοιας ως προς τον τρόπο παροχής ψυχιατρικών και ψυχοκοινωνικών υπηρεσιών ψυχικής υγείας, στον τρόπο άσκησης του ιατρικού, νοσηλευτικού, επιστημονικού και εκπαιδευτικού έργου και γενικά στον τρόπο λειτουργίας τους. 

5. Για τις Μονάδες Ψυχικής Υγείας που έχουν συσταθεί από νοσοκομεία του ν.δ. 2592/1953 και του ν. 1397/1983 ή από μονάδες ψυχικής υγείας που ανήκουν σε νομικά πρόσωπα δημοσίου δικαίου και νομικά πρόσωπα ιδιωτικού δικαίου μη κερδοσκοπικού χαρακτήρα που επιχορηγούνται εν όλω ή εν μέρει, άμεσα ή έμμεσα από το Δημόσιο, η εποπτεία εκτείνεται και στον τρόπο διοίκησης και στην οικονομική τους διαχείριση. Η διάταξη της παραγράφου αυτής δεν ισχύει για τις Μονάδες Ψυχικής Υγείας των Ενόπλων Δυνάμεων, των Πανεπιστημιακών Ψυχιατρικών Νοσοκομείων. 

6. Η χρήση των όρων "Κέντρα Ψυχικής Υγείας", "Ιατροπαιδαγωγικά Κέντρα", "Πολυδύναμα Ψυχιατρικά Ιατρεία", "Πολυδύναμα Ιατροπαιδαγωγικά Ιατρεία", "Υπηρεσίες Νοσηλείας και Ειδικής Φροντίδας Ψυχικής Υγείας κατ' Οίκον", "Φιλοξενούσες Οικογένειες", " Κέντρα Εξειδικευμένης Περίθαλψης" σε συνδυασμό ή όχι με οποιονδήποτε άλλο τίτλο ή επωνυμία γίνεται αποκλειστικά για υπηρεσίες ψυχικής υγείας που παρέχονται από το Δημόσιο, σύμφωνα με τις διατάξεις του παρόντος νόμου. Η χρήση των όρων σε τίτλο ή επωνυμία από κάθε τρίτο, φυσικό ή νομικό πρόσωπο, απαγορεύεται. Στην απαγόρευση υπάγονται όλα τα φυσικά ή νομικά πρόσωπα ιδιωτικού δικαίου κερδοσκοπικού ή μη χαρακτήρα, που εποπτεύονται ή όχι από το Υπουργείο Υγείας και Πρόνοιας. Τα ανωτέρω νομικά πρόσωπα, εφόσον έχουν ήδη χρησιμοποιήσει τίτλους με τους συγκεκριμένους όρους, υποχρεώνονται σε διάστημα έξι (6) μηνών από τη δημοσίευση του παρόντος νόμου να αφαιρέσουν τους όρους από τον τίτλο τους. Με απόφαση του Υπουργού Υγείας και Πρόνοιας, οι παραβάτες τιμωρούνται με πρόστιμο και σε περίπτωση μη συμμόρφωσής τους σε νέα προθεσμία με αφαίρεση της άδειας λειτουργίας. 

'Αρθρο 5

Κέντρα Ψυχικής Υγείας - Ιατροπαιδαγωγικά Κέντρα

Πολυδύναμα Ψυχιατρικά Ιατρεία

Πολυδύναμα Ιατροπαιδαγωγικά Ιατρεία

1. Τα Κέντρα Ψυχικής Υγείας και τα Ιατροπαιδαγωγικά Κέντρα συνιστώνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Υγείας και Πρόνοιας, μετά από γνώμη του ΚΕ.Σ.Υ. και πρόταση της αρμόδιας κατά τόπο Τομεακής Επιτροπής Ψυχικής Υγείας, ως αποκεντρωμένες οργανικές μονάδες των νοσοκομείων του ν.δ. 2592/1953 και του ν. 1397/1983. Με την αυτή ή όμοια απόφαση συνιστώνται και οι θέσεις προσωπικού των Μονάδων αυτών. Τα Πανεπιστημιακά Ψυχιατρικά Νοσοκομεία δύνανται να αναπτύσσουν Κέντρα Ψυχικής Υγείας και Ιατροπαιδαγωγικά Κέντρα, τα οποία συνιστώνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Υγείας και Πρόνοιας και Εθνικής Παιδείας και Θρησκευμάτων. 

2. Με απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, καθώς και Υγείας και Πρόνοιας, μετά από πρόταση της αρμόδιας κατά τόπο Τομεακής Επιτροπής Ψυχικής Υγείας, στις περιοχές που δεν λειτουργούν Κέντρα Ψυχικής Υγείας ή Ιατροπαιδαγωγικά Κέντρα, μπορεί να συνιστώνται Πολυδύναμα Ψυχιατρικά Ιατρεία ή Πολυδύναμα Ιατροπαιδαγωγικά Ιατρεία ως αποκεντρωμένες μονάδες των Κέντρων Ψυχικής Υγείας ή των Ιατροπαιδαγωγικών Κέντρων του αντίστοιχου Τομέα Ψυχικής Υγείας και οι θέσεις προσωπικού τους. 

3. Με προεδρικό διάταγμα, που εκδίδεται ύστερα από πρόταση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Υγείας και Πρόνοιας, καθορίζεται ενιαίο πλαίσιο οργάνωσης των Κέντρων Ψυχικής Υγείας και των Ιατροπαιδαγωγικών Κέντρων, ανάλογα με τον εξυπηρετούμενο πληθυσμό και τις τυχόν γεωγραφικές ιδιαιτερότητες του Τομέα Ψυχικής Υγείας. 

4. Σε Κέντρα Ψυχικής Υγείας, Ιατροπαιδαγωγικά Κέντρα, Πολυδύναμα Ψυχιατρικά Ιατρεία και Πολυδύναμα Ιατροπαιδαγωγικά Ιατρεία, τα οποία είναι εγκατεστημένα σε περιοχές που ο πληθυσμός που εξυπηρετούν έχει ιδιαίτερα προβλήματα πρόσβασης σε άλλες Μ.Ψ.Υ. παροχής νοσηλείας, μπορεί να λειτουργούν περιορισμένα τμήματα βραχείας ή μερικής νοσηλείας (ημερήσιας ή νυχτερινής). Με απόφαση του Υπουργού Υγείας και Πρόνοιας ορίζονται οι μονάδες που αναπτύσσουν τμήματα βραχείας ή μερικής νοσηλείας, τα κριτήρια, οι συνθήκες, οι προϋποθέσεις λειτουργίας και η στελέχωση των τμημάτων αυτών. 

'Αρθρο 6

Υπηρεσίες Νοσηλείας και Ειδικής Φροντίδας

Ψυχικής Υγείας κατ' Οίκον

Παρέχονται υπηρεσίες νοσηλείας ή ειδικής φροντίδας ψυχικής υγείας κατ' οίκον από τα νοσοκομεία του ν.δ. 2592/1953 και του ν. 1397/1983, τα Πανεπιστημιακά Ψυχιατρικά Νοσοκομεία ή από τις Μονάδες Ψυχικές Υγείας του άρθρου 5 του παρόντος νόμου. Με απόφαση του Υπουργού Υγείας και Πρόνοιας, η οποία εκδίδεται εντός εννέα (9) μηνών από της δημοσιεύσεως του παρόντος νόμου, καθορίζονται οι προϋποθέσεις, οι κατηγορίες των ατόμων με ψυχικές διαταραχές, ο τρόπος και η διαδικασία παροχής των υπηρεσιών αυτών, καθώς και κάθε λεπτομέρεια για την εφαρμογή του παρόντος άρθρου. 

'Αρθρο 7

Κινητές Μονάδες Ψυχικής Υγείας

1. Οι Κινητές Μονάδες Ψυχικής Υγείας συνιστώνται με απόφαση του Υπουργού Υγείας και Πρόνοιας και του κατά περίπτωση συναρμόδιου Υπουργού, που εκδίδεται μετά από πρόταση της αρμόδιας κατά τόπο Τομεακής Επιτροπής Ψυχικής Υγείας ως μονάδες νοσοκομείων του ν.δ. 2592/1953 και του ν. 1397/1983 των Πανεπιστημιακών Ψυχιατρικών Νοσοκομείων, των Πανεπιστημιακών Ινστιτούτων Ψυχικής Υγείας και των Πανεπιστημιακών Μονάδων που έχουν ως αντικείμενο την ψυχική υγεία, ή ως μονάδες των Μονάδων Ψυχικής Υγείας του άρθρου 5 παρ. 1 του παρόντος νόμου για την εξυπηρέτηση των αναγκών ψυχικής υγείας των περιοχών με ιδιαίτερα προβλήματα πρόσβασης στις υπηρεσίες ψυχικής υγείας. 

2. Οι Κινητές Μονάδες Ψυχικής Υγείας παρέχουν υπηρεσίες πρόληψης και νοσηλείας ή ειδικής φροντίδας ψυχικής υγείας κατ' οίκον σε συγκεκριμένο Τομέα Ψυχικής Υγείας. Με απόφαση του Υπουργού Υγείας και Πρόνοιας, ύστερα από γνώμη της Τομεακής Επιτροπής Ψυχικής Υγείας, Κινητές Μονάδες Ψυχικής Υγείας μπορεί να εξυπηρετούν περισσότερους του ενός Τομείς Ψυχικής Υγείας της αυτής ή άλλης Υγειονομικής Περιφέρειας. 

3. Με απόφαση του Υπουργού Υγείας και Πρόνοιας καθορίζονται, εντός έξι (6) μηνών από της δημοσιεύσεως, ο τρόπος λειτουργίας, η στελέχωση, καθώς και κάθε λεπτομέρεια εφαρμογής του παρόντος. 

'Αρθρο 8

Τα Κέντρα Εξειδικευμένης Περίθαλψης

Τα Κέντρα Εξειδικευμένης Περίθαλψης μπορεί να είναι Κέντρα Ημέρας, Νοσοκομεία Ημέρας και Κέντρα Παρέμβασης στην Κρίση για Ενήλικες, Παιδιά ή Εφήβους. Με κοινή απόφαση των Υπουργών Υγείας και Πρόνοιας, Οικονομικών και Εσωτερικών, Δημόσιας Διοίκησης και Αποκέντρωσης και κάθε συναρμόδιου Υπουργού κατά περίπτωση, μετά από πρόταση των αντίστοιχων Τομεακών Επιτροπών Ψυχικής Υγείας, ορίζονται τα τμήματα, οι Μονάδες ή οι υπηρεσίες των αποκεντρωμένων μονάδων των Γενικών Νοσοκομείων, των Ψυχιατρικών Νοσοκομείων και των Πανεπιστημιακών Ψυχιατρικών Νοσοκομείων, των Πανεπιστημιακών Ινστιτούτων Ψυχικής Υγείας και των Πανεπιστημιακών Μονάδων που έχουν ως αντικείμενο την ψυχική υγεία, οι οποίες λειτουργούν ως Κέντρα Εξειδικευμένης Περίθαλψης. Με κοινή απόφαση των Υπουργών Υγείας και Πρόνοιας και Εσωτερικών, Δημόσιας Διοίκησης και Αποκέντρωσης, μετά από πρόταση της αντίστοιχης Τ.Ε.Ψ.Υ., μετατρέπονται τμήμα ή τμήματα ή υπηρεσίες των αποκεντρωμένων μονάδων των νοσοκομείων και Ψυχιατρικών Νοσοκομείων του ν.δ. 2592/1953 και του ν.1397/1983 σε Κέντρα Εξειδικευμένης Περίθαλψης. Με απόφαση των Υπουργών Υγείας και Πρόνοιας και Εθνικής Παιδείας και Θρησκευμάτων, μετά από γνώμη της αντίστοιχης Τ.Ε.Ψ.Υ. και της οικείας Ιατρικής Σχολής, μετατρέπονται τμήμα ή τμήματα ή μονάδες των Πανεπιστημιακών Ψυχιατρικών Νοσοκομείων, των Πανεπιστημιακών Ινστιτούτων Ψυχικής Υγείας και των Πανεπιστημιακών Μονάδων που έχουν ως αντικείμενο την ψυχική υγεία, σε Κέντρα Εξειδικευμένης Περίθαλψης. Με απόφαση του Υπουργού Υγείας και Πρόνοιας και του κατά περίπτωση συναρμόδιου Υπουργού ορίζονται ο τρόπος οργάνωσης και λειτουργίας, οι προϋποθέσεις και οι όροι, καθώς και κάθε λεπτομέρεια εφαρμογής του παρόντος. 

'Αρθρο 9

Μονάδες και Προγράμματα Ψυχοκοινωνικής

Αποκατάστασης

1. Οι Μονάδες ή προγράμματα όπου παρέχονται υπηρεσίες ψυχοκοινωνικής αποκατάστασης για ενήλικες, παιδιά ή εφήβους είναι τα Οικοτροφεία, οι Ξενώνες, τα Προστατευμένα Διαμερίσματα και οι Φιλοξενούσες Οικογένειες. 

2. Οι Μονάδες Ψυχοκοινωνικής Αποκατάστασης, καθώς και τα προγράμματα Προστατευμένων Διαμερισμάτων και Φιλοξενουσών Οικογενειών έχουν σκοπό την τοποθέτηση και ψυχιατρική παρακολούθηση, σε χώρους διαβίωσης, θεραπείας και υποστήριξης, για μακρόχρονη ή βραχεία παραμονή των ατόμων με ψυχικές διαταραχές και σοβαρά ψυχοκοινωνικά προβλήματα, όταν δεν έχουν στέγη ή κατάλληλο οικογενειακό περιβάλλον, μετά από αίτησή τους, με σύμφωνη γνώμη του θεράποντος ψυχιάτρου ή της θεραπευτικής ψυχιατρικής ομάδας. 

3. Τα Οικοτροφεία και οι Ξενώνες συνιστώνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Υγείας και Πρόνοιας και του κατά περίπτωση συναρμόδιου Υπουργού, μετά από πρόταση της αρμόδιας κατά τόπο Τομεακής Επιτροπής Ψυχικής Υγείας, ως αποκεντρωμένες μονάδες νοσοκομείων του ν.δ. 2592/1953 και του ν. 1397/1983, των Πανεπιστημιακών Ψυχιατρικών Νοσοκομείων, των Πανεπιστημιακών Ινστιτούτων Ψυχικής Υγείας και των Πανεπιστημιακών Μονάδων που έχουν ως αντικείμενο την ψυχική υγεία ή των Μονάδων Ψυχικής Υγείας του άρθρου 5 του παρόντος νόμου με σκοπό την παροχή ιδίως στεγαστικών, θεραπευτικών, κοινωνικών και πολιτιστικών υπηρεσιών. 

Ειδικότερα, τα Οικοτροφεία και οι Ξενώνες αναπτύσσουν δραστηριότητες Ψυχοκοινωνικής Αποκατάστασης και συμμετέχουν από κοινού με άλλα νομικά πρόσωπα της περιοχής τους σε δραστηριότητες πολιτιστικές και εκπαιδευτικές, καθώς και κοινωνικής και επαγγελματικής επανένταξης. 

Με προεδρικό διάταγμα, που εκδίδεται ύστερα από πρόταση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Υγείας και Πρόνοιας, συνιστώνται και οι θέσεις προσωπικού των μονάδων αυτών. 

Με απόφαση του Υπουργού Υγείας και Πρόνοιας και του κατά περίπτωση συναρμόδιου Υπουργού καθορίζονται οι προϋποθέσεις, ο τρόπος οργάνωσης και λειτουργίας, οι αρχές, η στελέχωση, καθώς και κάθε λεπτομέρεια εφαρμογής του παρόντος, εντός έξι (6) μηνών από της δημοσιεύσεως. 

Η τοποθέτηση στις Μονάδες και τα Προγράμματα Ψυχοκοινωνικής Αποκατάστασης και η ψυχιατρική παρακολούθηση σε αυτά παιδιών ή εφήβων με ψυχικές διαταραχές και σοβαρά ψυχοκοινωνικά προβλήματα παρέχεται μετά από απόφαση του αρμόδιου δικαστηρίου. Στις περιπτώσεις αυτές λαμβάνεται υπόψη και η γνώμη του ανηλίκου. 

4. Οι υπηρεσίες ψυχικής υγείας στα προγράμματα των Προστατευμένων Διαμερισμάτων παρέχονται από τα νοσοκομεία του ν.δ. 2592/1953 και του ν.1397/1983, τα Πανεπιστημιακά Ψυχιατρικά Νοσοκομεία, τα Πανεπιστημιακά Ινστιτούτα Ψυχικής Υγείας και τις Πανεπιστημιακές Μονάδες που έχουν ως αντικείμενο την ψυχική υγεία ή τις Μονάδες Ψυχικής Υγείας του άρθρου 5 του παρόντος νόμου, με απόφαση των Διοικητικών Συμβουλίων τους, μετά από πρόταση των Τομεακών Επιτροπών Ψυχικής Υγείας, με σκοπό την εγκατάσταση και ψυχιατρική παρακολούθηση ενήλικων ατόμων με ψυχικές διαταραχές, σε διαμέρισμα ή άλλης μορφής κατοικία στην κοινότητα. 

Στα Προστατευμένα Διαμερίσματα εγκαθίσταται αριθμός ατόμων με ψυχικές διαταραχές, μέχρι έξι (6), με περιορισμένη εποπτεία και παροχή υπηρεσιών ψυχικής υγείας από το προσωπικό της Μονάδας Ψυχικής Υγείας στην οποία υπάγονται. 

Οι υπηρεσίες ψυχικής υγείας στα Προστατευμένα Διαμερίσματα παρέχονται σε χώρους που ανήκουν ή μισθώνονται από τα νοσοκομεία του ν.δ. 2592/1953 και του ν. 1397/1983, καθώς και από τα Πανεπιστημιακά Ψυχιατρικά Νοσοκομεία, τα Πανεπιστημιακά Ινστιτούτα Ψυχικής Υγείας και τις Πανεπιστημιακές Μονάδες που έχουν ως αντικείμενο την ψυχική υγεία ή από τα ίδια τα άτομα με ψυχικές διαταραχές, όπως επίσης σε χώρους που παραχωρείται η χρήση τους από οποιοδήποτε νομικό ή φυσικό πρόσωπο ή δωρίζονται ή κληροδοτούνται, στην αντίστοιχη Μονάδα Ψυχικής Υγείας γι' αυτόν το συγκεκριμένο σκοπό. 

Με απόφαση των Υπουργών Οικονομικών, Υγείας και Πρόνοιας και του κατά περίπτωση συναρμόδιου Υπουργού, η οποία εκδίδεται μέσα σε έξι (6) μήνες από της δημοσιεύσεως του παρόντος νόμου καθορίζονται οι προϋποθέσεις εφαρμογής των προγραμμάτων αυτών ως και οι προϋποθέσεις καταβολής χρηματικών ποσών που χορηγεί το νοσοκομείο στον ασθενή για την αντιμετώπιση των δαπανών διαβίωσης στο πλαίσιο της θεραπευτικής-εκπαιδευτικής διαδικασίας κοινωνικής τους επανένταξης, τα της επιλογής του υπολόγου διαχείρισης από τη θεραπευτική μονάδα, ο τρόπος οργάνωσης και λειτουργίας, καθώς και κάθε λεπτομέρεια εφαρμογής του παρόντος. 

5. Οι υπηρεσίες ψυχικής υγείας στα προγράμματα Φιλοξενουσών Οικογενειών παρέχονται από τα νοσοκομεία του ν.δ. 2592/1953 και του ν. 1397/1983, τα Πανεπιστημιακά Ψυχιατρικά Νοσοκομεία, τα Πανεπιστημιακά Ινστιτούτα Ψυχικής Υγείας και τις Πανεπιστημιακές Μονάδες που έχουν ως αντικείμενο την ψυχική υγεία, καθώς και από τις Μονάδες Ψυχικής Υγείας του άρθρου 5 παρ. 1 του παρόντος νόμου και έχουν ως σκοπό την τοποθέτηση και ψυχιατρική παρακολούθηση ενηλίκων με ψυχικές διαταραχές σε κατάλληλες οικογένειες. 

Οι Φιλοξενούσες Οικογένειες μπορεί να ανήκουν στο φιλικό ή συγγενικό περιβάλλον του ασθενή, υπό την προϋπόθεση ότι δεν τελούν σε πρώτο βαθμό συγγένειας με τον ασθενή. Τα καθήκοντα της Φιλοξενούσας Οικογένειας μπορεί να ανατεθούν και σε μεμονωμένα άτομα. 

Με απόφαση του Υπουργού Υγείας και Πρόνοιας και του κατά περίπτωση συναρμόδιου Υπουργού καθορίζονται οι προϋποθέσεις, η οργάνωση, η λειτουργία, οι αρχές και κάθε λεπτομέρεια εφαρμογής του παρόντος εντός εννέα (9) μηνών από της δημοσιεύσεως. 

Τα αυτά ισχύουν και για τα νοσοκομεία του ν.δ. 2592/1953 και του ν. 1397/1983 που λειτουργούν ψυχιατρικά τμήματα ή Πανεπιστημιακές Ψυχιατρικές Κλινικές παιδιών και εφήβων και για τις μονάδες αυτών του άρθρου 5 του παρόντος νόμου, ως προς την τοποθέτηση και ψυχιατρική παρακολούθηση σε Φιλοξενούσες Οικογένειες παιδιών και εφήβων με ψυχικές διαταραχές μετά από απόφαση του αρμόδιου δικαστηρίου. Στις 'Αρθρο 12

Κοινωνικοί Συνεταιρισμοί Περιορισμένης Ευθύνης

(Κοι.Σ.Π.Ε.)

1. Οι Κοινωνικοί Συνεταιρισμοί Περιορισμένης Ευθύνης (Κοι.Σ.Π.Ε.) αποβλέπουν στην κοινωνικο-οικονομική ενσωμάτωση και επαγγελματική ένταξη των ατόμων με σοβαρά ψυχοκοινωνικά προβλήματα και συμβάλλουν στη θεραπεία τους και στην κατά το δυνατόν οικονομική τους αυτάρκεια. Οι Κοι.Σ.Π.Ε. είναι νομικά πρόσωπα ιδιωτικού δικαίου με περιορισμένη ευθύνη των μελών τους, έχουν εμπορική ιδιότητα και αποτελούν Μονάδες Ψυχικής Υγείας, οι οποίες εντάσσονται στους Τομείς Ψυχικής Υγείας. Η μέριμνα για την ανάπτυξή τους και η εποπτεία τους ανήκουν στον Υπουργό Υγείας και Πρόνοιας και ασκούνται μέσω της Διεύθυνσης Ψυχικής Υγείας. 

2. Οι Κοινωνικοί Συνεταιρισμοί Περιορισμένης Ευθύνης μπορούν να είναι ταυτόχρονα παραγωγικές, καταναλωτικές, εμπορικές, προμηθευτικές, μεταφορικές, τουριστικές, οικοδομικές, πιστωτικές, αναπτυξιακές, κοινωνικές, εκπαιδευτικές και πολιτιστικές μονάδες και να αναπτύσσουν οποιαδήποτε οικονομική δραστηριότητα (αγροτική, κτηνοτροφική, μελισσοκομική, αλιευτική, δασική, βιομηχανική, βιοτεχνική, ξενοδοχειακή, εμπορική, παροχής υπηρεσιών, κοινωνικής ανάπτυξης). 

Οι Κοινωνικοί Συνεταιρισμοί Περιορισμένης Ευθύνης μπορεί: 

α) Να ιδρύουν και να διατηρούν καταστήματα πώλησης και υποκαταστήματα οπουδήποτε. 

β) Να συμμετέχουν σε επιχειρήσεις κοινής ωφέλειας εφόσον η συμμετοχή αυτή επιτρέπεται από τις ειδικές κατά περίπτωση διατάξεις. Ειδικότερα, μπορεί να συμμετέχουν σε Ευρωπαϊκούς Ομίλους Οικονομικού Σκοπού (Ε.Ο.Ο.Σ.), Κοινοπραξίες, Εταιρείες Περιορισμένης Ευθύνης (Ε.Π.Ε.), Ανώνυμες Εταιρείες (Α.Ε.) και Δημοτικές Επιχειρήσεις. 

γ) Να συμμετέχουν σε αναπτυξιακά προγράμματα ή να συμμετέχουν με άλλες επιχειρήσεις ή εταιρείες στην πραγματοποίησή τους και να συνεργάζονται μέσω κοινοπραξιών ή προγραμματικών συμβάσεων με άλλα φυσικά ή νομικά πρόσωπα δημοσίου ή ιδιωτικού δικαίου, εταιρείες ή άλλες ενώσεις κάθε τύπου, οι οποίες έχουν ως αντικείμενο την ανάπτυξη δραστηριοτήτων, από αυτές που προβλέπονται στον παρόντα νόμο. 

Οι Κοινωνικοί Συνεταιρισμοί Περιορισμένης Ευθύνης έχουν έδρα τους το δήμο στον οποίο εδρεύει η διοίκησή τους. Η επωνυμία τους περιλαμβάνει υποχρεωτικά τον όρο Κοινωνικοί Συνεταιρισμοί Περιορισμένης Ευθύνης και την έδρα. Μπορεί να περιλαμβάνει και διακριτικό τίτλο. Σε κάθε Τομέα Ψυχικής Υγείας συστήνεται και λειτουργεί αποκλειστικά ένας Κοινωνικός Συνεταιρισμός Περιορισμένης Ευθύνης. Η επωνυμία των Κοινωνικών Συνεταιρισμών Περιορισμένης Ευθύνης διακρίνεται από την επωνυμία άλλων συνεταιρισμών, οι οποίοι εδρεύουν στον ίδιο δήμο, αναπτύσσουν τις δραστηριότητές τους στον ίδιο Τομέα Ψυχικής Υγείας και έχουν τον ίδιο ή παρεμφερή σκοπό. Στην επωνυμία δεν επιτρέπεται να περιλαμβάνονται ονόματα φυσικών προσώπων ή επωνυμίες άλλων νομικών προσώπων. 

3. Η σύσταση των Κοι.Σ.Π.Ε. ρυθμίζεται από τις διατάξεις της παρ. 3 του άρθρου 1 του ν.1667/1986 (ΦΕΚ 196 Α') χωρίς τον περιορισμό για υπογραφή του καταστατικού από εκατό (100) τουλάχιστον πρόσωπα αν πρόκειται για καταναλωτικό συνεταιρισμό. Απαιτείται άδεια σκοπιμότητας, η οποία χορηγείται από τον Υπουργό Υγείας και Πρόνοιας μετά από εξέταση του προτεινόμενου καταστατικού και αφού ληφθούν υπόψη οι δυνατότητες των Μονάδων Ψυχικής Υγείας, τα αναπτυξιακά δεδομένα της περιοχής δράσης και η γνώμη του Τομέα Ψυχικής Υγείας. Κατά τα λοιπά ισχύουν οι διατάξεις των παρ. 4 έως 8 του άρθρου 1 του ν.1667/ 1986 εκτός από τα εδάφια δ' και ε' της παρ. 4. 

4. Μέλη των Κοι.Σ.Π.Ε. μπορούν να γίνουν: 

α) Φυσικά πρόσωπα, ενήλικες ή ανήλικοι τουλάχιστον δεκαπέντε (15) ετών, οι οποίοι λόγω ψυχικής διαταραχής έχουν ανάγκη αποκατάστασης, όπως αυτή προσδιορίζεται από την αντίστοιχη Τομεακή Επιτροπή Ψυχικής Υγείας, ανεξάρτητα από τη διαγνωστική κατηγορία, το στάδιο της νόσου και τη διαμονή (Προσωπική Κατοικία, Μονάδες Ψυχοκοινωνικής Αποκατάστασης του παρόντος νόμου, νοσοκομεία του Ε.Σ.Υ., κυρίως ψυχιατρικά, Πανεπιστημιακά Ψυχιατρικά Νοσοκομεία ή άλλες Μ.Ψ.Υ.), χωρίς να απαιτείται να έχουν την ικανότητα για δικαιοπραξία, κατά παρέκκλιση των διατάξεων του Αστικού Κώδικα και των νόμων Περί Συνεταιρισμών. Τα μέλη αυτής της κατηγορίας αποτελούν τουλάχιστον το 35% του συνόλου των μελών. 

β) Ενήλικες που εργάζονται στο χώρο της ψυχικής υγείας, όπως εργοθεραπευτές, εκπαιδευτές και άλλες κατηγορίες επαγγελματιών της ψυχικής υγείας. Επιτρέπεται η συμμετοχή των δημοσίων υπαλλήλων ή ψυχιάτρων ή ψυχολόγων κλάδου Ε.Σ.Υ.. Τα μέλη αυτής της κατηγορίας δεν είναι δυνατόν να υπερβαίνουν το 45% του συνόλου των μελών. 

γ) Δήμοι, κοινότητες ή άλλα φυσικά ή νομικά πρόσωπα δημοσίου ή ιδιωτικού δικαίου, εφόσον προβλέπεται από το καταστατικό των συνεταιρισμών, και ειδικότερα τα νοσοκομεία του Ε.Σ.Υ., κυρίως τα Ψυχιατρικά Νοσοκομεία, τα Γενικά Νοσοκομεία, τα Πανεπιστημιακά Ψυχιατρικά Νοσοκομεία, τα Ν.Π.Ι.Δ. τα οποία έχουν αναπτύξει Μονάδες Ψυχικής Υγείας και υπάγονται στον κατά περίπτωση Τομέα Ψυχικής Υγείας. Τα μέλη αυτής της κατηγορίας δεν είναι δυνατόν να υπερβαίνουν το 20% του συνόλου των μελών. 

Μέλη των Κοι.Σ.Π.Ε. δεν μπορεί να γίνουν νομικά ή φυσικά πρόσωπα τα οποία μετέχουν σε άλλο συνεταιρισμό, ο οποίος έχει τον ίδιο ή παρεμφερή σκοπό και έχει την έδρα του στον ίδιο Τομέα Ψυχικής Υγείας. 

5. Τα μέλη των συνεταιρισμών μπορεί να απασχολούνται στους Κοι.Σ.Π.Ε. ως εξής: 

α) Τα μέλη της πρώτης κατηγορίας μπορεί να παρέχουν εργασία στους Κοι.Σ.Π.Ε. και να αμείβονται ανάλογα με την παραγωγικότητά τους και το χρόνο της εργασίας τους, όπως προβλέπεται από τον κανονισμό εσωτερικής λειτουργίας του κατά περίπτωση Κοι.Σ.Π.Ε.. Αν τα απασχολούμενα μέλη της κατηγορίας αυτής έχουν σύνταξη γήρατος ή αναπηρίας ή επίδομα πρόνοιας ή επιδόματα επανένταξης ή οποιασδήποτε μορφής νοσήλιο ή παροχή, δεν χάνουν αυτές τις παροχές, αλλά συνεχίζουν να τις εισπράττουν ταυτόχρονα και αθροιστικά με την αμοιβή τους από το συνεταιρισμό. Αν τα απασχολούμενα μέλη της πρώτης κατηγορίας της παρ. 6 εδ. α' δεν είναι ασφαλισμένα, ούτε καλύπτονται από τις διατάξεις των παραγράφων 1 και 2 του άρθρου 18 του ν.2072/1992 ασφαλίζονται από τους Κοι.Σ.Π.Ε. στους αντίστοιχους ασφαλιστικούς οργανισμούς των κλάδων τους. 

β) Τα μέλη της δεύτερης κατηγορίας μπορεί να παρέχουν εργασία στους συνεταιρισμούς, με πλήρη ή μερική απασχόληση, σύμφωνα με τους όρους που προβλέπονται από το καταστατικό και τον κανονισμό εσωτερικής λειτουργίας τους. Ειδικότερα, εργαζόμενοι σε Μονάδα Ψυχικής Υγείας του Τομέα Ψυχικής Υγείας με την οποία οι συνεταιρισμοί συνεργάζονται για επιστημονικούς, εκπαιδευτικούς και θεραπευτικούς σκοπούς μπορεί να απασχολούνται παράλληλα, να μετακινούνται ή να αποσπώνται με τη συναίνεσή τους στους Κοι.Σ.Π.Ε.. Τα απασχολούμενα μέλη αυτής της κατηγορίας δεν αμείβονται από τους Κοι.Σ.Π.Ε.. Οι συνεταιρισμοί οφείλουν μόνο να καταβάλουν σε αυτά τις δαπάνες στις οποίες υποβλήθηκαν λόγω της εργασίας τους σε αυτούς. 

6. Τα ιδρυτικά μέλη γίνονται μέλη των Κοι.Σ.Π.Ε. με την υπογραφή του καταστατικού. Η εγγραφή νέων μελών είναι πάντοτε ελεύθερη σε νομικά και φυσικά πρόσωπα που συγκεντρώνουν τις προϋποθέσεις του νόμου και του καταστατικού. Η διαδικασία εγγραφής διέπεται από τις διατάξεις του ν.1667/1986 άρθρο 2 παράγραφοι 4-6. Τα μέλη μπορεί να αποχωρήσουν από τους Κοι.Σ.Π.Ε. με γραπτή δήλωσή τους, που υποβάλλεται στο Δ.Σ. τρεις (3) μήνες τουλάχιστον πριν από το τέλος της οικονομικής χρήσης. Το Δ.Σ. μπορεί σε εξαιρετικές περιπτώσεις να επιτρέψει την αποχώρηση μελών πριν από τη συμπλήρωση του παραπάνω χρονικού διαστήματος. Το μέλος διαγράφεται από τους συνεταιρισμούς στις περιπτώσεις που προβλέπει το καταστατικό ή αν λόγω μη 
εκπλήρωσης των υποχρεώσεών τους βλάπτονται τα συμφέροντα των Κοι.Σ.Π.Ε.. Στα μέλη που αποχωρούν ή διαγράφονται από τους Κοι.Σ.Π.Ε. αποδίδεται η συνεταιριστική μερίδα που εισέφεραν το αργότερο τρεις (3) μήνες από την έγκριση του ισολογισμού της χρήσης μέσα στην οποία έγινε η αποχώρηση ή η διαγραφή. 

7. Κάθε μέλος εγγράφεται με μια υποχρεωτική συνεταιριστική μερίδα που καθορίζεται στο καταστατικό. Αν το καταστατικό δεν ορίζει διαφορετικά, η εισφορά της συνεταιριστικής μερίδας γίνεται μέσα σε ένα (1) μήνα από την καταχώριση του συνεταιρισμού ή από την εγγραφή του μέλους. Η συνεταιριστική μερίδα είναι αδιαίρετη και ίση για όλα τα μέλη. 

Το καταστατικό μπορεί να επιτρέπει την απόκτηση από κάθε μέλος έως 5 προαιρετικών μερίδων, εκτός από την υποχρεωτική μερίδα και να ορίζει χωρίς περιορισμό τον αριθμό προαιρετικών μερίδων που μπορούν να αποκτήσουν νομικά πρόσωπα δημοσίου δικαίου ή νομικά πρόσωπα ιδιωτικού δικαίου μη κερδοσκοπικού χαρακτήρα που υπάγονται στον ευρύτερο δημόσιο ή στον ιδιωτικό τομέα. Η αξία κάθε προαιρετικής μερίδας είναι ίση με την αξία της υποχρεωτικής. Για την απόκτηση της υποχρεωτικής ή των προαιρετικών μερίδων τα νομικά πρόσωπα δημοσίου δικαίου εγγράφουν στον προϋπολογισμό τους ανάλογη πίστωση για το σκοπό αυτόν. Η μεταβίβαση της συνεταιριστικής μερίδας σε τρίτο γίνεται εγγράφως ύστερα από συναίνεση του Δ.Σ., εφόσον στο πρόσωπο του τρίτου συντρέχουν οι όροι που απαιτούνται για την είσοδό του ως μέλους. 

Η προαιρετική συνεταιριστική μερίδα μπορεί να μεταβιβάζεται χωρίς προηγούμενη άδεια του Δ.Σ. σε άλλο μέλος του Κοι.Σ.Π.Ε.. Ισχύουν οι διατάξεις της παρ. 5 του άρθρου 3 του ν. 1667/1986. Η συνεταιριστική ιδιότητα δεν κληρονομείται ούτε κληροδοτείται. Στους κληρονόμους αποδίδεται η συνεταιριστική μερίδα. 

8. Τα δικαιώματα των μελών διέπονται από τις διατάξεις της παρ. 2 του άρθρου 4 του ν. 1667/1986. Κάθε νέο μέλος υποχρεούται να καταβάλει, εκτός από το ποσό της μερίδας του και εισφορά ανάλογη προς την καθαρή περιουσία του συνεταιρισμού, όπως αυτή προκύπτει από τον ισολογισμό της τελευταίας χρήσης. Η εισφορά αυτή φέρεται σε ειδικό αποθεματικό. Το καταστατικό μπορεί να ορίζει καταβολή μικρότερης εισφοράς ή συμβολικής αξίας εισφορά για τα μέλη της πρώτης και δεύτερης κατηγορίας. Το καταστατικό μπορεί να ορίζει ότι τα μέλη υποχρεούνται να καταβάλουν ορισμένο χρηματικό ποσό για την κάλυψη ζημιών των συνεταιρισμών και μόνο ύστερα από απόφαση της Γ.Σ.. Τα μέλη ευθύνονται για τα χρέη των συνεταιρισμών σε τρίτους μέχρι το ποσό της συνεταιριστικής τους μερίδας. 

Η ευθύνη των μελών υφίσταται και για χρέη που είχαν δημιουργηθεί πριν γίνουν μέλη και δεν περιλαμβάνει τα χρέη που δημιουργήθηκαν μετά την έξοδό τους. Η σχετική αξίωση παραγράφεται μετά την παρέλευση ενός (1) έτους από την έξοδο του μέλους ή από την περάτωση της πτώχευσης ή της εκκαθάρισης. Δεν απαγγέλλεται ποτέ προσωπική κράτηση κατά των μελών των οργάνων των συνεταιρισμών για χρέη προς τρίτους και προς το Δημόσιο, καθώς και για χρέη μεταξύ μελών και συνεταιρισμών. 

9. Το Δ.Σ. αποτελείται από επτά (7) τακτικά μέλη και ισάριθμα αναπληρωματικά που εκλέγονται από τη Γ.Σ.. Η σύνθεση του Δ.Σ. είναι η ακόλουθη: Πέντε (5) μέλη της δεύτερης και τρίτης κατηγορίας, καθώς και δύο (2) μέλη της πρώτης κατηγορίας του παρόντος άρθρου εφόσον δεν τελούν σε πλήρη στερητική δικαστική συμπαράσταση. 

Το Δ.Σ., με πρόσκληση του συμβούλου που πλειοψήφησε, συνέρχεται και εκλέγει με φανερή ψηφοφορία πρόεδρο, ταμία και γραμματέα. Δεν μπορεί να εκλεγούν στη θέση του προέδρου, γραμματέα και ταμία μέλη της πρώτης κατηγορίας. Το Δ.Σ. μέσα σε τρεις (3) μήνες πρέπει να δηλώσει την εκλογή του για καταχώριση στο μητρώο συνεταιρισμών του αρμόδιου Ειρηνοδικείου. Η διάρκεια της θητείας του Δ.Σ. είναι τριετής και παρατείνεται μέχρι την εκλογή νέου Δ.Σ. το πολύ για τρεις (3) μήνες. Το Δ.Σ. συνέρχεται σε τακτική συνεδρίαση μία φορά το μήνα και σε έκτακτη, όταν το συγκαλέσει ο πρόεδρος ή το ζητήσουν τρία (3) από τα μέλη του. Βρίσκεται σε απαρτία και συνεδριάζει έγκυρα, όταν παρίστανται πέντε (5) τουλάχιστον μέλη του. Οι αποφάσεις λαμβάνονται με πλειοψηφία των παρόντων μελών. Σε περίπτωση άρτιου αριθμού, υπερισχύει η ψήφος του προέδρου. Εκπροσώπηση μέλους δεν επιτρέπεται. 

Οι αποφάσεις καταχωρούνται από το γραμματέα στο βιβλίο πρακτικών του Δ.Σ.. Κατά τα λοιπά ισχύουν οι διατάξεις των παραγράφων 4 και 5 του άρθρου 7 του ν. 1667/1986. 

10. Το Εποπτικό Συμβούλιο αποτελείται από τρία (3) μέλη που εκλέγονται από τη Γ.Σ.. Το ίδιο μέλος δεν μπορεί να μετέχει στο Ε.Σ. και στο Δ.Σ.. Μέλη των Κοι.Σ.Π.Ε. της πρώτης κατηγορίας δεν μετέχουν στο Ε.Σ.. Τα μέλη του Ε.Σ. και του Δ.Σ. δεν επιτρέπεται να έχουν μεταξύ τους συγγένεια μέχρι δεύτερο βαθμό ή να είναι σύζυγοι. Αν τα μέλη του συνεταιρισμού είναι λιγότερα από είκοσι (20) δεν απαιτείται η εκλογή Ε.Σ., εκτός αν ορίζει διαφορετικά το καταστατικό. Μείωση των μελών κάτω των πενήντα (50) δεν θίγει τη σύνθεση και τη λειτουργία του Ε.Σ. μέχρι τη λήξη της θητείας του. Κατά τα λοιπά εφαρμόζονται ανάλογα οι διατάξεις της παρ. 9. Το Ε.Σ. ελέγχει τις πράξεις του Δ.Σ., καθώς και την τήρηση των αποφάσεων της Γ.Σ. από το Δ.Σ.. Το Ε.Σ. έχει δικαίωμα και καθήκον να λαμβάνει γνώση οποιουδήποτε βιβλίου, εγγράφου ή στοιχείων των συνεταιρισμών, να διενεργεί λογιστικό και διαχειριστικό έλεγχο και να παρακολουθεί την πορεία των υποθέσεων του συνεταιρισμού. Για τη διενέργεια λογιστικού και διαχειριστικού ελέγχου μπορεί να διορίσει έναν ειδικό σύμβουλο ή εμπειρογνώμονα. Το Ε.Σ. αν διαπιστώσει παραβάσεις του νόμου, του καταστατικού ή των αποφάσεων της Γ.Σ. εκ μέρους του Δ.Σ. ή παρατυπίες ως προς τη διαχείριση, που βλάπτουν τα συμφέροντα των συνεταιρισμών, υποδεικνύει εγγράφως την επανόρθωσή τους και ζητεί εκτάκτως από το Δ.Σ. τη σύγκληση της Γ.Σ.. 

11. Η Γενική Συνέλευση των μελών είναι το ανώτατο όργανο του Κοι.Σ.Π.Ε., αποφασίζει για κάθε υπόθεση που δεν υπάγεται στην αρμοδιότητα άλλου οργάνου και έχει την εποπτεία και τον έλεγχο των οργάνων της Διοίκησης. Στην αποκλειστική αρμοδιότητα της Γ.Σ., εκτός από τις προβλέψεις της παρ. 2 του άρθρου 6 του ν.1667/1986, υπάγονται: 

α) Η έγκριση για συμμετοχή σε Ευρωπαϊκούς Ομίλους Οικονομικού Σκοπού (Ε.Ο.Ο.Σ.), σε Εταιρείες ή Επιχειρήσεις δημόσιου συμφέροντος, καθώς και η αποχώρηση από αυτές. 

β) Η έγκριση για συμμετοχή των συνεταιρισμών σε Κοινοπραξίες ή Ενώσεις συνεταιριστικές ανώτερου βαθμού και η αποχώρησή τους από αυτές. 

γ) Η παύση των μελών των οργάνων της Διοίκησης, οποτεδήποτε, για σπουδαίο λόγο και κυρίως για παράβαση καθήκοντος ή για ανικανότητα να ασκήσουν την τακτική διαχείριση. 

Η Γ.Σ. απαρτίζεται από όλα τα μέλη, που συνέρχονται σε τακτική ή έκτακτη συνεδρίαση όπως ορίζει ο παρών νόμος. 'Oλα τα μέλη των Κοι.Σ.Π.Ε., ανεξάρτητα από κατηγορία, μετέχουν και ψηφίζουν αυτοπροσώπως, εκτός αν το καταστατικό προβλέπει την αντιπροσώπευση διαμέσου άλλου μέλους εξουσιοδοτουμένου από αυτά. Ειδικότερα τα μέλη της πρώτης κατηγορίας παρέχουν έγκυρη εξουσιοδότηση κατά παρέκκλιση των διατάξεων του Αστικού Κώδικα για δικαιοπρακτική ικανότητα. Η εξουσιοδότηση γενικά παρέχεται με απλό έγγραφο. Κάθε παριστάμενο μέλος μπορεί να αντιπροσωπεύει μόνο ένα απόν μέλος. 

Θέματα σύγκλησης, λειτουργίας και εγκυρότητας των αποφάσεων της Γ.Σ. ρυθμίζονται από τις διατάξεις των παραγράφων 2-6 και 8 του άρθρου 5 του ν.1667/1986. Η σύγκληση της Γ.Σ. γνωστοποιείται και στη Διεύθυνση Ψυχικής Υγείας. Αιτήματα για σύγκληση έκτακτης Γ.Σ. υποβάλλονται από τουλάχιστον πέντε (5) μέλη στα οποία περιλαμβάνονται και μέλη του εδαφίου α' της παρ. 4 του παρόντος άρθρου. 

12. Οι πόροι των συνεταιρισμών προέρχονται από: 

α) Επιχορήγηση από τον Τακτικό Κρατικό Προϋπολογισμό ή το Πρόγραμμα Δημοσίων Επενδύσεων αποκλειστικά για συγχρηματοδοτούμενα προγράμματα από την Ευρωπαϊκή 'Eνωση ή Διεθνείς Οργανισμούς. 

β) Χρηματοδότηση από Εθνικούς Οργανισμούς, το Πρόγραμμα Δημοσίων Επενδύσεων, Αναπτυξιακά Προγράμματα, καθώς και από την Ευρωπαϊκή 'Eνωση ή Διεθνείς Οργανισμούς. 

γ) Κληροδοτήματα, δωρεές και παραχωρήσεις της χρήσης περιουσιακών στοιχείων. 

δ) 'Eσοδα από την άσκηση των δραστηριοτήτων των Κοι.Σ.Π.Ε.. 

ε) 'Eσοδα από την εκμετάλλευση περιουσιακών τους στοιχείων. 

Το κεφάλαιο των Κοι.Σ.Π.Ε. απαρτίζεται από: 

α) τις συνεταιριστικές μερίδες, 

β) το τακτικό αποθεματικό, 

γ) το έκτακτο αποθεματικό, 

δ) τα ειδικά αποθεματικά του παρόντος άρθρου και τα ειδικά αποθεματικά που τυχόν αποφασίζει η Γ.Σ.. 

Τακτικό αποθεματικό σχηματίζεται από την παρακράτηση τουλάχιστον του ενός εικοστού (1/20) των καθαρών κερδών χρήσης. Η συγκεκριμένη παρακράτηση δεν είναι υποχρεωτική όταν το ύψος του αποθεματικού έχει εξισωθεί με τη συνολική αξία των συνεταιριστικών μερίδων. Επιπλέον περιέρχεται στο τακτικό αποθεματικό κάθε άλλο έσοδο για το οποίο δεν υπάρχει ειδική πρόβλεψη στον παρόντα νόμο και στο καταστατικό. 

Ειδικό αποθεματικό σχηματίζεται από την εισφορά νέων μελών ανάλογη προς την καθαρή περιουσία των Κοι.Σ.Π.Ε., όπως αυτή προκύπτει από τον ισολογισμό της τελευταίας χρήσης. Το καταστατικό μπορεί να ορίζει την καταβολή μικρότερης εισφοράς. 

Τα μέλη που είναι Ν.Π.Δ.Δ. ή μη κερδοσκοπικά Ν.Π.Ι.Δ. του ευρύτερου δημόσιου και ιδιωτικού τομέα μπορεί να μην εισπράττουν τα καθαρά κέρδη χρήσης, με απόφαση του διοικούντος οργάνου τους, για το σχηματισμό ειδικού αποθεματικού. Το ποσό αυτό χρησιμοποιείται όταν το αποθεματικό είναι ανεπαρκές για την κάλυψη ζημιών των Κοι.Σ.Π.Ε. και κυρίως για την απαλλαγή από έκτακτη εισφορά των συγκεκριμένων μελών που δεν εισέπραξαν τα διανεμηθέντα καθαρά κέρδη. 

Οι επιχορηγήσεις από τον Τακτικό Κρατικό Προϋπολογισμό, το Πρόγραμμα Δημοσίων Επενδύσεων, τα Αναπτυξιακά Προγράμματα, την Ευρωπαϊκή 'Eνωση, καθώς και τα έσοδα από χαριστική αιτία, εφόσον ο σκοπός τους δεν ορίζεται ειδικά, αποτελούν ειδικό αποθεματικό για την κάλυψη των προγραμμάτων, των εργασιών, των δαπανών και των αναγκών των Κοι.Σ.Π.Ε.. Σε περίπτωση διάλυσης των συνεταιρισμών το ειδικό αυτό αποθεματικό δεν διανέμεται εξίσου στα μέλη του, αλλά διατίθεται για παρεμφερείς σκοπούς. Εκτός από τα αποθεματικά που προβλέπονται στον παρόντα νόμο και στο καταστατικό, η Γ.Σ. μπορεί να αποφασίζει για το σχηματισμό έκτακτων και ειδικών αποθεματικών. 

Μετά την αφαίρεση των αποθεματικών, το υπόλοιπο των καθαρών κερδών διανέμεται μεταξύ των μελών. Ειδικότερα, αν το καταστατικό δεν ορίζει διαφορετικά, τα μισά καθαρά κέρδη διανέμονται ανάλογα με τις συνεταιριστικές μερίδες, με την επιφύλαξη των διατάξεων του παρόντος άρθρου και του καταστατικού και τα άλλα μισά ανάλογα με την ποσοστιαία συμμετοχή τους στις εργασίες του συνεταιρισμού. Το καταστατικό καθορίζει τον τρόπο υπολογισμού της ποσοστιαίας συμμετοχής. 

13. Πέραν των διατάξεων της παρ. 3 του άρθρου 9 του ν. 1667/1986, οι οποίες ρυθμίζουν θέματα διαχείρισης, οι Κοι.Σ.Π.Ε. υποχρεούνται να δημοσιεύσουν περίληψη του ισολογισμού τους στον αθηναϊκό ή επαρχιακό τύπο, αναλόγως της έδρας τους. 

Οι Κοι.Σ.Π.Ε. τηρούν τα εξής βιβλία: 

α) βιβλίο Εσόδων-Εξόδων, που προβλέπει η φορολογική νομοθεσία, 

β) ημερολόγιο, βιβλίο απογραφών κινητής και ακίνητης περιουσίας και βιβλίο επιστολών που προβλέπει η εμπορική νομοθεσία, 

γ) βιβλίο πρακτικών Δ.Σ., 

δ) βιβλίο πρακτικών Ε.Σ., 

ε) βιβλίο πρακτικών Γ.Σ., 

στα οποία καταχωρούνται τα πρακτικά των αντίστοιχων οργάνων, 

στ) βιβλίο μητρώου μελών Κοι.Σ.Π.Ε., στο οποίο καταχωρούνται με χρονολογική σειρά η ημερομηνία εγγραφής, τα στοιχεία ταυτότητας του μέλους, ο αριθμός των μερίδων και η αξία τους, η εισφορά νέων μελών και η χρονολογία τυχόν αποχώρησης ή διαγραφής των μελών. Τα βιβλία υπό στοιχεία (γ) έως (στ) θεωρούνται πριν από τη χρήση τους από το Ειρηνοδικείο στην περιφέρεια του οποίου εδρεύουν οι συνεταιρισμοί. 

14. Οι Κοι.Σ.Π.Ε. διαλύονται: 

α) Αν τα μέλη τους μειωθούν κάτω των δέκα (10). 

β) 'Oταν λήξει ο χρόνος διάρκειάς τους, όπως ορίζεται στο καταστατικό. 

γ) Αν αποφασίσει η Γ.Σ.. 

δ) Αν κηρυχθούν σε πτώχευση, μόνο αφού αποτύχει η διαδικασία για έκτακτη εισφορά κατά τις διατάξεις του παρόντος άρθρου. 

Η σχετική διαπιστωτική πράξη καταχωρείται, με μέριμνα του Δ.Σ., στο μητρώο συνεταιρισμών του Ειρηνοδικείου στην περιφέρεια του οποίου εδρεύουν οι Κοι.Σ.Π.Ε.. 

Κατά τα λοιπά, ισχύουν οι διατάξεις των παραγράφων 2 - 4 του άρθρου 10 και της παρ. 1 του άρθρου 11 του ν. 1667/1986. 

Αν αποτύχει η διαδικασία η οποία προβλέπεται στην παρ. 1 του άρθρου 11 του ν. 1667/1986, οι Κοι.Σ.Π.Ε. κηρύσσονται σε πτώχευση με απόφαση του αρμόδιου Ειρηνοδικείου, ύστερα από δήλωση του Δ.Σ. των συνεταιρισμών ή αίτηση οποιουδήποτε δανειστή. 

Μέσα σε τρεις (3) μήνες από την υποβολή της δήλωσης ή αίτησης για την κήρυξη σε πτώχευση των συνεταιρισμών, το Δ.Σ. είναι υποχρεωμένο να δηλώσει στο Ειρηνοδικείο αν θα καταβληθούν τα χρέη των συνεταιρισμών ή αν η διαφορά μεταξύ παθητικού και ενεργητικού μειώθηκε κάτω από το ένα τρίτο (1/3). 

Μετά την πάροδο του τριμήνου, πριν από τη λήψη οποιουδήποτε άλλου μέτρου, ο Ειρηνοδίκης συγκαλεί τους δανειστές για συμβιβασμό. Κατά το συμβιβασμό, στη συνέλευση των δανειστών προεδρεύει ο Ειρηνοδίκης. Ο συμβιβασμός, εφόσον επιτευχθεί, επικυρώνεται από το Ειρηνοδικείο. Μετά την επικύρωση οι συνεταιρισμοί συνεχίζουν τις εργασίες τους. Η απόφαση αυτή κοινοποιείται στη Διεύθυνση Ψυχικής Υγείας με φροντίδα του Δ.Σ. του Κοι.Σ.Π.Ε.. 

Σε περίπτωση που αποτύχει ο συμβιβασμός, το Ειρηνοδικείο κηρύσσει σε πτώχευση τους συνεταιρισμούς. Από την κήρυξή τους σε πτώχευση οι συνεταιρισμοί διαλύονται. 

Αρμόδιο δικαστήριο για την πτώχευση είναι το Ειρηνοδικείο της έδρας των συνεταιρισμών. Καθήκοντα εισηγητή δικαστή εκτελεί ο Ειρηνοδίκης. Σύνδικος διορίζεται αυτός που υποδεικνύει η πλειοψηφία των δανειστών, εκτός αν σπουδαίος λόγος δεν το επιτρέπει. 

15. Πέντε (5) τουλάχιστον Κοι.Σ.Π.Ε. που διέπονται από αυτό το άρθρο μπορεί να συστήσουν 'Eνωση Κοι.Σ.Π.Ε. με σκοπό το συντονισμό και την προώθηση των δραστηριοτήτων τους. Η Γ.Σ. της 'Eνωσης απαρτίζεται από τους αντιπροσώπους των συνεταιρισμών-μελών. Οι αντιπρόσωποι εκλέγονται από τη Γ.Σ. κάθε Κοι.Σ.Π.Ε. σε αναλογία ένας ανά δέκα (10) μέλη. Κάθε αντιπρόσωπος έχει μία ψήφο. 

Οι Ενώσεις Κοι.Σ.Π.Ε. και οι Κοι.Σ.Π.Ε. που διέπονται από αυτό το άρθρο μπορεί να συστήσουν την Πανελλήνια Ομοσπονδία Ενώσεων Κοινωνικών Συνεταιρισμών. Η Π.Ο.Ε.Κοι.Σ.Π.Ε. έχει ως σκοπό τη γενικότερη εκπροσώπηση και το συντονισμό των δραστηριοτήτων της κοινωνικο-οικονομικής ενσωμάτωσης, της επαγγελματικής ένταξης ατόμων με ψυχοκοινωνικά προβλήματα. Κάθε 'Eνωση Κοι.Σ.Π.Ε. και κάθε Κοι.Σ.Π.Ε. συμμετέχει στη Γ.Σ. της Πανελλήνιας Ομοσπονδίας Κοι.Σ.Π.Ε. με δύο (2) αντιπροσώπους. Κάθε αντιπρόσωπος διαθέτει μία ψήφο. Οι αντιπρόσωποι εκλέγονται από τη Γ.Σ. της 'Eνωσης Κοι.Σ.Π.Ε. ή των Κοι.Σ.Π.Ε.. Στις Ενώσεις Κοι.Σ.Π.Ε. και στην Πανελλήνια Ομοσπονδία Κοι.Σ.Π.Ε. εφαρμόζονται αναλόγως οι διατάξεις του παρόντος άρθρου. 

16. Το Δ.Σ. μπορεί να προσλάβει εργαζομένους που δεν είναι μέλη των Κοι.Σ.Π.Ε.. Οι εργαζόμενοι που δεν είναι μέλη των συνεταιρισμών μπορεί να παρίστανται στη Γ.Σ. και να εκφέρουν τη γνώμη τους χωρίς δικαίωμα ψήφου, εφόσον προβλέπεται στο καταστατικό. 

17. Το Δημόσιο, οι Δημόσιοι Οργανισμοί, οι Ο.Τ.Α. α' και β' βαθμού και τα νομικά τους πρόσωπα προμηθεύονται αγαθά και δέχονται υπηρεσίες από τους Κοι.Σ.Π.Ε.. Η προμήθεια αγαθών και η παροχή υπηρεσιών της παραγράφου αυτής απαλλάσσεται από κάθε κράτηση υπέρ τρίτου. 

Το Δημόσιο, οι Δημόσιοι Οργανισμοί, οι Ο.Τ.Α. α' και β' βαθμού και τα νομικά τους πρόσωπα επιτρέπεται να παραχωρούν κατά χρήση στους Κοι.Σ.Π.Ε. πράγματα κινητά ή ακίνητα και κάθε μορφής εγκαταστάσεις. Ειδικότερα, το ίδιο ισχύει για νοσοκομεία του ν.δ. 2592/ 1953 και του ν.1397/1983, τα Πανεπιστημιακά Ψυχιατρικά Νοσοκομεία και λοιπές Μ.Ψ.Υ. που λειτουργούν ως Ν.Π.Δ.Δ. ή Ν.Π.Ι.Δ.. Παραχώρηση κατά χρήση πραγμάτων κινητών ή ακινήτων και κάθε μορφής εγκαταστάσεων, που έχει πραγματοποιηθεί μέχρι τη θέση σε ισχύ του παρόντος σε άτυπες συνεταιριστικές δραστηριότητες ή σε μονάδες επανένταξης ή αποκατάστασης που δημιουργήθηκαν με τον Καν. 815/1984, διατηρούνται μέχρι τη σύσταση των Κοι.Σ.Π.Ε.. Μετά τη σύσταση των Κοι.Σ.Π.Ε. επιτρέπεται η κατά παραχώρηση χρήση. 

Τα καταστατικά ή τροποποιήσεις των καταστατικών των Κοι.Σ.Π.Ε., πρωτοβάθμιων και δευτεροβάθμιων, δεν υπόκεινται στο τέλος χαρτοσήμου ή άλλη επιβάρυνση υπέρ του Δημοσίου. Οι Κοι.Σ.Π.Ε. απαλλάσσονται από κάθε φόρο άμεσο, έμμεσο ή υπέρ τρίτων εκτός του Φόρου Προστιθέμενης Αξίας όπου εφαρμόζονται οι διατάξεις του ν.1642/1986 όπως ισχύει. 

18. Οι Κοι.Σ.Π.Ε. διέπονται από τις διατάξεις του παρόντος και συμπληρωματικά από τις διατάξεις του Αστικού Κώδικα, από το νόμο για τους αστικούς συνεταιρισμούς και από κανόνες δικαίου που ρυθμίζουν ψυχιατρικά θέματα. 

19. Στο ν. 1892/1990, όπως κάθε φορά ισχύει, υπάγονται και οι Κοινωνικοί Συνεταιρισμοί Περιορισμένης Ευθύνης. Με κοινή απόφαση των Υπουργών Εθνικής Οικονομίας, Οικονομικών και Υγείας και Πρόνοιας, καθώς και του τυχόν κατά περίπτωση συναρμόδιου Υπουρ- γού καθορίζονται το ίδιο κεφάλαιο συμμετοχής, το ποσοστό επιχορήγησης και επιδότησης των Κοι.Σ.Π.Ε., οι προϋποθέσεις, τα κριτήρια, οι όροι, ο τρόπος και η διαδικασία καταβολής, καθώς και κάθε λεπτομέρεια εφαρμογής του ν. 1892/1990, όπως κάθε φορά ισχύει, και ως προς τους Κοινωνικούς Συνεταιρισμούς Περιορισμένης Ευθύνης. 

ΚΕΦΑΛΑΙΟ Δ'

'Αρθρο 13

Πόροι των Μονάδων Ψυχικής Υγείας

1. Με κοινή απόφαση των Υπουργών Οικονομικών, Εργασίας και Κοινωνικών Ασφαλίσεων και Υγείας και Πρόνοιας, η οποία εκδίδεται μέσα σε τρεις (3) μήνες από της δημοσιεύσεως του παρόντος, καθορίζεται ειδικό νοσήλιο, για τις μονάδες και προγράμματα ψυχοκοινωνικής αποκατάστασης, τις υπηρεσίες νοσηλείας και ειδικής φροντίδας ψυχικής υγείας κατ' οίκον και τα Κέντρα Εξειδικευμένης Περίθαλψης, των άρθρων 6, 7, 8, 9, 10 και 11. 

2. Με την αυτή ή όμοια απόφαση καθορίζεται το ποσοστό του ειδικού νοσηλίου το οποίο αποδίδεται στη Φιλοξενούσα Οικογένεια και στον ασθενή του Προστατευμένου Διαμερίσματος. 

3. Με απόφαση των Υπουργών Οικονομικών και Υγείας και Πρόνοιας παρέχεται οικονομική ενίσχυση στις Μονάδες Ψυχικής Υγείας για τα ανασφάλιστα, οικονομικά αδύνατα άτομα με ψυχικές διαταραχές, που βαρύνει τον προϋπολογισμό του Υπουργείου Υγείας και Πρόνοιας. 

4. Οι δαπάνες λειτουργίας των Μονάδων Ψυχικής Υγείας των νοσοκομείων του ν.δ. 2592/1953 και του ν. 1397/1983 βαρύνουν τον προϋπολογισμό του οικείου νοσοκομείου, στον οποίο εγγράφονται κάθε χρόνο αντίστοιχες πιστώσεις σε ιδιαίτερο φορέα και κωδικό αριθμό. 

5. Οι Μονάδες Ψυχικής Υγείας που ανήκουν σε νομικά πρόσωπα ιδιωτικού δικαίου μη κερδοσκοπικού χαρακτήρα, οι οποίες εντάσσονται στους Τομείς Ψυχικής Υγείας δικαιούνται του ειδικού νοσηλίου της παρ. 1 του παρόντος και των πόρων της παρ. α' του άρθρου 28 του ν. 2519/1997 για την παροχή των υπηρεσιών σε άτομα με ψυχικές διαταραχές. 

6. Στο άρθρο 28 του ν. 2519/1997 το τελευταίο εδάφιο της παρ. δ' αριθμείται ως παρ. ε' και οι λοιπές παράγραφοι αναριθμούνται αναλόγως. 

7. Οι Μονάδες Ψυχικής Υγείας των Νοσοκομείων του ν.δ. 2592/1953 και του ν. 1397/1983, τα Πανεπιστημιακά Ψυχιατρικά Νοσοκομεία, τα Πανεπιστημιακά Ινστιτούτα Ψυχικής Υγιεινής και οι Πανεπιστημιακές Μονάδες, καθώς και το Κέντρο Ψυχικής Υγιεινής, που έχουν ως αντικείμενο την ψυχική υγεία, μπορούν να επιχορηγούνται από τον τακτικό προϋπολογισμό του Υπουργείου Υγείας και Πρόνοιας για την ανάπτυξη ερευνών και μελετών του Τομέα της Ψυχικής Υγείας. 

Με απόφαση του Υπουργού Υγείας και Πρόνοιας καθορίζονται οι όροι και οι προϋποθέσεις και κάθε λεπτομέρεια που αφορά την εφαρμογή της παραγράφου αυτής. 

'Αρθρο 14

Κίνητρα επανένταξης

Με απόφαση του Υπουργού Υγείας και Πρόνοιας, η οποία εκδίδεται εντός οκταμήνου από της δημοσιεύσεως του παρόντος νόμου, καθορίζονται οι προϋποθέσεις έγκρισης οργανωμένων προγραμμάτων αποκατάστασης, στα οποία προβλέπεται και χορήγηση χρηματικού ποσού σε βάρος του προϋπολογισμού του προγράμματος είτε ως θεραπευτικού κινήτρου για άτομα με ψυχικές διαταραχές που έχουν μακρά παραμονή για νοσηλεία σε Μονάδες Ψυχικής Υγείας είτε ως κινήτρου επανένταξης για άτομα που διαμένουν στην κοινότητα. 

'Αρθρο 15

Μετακίνηση του προσωπικού των Μονάδων Ψυχικής Υγείας

1. Με απόφαση του Υπουργού Υγείας και Πρόνοιας, που εκδίδεται μετά από εισήγηση της Τ.Ε.Ψ.Υ., το προσωπικό των Μονάδων Ψυχικής Υγείας που υπάγονται στον Τομέα Ψυχικής Υγείας μπορεί να απασχολείται εκ περιτροπής σε οποιαδήποτε Μονάδα Ψυχικής Υγείας του Τομέα, με πλήρη ή μερική απασχόληση εντός του κανονικού ωραρίου εργασίας του ή και για την πραγματοποίηση εφημεριών κατ' εξαίρεση των διατάξεων του Υπαλληλικού Κώδικα και των διατάξεων του άρθρου 75 του ν. 2071/1992 ( ΦΕΚ 123/τ.Α'/15.7.1992 ) και του άρθρου 25 του ν. 2519/1997 για την εξυπηρέτηση των αναγκών των Μονάδων Ψυχικής Υγείας των Ν.Π.Δ.Δ. και Ν.Π.Ι.Δ. του ευρύτερου δημόσιου και του ιδιωτικού τομέα των Τομέων Ψυχικής Υγείας. 

2. Με όμοια απόφαση το προσωπικό των Μονάδων Ψυχικής Υγείας κάθε τομέα μπορεί να απασχολείται κατά τα οριζόμενα στην παρ.1 του παρόντος άρθρου στις Μονάδες Ψυχικής Υγείας όμορου ή μη Τομέα Ψυχικής Υγείας, σύμφωνα με το άρθρο 3 παρ. 2 εδάφια γ', δ' του παρόντος νόμου. Η απασχόλησή του αυτή δεν μπορεί να υπερβαίνει συνολικά τους τρεις (3) μήνες κατ' έτος. 

'Αρθρο 16

Ακούσια νοσηλεία

Με απόφαση του Υπουργού Υγείας και Πρόνοιας καθορίζονται οι όροι και οι προϋποθέσεις που πρέπει να πληρούν οι ιδιωτικές κλινικές, προκειμένου να δέχονται ασθενείς με ψυχικές διαταραχές για ακούσια νοσηλεία και ορίζεται ο τρόπος διασύνδεσης αυτών των ιδιωτικών κλινικών με την Ειδική Επιτροπή προστασίας των δικαιωμάτων των ατόμων με ψυχικές διαταραχές και η παρακολούθηση των ασθενών από τις Τομεακές Επιτροπές Ψυχικής Υγείας. 

ΚΕΦΑΛΑΙΟ Ε'

'Αρθρο 17

Μεταβατικές διατάξεις

1. Τα νομικά πρόσωπα ιδιωτικού δικαίου μη κερδοσκοπικού χαρακτήρα που ανέπτυξαν μονάδες ψυχοκοινωνικής αποκατάστασης και επανένταξης για άτομα με ψυχικές διαταραχές ή και άλλες ειδικές ανάγκες, σύμφωνα με τον Κανονισμό (Ε.Ο.Κ.) 815/1984, οι οποίες εξακολουθούν να λειτουργούν με κρατική επιχορήγηση, υποχρεούνται εντός δύο (2) μηνών από τη δημοσίευση του νόμου να δηλώσουν στον Υπουργό Υγείας και Πρόνοιας αν θα συνεχίσουν τουλάχιστον επί διετία ή όχι την παροχή των ανωτέρω υπηρεσιών στον Τομέα Ψυχικής Υγείας.

Εφόσον δηλώσουν ότι επιθυμούν τη συνέχιση, υποχρεούνται κατά τις προϋποθέσεις των παραγράφων 4 και 6 του άρθρου 11 να προσαρμοστούν στις διατάξεις του παρόντος νόμου και να λάβουν την άδεια λειτουργίας. 

Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Υγείας και Πρόνοιας, οι μονάδες μεταφέρονται σε Μονάδες Ψυχικής Υγείας των νοσοκομείων του ν.δ. 2592/1953 και του ν.1397/1983 ή των Πανεπιστημιακών Ψυχιατρικών Νοσοκομείων σε περίπτωση μη υποβολής της δήλωσης, δήλωσης περί μη συνέχισης λειτουργίας ή μη προσαρμογής στις διατάξεις του παρόντος νόμου κατά τα ανωτέρω. Η διάταξη αυτή δεν αφορά το προσωπικό. 

2. Με απόφαση του Υπουργού Υγείας και Πρόνοιας οι μονάδες παροχής υπηρεσιών υγείας του Κοινωφελούς Ιδρύματος του ν.δ. 572/1970 (ΦΕΚ 125 Α'/2.6.1970) με την επωνυμία Κέντρο Ψυχικής Υγιεινής εντάσσονται στις λειτουργίες του Τομέα Ψυχικής Υγείας της περιοχής τους. 

Σε Τομείς Ψυχικής Υγείας στους οποίους λειτουργούν Μονάδες Ψυχικής Υγείας σύμφωνα με τις διατάξεις του παρόντος νόμου δύναται, με απόφαση του Διοικητικού Συμβουλίου, που εγκρίνεται από τον Υπουργό Υγείας και Πρόνοιας, να καταργούνται οι αντίστοιχες μονάδες του Κέντρου Ψυχικής Υγιεινής. 

Το προσωπικό των Μονάδων που καταργούνται και που υπηρετεί με σχέση εργασίας ιδιωτικού δικαίου αορίστου χρόνου τοποθετείται με κοινή απόφαση των Υπουργών Υγείας και Πρόνοιας, Οικονομικών και Εσωτερικών, Δημόσιας Διοίκησης και Αποκέντρωσης σε νοσοκομεία ή Μονάδες Ψυχικής Υγείας αυτών στον αντίστοιχο Τομέα Ψυχικής Υγείας (Το.Ψ.Υ.) μετά από αίτησή του και ύστερα από κρίση του υπηρεσιακού συμβουλίου και εφόσον συγκεντρώνει τα νόμιμα προσόντα καταλαμβάνει κενές οργανικές θέσεις με την ίδια σχέση εργασίας ιδιωτικού δικαίου αορίστου χρόνου. Σε περίπτωση έλλειψης κενών οργανικών θέσεων καταλαμβάνει προσωποπαγείς θέσεις οι οποίες καταργούνται με την καθ' οιονδήποτε τρόπο αποχώρηση των υπαλλήλων από την υπηρεσία. 

Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας καθορίζονται οι διαδικασίες και κάθε λεπτομέρεια εφαρμογής της παραγράφου αυτής, καθώς και η αποκλειστική προθεσμία για την υποβολή της σχετικής αίτησης. 

3. Οι προβλεπόμενες υπουργικές και κοινές υπουργικές αποφάσεις μπορούν να τροποποιούνται μετά την πρώτη έκδοσή τους με όμοιες αποφάσεις. 

ΚΕΦΑΛΑΙΟ ΣΤ'

ΑΛΛΕΣ ΔΙΑΤΑΞΕΙΣ

'Αρθρο 18

1. Οι διατάξεις της παρ. 8 του άρθρου 26 του ν. 2519/1997 έχουν εφαρμογή και για τους γιατρούς κλάδου Ε.Σ.Υ,που έχουν συμπληρώσει συνεχή υπηρεσία πέντε (5) ετών σε θέσεις επιμελητών Γ'. 

2. Στην παράγραφο 3 του άρθρου 26 του ν. 2166/1993 (ΦΕΚ 137 Α') προστίθεται δεύτερο εδάφιο, που έχει ως ακολούθως: 

"O Πρόεδρος του Διοικητικού Συμβουλίου και σε περίπτωση κωλύματός του το, από το Διοικητικό Συμβούλιο, οριζόμενο μέλος του, των ανωνύμων εταιρειών στις οποίες παρασχέθηκε η εν λόγω άδεια ίδρυσης, έχει το δικαίωμα να μετέχει με δικαίωμα ψήφου και ανεξάρτητα από το εάν έχει ή όχι την ιδιότητα του φαρμακοποιού, στις τακτικές και έκτακτες γενικές συνελεύσεις του "Πανελληνίου Συλλόγου Φαρμακαποθηκαρίων" ως ισότιμο μέλος αυτού και δικαιούται να εκλέγει και να εκλέγεται ως τακτικό και αναπληρωματικό μέλος του Διοικητικού Συμβουλίου και του Πειθαρχικού Συμβουλίου τούτου, υπό τους λοιπούς όρους και προϋποθέσεις, που ορίζουν οι διατάξεις των παρ. 2, 3 και 4 του άρθρου 11, του π.δ. 613/1977 (ΦΕΚ 199 Α'). Τα ανωτέρω ισχύουν και για τον οριζόμενο κατά νόμο ως εκπρόσωπο των εταιρειών περιορισμένης ευθύνης, στις οποίες παρασχέθηκε η εν λόγω άδεια ίδρυσης. 

Η παρ. 2 του άρθρου 7 του ν. 1729/1987 (ΦΕΚ 144 Α'), η οποία αντικαταστάθηκε με το άρθρο 12 του ν. 2161/1993 (ΦΕΚ 19 Α'), αντικαθίσταται ως εξής: 

"2. Η χορήγηση ουσιών για υποκατάσταση της εξάρτησης και των ανταγωνιστικών ουσιών που αδρανοποιούν τους υποδοχείς των οπιούχων, απαγορεύεται. 

Κατ' εξαίρεση η χορήγηση των ουσιών αυτών επιτρέπεται από: 

α. Ειδικές προς τούτο δημόσιες μονάδες στις οποίες χορηγείται η σχετική άδεια, με απόφαση του Υπουργού Υγείας και Πρόνοιας μετά από γνώμη του Ο.ΚΑ.ΝΑ.. 

β. Τον Ο.ΚΑ.ΝΑ. μετά από σχετική άδεια που χορηγείται με απόφαση του Υπουργού Υγείας και Πρόνοιας. 

Στις ανωτέρω αποφάσεις καθορίζονται ειδικώς οι ουσίες των οποίων επιτρέπεται η χορήγηση και οι όροι κάτω από τους οποίους θα χορηγούνται. 'Οποιος χορηγεί ουσίες για υποκατάσταση της εξάρτησης ή ανταγωνιστικές ουσίες κατά παράβαση αυτής της διάταξης τιμωρείται σύμφωνα με το άρθρο 10 του ν. 2161/1993. Με απόφαση του Υπουργού Υγείας και Πρόνοιας μπορεί να καθορίζονται γενικοί όροι, προϋποθέσεις και άλλες λεπτομέρειες εφαρμογής προγραμμάτων υποκατάστασης και χορήγησης ανταγωνιστικών ουσιών. 

1. To προσωπικό της παρ. 3 του άρθρου 7 του ν. 2646/1998 (ΦΕΚ 236 Α') με σχέση εργασίας ιδιωτικού δικαίου αορίστου χρόνου του Π.Ι.Κ.Π.Α., του Ε.Ο.Π. και του Κ.Β. "Η ΜΗΤΕΡΑ", που επιλέγεται με απόφαση του Υπουργού Υγείας και Πρόνοιας να ενταχθεί στο νέο φορέα "Εθνικό Οργανισμό Κοινωνικής Φροντίδας" και μετά από δήλωσή του εντάσσεται σε μόνιμες θέσεις δημοσίου δικαίου, κατατάσσεται σε βαθμό και μισθολογικά κλιμάκια ανάλογα με το χρόνο υπηρεσίας που έχει διανυθεί στο νομικό πρόσωπο από το οποίο προέρχεται, με τα τυπικά προσόντα του κλάδου στον οποίο κατατάσσεται. Ο χρόνος που τυχόν πλεονάζει στο βαθμό κατάταξης του υπαλλήλου θεωρείται ότι έχει διανυθεί στο βαθμό αυτόν, για την προαγωγή στον επόμενο βαθμό και την επιλογή του ως Προϊσταμένου οργανικής μονάδας. Ο συνολικός χρόνος υπηρεσίας, που έχει διανυθεί στο νομικό πρόσωπο από το οποίο προέρχεται ο υπάλληλος, θεωρείται ως πραγματική υπηρεσία για θέματα υπηρεσιακής του κατάστασης. 

2. Η διάταξη της προηγούμενης παραγράφου έχει εφαρμογή και στους υπαλλήλους με σχέση εργασίας ιδιωτικού δικαίου αορίστου χρόνου της παρ. 5 του άρθρου 7 του ν. 2646/1998 (ΦΕΚ 236 Α') των καταργούμενων νομικών προσώπων Π.Ι.Κ.Π.Α., Ε.Ο.Π. και Κ.Β. "Η ΜΗΤΕΡΑ" που μετά τη συγχώνευσή τους στο νέο φορέα "Εθνικό Οργανισμό Κοινωνικής Φροντίδας" μετατάσσονται σε εποπτευόμενα από το Υπουργείο Υγείας και Πρόνοιας Ν.Π.Δ.Δ. ή σε υπηρεσίες της Περιφέρειας, της Νομαρχιακής Αυτοδιοίκησης και τους Οργανισμούς Τοπικής Αυτοδιοίκησης α' βαθμού και εντάσσονται, μετά από δήλωσή τους, σε μόνιμες θέσεις δημοσίου δικαίου. Οι διατάξεις της παραγράφου 3 του άρθρου 7 του ν. 2646/1998 (ΦΕΚ 236 Α'), καθώς και η διάταξη της προηγούμενης παραγράφου, έχουν εφαρμογή και στο προσωπικό των εξοχών του Π.Ι.Κ.Π.Α., των βρεφικών - παιδικών σταθμών, βρεφονηπιοκομείων και νηπιαγωγείων του Π.Ι.Κ.Π.Α., του Κ.Β. "Η ΜΗΤΕΡΑ" και αντίστοιχων προγραμμάτων βρεφονηπιακής φροντίδας, που λειτουργούν στο πλαίσιο άλλων δραστηριοτήτων του Ε.Ο.Π., των ταπητουργείων, κιλιμοποιείων, εργαστηρίων και γενικά των υπηρεσιών οικοτεχνίας του Ε.Ο.Π., των Ιατροκοινωνικών Κέντρων και της Παιδικής Πολυκλινικής του Π.Ι.Κ.Π.Α. ως και του προσωπικού των Βρεφονηπιακών Σταθμών Αθηνών (Ι.Β.Σ.Α.), Θεσσαλονίκης (Ι.Β.Σ.Θ.) και Λάρισας (Ι.Β.Σ.Λ.), του Κοινωνικού Κέντρου Οικογένειας και Νεότητας (Κ.Κ.Ο.Ν.) και των κατασκηνώσεων του Υπουργείου Υγείας και Πρόνοιας, που μεταφέρεται και μετατάσσεται στις υπηρεσίες πρόνοιας των οικείων οργανισμών τοπικής αυτοδιοίκησης α' και β' βαθμού, στις υπηρεσίες υγείας του Ε.Σ.Υ., σε Δημοτικά Νομικά Πρόσωπα των οργανισμών τοπικής αυτοδιοίκησης α' βαθμού και σε Ν.Π.Δ.Δ. εποπτευόμενα από το Υπουργείο Υγείας και Πρόνοιας. 

Τα νομικά πρόσωπα δημοσίου δικαίου που συστάθηκαν α) με το από 7 Φεβρουαρίου 1925 προεδρικό διάταγμα (ΦΕΚ 33 Α'/1925) "Νοσοκομείο Φυματιώντων νομού Ηρακλείου", περιοχής Μονής Ιερουσαλήμ Μαλεβιζίου, β) με το π.δ. 608/1985 (ΦΕΚ 221 Α'/1985) "Θεραπευτήριο Χρονίων Παθήσεων Παιδιών Ηρακλείου Κρήτης", καταργούνται ως αυτοτελή νομικά πρόσωπα και συγχωνεύονται σε ένα Ν.Π.Δ.Δ. με την επωνυμία "Κέντρο Προστασίας και Αποκατάστασης Παιδιών - Ενηλίκων Ατόμων με Ειδικές Ανάγκες Ηρακλείου Κρήτης", το οποίο υπάγεται στην εποπτεία του Υπουργείου Υγείας και Πρόνοιας με έδρα το Λουτράκι Μαλεβιζίου Ηρακλείου. 

Η κινητή και ακίνητη περιουσία των συνγχωνευόμενων Ν.Π.Δ.Δ. μεταφέρεται στο νέο Ν.Π.Δ.Δ., το οποίο υποκαθίσταται αυτοδικαίως σε όλα τα δικαιώματα και υποχρεώσεις τους. 

Το Κέντρο διοικείται από επταμελές Διοικητικό Συμβούλιο, το οποίο διορίζεται με ισάριθμα αναπληρωματικά μέλη, για τρία χρόνια, με απόφαση του Υπουργού Υγείας και Πρόνοιας και αποτελείται από: 

α. έναν εκπρόσωπο του Υπουργείου Υγείας και Πρόνοιας, 

β. έναν αιρετό εκπρόσωπο της Τοπικής Αυτοδιοίκησης της έδρας του Κέντρου, 

γ. έναν εκπρόσωπο της Ιεράς Αρχιεπισκοπής Κρήτης, 

δ. τέσσερα πρόσωπα με επιστημονικό κύρος ή εξειδίκευση ή εμπειρία στον τομέα της κοινωνικής φροντίδας. 

Με προεδρικό διάταγμα, που εκδίδεται με πρόταση των Υπουργών Υγείας και Πρόνοιας, Εσωτερικών, Δημόσιας Διοίκησης και Αποκέντρωσης και Οικονομικών, καθορίζεται ο σκοπός, ο τρόπος οργάνωσης, διοίκησης και λειτουργίας αυτού. 

Η παρ. 3 του άρθρου 18 του ν. 2072/1992 (ΦΕΚ 125 Α') αντικαθίσταται ως ακολούθως: 

"3. 'Ατομα με ειδικές ανάγκες με ποσοστό αναπηρίας τουλάχιστον 67%, που επιδοτούνται με προνοιακό ή άλλο επίδομα, διατηρούν το επίδομά τους αυτό και όταν υποβάλλονται σε φυσικοθεραπεία, εργοθεραπεία, απασχολησιοθεραπεία, λογοθεραπεία, ημερήσια φύλαξη και ψυχολογική στήριξη". 

Στο άρθρο 7 του ν. 2646/1998 προστίθεται παράγραφος 9, ως ακολούθως: 

"9. Οι προϋπολογισμοί των καταργούμενων φορέων Π.Ι.Κ.Π.Α., Ε.Ο.Π., Κ.Β. "ΜΗΤΕΡΑ", αποτελούν προϋπολογισμό του Ε.Ο.Κ.Φ. από το οικονομικό έτος 1999 και μέχρι την υλοποίηση των διατάξεων της προηγούμενης παραγράφου. 

Για την πληρωμή των πάσης φύσεως δαπανών των εγγεγραμμένων πιστώσεων στους προϋπολογισμούς των καταργούμενων φορέων Π.Ι.Κ.Π.Α., Ε.Ο.Π., Κ.Β. "ΜΗΤΕΡΑ", επιχορηγείται ο Ε.Ο.Κ.Φ.. Η εκκαθάριση των δαπανών γίνεται σύμφωνα με τις επί μέρους διατάξεις που διέπουν τους ως άνω φορείς. 

Πληρωμές που έχουν γίνει στους επί μέρους φορείς μέχρι της δημοσίευσης του παρόντος νόμου θεωρούνται νόμιμες." 

1. Η παρ. 1 του άρθρου 1 του ν. 1963/1991 (ΦΕΚ 138 Α') αντικαθίσταται ως εξής: 

"1. 'Αδεια ίδρυσης φαρμακείου χορηγείται μετά γνώμη του οικείου φαρμακευτικού συλλόγου με απόφαση του αρμόδιου νομάρχη: α) Για δήμο ή κοινότητα της χώρας στον οποίο δεν επήλθε μεταβολή με τις διατάξεις του άρθρου 1 του ν. 2539/1997 (ΦΕΚ 244 Α') και β) για συγκεκριμένο δημοτικό ή κοινοτικό διαμέρισμα δήμου ή κοινότητας που συνεστήθη με τις διατάξεις του ίδιου ως άνω άρθρου." 

Οι διατάξεις του άρθρου 2 του ν. 1963/1991 (ΦΕΚ 138 Α') εφαρμόζονται ανάλογα και στις περιπτώσεις των καταργηθέντων δήμων και κοινοτήτων, όπου δε σε αυτές αναφέρεται ο όρος δήμος ή κοινότητα, νοείται το οικείο δημοτικό ή κοινοτικό διαμέρισμα στο οποίο αντιστοιχεί ο καταργηθείς με τις διατάξεις του άρθρου 1 του ν. 2539/1997 (ΦΕΚ 244 Α') Ο.Τ.Α.. 'Οπου στις διατάξεις των άρθρων 3 και 6 του ν. 1963/1991 (ΦΕΚ 138 Α') αναφέρεται ο όρος "δήμο ή κοινότητα" αυτός συμπληρώνεται ως εξής: "δήμο ή κοινότητα ή δημοτικό ή κοινοτικό διαμέρισμα, των δήμων και κοινοτήτων που συστάθηκαν με τις διατάξεις του άρθρου 1 του ν. 2539/1997 (ΦΕΚ 244 Α')." 

Η παρ. 1 του άρθρου 14 του ν. 5607/1932 (ΦΕΚ 300 Α') αντικαθίσταται ως εξής: 

"1. Η μεταφορά φαρμακείων επιτρέπεται μόνο: 

α) εντός των ορίων των δήμων και κοινοτήτων στους οποίους δεν επήλθε μεταβολή με τις διατάξεις του άρθρου 1 του ν. 2539/1997 (ΦΕΚ 244 Α') και β) εντός των ορίων των εδαφικών περιφερειών των δημοτικών ή κοινοτικών διαμερισμάτων των δήμων και κοινοτήτων που συνεστήθησαν με τις διατάξεις του ίδιου ως άνω άρθρου." 

Οι διατάξεις της παρούσας παραγράφου ισχύουν από 1.1.1999. 

2. Η προκήρυξη για την πρόσληψη ιατρικού και νοσηλευτικού προσωπικού, τεχνολόγων ιατρικών εργαστηρίων, παρασκευαστών, ραδιολογίας - ακτινολογίας και χειριστών - εμφανιστών σε νοσοκομεία, κέντρα υγείας και το Ε.Κ.Α.Β. γίνεται μέσα στο ίδιο έτος κατά το οποίο η θέση κενώθηκε, για οποιονδήποτε λόγο, πλην της μετάταξης, με απόφαση του Δ.Σ. του Ν.Π.Δ.Δ. μετά από έγκριση του Υπουργού Υγείας και Πρόνοιας χωρίς να απαιτείται Πράξη Υπουργικού Συμβουλίου (Π.Υ.Σ.). Η πρόσληψη του ιατρικού προσωπικού γίνεται με βάση το ν. 1397/1993, όπως τροποποιήθηκε και ισχύει. Η πρόσληψη του λοιπού προσωπικού διενεργείται σε κάθε περίπτωση, σύμφωνα με τις διατάξεις του άρθρου 18 του ν. 2190/1994, όπως τροποποιήθηκε μεταγενέστερα. Η επιλογή και κατάρτιση του πίνακα επιλογής και κατάταξης των υποψηφίων γίνεται από τριμελή επιτροπή που συγκροτεί ο Γενικός Γραμματέας της Περιφέρειας, στην οποία υπάγεται το νοσοκομείο και αποτελείται από δύο τακτικούς υπαλλήλους της Διεύθυνσης Διοίκησης και Αυτοδιοίκησης της Περιφέρειας και έναν τακτικό υπάλληλο του νοσοκομείου. 

Η σχετική προκήρυξη δημοσιεύεται ολόκληρη στην Εφημερίδα της Κυβερνήσεως (Τεύχος Προκηρύξεων Α.Σ.Ε.Π.) και περίληψή της σε δύο (2) τουλάχιστον ημερήσιες εφημερίδες Αθηνών. Η προκήρυξη αποστέλλεται πριν τη δημοσίευσή της στο Α.Σ.Ε.Π. το οποίο οφείλει να την ελέγξει από άποψη περιφερειακά Ιατρεία, Κέντρα Υγείας και στους αγροτικούς γιατρούς που υπηρετούν με οποιονδήποτε τρόπο σε Νοσοκομεία, λόγω ειδικών συνθηκών άσκησης του ιατρικού επαγγέλματος. 

Επίσης διατηρούνται οι πρόσθετες αποδοχές των εδαφίων α' και γ' της παρ. 2 της Α3α/οικ. 15230/89 (ΦΕΚ 732 Β'/2.10.1989) κοινής υπουργικής απόφασης των Υπουργών Προεδρίας της Κυβέρνησης, Οικονομικών και Υγείας, Πρόνοιας και Κοινωνικών Ασφαλίσεων, όπως κυρώθηκε με το ν. 1881/1990 (ΦΕΚ 42 Α'/ 23.3.1990) και διατηρήθηκε με το άρθρο 20 παρ. 2 του ν. 1963/1991 και καταβάλλονται στους γιατρούς υπηρεσίας υπαίθρου για όσο χρονικό διάστημα αυτοί υπηρετούν σε περιφερειακά ιατρεία που έχουν χαρακτηρισθεί ως άγονα με τις Α3α/οικ.15230/89 (ΦΕΚ 732 /τ. Β'/2.10.89), Α/ οικ.62876 /19.12.91/ΦΕΚ 771 τ.Β' /31.12.92<%-2> και ΔΥ1α/33202/2.9.93/ ΦΕΚ 703/τ.Β'/10.9.93 κοινές υπουργικές αποφάσεις των Υπουργών Προεδρίας της Κυβέρνησης, Οικονομικών και Υγείας, Πρόνοιας και Κοινωνικών Ασφαλίσεων. 

Τα ανωτέρω δεν ισχύουν: α) για τους οπλίτες γιατρούς υπόχρεους υπηρεσίας υπαίθρου του ν.δ. 67/1968 που διατίθενται από το Υπουργείο Εθνικής 'Αμυνας και β) για τους γιατρούς του κλάδου Ε.Σ.Υ.. 

7. Συμβάσεις εργασίας ιδιωτικού δικαίου ορισμένου χρόνου προσωπικού, που έχει προσληφθεί στο Ψ.Ν.Α. για το πρόγραμμα Απεξάρτησης από τα Ναρκωτικά σύμφωνα: α) με την αριθμ. 334/11.9.1995 Π.Υ.Σ., όπως τροποποιήθηκε με την αριθμ. 413/2.11.1995 Π.Υ.Σ., β) με την αριθμ. 124/20.5.1997 Π.Υ.Σ., όπως τροποποιήθηκε με την αριθμ. 200/28.7.1997 Π.Υ.Σ. και έληξαν, παρατείνοντας έως τη δημοσίευση του παρόντος νόμου κατά παρέκκλιση των διατάξεων που καθορίζουν την ανώτατη διάρκεια της σύμβασης και η σχέση μετατρέπεται αυτοδίκαια σε σύμβαση εργασίας ιδιωτικού δικαίου αορίστου χρόνου. 

Το προσωπικό αυτό κατατάσσεται σε θέσεις ειδικότητας αντίστοιχης των τυπικών προσόντων ή ειδικότητας που καθορίζεται με την πράξη κατάταξης σε θέσεις που συνιστώνται αυτοδικαίως με την ίδια πράξη. Οι συνιστώμενες θέσεις είναι προσωποπαγείς και καταργούνται με την ένταξη του προσωπικού αυτού σε θέσεις που θα συσταθούν με τον οργανισμό του Ψ.Ν.Α.. 

8. Γιατροί ή οδοντίατροι που έχουν ενταχθεί σύμφωνα με τη διάταξη της παραγράφου 11 του άρθρου 6 του ν. 2519/1997 και υπηρετούν κατά την έναρξη ισχύος του παρόντος νόμου σε θέσεις του κλάδου γιατρών Δημόσιας Υγείας Ε.Σ.Υ. του Υπουργείου Υγείας και Πρόνοιας, καθώς και των Νομαρχιακών Αυτοδιοικήσεων, επανεντάσσονται, ανεξάρτητα από την ηλικία τους, μετά από κρίση από το Συμβούλιο της παραγράφου 4 του άρθρου 6 του ν. 2519/1997, στον κλάδο που υπηρετούν και σε βαθμό αναλόγως με τα χρόνια συνολικής προϋπηρεσίας τους, όπως αυτά αναφέρονται στην παράγραφο 11 του άρθρου 6 του ανωτέρω νόμου. 

Ο χρόνος προϋπηρεσίας που διανύθηκε μετά την απόκτηση των τυπικών προσόντων της παρ. 2 του άρθρου 6 του ν. 2519/1997, προκειμένου για τους γιατρούς που θα επανενταχθούν στο βαθμό Β' και ο χρόνος προϋπηρεσίας που διανύθηκε μετά τη συμπλήρωση της δεκαετίας, προκειμένου για τους γιατρούς που θα επανενταχθούν στο βαθμό Α', θεωρείται ως πλεονάζων χρόνος παραμονής στο βαθμό που θα επανενταχθούν και προσμετράται στο χρόνο που απαιτείται για την προαγωγή τους στον επόμενο βαθμό. 

1. Οι παράγραφοι 1 και 2 του άρθρου 5 του ν. 1316/1983 (ΦΕΚ 3 Α'), όπως αντικαταστάθηκαν με το άρθρο 2 του ν. 1965/1991 (ΦΕΚ 146 Α'), αντικαθίστανται ως ακολούθως: 

"1. Ο Ε.Ο.Φ. διοικείται από 9μελές Διοικητικό Συμβούλιο που αποτελείται από τον πρόεδρο, τον αντιπρόεδρο και επτά (7) μέλη. Ως μέλη του Δ.Σ. ορίζονται με απόφαση του Υπουργού Υγείας και Πρόνοιας φαρμακοποιοί, γιατροί, οδοντίατροι, κτηνίατροι, χημικοί, οικονομολόγοι και ειδικοί στην πληροφορική, με ειδικές γνώσεις και εμπειρία στο αντικείμενο του Ε.Ο.Φ., ένας Διευθυντής Ελεγκτικού Συνεδρίου και ένας πάρεδρος Νομικού Συμβουλίου του Κράτους. 

2. Ως πρόεδρος και αντιπρόεδρος του Δ.Σ. του Ε.Ο.Φ. ορίζονται με απόφαση του Υπουργικού Συμβουλίου, μετά από πρόταση του Υπουργού Υγείας και Πρόνοιας, πρόσωπα που έχουν γνώση οργάνωσης και διοίκησης. Ο πρόεδρος και αντιπρόεδρος έχουν πλήρη και αποκλειστική απασχόληση. 

Με την απόφαση διορισμού του προέδρου και αντιπροέδρου του Ε.Ο.Φ. καθορίζονται και οι αμοιβές τους." 

2. Η παρ. 3 του άρθρου 2 του ν. 1965/1991, που προστέθηκε με το άρθρο 36 του ν. 2161/1993 (ΦΕΚ 119 Α'), καταργείται. 

3. Η θητεία των μελών του υφιστάμενου κατά τη δημοσίευση του παρόντος νόμου Δ.Σ. του Ε.Ο.Φ. λήγει από το διορισμό του νέου Δ.Σ., με βάση την παράγραφο 1 του παρόντος άρθρου. 

1. Για τη νοσηλεία στο εξωτερικό των ασφαλισμένων του Οίκου Ναύτου εφαρμόζονται οι εκάστοτε υπουργικές αποφάσεις που εκδίδονται κατ' εξουσιοδότηση των διατάξεων του άρθρου 39 του ν. 1759/1988 (ΦΕΚ 50 Α'). 

2. Η νομοθεσία του Οίκου Ναύτου εξακολουθεί να ισχύει για όλα τα θέματα που δεν ρυθμίζονται με τις διατάξεις της παρ.1 του παρόντος άρθρου. 

Η ισχύς του νόμου αυτού αρχίζει από τη δημοσίευσή του στην Εφημερίδα της Κυβερνήσεως, εκτός εάν ορίζουν διαφορετικά οι επί μέρους διατάξεις. 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Επανερχόμεθα στη συζήτηση του νομοσχεδίου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Διεθνούς Σύμβασης για τη διατήρηση των αποδημητικών ειδών της άγριας πανίδας και άλλες διατάξεις". 

Παρακαλώ όσοι θα μιλήσουν επί του νομοσχεδίου, επειδή υπάρχει κάποιο πρόβλημα στο σύστημα ηλεκτρονικής εγγραφής, να το δηλώσουν στο Προεδρείο. 

Συνεχίστε, κύριε Βούλγαρη. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, με το σχέδιο νόμου που συζητούμε σήμερα, κυρώνεται σύμφωνα με το άρθρο 28 παρ. 1 του Συντάγματος η διεθνής σύμβαση για τη διατήρηση των αποδημητικών ειδών της άγριας πανίδας. 

Η σύμβαση αυτή, έχει καταρτισθεί με πρωτοβουλία της Διεθνούς 'Ενωσης για τη διατήρηση της φύσης και των φυσικών πόρων. Η σύμβαση έχει υπογραφεί στη Βόννη στις 23.6.79 μεταξύ άλλων και απ' όλα τα κράτη-μέλη της Ευρωπαϊκής 'Ενωσης συμπεριλαμβανομένης και της χώρας μας, καθώς και από την ίδια την Ευρωπαϊκή 'Ενωση. 

Τα δυο παραρτήματα τροποποιήθηκαν σταδιακά το 1985, το 1988, το 1991, το 1994 και τέλος το 1997 στις αντίστοιχες διασκέψεις που έχουν πραγματοποιηθεί μεταξύ των συμβαλλομένων μερών. 

Με τις τροποποιήσεις προστέθηκαν σταδιακά περισσότερα είδη αποδημητικών ζώων στους καταλόγους των παραρτημάτων και με το σχέδιο νόμου που συζητούμε σήμερα κυρώνονται επίσης και τα παραρτήματα της σύμβασης αυτής, όπως αυτά έχουν τροποποιηθεί στην πέμπτη διάσκεψη των συμβαλλόμενων μερών στη Γενεύη στις 16.4.97 και τα οποία είναι και τα σημερινά ισχύοντα. 

Η Σύμβαση αυτή τέθηκε σε ισχύ την 1η Νοεμβρίου 1983 και μέχρι σήμερα έχει κυρωθεί από 51 κράτη. Εκκρεμεί από ελληνικής πλευράς η τυπική κύρωση της Σύμβασης. 

Σκοπός της Σύμβασης αυτής είναι η λήψη όλων των απαραίτητων μέτρων για την προστασία και τη διατήρηση των ειδών εκείνων της άγριας πανίδας, τα οποία είναι αποδημητικά και για το λόγο αυτό είναι ιδιαίτερα ευπαθή, καθώς η επιβίωσή τους εξαρτάται από περισσότερα του ενός κράτη. 

Επιπλέον σκοπός της Σύμβασης είναι η διασφάλιση της συνεργασίας μεταξύ των κρατών της Ζώνης Εξάπλωσης κάθε αποδημητικού είδους και αυτό είναι δυνατό και κατάλληλο, προκειμένου να αναληφθεί συντονισμένη δράση για τη διατήρηση και προστασία του είδους αυτού της άγριας πανίδας. Ιδιαίτερη προσοχή θα πρέπει να δοθεί για εκείνα τα αποδημητικά είδη, των οποίων η κατάσταση διατήρησης είναι δυσμενής και τα συμβαλλόμενα μέρη θα πρέπει να λαμβάνουν ανεξάρτητα ή σε συνεργασία τα αναγκαία μέτρα, για τη διατήρηση των ειδών αυτών καθώς και να διασφαλιστούν και να προστατευθούν οι οικότοποι στους οποίους συχνάζουν αυτά τα αποδημητικά είδη. Επίσης τα μέρη θα πρέπει να λάβουν τα αναγκαία μέτρα, έτσι ώστε κάποιο αποδημητικό είδος να μην καταστεί είδος που κινδυνεύει σε αφανισμό. 

Ειδικότερα τα μέρη καλούνται να προωθήσουν την επιστημονική έρευνα σχετικά με τα αποδημητικά είδη, καθώς και να συνεργάζονται στη διεξαγωγή των ερευνών αυτών και να τις υποστηρίζουν. Επιπλέον τα μέρη θα πρέπει να εξασφαλίσουν την άμεση προστασία των ειδών που αναφέρονται στο Παράρτημα Ι, καθώς και να προωθήσουν τη σύναψη συμφωνιών για τη διατήρηση και διαχείριση των αποδημητικών ειδών που αναφέρονται στο Παράρτημα ΙΙ. 

Στο προοίμιο της Σύμβασης αναγνωρίζεται: 

Πρώτο, το γεγονός ότι η άγρια πανίδα, στις ποικίλες της μορφές αποτελεί αναντικατάστατο στοιχείο των φυσικών συστημάτων της γης, το οποίο πρέπει να διατηρηθεί προς όφελος της ανθρωπότητας και του φυσικού περιβάλλοντος. 

Δεύτερο, η υποχρέωση κάθε ανθρώπινης γενιάς να ενεργεί, έτσι ώστε η παρακαταθήκη των φυσικών πόρων της γης να διαφυλάσσεται για τις μελλοντικές γενιές και να χρησιμοποιείται, όπου χρειάζεται, λογικά. 

Τρίτο, η ολοένα και μεγαλύτερη αξία που προσλαμβάνει η άγρια πανίδα, από άποψη περιβαλλοντική, οικολογική, γενετική, επιστημονική, αισθητική, ψυχαγωγική, πολιτιστική, εκπαιδευτική, κοινωνική και οικονομική. 

Τέταρτο, η υποχρέωση των κρατών να προστατεύουν τα άγρια αποδημητικά είδη τα οποία ζουν εντός των ορίων της εθνικής κυριαρχίας τους ή διασχίζουν τα όρια αυτά. 

Πέμπτο, η ανάγκη ανάληψης συντονισμένων ενεργειών από όλα τα κράτη, μέσα στα όρια εθνικής κυριαρχίας των οποίων διαμένουν αποδημητικά είδη της άγριας πανίδας, κατά οποιαδήποτε στιγμή του βιολογικού τους κύκλου. 

'Εκτο, η σημασία της Σύστασης 32 του Προγράμματος Δράσης που υιοθετήθηκε από τη Συνδιάσκεψη των Ηνωμένων Εθνών για το περιβάλλον (Στοκχόλμη, 1972). 

Η Σύμβαση αποτελείται από 20 άρθρα και 2 παραρτήματα. Στα άρθρα αναφέρονται μεταξύ άλλων: 

Οι σκοποί της Σύμβασης και οι αρχές για την επίτευξη των σκοπών της από τα συμβαλλόμενα μέρη. 

Τα κριτήρια για τον προσδιορισμό των αποδημητικών ειδών που αναφέρονται στα Παραρτήματα Ι και ΙΙ της Σύμβασης. 

Οι υποχρεώσεις των συμβαλλομένων μερών για τη διατήρηση και προστασία των οικοτόπων που συχνάζουν τα αποδημητικά είδη. 

Ο καθορισμός του γεωγραφικού εύρους εφαρμογής κάθε τέτοιας συμφωνίας καθώς και η σκοπιμότητα σύναψης συμφωνιών που αφορούν περισσότερα από ένα αποδημητικά είδη. 

Ο τρόπος σύστασης καταλόγου κρατών της Ζώνης Εξάπλωσης για κάθε αποδημητικό είδος που αναφέρεται στα Παραρτήματα Ι και ΙΙ καθώς και οι υποχρεώσεις των κρατών της Ζώνης Εξάπλωσης κάθε είδους. 

Στο άρθρο 7 ιδρύεται Διάσκεψη των Συμβαλλομένων Μερών, η οποία εξετάζει τακτικά την εφαρμογή της Σύμβασης και κάθε σχετικής οικονομικής και νομοθετικής ρύθμισης που μπορεί να εγκρίνει η Διάσκεψη. Επίσης λαμβάνει, στα πλαίσια των αρμοδιοτήτων της, αναγκαίες αποφάσεις που θα προάγουν την αποτελεσματική εφαρμογή της Σύμβασης. Οι αρμοδιότητες της Διάσκεψης και ο χρόνος σύγκλισης της πρώτης συνόδου, των τακτικών και των εκτάκτων συνόδων, ορίζονται στο άρθρο αυτό. 

Επίσης καθορίζεται ο τρόπος συγκρότησης και οι αρμοδιότητες του Επιστημονικού Συμβουλίου και της γραμματείας, ο τρόπος τροποποίησης της Σύμβασης και των Παραρτημάτων, καθώς και η επίλυση διαφορών μεταξύ δύο ή περισσοτέρων μερών. 

Τέλος, ο τρόπος κύρωσης, αποδοχής ή έγκρισης της σύμβασης από κράτη μέλη που κατατίθενται στην κυβέρνηση της Ομοσπονδιακής Δημοκρατίας της Γερμανίας η οποία τελεί χρέη θεματοφύλακα. 

Στο Παράρτημα Ι αναφέρονται τα αποδημητικά είδη που απειλούνται, σύμφωνα με τον ορισμό του άρθρου 1 της Σύμβασης. 

Στο Παράρτημα ΙΙ αναφέρονται τα αποδημητικά είδη των οποίων η κατάσταση διατήρησης είναι δυσμενής, σύμφωνα με τον ορισμό του άρθρου 1. 

Η χώρα μας αποτελεί περιοχή διέλευσης αλλά και παραμονής μεγάλου αριθμού αποδημητικών ειδών, καθώς βρίσκεται κατά μήκος βασικής οδού μετανάστευσης των αποδημητικών πουλιών, μεταξύ Ευρώπης και Αφρικής-Ασίας. Ορισμένα κινδυνεύοντα είδη πουλιών που βρίσκονται στην Ελλάδα, περιλαμβάνονται στο Παράρτημα Ι της Σύμβασης: ο αργυροπελεκάνος, ο ροδοπελεκάνος, η νανόχηνα, η κοκκινόχηνα, ο θαλασσαετός, ο βασιλαετός, το κιρκινέζι, η λεπτομύτα και ο αιγαιόγλαρος. Σημειώνεται ότι τα είδη αυτά προστατεύονται ήδη από την ελληνική νομοθεσία, θα μπορούσαν όμως να ωφεληθούν σημαντικά από την υπογραφή της παρούσας Σύμβασης σε συνεργασία και με τα άλλα κράτη που υπογράφουν τη Σύμβαση αυτή. 

Στο σημείο αυτό πρέπει να επισημάνουμε ότι η Ε.Ε. χρηματοδοτεί, μέσα από το Επιχειρησιακό Πρόγραμμα Περιβάλλοντος των Κοινοτικών Πλαισίων Στήριξης, έργα, δράσεις και προγράμματα προστασίας και ανάδειξης της χλωρίδας και πανίδας στη χώρα μας, που τελούν υπό καθεστώς ειδικής προστασίας. 

'Ετσι, επειδή η προστασία των παραπάνω ειδών προϋποθέτει απαραίτητα συνεργασία όλων των κρατών, τα οποία αποτελούν χώρο διαβίωσής τους και επιπλέον επειδή στα είδη που καλύπτονται από την παρούσα Σύμβαση περιλαμβάνονται πολλά σπάνια και απειλούμενα με εξαφάνιση είδη, κρίνεται απαραίτητη η κύρωσή της από την Ελλάδα, δεδομένου ακόμα ότι όλα τα άλλα κράτη-μέλη της Ευρωπαϊκής 'Ενωσης έχουν ήδη κυρώσει αυτήν τη Σύμβαση την οποία συζητούμε σήμερα, η οποία έχει τεθεί σε ισχύ από την 1η Νοεμβρίου 1983, και ήδη υπογράφηκαν Διεθνείς Συμφωνίες για συγκεκριμένες ομάδες αποδημητικών ειδών, όπως προβλέπεται από την παρούσα Σύμβαση. 

Θέτοντας υπόψη αυτά στη Βουλή των Ελλήνων, προτείνω την κύρωση του σχεδίου νόμου, προκειμένου να επικυρωθεί και από τη χώρα μας αυτή η Διεθνής Σύμβαση για την διατήρηση των αποδημητικών ειδών της άγριας πανίδας. 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, για το νομοσχέδιο αυτό η Νέα Δημοκρατία έχει ορίσει ως Κοινοβουλευτικό της Εκπρόσωπο τον κ. Γεώργιο Ορφανό, Βουλευτή της Α' Περιφέρειας Θεσσαλονίκης. 

Το Κομμουνιστικό Κόμμα Ελλάδας, έχει ορίσει ως Κοινοβουλευτικό Εκπρόσωπο τον Αντιπρόεδρο κ. Δημήτρη Κωστόπουλο και 

Το Δημοκρατικό Κοινωνικό Κίνημα, έχει ορίσει ως ειδικό αγορητή του τον κ. Γεώργιο Ρόκο. 

Επίσης, ο συνάδελφος κ. Αναστάσης Παπαληγούρας, Βουλευτής Κορινθίας, ζητεί την άδεια του Σώματος για ολιγοήμερη απουσία του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μαλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Η Βουλή εγκρίνει. 

Ο κ.Ευγένιος Χαϊτίδης έχει το λόγο. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρίες και κύριοι συνάδελφοι, το συζητούμενο νομοσχέδιο για την προστασία της άγριας πανίδας, αποκτά σήμερα μια τραγική επικαιρότητα. Και θα ήταν νομίζω επιβεβλημένο να γίνει αποδεκτό εφόσον βέβαια προηγηθούν κάποιες απαραίτητες παρατηρήσεις. Γιατί αλιώς θα ήμασταν ανακόλουθοι, θα ήμασταν κατακριτέοι εάν συζητούσαμε και κυρώναμε όπως κατ'αρχήν συμφωνούμε, ένα νομοσχέδιο για την προστασία της φύσης και την προστασία των διαφόρων αποδημητικών ειδών και δεν αναφέραμε την ανάγκη της προστασίας πρώτα των ανθρώπων. Νομίζω ότι δεν θα υπερβάλω αν πω την προστασία του ανθρωπίνου γένους από ορισμένους αγριανθρώπους, οι οποίοι μολύνοντας, ρυπαίνοντας το περιβάλλον το καθιστούν ακατάλληλο για κάθε έννοια ζωής και εκτός από τα αποδημητικά είδη τα οποία δεν προστατεύονται μ'αυτόν τον τρόπο, κυρίως δεν προστατεύεται η πολυτιμότατη ανθρώπινη ζωή. 

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Γι'αυτό και στη συζήτηση που προηγήθηκε στη Διαρκή Επιτροπή είχα προτείνει μαζί με την κύρωση να συμφωνήσουμε και στην έκδοση ενός ψηφίσματος -το οποίο δεν είναι άσχετο, κύριε Πρόεδρε, με το συζητούμενο νομοσχέδιο- στο οποίο εκτός από τους ανθρωπιστικούς λόγους, θα έπρεπε να επικαλεστούμε και επείγοντες λόγους προστασίας του περιβάλλοντος, το οποίο απειλείται θανάσιμα από τη διασπορά στην ατμόσφαιρα, από τη διείσδυση στο υπέδαφος, από τη ρύπανση του υδροφόρου ορίζοντα, από τη μεταφορά στις θάλασσες τοξικών και ραδιενεργών παραγώγων, τα οποία εκλείονται από αυτούς τους ανελέητους, τους απάνθρωπους, τους διαρκείς, βομβαρδισμούς οι οποίοι επί τριάντα πέντε ημέρες συνεχίζονται και θα συνεχιστούν κατά διαβεβαίωση των δραστών, μέχρις ότου επιτευχθεί ο στόχος τον οποίο αυτοί έθεσαν και ο οποίος δεν έχει καμία σχέση βεβαίως ούτε με προστασία ανθρωπίων δικαιωμάτων, αλλά ούτε και με καμία φροντίδα για τον άνθρωπο, αφού προκαλεί θανάτους και όχι ζωή. 

Κατά σύμπτωση χθες στις 26 Απριλίου, ήταν η επέτειος του τραγικού εκείνου συμβάντος στο Τσερνομπίλ. Και τότε είχαμε διαφόρους -δυστυχώς- ακαδημαϊκούς δασκάλους, οι οποίοι μας διαβεβαίωναν ότι δεν υπάρχει κανένας κίνδυνος, τουλάχιστον άμεσος, για τη χώρα μας από εκείνο το τραγικό ατύχημα. 

Και σήμερα δυστυχώς, βλέπουμε διαφόρους ακαδημαϊκούς δασκάλους, τους οποίους επικαλείται κατά κόρον η Κυβέρνηση και το αρμόδιο Υπουργείο, να μας διαβεβαιώνουν ότι δεν υπάρχει πάλι κίνδυνος. 

'Ομως, όπως οι πρώτοι διαψεύστηκαν από τις συνέπειες τις οποίες δυστυχώς η Ελλάδα είναι από τις λίγες χώρες που δεν μέτρησε επί δεκατρία χρόνια, κατά τον ίδιο τρόπο φοβούμαι ότι θα διαψευσθούν και από τις συνέπειες των συνεχιζόμενων βομβαρδισμών στη Σερβία, οι οποίοι εκλύουν τοξικά και ραδιενεργά στοιχεία στην ατμόσφαιρα, διεισδύουν τα στοιχεία αυτά στο έδαφος και στο νερό, μεταφέρονται με τα ποτάμια στις θάλασσες. 

Γι'αυτό, λοιπόν, νομίζω ότι θα πρέπει να προσέξουμε όλως ιδιαιτέρως. Και δεν τα λέω απλώς για να προσθέσω -και αυτό θα είχε ακόμη τη σημασία του και την αξία του- μία φωνή διαμαρτυρίας, να επιστήσω την προσοχή στο τι περαιτέρω πρέπει να κάνει η Κυβέρνηση. Συγκεκριμένα: υπάρχει το άρθρο 10 της υπό κύρωση Συμβάσεως, το οποίο προβλέπει τροποποιήσεις. Και επί τη βάσει του άρθρου 10, προτείνω και παρακαλώ τον αρμόδιο παριστάμενο Υπουργό να δεσμευθεί ότι αμέσως μετά την κύρωση της Συμβάσεως αυτής, θα προχωρήσει σε ενέργειες και θα ζητήσει τα εξής: 

Πρώτον, να πάψει η Γερμανία να είναι, όπως αποκαλείται, ο θεματοφύλακας -αυτός δηλαδή που μεριμνά για την πιστή εφαρμογή αυτής της συμβάσεως- γιατί δεν έχει το ηθικό δικαίωμα, αλλά δεν της επιτρέπουν και τα βιομηχανικά και λοιπά οικονομικά της συμφέροντα να διασφαλίσει την εφαρμογή αυτής της υπό κύρωση συμβάσεως. 

Προτείνω να εγκατασταθεί η προβλεπόμενη γραμματεία στο χώρο της βορείου Ελλάδος και ειδικότερα στη Θεσσαλονίκη, αφ' ενός γιατί εκεί υπάρχουν οι πλέον σημαντικοί οικότοποι, βιότοποι, υγροβιότοποι της Ευρώπης και αφ' ετέρου διότι εκεί επάνω ίσως υπάρχει πιο άμεση επαφή με το πολύτιμο περιβάλλον, με την πανίδα και τη χλωρίδα της πατρίδας μας, της Βαλκανικής, της Ευρώπης. 

Βεβαίως, επανέρχομαι στην πρόταση να συμφωνήσουμε σε ένα ψήφισμα το οποίο εκτός από τους ανθρωπιστικούς, όπως προείπα, λόγους, αλλά και για περιβαλλοντικούς λόγους, θα απαιτεί την άμεση διακοπή των βομβαρδισμών που συνεχίζονται. 

Επί όλων αυτών, ο αξιότιμος κύριος Υπουργός είχε επιφυλαχθεί, σε συνεννόηση με το Προεδρείο της Βουλής, να μας απαντήσει, εάν θα συμφωνούσε ή όχι. Ελπίζω ότι στην εν συνεχεία ομιλία του θα μας πει εάν πράγματι συμφωνεί ή όχι. 

Εκείνο για το οποίο θα ήθελα να προσθέσω κάποιες παρατηρήσεις είναι το γεγονός κατ'αρχήν, ότι αυτή η σύμβαση με την προσθήκη εκ των υστέρων των δύο τελευταίων άρθρων -θα μου επιτρέψετε, κύριε Πρόεδρε, να πω- απειλεί να μας εκθέσει διεθνώς. Διότι δεν είναι δυνατόν σε μία Σύμβαση η οποία πράγματι είναι σημαντικότατη -γι'αυτό την υποστηρίζουμε και τελικώς θα ψηφίσουμε την κύρωση της σύμβασης- να προσθέτουμε υπό μορφή τροπολογιών και να ενσωματώνουμε ως άρθρα 4 και 5, δύο άρθρα τα οποία είναι τελείως άσχετα προς τη σύμβαση. 'Ενα άρθρο το οποίο αφορά την παράταση της αμφιλεγόμενης και κατακριθείσας κατά κόρον συμβάσεως για το ΑΤΤΙΚΟ ΜΕΤΡΟ και ένα άλλο άρθρο, το οποίο αφορά τη σύσταση ενός Σώματος Επιθεωρητών Δημοσίων 'Εργων. 

Θα αναφερθώ πολύ σύντομα -γιατί δεν μας παίρνει και ο χρόνος- σε αυτά τα δύο άρθρα. 

Για μεν το άρθρο που αφορά το "ΑΤΤΙΚΟ ΜΕΤΡΟ", διαφωνούμε και καλούμε τον κύριο Υπουργό να μας εξηγήσει: Αντί να ζητάει την επέκταση και την παράταση των δικαιωμάτων που έχουν κατακριθεί για την Εταιρεία "ΑΤΤΙΚΟ ΜΕΤΡΟ Α.Ε.", αντί να μας εξηγεί για ποιο λόγο υπάρχει καθυστέρηση ζητείται να καλύψουμε την καθυστέρηση. Μας ζητείται να παρατείνουμε, να συμφωνήσουμε στην περαιτέρω χορήγηση αυτών των προνομιακών και κερδοφόρων για την προβλεπόμενη ως μικτή ανάδοχο εταιρεία δικαιωμάτων, η οποία κατά τρόπο -θα μου επιτρέψετε να πω- σκανδαλώδη πέραν του 51% των μετόχων του Δημοσίου να επεκτείνει αυτά τα δικαιώματα και τις προνομίες και στις θυγατρικές εταιρείες, που ενδεχομένως να είναι ιδιωτικές. 

Καθ' όσον αφορά το άρθρο το οποίο έχει να κάνει με τη σύσταση Σώματος Επιθεωρητών, χαιρόμαστε, διότι μετά από πειραματισμούς δεκαπέντε ετών η Κυβέρνηση επανέρχεται σε ένα θεσμό τον οποίο είχε συστήσει η παράταξή μας από ετών, έναν θεσμό ο οποίος απεδείχθη ότι ήταν και επιτυχής και απαραίτητος. 

'Εχω, όμως, μία απορία. Κύριε Υπουργέ, διακηρύσσετε δημοσίως ότι είκοσι χιλιάδες έργα εκτελούνται αυτήν τη στιγμή και όταν προβλέπετε ένα σώμα πενήντα επιθεωρητών, που σημαίνει ότι αντιστοιχούν τετρακόσια έργα στον κάθε επιθεωρητή. Δηλαδή δύο έργα προς επιθεώρηση για κάθε εργάσιμη ημέρα. Πώς είναι δυνατόν να περιμένετε και μάλιστα από ανθρώπους κάποιας ηλικίας -αφού προβλέπετε όπως μας διευκρινίσατε να προσλάβετε και συνταξιούχους για να καλύψουν αυτές τις θέσεις. Οι άνθρωποι αυτοί δεν έχουν τη δυνατότητα του νεοτέρου, ο οποίος θα μπορεί να περιέρχεται αυτά τα έργα και να καταπονείται. Πώς περιμένετε να αποδίδουν όταν θα υπάρχει αυτή η αντιστοιχία των δύο έργων που ο καθένας σε μία μέρα θα επιθεωρεί, θα επιβλέπει, θα επισκέπτεται επί τόπου και θα ελέγχει ο κάθε επιθεωρητής από αυτούς τους οποίους θέλετε να ορίσετε; Και πάλι, αρκεί ο έλεγχος ενός έργου μία φορά το χρόνο; 

Και βεβαίως, διαφωνούμε -ενώ κατ'αρχήν συμφωνούμε με τη σύσταση αυτού του Σώματος των Επιθεωρητών- και καταψηφίζουμε την τροπολογία όπως διατυπώνεται για τους λόγους που προείπα, ότι, δηλαδή, είναι ανεπίτρεπτο σε μία διεθνή σύμβαση να εμφανίζονται άσχετα άρθρα τα οποία μας εκθέτουν ως Κοινοβούλιο και διότι δεν προβλέπετε εκείνες τις διασφαλίσεις και εκείνες τις λεπτομερείς προϋποθέσεις, ώστε η επιλογή και η εργασία αυτών των επιθεωρητών να είναι διαφανής, να είναι αντικειμενική και να μη μετατραπούν σε εκείνους οι οποίοι θα ποδηγετούν και θα κατευθύνουν την κατασκευή των δημοσίων έργων. 

Για τους λόγους αυτούς, κύριε Πρόεδρε, υπερψηφίζουμε τη σύμβαση με τις παρατηρήσεις και τις προτάσεις τις οποίες κάναμε για την περαιτέρω τροποποίησή της. Τις δύο τροπολογίες δε, τις καταψηφίζουμε για τους λόγους που προανέφερα. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής: 

Η Εισαγγελία Πρωτοδικών Αθηνών διεβίβασε στον Πρόεδρο της Βουλής με το υπ' αριθμ. ΑΒΜ ΙΒ 96/2303/18.4.99 έγγραφό της, την από 29.1.1996 αναφορά της ιδιώτου Ασημίνας συζύγου Λάζαρου Μερτζάνη προς τον πρώην Υφυπουργό Φλώρο Κωνσταντίνου μαζί με τα έγγραφα που επισυνάπτονται σ' αυτήν για πράξη που φέρεται τελεσθείσα από τον πρώην Υφυπουργό κατά την εκτέλεση των καθηκόντων του. 

Επίσης, ανακοινώνεται ότι ως Κοινοβουλευτικό Εκπρόσωπο ο Συνασπισμός της Αριστεράς και της Προόδου ορίζει το Βουλευτή Εύβοιας κ. Ευάγγελο Αποστόλου. 

Ο Αντιπρόεδρος της Βουλής κ. Δημήτριος Β. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, δεν θα σας απασχολήσω πολύ. 

Η σύμβαση που αναφέρεται στην προστασία της άγριας πανίδας ψηφίζεται από το Κομμουνιστικό Κόμμα Ελλάδος. 

Απλώς εγώ αισθάνομαι να μη βρίσκομαι στα νερά μου. Γιατί, όπως καταλαβαίνετε και εσείς, το αντίθετο της άγριας πανίδας πρέπει να είναι η ήμερη πανίδα. 'Ετσι δεν είναι; Η ήμερη πανίδα υποθέτω ότι μάλλον αναφέρεται και στον άνθρωπο. Την ήμερη πανίδα δεν θα την προστατεύσουμε; Ξέρετε τι θέλω να πω με αυτό; 

ΠΡΟΕΔΡΕΥΩΝ (Παναγιώτης Ν. Κρητικός): Και βέβαια ξέρω. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ξέρετε πολύ καλά. Ο Δούναβης βομβαρδίζεται. Και βομβαρδίζεται και με γερασμένα -λέει- ουράνια κλπ. Και ενώ καλούμαστε να προστατεύσουμε ένα κοράκι, θα μας προκύψει κάτι άλλο από την κατάσταση που διαμορφώνεται εκεί πέρα. 

Να, γιατί, κύριε Πρόεδρε, σας είπα ότι είμαι έξω από τα νερά μου. Σαν να φαίνεται ότι υποκρινόμαστε όλοι μας. Δεν κατηγορώ κανέναν ειδικά. Ενώ σφάζονται γυκαικόπαιδα, ενώ μια χώρα ισοπεδώνεται, ερχόμαστε τώρα εδώ, με προτάσεις των πρωτεργατών της σφαγής, να προστατεύσουμε την άγρια πανίδα! Τι να την κάνουμε την άγρια πανίδα, χωρίς την ήμερη πανίδα; 

Ψηφίζουμε, σας είπα, τη σύμβαση με αυτό το σχόλιο που το έκρινα εντελώς απαραίτητο για να δείξω τον κυνισμό ορισμένων και την υποκρισία τους, αυτούς που αγαπούν τα σκυλάκια και δολοφονούν παιδάκια! Και νομίζω ότι γνωρίζετε πολύ καλά σε ποιον αναφέρομαι. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Στον Χίμλερ! 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αγαπούσε τα λυκόσκυλα εκείνος. Τούτος εδώ, ο Κλίντον αγαπάει άλλα. Δεν ξέρω τι ράτσα είναι. 

Να τα αγαπάμε και τα ζώα, χωρίς αμφιβολία. Βοηθούν τον άνθρωπο. 'Ολα τα ζωντανά. 

'Ομως να μην ξεχνάμε τον άνθρωπο. 

Τις δύο άλλες τροπολογίες που έφερε η Κυβέρνηση, το κόμμα μας τις καταψηφίζει. Η μία έχει και στοιχεία πρόκλησης, θα έλεγα, αυτή που αναφέρεται στο Μετρό και στις φοροαπαλλαγές. Και η δεύτερη, που αναφέρεται στο ειδικό Σώμα των Επιθεωρητών. Δεν λύνει το πρόβλημα. 

Αυτά είχα να πω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ευάγγελος Αποστόλου, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, κυρώνουμε σήμερα μία σύμβαση και βέβαια με μεγάλη καθυστέρηση. Και το τραγικό είναι ότι αυτό συμπίπτει με μία περίοδο που τουλάχιστον οι πρωτεργάτες αυτής της σύμβασης δεν σέβονται τις ανθρώπινες ζωές. Πόσο μάλλον μιλάμε ότι θα σεβαστούν αυτοί τα αποδημητικά πουλιά! 

Και πραγματικά, θέλω να σταθώ σε μία διαπίστωση του γνωστού καθηγητή του Αριστοτελείου Πανεπιστημίου Θεσσαλονίκης κ. Θεμιστοκλή Κουιμτζή, ο οποίος επισήμανε πρόσφατα ότι η οικολογική καταστροφή, που γίνεται στα Βαλκάνια από τους βομβαρδισμούς, ανατινάζει και τους δρόμους που είχαν χαράξει τα αποδημητικά πουλιά. Και αναφέρει χαρακτηριστικά: "Το νέφος από τους βομβαρδισμούς της Γιουγκοσλαβίας ανατίναξε τους δρόμους που είχαν χαράξει, εδώ και αιώνες, τα αποδημητικά πουλιά και γκρέμισε τις γέφυρες του ουρανού. Και ίσως πολλά από αυτά να μην μπορέσουν να έρθουν φέτος στην Ελλάδα και στις χώρες του Αίμου. Και ίσως τα περισσότερα από αυτά να μη μπορέσουν να επιστρέψουν στα θερμά κλίματα, όταν αρχίσουν οι πρώτες ψύχρες του φθινοπώρου." Και αυτό δεν αποτελεί απλή δαιμονολογία, είναι μια πραγματικότητα. 

Και επειδή η δική μας γενιά έχει εκμεταλλευθεί ληστρικά το περιβάλλον και είναι σίγουρο ότι θα λογοδοτήσουμε γι' αυτό στις επόμενες γενιές, δεν αρκεί η κύρωση της συγκεκριμένης σύμβασης. Το ουσιαστικότερο κομμάτι είναι η εφαρμογή της συγκεκριμένης σύμβασης. Και το πρόβλημα στη χώρα μας είναι ότι δεν έχουμε τη δυνατότητα εφαρμογής της συγκεκριμένης σύμβασης. 'Οταν το Υπουργείο Γεωργίας ουσιαστικά έχει διαλυθεί, όταν ένας θηροφύλακας υπάρχει ουσιαστικά σε κάθε νομό, πέστε μου κυρίες και κύριοι συνάδελφοι, πώς είναι δυνατόν να εφαρμοσθεί η συγκεκριμένη σύμβαση; Και όταν μάλιστα δεν γίνεται ουσιαστικά κανένας έλεγχος είτε σε αυτούς που κυνηγούν νόμιμα είτε σε αυτούς που κυνηγούν παράνομα; 'Οταν οι περισσότεροι δεν γνωρίζουν αν τα συγκεκριμένα θηράματα είναι στα υπό απαγόρευση ή όχι; Καταλαβαίνουμε, λοιπόν, ότι το κομμάτι της πρακτικής εφαρμογής είναι αυτό που έχει μεγάλες δυσκολίες. 

Υπάρχει και ένα επιπλέον πρόβλημα. Και αυτό είναι ότι έρχεται η συγκεκριμένη σύμβαση με καθυστέρηση τόσων χρόνων. 'Εχει τεθεί σε ισχύ από το 1983. Και για μας, επαναλαμβάνω, γεννά απορία, γιατί το Υπουργείο Γεωργίας τόσα χρόνια δεν έφερε τη συγκεκριμένη σύμβαση και γιατί το Υπουργείο Γεωργίας, που ουσιαστικά αυτό είναι αρμόδιο να ελέγξει κατά πόσο η σύμβαση εφαρμόζεται, δεν έφερε τη συγκεκριμένη σύμβαση για κύρωση στη Βουλή; 

Συμφωνούμε με τη συγκεκριμένη σύμβαση, κύριε Πρόεδρε, γιατί η προστασία της άγριας πανίδας, των αποδημητικών πουλιών, είναι κάτι που χαρακτηρίζει πολιτισμούς. Και σε αυτό, επαναλαμβάνω, επειδή θα λογοδοτήσουμε μελλοντικά, συμφωνούμε. 

'Οσον αφορά τις δύο τροπολογίες που εντάχθηκαν σε άρθρα, για την πρώτη περίπτωση δεν συμφωνούμε. Για τη δεύτερη, που συνιστά Σώμα Επιθεωρητών Δημοσίων 'Εργων, συμφωνούμε. Επειδή όμως υπάρχει μία προϊστορία, κύριε Υπουργέ, όσον αφορά τον έλεγχο των δημοσίων έργων, ευχόμαστε το συγκεκριμένο σώμα να δώσει λύση σε ένα πρόβλημα που ταλανίζει, αλλά και χαρακτηρίζει τα δημόσια έργα. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, πρέπει να σας πληροφορήσω ότι η ψηφοφορία επί των αιτήσεων άρσης ασυλίας, που η συζήτησή τους ολοκληρώθηκε προηγουμένως, θα γίνει στην αυριανή συνεδρίαση. 

Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, ακούγεται ως ειρωνεία η κύρωση αυτής της σύμβασης σήμερα, μετά από τόση καθυστέρηση. Προκαλεί το θυμικό σε όλους μας, αλλά και σε όλους τους πολίτες της γης, όταν καταλαβαίνουν για μια ακόμη φορά ότι επικαλούμαστε δια νόμων την ευαισθησία μας. 

Στην πράξη όμως, ούτε τους μηχανισμούς αυτούς τους αποτρεπτικούς για την καταστροφή του περιβάλλοντος αξιοποιούμε, αλλά κορυφώνουμε ακόμη χειρότερα την ουσιαστική καταστροφή του περιβάλλοντος με τα τερτίπια των τελευταίων καιρών. 

Δεν έχουμε κατανοήσει ακόμα πως η υπερεκμετάλλευση του φυσικού πλούτου, χάριν της λογικής του κέρδους, η συνέπεια του ίδιου του πολιτικού συστήματος, είναι αυτή η οποία ουσιαστικά καταστρέφει το περιβάλλον και την άγρια πανίδα, οι ίδιοι οι νόμοι, η ελαστικότητά τους, ο μη έλεγχος της παρανομίας τους με συνεχείς πυργκαγιές στη χώρα μας, με κράτος που δεν λειτουργεί, δυσλειτουργεί και πολλές φορές παραλειτουργεί, μας οδηγούν στην καταστροφή της άγριας πανίδας. 

Ζώνες επίσημα χαρακτηρισμένες σαν υδροβιότοποι -όπως στην περιοχή Λαγκαδά οι λίμνες Λαγκαδά- δεν προστατεύονται διόλου -παρ'όλο που προστατεύονται από διεθνείς συμβάσεις, κυρωμένες από τη χώρα μας, όπως η Συνθήκη Ραμσάρ- δεν έχουν ένα οριοθετημένο πλαίσιο ανάπτυξης. Και έτσι με κατεστραμμένα τα ύδατα από τη βιομηχανική υπερεκμετάλλευση, την αλόγιστη, τη μη αστυνομευμένη εκμετάλλευση, οδηγούμαστε στην ουσιαστική καταστροφή. 

Την ευχή την κάνουμε και εμείς, τη "σταυρώνουμε" και την ψηφίζουμε. 'Ομως, είμαστε πράγματι αποφασισμένοι, τουλάχιστον για τη χώρα μας, να κάνουμε ό,τι μπορούμε; 

Για τα απόδημα πουλιά, κύριε Πρόεδρε και κύριοι συνάδελφοι, φροντίζουν οι βομβαρδισμοί σήμερα. 'Οχι μόνο τα άγρια πτηνά που διέρχονται από εκεί καταστρέφονται αλλά και οι ίδιοι οι άνθρωποι. Κι έτσι μένουμε αδύναμοι με μια απλή επικύρωση της βούλησης, σαν δικαιολογία όμως ουσιαστικά έναντι των πολιτών που ανησυχούν. 

Θυμάμαι τον περιβόητο νόμο για απαγόρευση του κυνηγιού, που ξαφνικά εν μία νυκτί δημοσιεύτηκε από τον κ. Τζουμάκα και την άλλη μέρα ατάκτως τον πήραν πίσω. 

Θα υπερψηφίσουμε φυσικά τη σύμβαση ακολουθώντας, δυστυχώς, αυτήν τη λογική εξέλιξη των πραγμάτων σε όλον τον πλανήτη σήμερα. 

'Οσον αφορά δύο άλλες συμβάσεις, τώρα. 

Αυτή που αφορά το μετρό μας βρίσκει σύμφωνους. Γίνεται ένα κοινωνικό έργο, αφορά όλους τους πολίτες. Eίναι πια ένα διαδικαστικό θέμα, εάν σήμερα ή αύριο θα πληρώσουν τις συνέπειες, αν θα απαλλαγούν νωρίτερα ή αργότερα από το κόστος του ίδιου του έργου ή της εκμετάλλευσής του. 

Σε ό,τι αφορά τους επιθεωρητές έργων, έχω να κάνω μία παρατήρηση. Λόγω επαγγέλματος είμαι απ' αυτούς που έχουν γυρίσει πάρα πολύ σ' όλον τον κόσμο. Τριάντα χρόνια τώρα έχω οργώσει όλην την Ευρώπη και τα Βαλκάνια. 

Τόσο κακές κατασκευές που γίνονται στη χώρα μας, δεν έχουν γίνει πουθενά. Σήμερα διερχόμουν ένα νέο κομμάτι του δρόμου Θεσσαλονίκης - Καβάλας, έξω από τη Θεσσαλονίκη που τελείωσε πρόσφατα, μία εβδομάδα πριν με ανάποδες στροφές -έργα τα οποία τελείωσαν πριν δύο μήνες- και γεμάτο γούβες. Γιατί; Είναι η έλλειψη αστυνόμευσης ή της συνολικής δομής του συστήματος από τη δημοπράτηση μέχρι την παράδοση; Να γίνει μία επιτροπή. Από ποιους; 

Και δεν το λέω για τον κύριο Υπουργό, γιατί ο Υπουργός μπορεί να φύγει, θα έρθει κάποιος άλλος, θα παρέλθει και αυτός. Οι νόμοι όμως που ψηφίζονται μένουν. Με βάση την τροπολογία αυτή ο κάθε Υπουργός, θα μπορούσε κάθε φορά να ορίζει τα δικά του άτομα, για να χρησιμοποιεί τη δική του κρίση στον έλεγχο των δημοσίων έργων για την ασφάλεια των πολιτών. 

Υπάρχουν υπηρεσίες οι οποίες πρέπει να ενεργοποιηθούν. Το Τεχνικό Επιμελητήριο Ελλάδος πρέπει να ενεργοποιηθεί. 'Αλλοι φορείς και όργανα πρέπει να ενεργοποιηθούν. Γιατί, αν παραμείνουμε στη λογική του χωροφύλακα με όργανα πενήντα ατόμων σε μια χώρα που θέλει και πρέπει να αναπτυχθεί, θα διαπιστώσουμε πως δεν γίνεται τίποτε, απλά δημιουργήσαμε ένα όργανο σαν πρόφαση για να καλύψουμε την ουσιαστική αδυναμία του όλου συστήματος. 

Να επιβαρύνουμε το δημόσιο μία φορά ακόμα; Να το κάνουμε. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Αλλά εδώ θα ήθελα να κάνω και μία παρατήρηση. Δεν έχει έτερους υπαλλήλους το κράτος; Πρέπει να ανακαλέσουμε συνταξιούχους, γιατί αυτοί είναι οι έμπειροι; 'Εχει στερέψει η δεξαμενή των στελεχών; Διαφωνώ απόλυτα. Σε μια εποχή που νέοι άνθρωποι -φιλόδοξοι άνθρωποι, αλλά όχι πεπειραμένοι, δεκαετίας ή επταετίας, όπως ορίζεται στο ίδιο το νομοσχέδιο- μπορούν να αξιοποιηθούν, θα τους αντικαταστήσουν οι συνταξιούχοι; Οι υπάλληλοι του χθες, ας κάτσουν στο σπίτι τους. Ας έλθουν κάποιοι νέοι να δουλέψουν, ενεργείς, ικανοί από τη φύση, να τρέξουν εκεί που είναι το έργο και να μην είναι στα γραφεία. 

Λυπάμαι, αλλά θα καταψηφίσω την τροπολογία. Εμείς σαν ΔΗ.Κ.ΚΙ. καταψηφίζουμε αυτήν την τροπολογία. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, πριν από χρόνια σ' αυτήν την Αίθουσα γινόταν το εξής: Την εποχή που είχαμε πυρκαγιές, κατετίθεντο ερωτήσεις για τις πυρκαγιές και συζητούνταν την εποχή των χιονιάδων και των πλημμυρών. Αυτό εγέννησε το θεσμό των επικαίρων ερωτήσεων στην Εθνική Αντιπροσωπεία και έγινε η ανάλογη τροποποίηση του Κανονισμού της Βουλής, γιατί είχαμε αυτό το παράξενο φαινόμενο και έλεγε η κοινωνία "τι κάνετε εκεί μέσα, τι συζητάτε την ώρα των πλημμυρών και των χιονιάδων; Συζητάτε για τις πυρκαγιές;" 

Η Βουλή πρέπει να είναι ζώσα και πρέπει να συμβαδίζει με την κοινωνία, κύριοι Υπουργοί. Πρέπει να συμβαδίζει με τα κοινωνικά, τα πολιτικά, τα ελληνικά και ξένα δρώμενα. 

Προκαλούσε, κύριοι συνάδελφοι, αυτή η συζήτηση τότε στη Βουλή, τη θυμηδία της κοινωνίας και την ειρωνεία του Τύπου. 'Ετσι η Βουλή προσαρμόστηκε με τροποποίηση του Κανονισμού της και έφτιαξε το θεσμό των επικαίρων ερωτήσεων, έτσι ώστε να μην προκαλεί η συζήτηση εδώ τη θυμηδία και την ειρωνεία της κοινωνίας. 

Ο απόλυτος σχεδιασμός, κύριοι Υπουργοί, των πολιτικών δρώμενων είναι αδύνατος. Κανένας δεν θα ισχυρισθεί ότι μπορεί να προβλέψει τι θα προκύψει αύριο, για να κάνει το σχεδιασμό για την αντιμετώπιση των προβλημάτων και των εν γένει πολιτικών δρωμένων. Αλλά αποτελεί λάθος, όταν είναι δεδομένα κάποια πράγματα, εμείς να τα αγνοούμε και να ερχόμαστε να προκαλούμε τη θυμηδία της κοινωνίας. 

Κύριε Υπουργέ, η κύρωση της σύμβασης για την προστασία της άγριας πανίδας αποδημητικής μορφής υπογράφτηκε το 1983 και ισχύει έκτοτε. Κατά σύμπτωση, αφού αναδεχθήκατε -γιατί εγώ θα έλεγα ότι είναι υπόθεση του Υπουργείου Γεωργίας- να πάρετε εσείς το βάρος, εγώ θα σας πω ευθέως ότι όλα αυτά τα χρόνια εσείς είσαστε Υπουργός σε αυτό το Υπουργείο, με την μικρή παρένθεση που όλοι γνωρίζουμε. 

Αυτήν τη στιγμή, λοιπόν, κάτω από την κατακραυγή της διεθνούς κοινωνίας για τους πρωταγωνιστές αυτής της συμβάσεως, φέρνετε προς κύρωση τη σύμβαση αυτή. 

Η συζήτηση γίνεται σύμφωνα με το άρθρο 28 παράγραφος 1 του Συντάγματος και θα έλεγε κανείς ότι είναι μία τυπική υπόθεση. Κανείς δεν θα ήταν αντίθετος με την προστασία της άγριας πανίδας αποδημητικής μορφής και τη συνεργασία των κρατών για την προστασία της. Η ειρωνεία είναι ότι έρχεται σήμερα και μπορούσατε να το αποφύγετε. Μπορούσατε να φέρετε οποιοδήποτε νομοσχέδιο και όχι αυτό, που κυρώνει τη σύμβαση αυτήν την εποχή. Αποτελεί υποκρισία, γιατί οι πρωταγωνιστές αυτήν τη στιγμή δεν προστατεύουν την άγρια πανίδα, αλλά κατακρεουργούν την "ήμερη πανίδα". 

Κύριε Υπουργέ, όπως έχω πει και άλλες φορές στην Αίθουσα, αναγνωρίζω σε σας και ικανότητες και ευφυϊα. Οι Ηνωμένες Πολιτείες δεν έχουν υπογράψει, αλλά υπογράφουν όλοι οι υποτελείς, όλοι οι "νάνοι" πολιτικοί της Ευρώπης για την καταστροφή της "ήμερης πανίδας" στη Βαλκανική. Σήμερα ερχόμαστε να κυρώσουμε τη σύμβαση για την προστασία της άγριας πανίδας. Θεωρώ όπως είπα ότι ήταν πολύ άκαιρη η συζήτηση. Μπορούσατε να φέρετε σήμερα οποιοδήποτε νομοσχέδιο προς συζήτηση, αλλά όχι αυτό. 

Βεβαίως, κανείς δεν θα έχει αντίρρηση ως προς την ψήφιση αυτής της συμβάσεως, αλλά διερωτώμαι και πάλι -ερχόμενος στον αρχικό συλλογισμό μου- τι θα πει αύριο η ελληνική κοινωνία; Θα πει "τι συζητούσαν χθες οι "τριακόσιοι"; Με τι απησχολείτο το Εθνικό Κοινοβούλιο; Δεν είχε κάτι σοβαρότερο να ασχοληθεί"; 

Πρωτύτερα, σε άλλο θέμα, υπήρχαν συνάδελφοι που ήθελαν δύο λεπτά ακόμα για να ολοκληρώσουν τη σκέψη τους και χτυπούσε μανιωδώς το κουδούνι, γιατί θα χανόταν ο χρόνος των δύο ή τριών λεπτών λες και "θα χανόταν ο κόσμος". Τώρα συζητάμε αυτό το θέμα, με όλη την ευχέρεια, διότι μπορούμε να συζητάμε και μέχρι τα ξημερώματα, όπως προβλέπει ο Κανονισμός. Λες και ο Κανονισμός είναι κάτι ξένο προς την πραγματικότητα, ξένο προς τον τρόπο που συζητάμε, ξένο προς τις ανάγκες του Κοινοβουλίου. 

Εγώ θα ψηφίσω φυσικά τη σύμβαση, αλλά θέλω να διαμαρτυρηθώ γιατί δεν θέλω να συμπεριληφθώ "στο ίδιο τσουβάλι" με εκείνους τους ανθρώπους που δεν μπορούν να κάνουν έναν προγραμματισμό, ώστε να σέβονται την κοινωνία. 

Δεν σεβόμαστε την ελληνική κοινωνία όταν συζητάμε τώρα γι'αυτό το πεζό για τις ημέρες θέμα. Είναι πολύ πεζό και μάλιστα, όταν είναι δεδομένο ότι από το 1983 που υπογράψαμε τη σύμβαση μπορούσαμε κάποια στιγμή, μια μέρα την εβδομάδα που έρχονται όλες οι συμβάσεις, να το περάσουμε και μάλιστα να λέγαμε όλοι "ναι" , χωρίς συζήτηση. 

Αν δεν ήταν οι τροπολογίες σας, κύριε Υπουργέ -για να τα λέμε όλα- το θέμα αυτό θα περνούσε με την προεκφώνηση των νομοσχεδίων χωρίς συζήτηση. Παραδόξως όμως και ανεπιτρέπτως για σας, κύριε Υπουργέ, φέρνετε τροπολογίες σε μία τέτοια σύμβαση. 

Στη μακρά κοινοβουλευτική μου θητεία, θυμάμαι δύο φορές να συνέβη κάτι τέτοιο, υπό την κατακραυγή του Κοινοβουλίου και τουλάχιστον στη μία περίπτωση δικαιολογούνταν όλα, γιατί χάνονταν κάποιες προθεσμίες. 

Κύριε Πρόεδρε, εν πάση περιπτώσει εγώ ψηφίζω τη σύμβαση -όπως δήλωσε το Κόμμα μου- με το σκεπτικό που διατύπωσα, γιατί επαναλαμβάνω ότι αν αύριο πει κανένας 'Ελληνας "τι κάνατε χθες", θέλω να έχω να πω τουλάχιστον ότι είπα στο Εθνικό Κοινοβούλιο πως αναγκάστηκα να πάρω το λόγο,να μετάσχω σ' αυτήν τη συζήτηση, κάτω από αυτές τις συνθήκες, ανεπικαίρως και ενόχως για εκείνους που είχαν την υποχρέωση να φέρουν προς επικύρωση τη σύμβαση αυτή από το 1983. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε μια πάρα πολύ μεγάλης σημασίας σύμβαση, η οποία απετέλεσε το προϊόν μιας διεθνούς διάσκεψης που έλαβε χώρα στη Βόννη από 11 μέχρι 23 Ιουνίου και αφορά θεμελιακά στοιχεία του περιβάλλοντος. 

Περιβάλλον δε, λέγοντας, εννοούμε τον έναν από τους δύο παράγοντες για την ύπαρξη έλλογης ζωής, που μαζί με τον οργανισμό και τη λειτουργία των ανακλαστικών έχουμε το φαινόμενο της ζωής. Πομπός είναι το περιβάλλον που ερεθίζει. Συλλαμβάνονται οι ερεθισμοί από τον οργανισμό, που είναι ο δέκτης και διά των ανακλαστικών έχουμε το φαινόμενο της ζωής. 

'Εχει σπουδαιότατη σημασία για τον άνθρωπο από κάθε πλευρά -οικονομική, πολιτιστική, πολιτική, κοινωνική, αισθητική κλπ.- η ευαισθησία και η πρακτική για την προστασία και την προώθηση της επικοινωνίας του ανθρώπου με το περιβάλλον, που για την πραγμάτωση αυτού του όρου ζωής απαιτείται η προστασία του. 

Από το 1979 μέχρι το 1997 -που νομίζω ότι είναι η τελευταία- πραγματοποιήθηκαν πέντε τροποποιήσεις. Ετέθη δε, σε ισχύ η συζητούμενη σύμβαση από 1-11-83. Περιλαμβάνει είκοσι άρθρα, μέσα στα οποία αναλύονται και καθορίζονται προσδιοριστικά σημεία εννοιών, μέχρι τα ειδικότερα μέτρα που πρέπει να λαμβάνονται και μέχρι τις διαδικασίες για την αλλαγή ή την προσχώρηση νέων μελών κλπ. 

Περιλαμβάνονται επίσης και δύο παραρτήματα, το παράρτημα ένα και το παράρτημα δύο, που αναφέρονται στα αποδημητικά άγρια είδη, τα οποία είναι εν κινδύνω και άλλα, που ο τρόπος και οι συνθήκες ζωής τους μπορεί να αποτελέσουν ευπαθείς καταστάσεις. 

Ο σκοπός της σύμβασης είναι η λήψη μέτρων για την εξασφάλιση της αναγκαίας προστασίας, η συνεργασία των κρατών προς το σκοπό αυτό, η εξασφάλιση και η προώθηση της αντίστοιχης έρευνας και ένα σωρό μέτρα συντονισμού και πρακτικής, που πρέπει να λαμβάνονται, ατομικά ή συλλογικά, στο επίπεδο των κρατών για την εξασφάλιση της άγριας πανίδας που αποτελεί ειδικό χαρακτηριστικό σημείο του συστήματος της γης και που με τη σειρά του ευεργετεί, επαναλαμβάνω, τον άνθρωπο, ευεργετεί το περιβάλλον. 

Η Ευρωπαϊκή 'Ενωση, όπως υποστηρίζεται στη σύμβαση, χρηματοδοτεί ειδικά την προστασία χλωρίδας και πανίδας μέσα στο σύστημα έργων και προγραμμάτων, που τα κράτη της 'Ενωσης εξασφαλίζουν και προωθούν. 

Η εν λόγω σύμβαση πιστεύω ότι και επικαίρως ήλθε, γιατί ερεθίζει και εκφράζει μία ευαισθησία που υπερβαίνει, αν θέλετε, ή αμβλύνει το χρόνο που μεσολάβησε από την υπογραφή της μέχρι την κύρωσή της σήμερα. Συνοδευομένη δε και από δύο ειδικές λόγω ειδικών λόγων τροπολογίες, αποτελεί το σύνολο του νομοσχεδίου που συζητούμε και το οποίο επί της αρχής ψηφίζω. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: 'Οσον αφορά το σχέδιο νόμου για τη διατήρηση των αποδημητικών της αγρίας πανίδας, είμαστε σύμφωνοι, δεν μπορεί κανείς να έχει αντίρρηση γι'αυτό. Σε μία περίοδο όμως που εμπαίζεται η αξία της έννοιας της προστασίας των αποδημητικών πουλιών, όταν τα απόβλητα των πυραύλων όχι μόνο δεν θα επιτρέψουν να περάσουν από το Ιόνιο αυτά, αλλά κινδυνεύει και η δική μας ζωή, γιατί είναι βέβαιες οι καρκινογενέσεις και όλα τα άλλα, αποτελεί εμπαιγμό της αξίας της έννοιας του νομοσχεδίου της σύμβασης, το ότι προσπαθούμε να αναθέσουμε όρους για την προστασία. Εν πάση περιπτώσει το ψηφίζουμε. 

'Οσον αφορά το "ΑΤΤΙΚΟ ΜΕΤΡΟ", και αυτό το ψηφίζουμε, γιατί το έργο πρέπει να γίνει. Διαφωνούμε όμως με τους επιθεωρητές. Μέχρι τώρα δεν μπόρεσε να γίνει τίποτε απολύτως. Η ανάθεση συνταξιούχων ημετέρων από το λήθαργο, για να τους κατασκευάσουμε ως σωτήρες της επιθεώρησης και συντήρησης των έργων, δεν μας πείθει. Και σύμφωνα με όσα είπε ο κ.Ρόκος δεν μπορώ να συμφωνήσω με τη διάταξη για τη σύσταση Σώματος Επιθεωρητών Δημοσίων 'Εργων. 

ΠΡΟΕΔΡΕΥΩΝ (Νικόλαος Κατσαρός): Ο κ. Κορκολόπουλος έχει το λόγο. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Διάβασα στα Πρακτικά ότι ο κύριος Υπουργός επεσήμανε ότι η σύμβαση που καλούμεθα να κυρώσουμε σήμερα, ουσιαστικά δεν καλύπτει κανένα κενό. Σημείωσε ιδιαίτερα ο κύριος Υπουργός στην επιτροπή ότι υπάρχουσες άλλες εκατοντάδες συμβάσεις προστάτευαν τόσα χρόνια όλο αυτό το θέμα, που καλύπτει η σημερινή σύμβαση. Και νομίζω ότι εύστοχα ο κύριος Υπουργός το σημείωσε. Εδώ ακριβώς είναι το ερώτημα και η ευαισθησία όχι τόσο του κυρίου Υπουργού όσο του Προεδρείου της Βουλής, του ιδίου του Προέδρου της Βουλής ο οποίος επισπεύδει την κύρωση μίας συμβάσεως, σε μία εποχή, που ως ελάχιστο δείγμα διαμαρτυρίας έπρεπε να συνεχίσουμε την τεράστια καθυστέρηση που έχουμε από το 1983 για να την κυρώσουμε. Πιστεύω ότι στοιχειώδεις λόγοι ευθιξίας, κύριε Πρόεδρε, στη Βουλή των Ελλήνων θα επέβαλαν αυτή η σύμβαση να μη συζητηθεί. Εγώ ως 'Ελλην Βουλευτής αρνούμαι να συμμετάσχω στην ψηφοφορία, όταν έχουμε αυτά τα γεγονότα δίπλα στον τόπο μας, που προσβάλλουν θανάσιμα την οποιαδήποτε αίσθηση προστασίας του ανθρώπινου είδους, της πανίδας και της πολιτιστικής κληρονομιάς. 

ΠΡΟΕΔΡΕΥΩΝ (Νικόλαος Κατσαρός): 'Ηθελα να σας πω ότι αν θα συζητηθεί και πότε ένα νομοσχέδιο, είναι επιλογή της Κυβέρνησης. Δεν είναι επιλογή του Προέδρου της Βουλής. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ : Νομίζω ότι ο κύριος Πρόεδρος της Βουλής θα έπρεπε να έχει την ευαισθησία να αρνηθεί τη συζήτηση αυτού του νομοσχεδίου. 

ΠΡΟΕΔΡΕΥΩΝ (Νικόλαος Κατσαρός): Δεν δικαιούται να αρνηθεί τη συζήτησή του. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ : Είναι μικρότερες οι ευθύνες του Υπουργού στο συγκεκριμένο σημείο. 

ΠΡΟΕΔΡΕΥΩΝ (Νικόλαος Κατσαρός): Επαναλαμβάνω ότι δεν δικαιούται να αρνηθεί. 

Συνεχίστε. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ : Ο κύριος Υπουργός τώρα καλείται, εφόσον η Βουλή των Ελλήνων ψηφίσει τη σύμβαση -καλείται σήμερα να λάβει θέση, αλλιώς θα τον κατηγορώ όσο μου επιτρέπουν οι δυνάμεις μου- να δεσμευθεί ότι θα ενεργοποιήσει το άρθρο 11.2 της συμβάσεως. Θα φέρετε βάσει του άρθρου 11.2 της συμβάσεως τα προβλήματα αυτά στο διαχειριστή όλης αυτής της συμβάσεως στη Γερμανία, για το πώς θα τ'αντιμετωπίσει; Πρέπει να δεσμευθείτε σήμερα στη Βουλή των Ελλήνων γι'αυτό. 

Το τρίτο θέμα, το Μετρό. Για το Μετρό ο κύριος Υπουργός είναι υποχρεωμένος να φέρει την τροπολογία. Θα ήθελα να επισημάνω ότι θα έπρεπε έστω και επ'ολίγον, να δικαιολογήσει γιατί είναι υποχρεωμένος. Γιατί το 1994 δεσμεύθηκε σ'αυτήν την Αίθουσα με την τροποποίηση της συμβάσεως, ότι το έργο θα είχε τελειώσει το 1998. Θα πρέπει ο κύριος Υπουργός, παρ'ότι δεσμεύθηκε, παρ'ότι είπε ότι τηρεί χρονοδιαγράμματα, παρ'ότι είπε ότι τηρεί οικονομικά μεγέθη, να μας δώσει μία εξήγηση για ποιο λόγο είναι υποχρεωμένος, 'Οταν λέμε "για ποιο λόγο είναι υποχρεωμένος" όχι υπό την έννοια ότι για απρόβλεπτους λόγους το έργο δεν τελειώνει, το έργο δεν κατάφερε η κατασκευάστρια εταιρεία να φέρει σε πέρας, αλλά να δώσει μία εικόνα με ειλικρίνεια απέναντι στον αθηναϊκό λαό, απέναντι σε όλη την Ελλάδα, η οποία στο μεγαλύτερο ποσοστό κινείται στο Λεκανοπέδιο, που βρίσκεται η έννοια του Μετρό. Και όχι, κύριε Υπουργέ, εν όψει προεκλογικής περιόδου να βγαίνετε με διαφημίσεις και να μας λέτε που πάει η επέκταση, εκεί μελετήσαμε την επέκταση, εκεί θα γίνει η επέκταση, μετά από 5 μήνες θα δημοπρατηθεί εκείνη η επέκταση και μετά από δέκα μήνες θα δημοπρατηθεί η άλλη. Κύριε Λαλιώτη, είσθε υπεύθυνος της προπαγάνδας του ΠΑ.ΣΟ.Κ. αλλά μην υποτιμάτε και τη νοημοσύνη του λαού. Θυμηθείτε τι θα συμβεί στις 13 Ιουνίου. 

Το τέταρτο και σημαντικότερο θέμα, κύριε Πρόεδρε, που θα ήθελα να τονίσω είναι το οξύμορο σχήμα των επιθεωρητών. Σήμερα έρχεται ο κ. Λαλιώτης και φέρνει μία τροπολογία η οποία λέει "κάνω Σώμα Επιθεωρητών, που θα επιβλέπουν όλα τα έργα του δημοσίου, όχι μόνο του Υπουργείου Δημοσίων 'Εργων, που εκτελούνται με το νόμο του Υπουργείου Δημοσίων 'Εργων. 

Επομένως, θα ήθελα να προσθέσω ότι τα έργα, που επικαλείται στις προεκλογικές του αναφορές ο κ. Λαλιώτης, δεν είναι είκοσι χιλιάδες. Εγώ θα ήθελα να τον παρακαλέσω, αν πραγματικά πιστεύει ότι είναι είκοσι χιλιάδες τα έργα που εκτελούνται, να έχει την ευθιξία να καταθέσει στη Βουλή τα ονόματα των είκοσι χιλιάδων επιβλεπόντων αυτά τα έργα. Για να δούμε, αν υπάρχουν είκοσι χιλιάδες επιβλέποντες ή γίνονται έργα χωρίς καμία επίβλεψη; 'Η γίνονται έργα χωρίς καμία ποιοτική επάρκεια, ακριβώς λόγω της έλλειψης επιβλέψεως; 

'Ερχεται σήμερα ο κύριος Υπουργός, αφού διαπίστωσε ότι δεκαπέντε χρόνια το ΠΑ.ΣΟ.Κ. μάλλον έκανε κουταμάρες εις βάρος της πλάτης του ελληνικου λαού, που κατήργησε την ιεραρχία στο Υπουργείο Δημοσίων 'Εργων, που κατήργησε το Σώμα των Επιθεωρητών και λέει "κάνω σήμερα ένα σώμα πενήντα ατόμων", εκ των οποίων -για ν'αντιληφθείτε την προχειρότητα της τροπολογίας- λέει ότι δεν μπορεί να είναι παραπάνω από 15% οι συνταξιούχοι. Και αν πολλαπλασιάσετε τον αριθμό πενήντα επί δεκαπέντε, βγαίνει επτάμισι. Βάλτε, κύριε Λαλιώτη, ένα στρογγυλό νούμερο, ένα 10% ή ένα 20% για να ξέρουμε ποιο είναι το όριο. Αυτή είναι η προχειρότητα των συμβούλων σας. Δεν φταίτε εσείς, κύριε Λαλιώτη. Ο σύμβουλός σας δεν το σκέφθηκε. Τράβηξε ένα νούμερο. Μπορεί να ήταν σαράντα, όταν συζήτησε το 15% Το σαράντα το κάνατε πενήντα και βγαίνει επτάμισι. Αυτά είναι τα πραγματικά μεγέθη. Τουλάχιστον σήμερα κάντε μία διόρθωση. Εγώ δέχομαι είτε το 20% είτε το 10% Δεν μπορεί να λέμε πράγματα που προσβάλλουν θανάσιμα τη νοημοσύνη ενός ανθρώπου που διαβάζει ένα κείμενο. 

Δεύτερον, ουσιαστικά δημιουργείτε ένα μηχανισμό στα χέρια του Υπουργού Δημοσίων 'Εργων. Μπορεί ο κ. Λαλιώτης σήμερα να κάνει μία πολύ κακή χρήση ή μία πολύ καλή χρήση αυτού του μηχανισμού. Είναι όμως μηχανισμός. Προσέξτε το όμως, γιατί είναι πολύ επικίνδυνο, κύριοι συνάδελφοι, και ιδιαίτερα οι συνάδελφοι του ΠΑ.ΣΟ.Κ. που δεν γνωρίζουν το βάθος αυτής της τροπολογίας, δεν γνωρίζουν τι σημαίνει αυτή η τροπολογία. Αλλά για τον εκάστοτε Υπουργό Δημοσίων 'Εργων θα είναι ένας μηχανισμός. Γιατί; Γιατί δεν έχει τα κριτήρια εκείνης της επιλογής. Αυτό που λέει "να έχεις οκτώ χρόνια εμπειρία κλπ." καταλαβαίνετε πως όλοι οι υπάλληλοι μπορούν να αποδείξουν πως έχουν οκτώ χρόνια εμπειρία κλπ. Αλλά για σκεφθείτε και ένα παραστατικό παράδειγμα που σας έφερε ο εισηγητής μας, ο οποίος, αν μου επιτρέπετε, δεν έβαλε και όλα τα έργα. 'Ολα τα έργα δεν είναι είκοσι χιλιάδες. Αφού είναι όλα τα Υπουργεία, είναι τριάντα-σαράντα χιλιάδες. Κάθε επιθεωρητής θεωρητικά θα εποπτεύει χίλια έργα. Είναι δυνατόν να πιστεύουμε ότι αυτός θα κάνει τη δουλειά του; Απλώς θα είναι ένα όργανο του Υπουργού που θα τον ξαποστέλνει ο Υπουργός να ελέγξει, όταν θα διαπιστώνεται κακοτεχνία. Μα, κύριοι συνάδελφοι, αν είχαμε πραγματικά επίβλεψη στα έργα, οι κακοτεχνίες θα έπρεπε να είναι μηδέν. Διότι ο καλός επιβλέπων σταματάει το έργο μόλις βλέπει ότι πάει να εκτελεστεί κακοτεχνία. Μόλις κάνει το πρώτο δείγμα "πρόκτορ" ή μόλις κάνει τον πρώτο έλεγχο σκυροδεμάτων, σταματάει την σκυροδέτηση αν δεν είναι ενδεδειγμένη. Δεν τελειώνει ο δρόμος και μετά βλέπουμε αν η άσφαλτος έχει βάθος τρία εκατοστά ή πέντε, αν το σκυρόδεμα έχει τις αντοχές που θα έπρεπε, αν ο σίδηρος μπήκε όπως έπρεπε. Αυτά γίνονται κατά τη διάρκεια του έργου. Ο κ. Λαλιώτης μη έχοντας επαφή με την πραγματικότητα, ως πολυάσχολος, ειδικά τώρα που έχει στην πλάτη του την προεκλογική εκστρατεία του ΠΑ.ΣΟ.Κ., είναι δυνατόν να εκτελέσει και χρέη Υπουργού Περιβάλλοντος και ταυτόχρονα χρέη Υπουργού Δημοσίων 'Εργων; Ο ίδιος έχει αποδειχθεί -και προς τιμήν του σ'αυτό το σημείο- ότι πράγματι είναι ενοχλητικό να είσαι και Υπουργός Δημοσίων 'Εργων και Υπουργός Περιβάλλοντος. Οι έννοιες είναι συγκρουόμενες. 

Εγώ πιστεύω ότι εδώ γίνεται μια εξαπάτηση σε βάρος του ελληνικού λαού. Δημιουργείτε την εντύπωση ότι ξαφνικά θα κάνετε έναν έλεγχο. Σήμερα έχετε οκτώ ή εννιά επιθεωρητές. Αυτοί όποτε εσείς κρίνετε σκόπιμο υπό το βάρος πίεσης κάποιων δημοσιευμάτων, τους στέλνετε για να σας συντάξουν κάποιο υπόμνημα. 

Σας ρωτώ, λοιπόν, ευθέως, κύριε Λαλιώτη, και έχετε το ανάστημα για να πάρετε θέση, τι έχετε κάνει με το υπόμνημα των επιθεωρητών για την ΕΥΔΑΠ. Το έχετε στα χέρια σας δύο χρόνια. Αφορά κακοτεχνίες της ΕΥΔΑΠ που διαπιστώθηκαν από επιθεωρητές δημοσίων έργων. Θα τα θυμηθείτε αφού περάσουν οι εποχές της πλημμύρας. Είναι όμως τραγικό να έχετε υπόμνημα επιθεωρητών στα χέρια σας και να μη κάνετε τίποτε. 

Το ζητούμενο, λοιπόν, δεν είναι το σώμα. Το ζητούμενο είναι αν θα έχουμε εφαρμογή των εκθέσεων τις οποίες θα υποβάλουν προς τον Γενικό Γραμματέα ή προς τον αρμόδιο Υπουργό αυτό το Σώμα των αρμόδιων Επιθεωρητών. Βέβαια ο κύριος Υπουργός έχει μια δικλείδα ασφαλείας. Με προεδρικό διάταγμα μπορεί να μεγαλώνει αυτό το Σώμα των Επιθεωρητών. 'Ομως αυτή η δικλείδα είναι αρκετά επικίνδυνη, διότι δεν λέτε αν ο αριθμός των συνταξιούχων είναι σε αναφορά με το πενήντα. Αν θελήσετε να μεγαλώσετε το Σώμα των Επιθεωρητών όπως θα λέει το προεδρικό διάταγμα που δεν θα περάσει από τη Βουλή , θα πάρετε δέκα ακόμα συνταξιούχους χωρίς να το πάρει χαμπάρι ούτε ένας από το Κοινοβούλιο. 

Θέλω να πιστεύω ότι ο κύριος Υπουργός θα επιδείξει την απαιτούμενη ευαισθησία. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδημόπουλος έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, με συγχωρείτε. Ενώ μιλούσε ο δεύτερος εισηγητής ενεγράφην με την κάρτα μου. 'Αναψε το λαμπάκι. Στη συνέχεια όταν ζήτησα τον κατάλογο των ομιλητών δεν βρήκα το όνομά μου. Ουδείς μας ενημέρωσε ότι δεν λειτουργεί το μηχάνημα. Σας παρακαλώ μετά να μου δώσετε το λόγο. 

ΠΡΟΕΔΡΕΥΩΝ (Νικόλαος Κατσαρός): Μετά τον κ. Παπαδημόπουλο θα δούμε τι θα γίνει. 

Ορίστε, κύριε Παπαδημόπουλε, έχετε το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Είναι γεγονός ότι η συγκυρία κύρωσης αυτής της σύμβασης είναι πολύ άσχημη διότι προκαλείται βάναυσα το κοινό αίσθημα αφού συμπίπτει σε χρόνο που όχι μόνο τα αποδημητικά πτηνά δεν σεβόμαστε αλλά ούτε τις ανθρώπινες ζωές. Επιπλέον δεν σεβόμαστε ούτε αυτούς που δεν βρίσκονται μεν στη βαλλόμενη περιοχή, αλλά δηλητηριάζονται από τα ραδιενεργά κατάλοιπα. Πάντως αυτή η σύμβαση μας βρίσκει σύμφωνους. Παρά τις επιφυλάξεις των άρθρων 11 και 18 θα ισχύει από της υπογραφής της. 

Θα ήθελα όμως να πω δύο λόγια για τα άρθρα 4 και 5. Είχαμε πει και στην επιτροπή ότι μέχρι σήμερα δεν έχει ξαναγίνει κύρωση σύμβασης που να φιλοξενεί άλλες διατάξεις. Δεν έπρεπε να επιμείνετε να φέρετε σε αυτό το νομοσχέδιο αυτά τα δύο άρθρα. Αύριο θα συζητήσουμε άλλο νομοσχέδιο. Θα μπορούσατε να τα φέρετε εκεί. Από της ισχύος του ν. 1955/91 που θέλετε να συμπληρώσετε εδώ έχουν περάσει τόσα χρόνια. Θα μπορούσαμε να περιμένουμε μία ή δύο εβδομάδες για να φέρουμε αυτές τις τροπολογίες. 

Τι επικεφαλίδα θα βάλουμε στο νομοσχέδιο; Στα άλλα νομοσχέδια βάζαμε "και άλλες διατάξεις" δηλαδή και άλλες ρυθμίσεις. 'Ενα κείμενο σαν αυτήν τη σύμβαση τώρα θα φιλοξενεί δύο άρθρα χωρίς τίτλο. Θα μου πείτε πρώτη φορά το κάνουμε αυτό; 'Οχι αλλά φέρναμε τροπολογίες σε νομοσχέδια τα οποία και αν δεν είχαν άμεση σχέση μπορούσαν να συμπληρωθούν με τέτοιου είδους διατάξεις. Σε σύμβαση όμως δεν έχει συμβεί να φέρουμε τροπολογίες. Αυτή είναι μια πολύ κακή αρχή. Θα κάνετε πολύ καλά κύριε Υπουργέ να τα πάρετε πίσω αυτά τα άρθρα και να τα φέρετε σε προσεχές νομοσχέδιο. 

Στο άρθρο 4 τώρα δίνετε έναν ερμηνευτικό κανόνα και λέτε ότι η αληθής έννοια της παραγράφου 2 του ν. 1955/91 είναι αυτή. Εάν δει κανείς τη διατύπωση εκείνου του άρθρου θα δει ότι δεν βγαίνει καθόλου αυτό που λέτε εδώ. 'Αρα δεν έπρεπε να φέρετε ερμηνευτικό κανόνα αλλά ολόκληρο άρθρο ή τροπολογία και να λέτε ότι στο εξής απαλλάσσονται οι συμβάσεις αυτών των εταιρειών και οι συμβάσεις μισθώσεων από το χαρτόσημο κλπ. Δεν μπορείτε να λέτε εδώ ότι η αληθής έννοια εκείνης της διάταξης είναι αυτή διότι τίποτα δεν μπορεί να υποπτευθεί κανείς από εκείνη τη διατύπωση ώστε να συμπληρώσει δι' αυτών των φράσεων την ερμηνεία εκείνου του κανόνα που θεσπίσαμε τότε. 

Πιο κάτω στο άρθρο 5 συστήνετε ένα Σώμα Επιθεωρητών. Κατ' αρχήν αυτός ο θεσμός υπήρχε και πριν και κακώς καταργήθηκε. 'Ολοι βλέπουμε τις κακοτεχνίες που γίνονται στα δημόσια έργα. Δεν ξέρω αν αυτό το Σώμα Επιθεωρητών θα μπορέσει να επιτελέσει σωστά το καθήκον του. Θα είναι σώμα αδέκαστων υπαλλήλων ή θα είναι κάποιοι γηρασμένοι υπάλληλοι οι οποίοι προ πολλού εξήλθαν της υπηρεσίας; Διότι εδώ αναφέρετε ότι θα προσληφθούν και συνταξιούχοι. Τι εχέγγυα θα παρέχουν αυτοί αλλά και οι άλλοι εν ενεργεία υπάλληλοι; Η διάταξη δεν καθορίζει πώς θα διασφαλισθεί η αντικειμενική εποπτεία και η επιτήρηση των δημοσίων έργων; 

Δυστυχώς κάθε μέρα βλέπουμε μεγάλες κακοτεχνίες. Ενώ παίρνεις δεξιά στροφή, αυτή έχει κλίση προς τα αριστερά. 'Ετσι η φυγόκεντρος δύναμη σε πετάει έξω. Περιμέναμε, λοιπόν, τη σύσταση αυτού του σώματος για να έχουμε εποπτεία στα δημόσια έργα; Δεν επαρκούν οι άλλοι υπάλληλοι, οι προϊστάμενοι των περιφερειακών υπηρεσιών των ΔΕΚΕ κλπ, που είναι διάσπαρτοι σε όλη την επικράτεια για να εποπτεύουν αυτά τα έργα; Τώρα θυμηθήκαμε ότι μας χρειάζεται ποιότητα στα δημόσια έργα ; Μπορεί αυτό να επιτευχθεί με πρόσληψη πενήντα ανθρώπων; 

Νομίζω ότι η διάταξη είναι άστοχη. Το ενδιαφέρον μας πρέπει να στραφεί κυρίως προς τις υφιστάμενες υπηρεσίες που θα μπορούσαν να επιτελέσουν θαυμάσια αυτό το έργο αρκεί να έπαιρναν αυστηρές οδηγίες και συμβουλές από την πολιτική ηγεσία του Υπουργείου. 

Πράγματι είναι απαράδεκτο να βλέπει κανείς τρέχοντας στους ελληνικούς δρόμους αυτές τις κακοτεχνίες και μάλιστα την ποιότητα των υλικών. Την προπερασμένη εβδομάδα είδα κομμάτι το οποίο μόλις είχε δεχθεί επίστρωση ασφαλτοτάπητα. Αντί να είναι τουλάχιστον ασυμπίεστη αυτή η διάστρωση πάχους επτά εκατοστών τουλάχιστον και να έχουμε πέντε εκατοστά συμπιεσμένης διάστρωσης ήταν όλο και όλο δύο εκατοστά. 

Μάλιστα, στις άκρες των δρόμων, ήταν ένα εκατοστό. Και όπως περνάνε μεγάλα και βαριά αυτοκίνητα, με τονάζ διπλάσιο από αυτό που επιτρέπεται, αντί είκοσι τόνων, σαράντα τόννων, καταλαβαίνετε τι έγινε την επομένη ημέρα. Μπακλαβάς έγινε όλη η άσφαλτος, έσπασε και εγώ που πέρασα και το είδα ντράπηκα, γιατί είμαι μέλος αυτού του Κοινοβουλίου. Και δέχθηκα και παρατηρήσεις από οδηγούς και με το δίκιο τους οι άνθρωποι μου έλεγαν, τι δουλειά κάνετε, γιατί δεν διασφαλίζετε τη σωστή εκτέλεση των δημοσίων έργων. 

Πάντως, απαιτείται, επειγόντως να λάβουν μέτρα όλες οι περιφερειακές υπηρεσίες και να εποπτεύουν σωστά, γιατί τα έργα εκεί πάσχουν. Δεν πάσχουν, ούτε στον προγραμματισμό ούτε στη δημοπράτηση ούτε στο σχεδιασμό, αλλά είναι κυρίως στο στάδιο της εποπτείας ή της εκτέλεσης. Γιατί δυστυχώς, μην κάνουμε πως δεν καταλαβαίνουμε, πάρα πολλοί επιβλέποντες μηχανικοί του δημοσίου, συναλλάσσονται με τους εργολάβους και γι'αυτό δεν έχουν το ηθικό ανάστημα να επιβλέψουν σωστά την εκτέλεση, την ποιοτική, αλλά και την τεχνική των έργων. 

Συνεπώς για το θεσμό των επιθεωρητών, δεν είναι ο αριθμός εκείνος που θα μπορούσε να διασφαλίσει την ποιότητα των έργων, αλλά ούτε και η σύνθεση αυτών των προσώπων εγγυάται κάτι τέτοιο. Φροντίστε να κάνετε ένα Σώμα Επιθεωρητών αδέκαστων, πολυπληθέστερο και να έχουμε επιτέλους στην πατρίδα μας σωστά έργα. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, ο συνεχιζόμενος ακατανόητος και παράλογος πόλεμος στο Κόσοβο με τους τρομερούς βομβαρδισμούς στη Γιουγκοσλαβία, ξέρουμε όλοι ότι δημιουργεί ανεπανόρθωτες ζημιές για την ανθρώπινη ζωή στην περιοχή αυτή, με προεκτάσεις και στη χώρα μας και ιδιαίτερα στη δυτική Μακεδονία και το Νομό Κοζάνης. 

Κύριε Πρόεδρε, την Κυριακή του Λαζάρου, πριν το Πάσχα αιφνιδιάστηκαν οι καθηγητές και οι αρμόδιοι στα ΤΕΙ της Κοζάνης από μετρήσεις πολλαπλάσιες των συνηθισμένων ραδιενέργειας. Και όπως μας εξηγήθηκε, μετά από τις βροχές οι οποίες επακολούθησαν και βεβαίως και εκείνη την προσωρινή παύση των βομβαρδισμών, επανήλθαν οι μετρήσεις στα συνηθισμένα μεγέθη. 

'Εχοντας υπόψη ότι ο Νομός Κοζάνης και η δυτική Μακεδονία είχαν υποστεί ένα μεγάλο πλήγμα από το ατύχημα του Τσέρνομπιλ με μεγάλες ποσότητες ραδιενέργειας, καθώς επίσης και της ιπτάμενης τέφρας που εκλύεται από τις καμινάδες των εργοστασίων της ΔΕΗ, διαπιστώθηκε ότι και αυτή έχει ραδιενέργεια. 'Ετσι όλα αυτά πέφτουν στο έδαφος, κύριε Πρόεδρε, και λειτουργούν σωρευτικά. 

Αυτό που θα παρακαλέσω εγώ είναι να επανέλθει το θέμα στο Δημόκριτο και στις αρμόδιες επιτροπές ατομικής ενέργειας, αλλά και στο Εθνικό Μετσόβιο Πολυτεχνείο, προκειμένου να γίνουν συστηματικές μετρήσεις στο έδαφος της περιοχής μας που είχαμε το γεγονός αυτής της μεγάλης έξαρσης, μετρήσεις πολλαπλάσιες των συνηθισμένων. Πρέπει να σας πω ότι οι μετρήσεις αυτές έγιναν από αξιόπιστα και σύγχρονα μηχανήματα που έχουν τα ΤΕΙ της Κοζάνης. Βέβαια θα θυμόσαστε το σάλο που είχε δημιουργηθεί στο Νομό Κοζάνης από τη ραδιενέργεια που εμπεριέχεται στην ιπτάμενη τέφρα, που προέρχεται από τις καμινάδες της ΔΕΗ. 

'Ετσι έχουμε τρία φαινόμενα. Μη μου πείτε ότι δεν γνωρίζετε για το Τσέρνομπιλ, γιατί θα σας πω ότι επί τρία χρόνια τα σιτάρια στις σιταποθήκες έμεναν εκεί προκειμένου να μεταφερθούν αλλού και με αναμείξεις να χρησιμοποιηθεί αυτή η ποσότητα των σιταριών. Διαπιστωμένα πράγματα. 'Εχουμε, λοιπόν, και τη ραδιενέργεια που προστίθεται και πέφτει στο έδαφος από την ιπτάμενη τέφρα και έτσι υπάρχει μια μεγάλη ανησυχία στην περιοχή μας. 

Δεν μπορείτε, κύριε Υπουργέ, να βγαίνετε και να λέτε ότι δεν συμβαίνει τίποτα. Να προσδιορισθούν τα μεγέθη ραδιενέργειας που μπαίνουν σε περιοχές, που όχι μόνο ενοχλούν, αλλά δημιουργούν πρόβλημα στην υγεία των κατοίκων, αλλά να γίνουν και πολλές μετρήσεις στο έδαφος όπου αθροίζονται αυτές οι ποσότητες από τις τρεις μορφές που σας είπα προηγουμένως. 

Πρέπει, λοιπόν, να γίνουν συστηματικές μετρήσεις επί τόπου, όπου είχαμε αυτό το σαφέστατο γεγονός της έξαρσης, αφού πολλαπλάσιες ήταν οι τιμές που μετρήθηκαν από τα ΤΕΙ της Κοζάνης. Δικαιολογημένα, ανησύχησαν οι ειδικοί τεχνικοί και έτρεχαν να ενημερώσουν τόσο τον περιφερειάρχη, όσο και το νομάρχη και τις άλλες αρχές της περιοχής μας. 

Νομίζω ότι ήλθαν αυτά τα στοιχεία και σε σας και από εκεί και πέρα δεν ξέρω τι κάνατε. 'Ομως σας είδα στα Μέσα Μαζικής Ενημέρωσης, όπου βγήκατε και καθησυχάσατε τον κόσμο, λέγοντας πως δεν συμβαίνει τίποτα. Κανονικά θα πρέπει να βγείτε και να πείτε ποια είναι εκείνα τα μεγέθη που είναι επικίνδυνα και τι συμβαίνει αθροιστικά στο έδαφος. Μην ξεχνάτε ότι όλα τα αγροτικά προϊόντα είναι επηρεασμένα από τις ποσότητες της ραδιενέργειας που έχουν καταπέσει. 

Είναι ένα σοβαρό θέμα και πρέπει να επιληφθείτε, γιατί είστε ο αρμόδιος Υπουργός. Στη χώρα μας υπάρχει η δυνατότητα να γίνουν αυτές οι μετρήσεις και τότε να βγείτε και να πείτε ότι δεν συμβαίνει τίποτα. Το άλλο γεγονός που προανέφερα το μάθαμε εκ των υστέρων, μετά από τρία χρόνια, τι έγινε με τα σιτάρια που είχε παραλάβει ο συνεταιρισμός και είχαν αποθηκευθεί μετά το συμβάν του Τσέρνομπιλ. Γι'αυτό να μη δίνουμε στοιχεία απλουστευμένα, χωρίς να έχουμε μετρήσεις ουσιαστικές και υπεύθυνες. 

ΠΡΟΕΔΡΕΥΩΝ (Νικόλαος Κατσαρός): Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, πραγματικά μου κάνει εντύπωση πώς δεν ήρθε στη Βουλή για κύρωση αυτή η σύμβαση μέχρι τώρα. Και επειδή ασχολούμαι με το κυνήγι μου κάνει εντύπωση γιατί δεν έρχεται από το Υπουργείο Γεωργίας, αλλά από το ΥΠΕΧΩΔΕ. 

'Οταν το 1979 υπεγράφη αυτή η σύμβαση στη Βόννη, δεν θα φανταζόντουσαν ποτέ οι τότε φίλοι Γερμανοί, ότι θα ήταν και αυτοί συναυτουργοί σε αυτό το τραγικό γεγονός που συμβαίνει στο Κόσοβο. 

Θα πρέπει να γνωρίζουμε το εξής: Εγώ κάνω την προσέγγιση επιδημιολογικά πως έχει αυξηθεί η καρκινογένεση μετά το Τσέρνομπιλ στη χώρα μας. 

Κύριε Υπουργέ, πρέπει να ξέρετε ότι απ' όλους τους δείκτες που έχουμε στην προσέγγιση του καρκίνου, έχουμε αυξημένη ποσότητα καρκινογένεσης. Και από επιδημιολόγους ενοχοποιείται το ατύχημα που έγινε στο Τσέρνομπιλ. Το λέγω αυτό, διότι αυτή η σύμβαση αφορά αποδημητικά πτηνά για τα οποία ουδέποτε έχει γίνει αξιολόγηση του ραδιενεργού φορτίου που φέρουν αυτά τα πτηνά και θα αποτελέσουν κατ' αυτόν τον τρόπο ένα ραδιενεργό υλικό που θα πολλαπλασιάσει την κοσμική ακτινοβολία στο επίπεδο της επιδημιολογικής εμφανίσεως των καρκίνων. Αυτά πρέπει να μας απασχολήσουν. Δεν αποτελούν στοιχείο άρνησης προσωπικής όσον αφορά την ψήφιση της συγκεκριμένης σύμβασης. 'Οταν όμως γνωρίζουμε ότι στις παραδουνάβιες χώρες ζουν, μεγαλώνουν, αναπτύσσονται, εκκολάπτονται αυτά τα πτηνά, καταλαβαίνετε τι καταστροφή θα υποστεί ο πληθυσμός εκεί, αλλά και το τι φορτίο θα φέρουν. 

Θα πρέπει να πω ότι αναφορικά με τη συντήρηση της πανίδος, δεν είναι μόνο τα αποδημητικά πτηνά, αλλά είναι και τα άλλα τα θηλαστικά τα οποία και αυτά ταξιδεύουν στη Βαλκανική χερσόνησο. Είναι και η αρκούδα και ο λύκος. Δεν υπάρχει καμία πρόνοια εκ μέρους του Υπουργείου στη στήριξη των ατόμων που υφίστανται τη βλαπτική επίδραση αυτών των θηλαστικών. 

Ξέρει ο κύριος Πρόεδρος, ως Σαρακατσάνος, που κατάγεται από υψηλά διαμερίσματα, ότι υφίστανται καταστροφές τα ποίμνια και δεν αποζημιώνονται. Γι' αυτό, λοιπόν, δεν προστατεύεται η πανίδα και ως εκ τούτου τα θηλαστικά αυτά καταστρέφονται από την επιθετικότητα που έχουν οι κυνηγοί. 

Πάω τώρα στο άλλο σκέλος που ήρθε άκομψα με αυτό το νομοσχέδιο. Βεβαίως, επειδή συζητάμε τη σύμβαση για τα αποδημητικά πτηνά και επειδή η Ελλάδα φιλοξενεί αποδημητικά πτηνά, προφανώς μπήκατε στον πειρασμό να φιλοξενήσουμε στο εν λόγω νομοσχέδιο αυτήν την τροπολογία. Την φιλοξενούμε, λοιπόν, αλλά εμείς την καταψηφίζουμε. 

Θα ήθελα, λοιπόν, να πω αναφορικά με την περιβόητη ΠΑΘΕ, την οποία θα έχετε διασχίσει φαντάζομαι και η οποία πάσχει πανταχόθεν, δεν νομίζω ότι με αυτούς τους ελεγκτάς που θα βάλετε και τους οποίους εσείς θα διορίζετε, θα έχετε αποτέλεσμα. Είναι σαν να μην εμπιστεύεστε αυτούς τους επιβλέποντες που εσείς πάλι ως Υπουργός τοποθετείτε. 

Αυτός ο μηχανισμός ελέγχου έχει δύο διαβλητά στοιχεία. Πρώτον, ότι δεν εμπιστεύεστε αυτούς που έχετε βάλει ως επιβλέποντες και παράλληλα με αυτούς τους οποίους εσείς θα βάλετε, θα μου επιτρέψετε και εμένα να πω -χωρίς να έχω έτσι κακή πρόθεση και διάθεση στη δικιά σας επιθεωρητική διάθεση- ότι θα αποτελέσουν στοιχεία, γιατί όχι, ας τα πούμε εδώ, κάποιων τεχνικών εταιριών διαπλεκομένων που θα οδηγήσουν τα έργα σε χειρότερο κατάντημα απ' ό,τι βρίσκονται σήμερα. 

Στην Αταλάντη ξηλώνεται πάλι ο ασφαλτικός τάπητας, διότι δεν ήταν σωστός. Ποιος πληρώνει τη ζημιά; Η κοινοπραξία που ανέλαβε το έργο στις Ράχες εγκατέλειψε το έργο και έφυγε. Το ελληνικό δημόσιο πληρώνει. Το κομμάτι που παραδόθηκε στην Τραγάνα δύο χρόνια μετά δεν έχει ακόμη σηματοδοτηθεί. Το κατάστρωμα στην Υλίκη είναι σαν τα κύματα του Δουνάβεως. Τα τροχαία ατυχήματα τα βλέπουμε μπροστά μας και αποτελούν μια εθνική αιμορραγία. Αυτά, λοιπόν, πώς θα τα προστατεύσετε; Με αυτούς τους επιθεωρητάς που θέλετε να βάλετε; 

Μη φιλοξενείτε, λοιπόν, αυτήν την τροπολογία σε αυτήν τη σύμβαση. Φέρτε ένα άλλο νομοσχέδιο, ζυμώστε όλη αυτήν τη διαδικασία για να μπορέσουμε τέλος πάντων, να έχουμε ένα αξιόλογο Σώμα που θα ελέγχει πια αυτούς τους διαπλεκομένους, οι οποίοι δεν κάνουν τίποτε άλλο με αυτές τις υπερβολικές εκπτώσεις που δίνουν από το να βάζουν κάποιοι στην τσέπη κάποια εκατομμύρια, 'Ελληνες να σκοτώνονται από τις κακοτεχνίες και να υπάρχει ακόμη αυτή η σύγκρουση συμφερόντων. Εδώ να πούμε και το άλλο, ότι λόγω του ότι εμπλέκονται εταιρείες, εκδότες, προμηθευτές του δημοσίου, καταλαβαίνετε πού βρίσκεται ο πολιτικός κόσμος μετά από όλη αυτήν την αθλιότητα. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός ΠΕΧΩΔΕ έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μία μικρή παρέμβαση, κύριε Πρόεδρε, σε κάτι που είπε ο κ. Γιαννόπουλος. 

Ο θεσμός επιθεωρητών δημοσίων έργων υπάρχει πάρα πολλά χρόνια. Εποπτεύουν τους επιβλέποντες Μηχανικού. Δεν είναι ένας θεσμός τον οποίο δημιουργούμε τώρα. Βεβαίως ο νόμος 1418/84 προβλέπει τη σύνθεσή του, τα κριτήρια αξιολόγησης των στελεχών της Δημόσιας Διοίκησης που συνθέτουν αυτό το Σώμα, καθώς και τις αρμοδιότητές του. Εμείς δεν αλλάζουμε τίποτα. Απλώς δημιουργούμε προϋποθέσεις και κίνητρα αφ'ενός μεν να αυξηθεί αριθμητικά αυτό το Σώμα, αφετέρου να μπορεί να δράσει συμπληρωματικά με άλλους θεσμούς ελέγχου και διαφάνειας που έχει το ελληνικό δημόσιο. 'Ενας από αυτούς είναι το Σώμα Επιθεωρητών Δημοσίων 'Εργων, κατ' αντιστοιχία με το Σώμα που έχει το Υπουργείο Οικονομικών για τον οικονομικό έλεγχο, ή το Σώμα Επιθεωρητών που έχει το Υπουργείο Εσωτερικών για τη Δημόσια Διοίκηση. Αυτό κάνουμε, δεν κάνουμε τίποτε άλλο. 

ΠΡΟΕΔΡΕΥΩΝ (Νικόλαος Κατσαρός): Η κ. Ανουσάκη έχει το λόγο. 

ΕΛΕΝΗ ΑΝΟΥΣΑΚΗ: Κύριε Υπουργέ, κυρίες και κύριοι συνάδελφοι, αισθάνομαι ότι μας διακατέχει μια αισιοδοξία και είναι πολύ ευχάριστο αυτό, όταν στα Βαλκάνια υπάρχει τέτοια οικολογική καταστροφή. Συζητάμε καθυστερημένα για την κύρωση αυτής της σύμβασης που αφορά τη διατήρηση των αποδημητικών ειδών την άγρια πανίδα. 

Η σύμβαση υπεγράφη το 1979 στη Βόννη, τέθηκε σε ισχύ το 1983 και εμείς την κυρώνουμε σήμερα. Είναι πράγματι αναγκαίο αυτό που προβλέπει η σύμβαση και διερωτώμαι γιατί δεν την έφερε το Υπουργείο Γεωργίας, τουλάχιστον στο κομμάτι που το αφορούσε. 

Πέρσι είχα καταθέσει μία επίκαιρη ερώτηση για ένα θέμα που μας είχε διασύρει στην Ε.Ε. 'Ημουνα η μόνη που το έφερα στο Κοινοβούλιο. Το έφεραν και οι κάτοικοι της Ζακύνθου και μάλιστα με μεγάλο ζήλο. Αφορούσε την καρέτα-καρέτα. Είχα καταθέσει και τις φωτογραφίες. Για μένα αυτή η φύση είναι κάτι το εξαιρετικό, μοναδικό και πρέπει να προστατεύεται. 'Ολοι όμως αυτοί οι αυθαιρετούντες, νομάρχες, δήμαρχοι, πολιτικοί, από πού θα τιμωρηθούν; Δεν θέλω να είμαι πικρόχολη και να αναφερθώ σε συγκεκριμένα άτομα. 'Ομως οι "καρετούλες" καταστράφηκαν. Αυτό εμένα σαν πολίτη και πολιτικό με ενδιαφέρει. 

Είπε ο κ. Αθανάσιος Γιαννόπουλος ότι είναι κυνηγός. Δεν είδα όμως κανέναν Υπουργό να φέρει εδώ μία διάταξη που να καταργεί το κυνήγι. Θα προτείνω δε ως πρότυπο το Δήμο Τήλου και το Δήμαρχο Αλιφέρη, ο οποίος έχει απαγορεύσει το κυνήγι στην περιοχή του και έχει μαγευτεί η καρδιά μας και η ψυχή μας από τα κελαηδίσματα των πουλιών, αλλά και την πανίδα και τη χλωρίδα στο υπέροχο νησί της Δωδεκανήσου. 

Κύριε Υπουργέ, σας εκτιμώ και δεν έχετε ανάγκη από συμβούλους, τα καταφέρνετε και μόνος σας και όσον αφορά την προπαγάνδα και προβολή του έργου του ΠΑ.ΣΟ.Κ., αλλά και όσον αφορά την εφαρμογή της Σύμβασης. Θα πρέπει η σύμβαση να μη μείνει κενό γράμμα. Θα πρέπει να τιμωρούνται αυστηρά οι παραβάτες. 

Αναφορικά με το Σώμα των Επιθεωρητών. Πρόπερσι το Πάσχα έκανα μήνυση κατά παντός υπευθύνου για τις κακοτεχνίες των δρόμων στον κ. Κολιοκώστα στην εισαγγελία Αθηνών. Κάθε τόσο πηγαίνω και κάνω κάποια έρευνα. Φταίγανε οι εργολάβοι. 

Εγώ δεν είμαι ενάντια σ' αυτήν την επιτροπή η οποία ελέγχει. Αλίμονο και αν δεν υπήρχε. Αλλά τελικά τι γίνεται; 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, εξαντλήθηκε ο κατάλογος των ομιλητών. 

Ορίστε, έχετε το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το Υπουργείο Περιβάλλοντος, Χωροταξίας και Δημοσίων 'Εργων καταθέτει αυτό το σχέδιο νόμου που αφορά την κύρωση της σύμβασης του Οργανισμού Ηνωμένων Εθνών για τη διατήρηση των αποδημητικών ειδών της άγριας πανίδας. 

Είναι αλήθεια ότι η κατάθεση αυτού του σχεδίου νόμου, αυτής της σύμβασης για κύρωση, έρχεται καθυστερημένα στην ελληνική Βουλή. Χωρίς να θέλω να μεταθέσω τις ευθύνες του Υπουργείου Περιβάλλοντος, θα πρέπει για λόγους ιστορικής αλήθειας να αναφέρω ότι την ευθύνη την είχε ως επισπεύδουσα αρχή του δημοσίου, το Υπουργείο Γεωργίας. Από τη στιγμή που την ανέλαβε αυτήν την ευθύνη το Υπουργείο Περιβάλλοντος είχαμε πάρα πολύ γρήγορους ρυθμούς στην επεξεργασία αυτής της σύμβασης και στην κατάθεση για κύρωση. 'Ομως, θα ήθελα να πω ότι αν και αυτή η σύμβαση δεν έχει κυρωθεί από την ελληνική Βουλή, υπήρχαν οι δυνατότητες να δημιουργούνται όροι και προϋποθέσεις προστασίας της χλωρίδας και της πανίδας σε όλα τα κρίσιμα οικοσυστήματα. Και αυτό γιατί υπάρχει η Συνθήκη Ραμσάρ που προστατεύει έντεκα υγροτόπους-βιοτόπους, υπάρχει η οδηγία 9243 για την προστασία των φυσικών οικοτόπων και της άγριας πανίδας και χλωρίδας. Υπάρχει στην εθνική νομοθεσία η αναφορά στο δασικό κώδικα, στο προεδρικό διάταγμα 67/81 περί προστασίας αυτοφυούς χλωρίδας και άγριας πανίδας. Τέλος, υπάρχει και η ολοκλήρωση του προγράμματος για τη φύση που φέρει το όνομα NATURA 2000 και αφορά τους Βιοτόπους και τους Οικοτόπους. 

'Ολα αυτά, τα αναφέρω για να γίνει σαφές ότι αυτή η σύμβαση έρχεται να ενοποιήσει την προστασία των αποδημητικών ειδών της άγριας πανίδας. Περιοχές εκτεταμένες ήταν και είναι ειδικό καθεστώς προστασίας. Απλώς δεν υπήρχε σε όλη την επικράτεια καθεστώς προστασίας. Και αυτό κατοχυρώνεται με την κύρωση της παρούσας σύμβασης. 

Είπαν και οι εισηγητές ότι η σύμβαση αυτή είναι πολύ σημαντική και έρχεται η Ελλάδα μαζί με άλλα πενήντα ένα κράτη να κυρώσει αυτήν τη σύμβαση. Θα ήθελα να σας πληροφορήσω ότι η Ελλάδα είναι από εκείνες τις χώρες που έχει τιμήσει τις διεθνείς υποχρεώσεις της και έχει κυρώσει τις διεθνείς συμβάσεις και τις έχει ενσωματώσει στο Εθνικό της Δίκαιο, έτσι ώστε να υπάρχει πλαίσιο αναφοράς αλλά και προστασίας των οικοτόπων, των βιοτόπων για την προστασία και της ισορροπίας των κρίσιμων οικοσυστημάτων και εν γένει της πανίδας και της χλωρίδας. 

Καταθέτω έναν κατάλογο διεθνών συμβάσεων για το περιβάλλον που έχουν διαχρονικά κυρωθεί από την ελληνική Βουλή. 

(Στο σημείο αυτό, ο Υπουργός κ. Κ. Λαλιώτης καταθέτει για τα Πρακτικά τον προαναφερθέντα κατάλογο ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Και θα ήθελα να σας πω ότι τα τελευταία χρόνια με πρωτοβουλία του Υπουργείου Περιβάλλοντος, Χωροταξίας και Δημοσίων 'Εργων έχουν κατατεθεί για κύρωση πάρα πολλές συμβάσεις και έχουν κυρωθεί από την ελληνική Βουλή. 

Ορισμένοι συνάδελφοι, θεώρησαν να κάνουν κάποια κριτική για την αναντιστοιχία της συγκεκριμένης σύμβασης με τη χρονική στιγμή που ψηφίζεται. Και αυτό γιατί θεώρησαν ότι είναι σωστό να το συνδέσουν με αυτά που συμβαίνουν στην ευρύτερη περιοχή των Βαλκανίων, δηλαδή τους βομβαρδισμούς και να κάνουν διάκριση μεταξύ ήμερης και άγριας πανίδας. 

'Ηλθε ο κ. Κωστόπουλος που τα είπε αυτά. 

Κύριε Κωστόπουλε, έχει πολύ μεγάλη σημασία ότι τα οικοσυστήματα έχουν τα δικά τους συστατικά στοιχεία και πάντα πρέπει να βρίσκονται σε ισορροπία είτε αναφέρονται στη φύση και στην άγρια πανίδα είτε αναφέρονται στους ανθρώπους. Γιατί και ο άνθρωπος είναι μέρος της φύσης, είναι συστατικό μέρος των οικοσυστημάτων. 

Υπ' αυτήν την έννοια έχει πολύ μεγάλη σημασία ότι υπάρχουν κράτη τα οποία έχουν κυρώσει και αυτήν τη σύμβαση αλλά και άλλες συμβάσεις που δεν αφορούν μόνο την πανίδα και τη χλωρίδα, αφορούν και τους ανθρώπους. Παρ'όλα αυτά συμμετέχουν ενεργά στους βομβαρδισμούς ή και συμμετέχουν σε πολεμικές συρράξεις. 

Δεν θα ήθελα να πω ότι εμείς ως Υπουργείο Περιβάλλοντος, Χωροταξίας και Δημοσίων 'Εργων, στην πρόσφατη Σύνοδο του ΟΗΕ στη Νέα Υόρκη για τη βιώσιμη ανάπτυξη που είναι η ετήσια Σύνοδος που γίνεται μετά από τη συνδιάσκεψη στο Ρίο του 1992, θέσαμε το θέμα των καταστροφικών επιπτώσεων του πολέμου στο περιβάλλον και στην ισορροπία των οικοσυστημάτων. Και όπως ενημερώσαμε και την κοινή γνώμη μέσω των μέσων ενημέρωσης και των δημοσιογράφων νιώσαμε μια τραγική μοναξιά. Τα περιέγραψε ο συνάδελφος κ. Κολιοπάνος που παρίστατο σ' αυτήν τη Σύνοδο. Το ίδιο θα κάνουμε και στην Ευρωπαϊκή 'Ενωση και σε όλους τους ευρωπαϊκούς θεσμούς για το περιβάλλον, για τις καταστροφές που υφίστανται και οι βιότοποι και τα οικοσυστήματα και τα ιστορικά μνημεία της Σερβίας και της Γιουγκοσλαβίας. 

Σήμερα είχαμε μία συνάντηση στο Υπουργείο με εκπροσώπους των επιστημονικών φορέων, του Τεχνικού Επιμελητηρίου, της 'Ενωσης Χημικών Ελλάδος και όλων των άλλων, με εκπροσώπους των ΑΕΙ και του Εθνικού Μετσοβίου Πολυτεχνείου και με εκπροσώπους των οικολογικών οργανώσεων. Για να έχει τη δυνατότητα μέσα από το συντονιστικό ρόλο και τη συντονιστική πρωτοβουλία του Τεχνικού Επιμελητηρίου, το ελληνικό επιστημονικό δυναμικό όλων των ειδικοτήτων, να εκφράσει και την αλληλεγγύη του αλλά και τη συμβολή του για την προστασία και της ανθρώπινης ζωής και των ανθρώπινων αξιών αλλά και για την προστασία να εκφράσει την αλληλεγγύη και τη συμμετοχή του και τη συμβολή του και για την προστασία των οικοσυστημάτων. Και δώσαμε αρκετά στοιχεία. Αυτά τα στοιχεία από τη στιγμή που θα τεκμηριωθούν, με αναλυτική και αξιόπιστη και επιστημονική αναφορά, θα κατατεθούν και στην Ευρωπαϊκή 'Ενωση και σε όλους τους θεσμούς της Ευρώπης αλλά και του ΟΗΕ και της Παγκόσμιας Οργάνωσης Υγείας. 

Το λέω αυτό για να μην υπάρχει αυτή η εύκολη αναγωγή των συμπερασμάτων: Γίνεται ο πόλεμος στην περιοχή μας και εμείς βρήκαμε τη στιγμή να φέρουμε αυτήν τη σύμβαση. 

Πιστεύω ότι είναι ευτυχές το γεγονός, που έρχεται αυτή η σύμβαση έστω και με καθυστέρηση. Διότι μπορεί να κάνουμε την αναγωγή όχι μόνο για τη φύση, για την προστασία της χλωρίδας και της πανίδας αλλά και την αναγωγή για την προστασία του ανθρώπου ανεξάρτητα από τη φυλή του, ανεξάρτητα από το θρήσκευμά του, ανεξάρτητα από την εθνικότητά του γιατί τα προβλήματα είναι σοβαρά και διαχρονικά για όλους. 

Επειδή ο κ. Παπαφιλίππου έκανε αναφορά στη ραδιενέργεια, είπαμε -και το λέμε για μια ακόμη φορά και είναι μία ευκαιρία να το πω στη Βουλή- ότι σύμφωνα με τα στοιχεία που έχουμε μέχρι τώρα δεν υπάρχει καμία ένδειξη ότι στη χώρα μας έχουν σωρευθεί πρόσθετες ποσότητες ραδιενέργειας λόγω του πολέμου. Αυτήν την κατηγορηματική διαπίστωση και αναφορά κάνει η Ελληνική Εταιρεία Ατομικής Ενέργειας που έχει και την ευθύνη του συντονισμού όλων των ερευνητικών και επιστημονικών ινστιτούτων που ερευνούν αυτό το θέμα και του "ΔΗΜΟΚΡΙΤΟΥ" και άλλων ερευνητικών ινστιτούτων σε όλη την Ελλάδα. Κάνει μετρήσεις σε όλη την επικράτεια -και βεβαίως με αιχμή τη βόρειο Ελλάδα- και δεν έχει βρει κανένα στοιχείο. 

Τα στοιχεία που ακούμε και εμείς στα παράθυρα ή στις διάφορες ραδιοφωνικές εκπομπές, δεν μπορούμε να τα αξιολογήσουμε. Γι' αυτό προκαλούμε τον οποιοδήποτε επιστήμονα που λέει ότι κάνει μετρήσεις και έχει στοιχεία, να κάνει μία ειδική επιστημονική έκθεση που θα αναλύει τη μέθοδό του και θα παρέχει τα στοιχεία του με συγκρίσεις και με δεδομένα και standars διεθνή έτσι ώστε να μπορεί να ελεχθεί. Διαφορετικά δεν μπορεί να γίνει σοβαρός διάλογος. 

'Ακουσα και εγώ κάποιον καθηγητή του ΤΕΙ Κοζάνης που έλεγε διάφορα. Εμείς, ως Υπουργείο Περιβάλλοντος, Χωροταξίας και Δημοσίων 'Εργων έχουμε συνεργασθεί με τα ΤΕΙ Κοζάνης σε μία σειρά από προγράμματα. Αυτά τα στοιχεία δεν έχουν κατατεθεί πουθενά ως επιστημονική έκθεση με τεκμηρίωση για να μπορεί να αξιολογηθεί και ο φορέας και το πρόσωπο, ο επιστήμονας που την κάνει. 

Νομίζω ότι πρέπει να υπάρξει και σοβαρότητα και ευθύνη επιστημονική και κατ' επέκταση κοινωνική, γιατί όλοι έχουμε την ίδια ευαισθησία -πιστεύω- ανεξάρτητα αν είμαστε στην Κυβέρνηση, αν είμαστε στην Αντιπολίτευση, ανεξάρτητα αν είναι κάποιος επιστήμονας στα ΤΕΙ, στα Ανώτατα Ιδρύματα ή είναι στο "ΔΗΜΟΚΡΙΤΟ". 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Υπουργέ, μου επιτρέπετε μία διευκρίνιση; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ σας επιτρέπω. 

ΝΙΚΟΛΑΟΣ ΠΑΠΑΦΙΛΙΠΠΟΥ: Εγώ σας ζήτησα να συνεννοηθείτε με τους αρμόδιους του "ΔΗΜΟΚΡΙΤΟΥ", του Εθνικού Μετσόβιου Πολυτεχνείου... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχουμε συνεννοηθεί. 

ΝΙΚΟΛΑΟΣ ΠΑΠΑΦΙΛΙΠΠΟΥ: ... μετά από αυτά που δημιουργήθηκαν να κάνουν επί τόπου ορισμένες μετρήσεις γιατί... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Παπαφιλίππου, έχουμε συνεννοηθεί. Και σήμερα ήταν και οι εκπρόσωποι του Ερευνητικού Ινστιτούτου ΔΗΜΟΚΡΙΤΟΣ, ήταν και εκπρόσωποι της Ελληνικής Εταιρείας Ατομικής Ενέργειας. Οι άνθρωποι αυτοί είναι διακεκριμένοι επιστήμονες με αναμφισβήτητο ήθος και κύρος και κάνουν πολύ καλά τη δουλειά τους. Kάποια στιγμή πρέπει να έχουμε εμπιστοσύνη στους ανθρώπους που εκφράζουν θεσμούς της πολιτείας. Γιατί ο "ΔΗΜΟΚΡΙΤΟΣ" και η Ελληνική Εταιρεία Ατομικής Ενέργειας, όπως και τα ερευνητικά ιντιστούτα της χώρας, είναι θεσμοί της πολιτείας και κάποια στιγμή δεν πρέπει να μπαίνουν στο ίδιο τσουβάλι οι άνθρωποι που εκφράζουν αυτούς τους θεσμούς με κάποιους άλλους καθ' όλα αξιόλογους επιστήμονες, που χωρίς να έχουν στοιχεία, θέλοντας να εντυπωσιάσουν, λένε το οτιδήποτε. 

Το ίδιο ισχύει και για άλλες ρυπογόνες ή τοξικές ουσίες. Το Υπουργείο Περιβάλλοντος Χωροταξίας και Δημοσίων 'Εργων από το 1997 κάνει συστηματικούς ελέγχους με συγκεκριμένα δίκτυα μετρήσεων δειγματοληψιών και ελέγχων σε όλη τη βόρεια Ελλάδα σε συνεργασία με το Κέντρο Ελέγχου Ρύπανσης που έχει το Αριστοτέλειο Πανεπιστήμιο Θεσσαλονίκης και την επιστημονική ευθύνη την έχει ο κ. Κουϊμτζής. Κάνουμε μετρήσεις και για τα νερά και για τον αέρα, τα σωματίδια, αλλά και για το έδαφος. 

Αυτοί οι επιστήμονες που έχουν αυτές τις διαχρονικές μετρήσεις, που δεν είναι υπηρεσίες του Υπουργείου, αλλά είναι υπηρεσίες αυτοτελείς, αυτόνομες με επιστημονική αυτοτέλεια και αξιοπιστία, γιατί είναι ενσωματωμένο αυτό το εργαστήριο στο Αριστοτέλειο Πανεπιστήμιο, λένε με κατηγορηματικότητα ότι δεν υπάρχει κανένα πρόβλημα για τις τριάντα πέντε τοξικές ουσίες που μετρούν σε είκοσι πέντε διαφορετικά σημεία της βορείου Ελλάδος. 

Υπάρχει μία απάντηση οφειλόμενη για τις διοξίνες. Οι διοξίνες, όπως είναι γνωστό, είναι εβδομήντα πέντε στον αριθμό και οι δύο-τρεις είναι εκείνες -από τις εβδομήντα πέντε- που έχουν σχέση με τις καρκινογενέσεις. Εν πάση περιπτώσει, επειδή και εκεί γίνονται μετρήσεις αυτές οι μετρήσεις θα πρέπει να αξιολογηθούν από εργαστήριο της Γερμανίας και στις αρχές Μαϊου, 7 με 8 Μαϊου, θα έχουμε τις απαντήσεις. 

Βεβαίως, υπάρχει και μία άλλη επιστημονική ομάδα που έχει κάνει μετρήσεις από το Δημοκρίτειο Πανεπιστήμιο. Ακόμα δεν έχουμε λάβει καμία ειδική επιστημονική έκθεση με τεκμηρίωση και ανάλυση στοιχείων. Απλώς έχουμε ακούσει και εμείς αυτά που λέγονται στις εφημερίδες ή έχουμε γίνει παραλήπτες ενός μονόφυλλου fax που περιγράφουν ότι κάποια στιγμή παρατηρήθηκαν στην Ξάνθη, στις 6 και 7 Απριλίου, ορισμένες αυξημένες ποσότητες διοξινών. 

Και βεβαίως δεν γίνεται συγκεκριμένη αναφορά στο πως γίνεται η σύγκριση διαχρονικά, δηλαδή, ποιο ήταν το επίπεδο της συσσώρευσης των διοξινών σε προηγούμενες χρονικές περιόδους και ποιο είναι το επίπεδο που προβλέπουν όλες οι επιστημονικές οργανώσεις για τα αστικά κέντρα, για τα αγροτικά κέντρα ή για τα βουνά, γιατί υπάρχουν διαβαθμίσεις. Διότι διοξίνες υπάρχουν σε όλα τα αστικά κέντρα, για να είμαστε ειλικρινείς και προέρχονται από την καύση των πλαστικών ή από την καύση των σκουπιδιών. 'Αλλωστε ήταν ένας βασικός λόγος που εμείς ως Υπουργείο Περιβάλλοντος, συγκρουόμενοι και με συμφέροντα, αρνηθήκαμε την καύση των απορριμάτων στην Αττική, γιατί η καύση των απορριμάτων συνδέεται με την έκκριση διοξινών. 

ΓΕΩΡΓΙΟΣ ΤΡΥΦΩΝΙΔΗΣ: Να σας διευκολύνω, κύριε Υπουργέ; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν έχω αντίρρηση. 

ΓΕΩΡΓΙΟΣ ΤΡΥΦΩΝΙΔΗΣ: Σχετικά με την ανακοίνωση που έγινε για τις διοξίνες στη βόρεια Ελλάδα... 

ΠΡΟΕΔΡΕΥΩΝ (Νικόλαος Κατσαρός): Θέλετε να ρωτήσετε κάτι; 

ΓΕΩΡΓΙΟΣ ΤΡΥΦΩΝΙΔΗΣ: Μισό λεπτό, κύριε Πρόεδρε, ναι. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, αν το επιτρέπετε. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Βεβαίως. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Τρυφωνίδη. 

ΓΕΩΡΓΙΟΣ ΤΡΥΦΩΝΙΔΗΣ: Πιστεύω ότι σωστά είπατε πως ο κύριος αυτός δεν μπορεί να μετρήσει τις διοξίνες, γιατί η Ελλάδα δυστυχώς δεν έχει το know how να μετράει διοξίνες. Δηλαδή, δεν μπορούμε στην Ελλάδα, το ελληνικό κράτος, η ελληνική επιστημονική κοινότητα να μετρήσει διοξίνες, όπως επίσης και ακτινοβολίες τύπου Α'. Και αυτό είναι ένα μειονέκτημα, κύριε Υπουργέ και θέλω να μας το επιβεβαιώσετε αυτό. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε συνάδελφε, μπορούν να γίνουν μετρήσεις για τις διοξίνες, αλλά δεν μπορούν να γίνουν αξιολογήσεις διότι χρειάζεται ειδικό εργαστήριο να αξιολογήσει τις μετρήσεις. Μετρήσεις κάνουμε, απλώς αυτές οι μετρήσεις πρέπει να αξιολογηθούν από διαφορετικά κέντρα και τα κέντρα αυτά υπάρχουν στη Γερμανία. 

ΓΕΩΡΓΙΟΣ ΤΡΥΦΩΝΙΔΗΣ: Το 1997 αρνηθήκατε στη γερμανική... 

ΠΡΟΕΔΡΕΥΩΝ (Νικόλαος Κατσαρός): Μη διακόπτετε άλλο. 

ΓΕΩΡΓΙΟΣ ΤΡΥΦΩΝΙΔΗΣ: Είναι σοβαρό το θέμα των διοξινών, κύριε Πρόεδρε. Το 1997 υπήρξε η δυνατότητα με τη βοήθεια της Ευρωπαϊκής 'Ενωσης να μάθει η Ελλάδα το Know how και να έχει τα εργαστήρια αυτά, αλλά το αρνήθηκε η Κυβέρνηση του ΠΑ.ΣΟ.Κ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, εδώ θα ήθελα να ενημερώσω την Εθνική Αντιπροσωπεία ότι οι ίδιοι οι επιστήμονες που ασχολούνται πάρα πολλά χρόνια με αυτές τις μετρήσεις θεωρούν ότι μπορούν να κάνουν μετρήσεις και κάθε φορά την αξιολόγηση των μετρήσεων να την έχουν από τα εργαστήρια. Διότι το κόστος είναι αρκετά μεγάλο, δεν είναι απαγορευτικό, για τη δημιουργία αυτών των εργαστηρίων. 

Εν πάση περιπτώσει, σημασία έχει ότι οι μετρήσεις γίνονται και θα έχουμε τα συμπεράσματα μέσα από τις αξιολογήσεις αυτών των μετρήσεων από τα ειδικά εργαστήρια της Γερμανίας. 

Κύριοι συνάδελφοι, πιστεύω ότι αυτή η σύμβαση που κυρώνουμε σήμερα, είναι ένα σημαντικό βήμα για τη διατήρηση, την προστασία της βιοποικιλότητος σε ό,τι αφορά την άγρια πανίδα και τα αποδημητικά είδη. 'Εχει πολύ μεγάλη σημασία -και αυτό οφείλω να το ομολογήσω- ότι η κύρωση μιας σύμβασης είναι το πρώτο βήμα. Υπάρχουν και τα άλλα βήματα τα οποία είναι πιο σημαντικά ίσως από την ίδια την κύρωση της σύμβασης, που είναι η εφαρμογή της σύμβασης. 

'Οπως θα διαβάσατε υπάρχει μία συναρμοδιότητα στην εφαρμογή των διατάξεων για την προστασία της άγριας πανίδας, μία συναρμοδιότητα του Υπουργείου Γεωργίας και του Υπουργείου Περιβάλλοντος, Χωροταξίας και Δημοσίων 'Εργων. Πιστεύω ότι με το συναρμόδιο Υπουργείο, το Υπουργείο Γεωργίας -και εκφράζω την ομόθυμη άποψη και της πολιτικής ηγεσίας του Υπουργείου Γεωργίας- μετά την κύρωση θα γίνουν όλες εκείνες οι προσπάθειες για να δημιουργηθούν και οι μηχανισμοί της εφαρμογής αυτής της σύμβασης για να έχουμε το καλύτερο δυνατόν αποτέλεσμα για την προστασία της άγριας πανίδας και των αποδημητικών ειδών. 

Eπίσης, θα ήθελα να πω ότι η συνεργασία μας και η κοινή μας δράση με τις μη κυβερνητικές οργανώσεις, θα πρέπει να θεωρηθεί ότι είναι δεδομένη. 

Κύριοι συνάδελφοι, δυο λόγια για τις τροπολογίες. Είναι γεγονός ότι αυτές οι τροπολογίες είχαμε προτείνει να ενσωματωθούν στη σύμβαση για το Μετρό της Θεσσαλονίκης που κύρωνε η Βουλή πριν από μερικές εβδομάδες. Θεωρήθηκε και από το Προεδρείο της Βουλής και από την Κυβέρνηση, αλλά και από τα κόμματα ότι ήταν περασμένη η ώρα και ότι δεν μπορούσαμε να συζητήσουμε αυτές τις τροπολογίες. Ακριβώς γι'αυτόν το λόγο τις αποσύραμε. Είπαμε όμως και ο Πρόεδρος της Βουλής και εγώ, ότι αυτές οι τροπολογίες θα ενσωματωθούν στη σύμβαση για την άγρια πανίδα. 'Αρα, υπήρχε συγκεκριμένη αναφορά. Και αν ανατρέξετε στα Πρακτικά της Βουλής, θα το βρείτε. 

Υπάρχουν και πολλά άλλα παραδείγματα που έχουν έλθει νομοθετικές ρυθμίσεις σε κυρώσεις συμβάσεων. 

Κυρίες και κύριοι συνάδελφοι, οι τροπολογίες τις οποίες καταθέτει το Υπουργείο Περιβάλλοντος, Χωροταξίας και Δημοσίων 'Εργων, είναι δύο. 

Η μια αφορά την εταιρεία "ΑΤΤΙΚΟ ΜΕΤΡΟ" και τις διευκολύνσεις που είχε η εταιρεία "ΑΤΤΙΚΟ ΜΕΤΡΟ", που είναι εταιρεία του ελληνικού δημοσίου με μια μετοχή , που διατηρεί και έχει και κατέχει το ελληνικό δημόσιο. Η οποιαδήποτε νομοθετική ρύθμιση για τις οποιεσδήποτε απαλλαγές δεν είναι κάτι καινούριο. Υπάρχουν και στον ιδρυτικό νόμο της "ΑΤΤΙΚΟ ΜΕΤΡΟ" ως ανώνυμης εταιρείας, τον 1591. Και αυτές προεκτείνονται στο χρόνο από το 1998 και μετά, γιατί υπήρχε ημερομηνία λήξης η 31/12/1998. 'Αρα, επειδή η "ΑΤΤΙΚΟ ΜΕΤΡΟ" έχει ζωή και μετά την 31/12/98, θα πρέπει να έχει όλες αυτές τις δυνατότητες που προβλέπει ο ιδρυτικός νόμος. Και αφορά την λειτουργία της εταιρείας που θα πρέπει να έχει για την ολοκλήρωση των έργων του Μετρό. 

Και εδώ, θα ήθελα να σας πληροφορήσω ότι η βασική γραμμή Πεντάγωνο, Σύνταγμα, Ομόνοια, Σεπόλια, θα λειτουργήσει μέσα στο Δεκέμβρη του 1999. Kαι μετά από δέκα μήνες θα λειτουργήσει και θα ενσωματωθεί σ'αυτήν τη βασική γραμμή και η γραμμή από το Σύνταγμα στη Δάφνη. Και βέβαια, από τώρα μέχρι την ολοκλήρωσή τους θα αρχίσουν και οι εργασίες για το τμήμα Σύνταγμα-Μοναστηράκι. 

Η νομοθετική ρύθμιση για την "ΑΤΤΙΚΟ ΜΕΤΡΟ" το λέω και πάλι, δεν έχει την έννοια κάποιας παραχώρησης σε κάποιους εργολάβους. 'Αρα, δεν υπάρχει ούτε δόλος ούτε υποκρισία ούτε ψέμα ούτε σκανδαλοθηρία. Είναι οι ίδιες παραχωρήσεις που προέβλεπε ο ιδρυτικός νόμος για την "ΑΤΤΙΚΟ ΜΕΤΡΟ". Η "ΑΤΤΙΚΟ ΜΕΤΡΟ", είναι μια εταιρεία του ελληνικού δημοσίου. Δεν έχει καμία σχέση η οποιαδήποτε νομοθετική ρύθμιση για οποιεσδήποτε απαλλαγές, με τους εργολάβους. Ουδεμία. 

Το ελληνικό δημόσιο προτείνει, σύμφωνα με τον ιδρυτικό νόμο, να έχει η "ΑΤΤΙΚΟ ΜΕΤΡΟ" ως εταιρεία του ελληνικού δημοσίου ορισμένες απαλλαγές. Αυτές τις απαλλαγές τις διευκρινίζουμε. Στον ιδρυτικό νόμο έλεγε ότι απαλλάσσονται και οι εισφορές υπέρ τρίτων. Και το υπέρ τρίτων, με αυτήν την τροπολογία προσδιορίζουμε ό,τι αφορά και το τέλος των υποθηκοφυλακείων. Αυτό κάνουμε. Δεν κάνουμε τίποτε άλλο. 

Δεύτερον, επειδή έλεγε η ισχύς εκείνη του νόμου την 31/12/98, παρατείνεται η ισχύς αυτού του ιδρυτικού νόμου που αφορά την "ΑΤΤΙΚΟ ΜΕΤΡΟ" και όλες οι διευκολύνσεις που παρείχε ο ιδρυτικός νόμος και μετά την 31/12/98. Γιατί σας είπα ότι έχει την ευθύνη της ολοκλήρωσης του έργου και βέβαια και την ευθύνη της επεκτάσεως. 

Και η τρίτη παράγραφος αυτής της νομοθετικής ρύθμισης αναφέρεται στην εφαρμογή του ν. 1418/1984 και του π.δ 609/1985, που αποτελούν το πλαίσιο αναφοράς για την δημοπράτηση των δημοσίων έργων, κατοχυρώνοντας τη διαφάνεια και την προστασία του δημοσίου συμφέροντος. 'Ολα τα δημόσια έργα έχουν ως πλαίσιο αναφοράς τον ν. 1418/1984 και το π.δ 609/1985. Και βέβαια, όλους τους άλλους νόμους. 

'Αρα, επειδή η "ΑΤΤΙΚΟ ΜΕΤΡΟ" είχε τη δυνατότητα να αναφέρεται σε αυτό το πλαίσιο περί δημοσίων έργων για τη συγκεκριμένη σύμβαση, δηλαδή, για τις συγκεκριμένες γραμμές, δεν είχε τη δυνατότητα να αναφέρεται στη δημοπράτηση των επεκτάσεων, γιατί αυτό δεν είχε προβλεφθεί από τον ιδρυτικό νόμο. Οι επεκτάσεις αποτελούν μια αδήρητη ανάγκη. 

Και η επέκταση από τα Σεπόλια στο Περιστέρι, πρέπει να γίνει. Και επειδή υπάρχουν και διασφαλισμένοι πόροι, πρέπει να δημοπρατηθεί. 'Εχουν γίνει όλες οι εργασίες, έχουμε επεξεργασθεί τα τεύχη δημοπράτησης και αμέσως μετά την κύρωση αυτής της νομοθετικής ρύθμισης, θα γίνει η δημοπράτηση αυτής της επέκτασης από τα Σεπόλια προς το Περιστέρι. 

Δεν ζητάμε κάτι διαφορετικό από αυτό που υπήρχε. Και δεν ζητάμε κάτι διαφορετικό που να μπορεί κανένας να είναι καχύποπτος, δύσπιστος ή να υποψιάζεται. 

Κάποια στιγμή πρέπει να λέμε τα πράγματα με το όνομά τους. Δεν έχουμε να κρύψουμε τίποτε, ούτε να συσκοτίσουμε εμείς την αλήθεια. 

Υπήρχαν αυτές οι αναφορές στον ιδρυτικό νόμο. Και πρέπει να επεκταθούν χρονικά και γιατί η "ΑΤΤΙΚΟ ΜΕΤΡΟ" πρέπει να ολοκληρώσει το έργο και να το παραδώσει και γιατί η "ΑΤΤΙΚΟ ΜΕΤΡΟ" πρέπει να δημοπρατήσει τις επεκτάσεις του Μετρό με διαφάνεια και με πίστη πάντα στις αξιολογήσεις που θα κάνει, πίστη στην προστασία του δημοσίου συμφέροντος. 

'Αρα, δεν πρέπει κανείς ν'αναφέρεται ότι είναι κάποιο χάρισμα, κάποιο πανωπροίκι, κάποια σκοτεινή διαδικασία προς τους εργολάβους. Δεν αφορά τους εργολάβους. Δεν έχει καμία σχέση με τους εργολάβους. 

Η νομοθετική ρύθμιση έχει σχέση με την "ΑΤΤΙΚΟ ΜΕΤΡΟ" που είναι καθ'ολοκληρίαν εταιρεία του ελληνικού δημοσίου. 

Επίσης, γίνεται αναφορά στις θυγατρικές εταιρείες που μπορούν να συγκροτηθούν από την "ΑΤΤΙΚΟ ΜΕΤΡΟ", γιατί στο νόμο για τις αστικές συγκοινωνίες ενσωματώνεται και η "ΑΤΤΙΚΟ ΜΕΤΡΟ" ή οποιαδήποτε θυγατρική που θα γίνει, που θα αναλάβει τη λειτουργία των γραμμών 2 και 3, των γραμμών που σήμερα κατασκευάζονται, μέχρι που να ενσωματωθούν μετά από ένα μεταβατικό διάστημα τριών ετών -αν δεν κάνω λάθος ως προς το χρόνο-στον ΗΣΑΠ. 'Αρα και η θυγατρική εταιρεία της "ΑΤΤΙΚΟ ΜΕΤΡΟ" που θα είναι μια εταιρεία του ελληνικού δημοσίου, να έχει αυτές τις διευκολύνσεις. Τίποτε άλλο. 

Γι'αυτό παρακαλώ, εάν δεν ψηφίσετε αυτήν την τροπολογία, τουλάχιστον να μην κάνετε μια κριτική που δεν έχει καμία αντιστοιχία με την πραγματικότητα, καμία αντιστοιχία και καμία σχέση με την αλήθεια. Για να μπορούμε τουλάχιστον να συζητούμε. Να έχουμε διαφορετικές γνώμες, διαφορετικές απόψεις, αλλά να ξέρουμε και όταν γίνεται αντιπαράθεση, γιατί γίνεται. Εγώ, ξεκαθαρίζω με αυτά που είπα το πεδίο των διαφορών μας, αποσαφηνίζοντας ποια είναι η επιδίωξη, ποιος είναι ο σκοπός και ποιο είναι το περιεχόμενο και ποια είναι η ουσία αυτής της τροπολογίας. 

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Δεύτερη τροπολογία, κύριοι συνάδελφοι, είναι η τροπολογία για το Σώμα Επιθεωρητών Δημοσίων 'Εργων. Το Σώμα Επιθεωρητών Δημοσίων 'Εργων δεν το θεσπίζουμε με αυτήν την τροπολογία, υπάρχει πάρα πολλά χρόνια. Αντιθέτως, ενισχύουμε αυτό το θεσμό που έχει πολύ σημαντική αξία και για την ποιότητα των έργων και για το κόστος των έργων. 

Το Σώμα Επιθεωρητών Δημοσίων 'Εργων είναι ένας θεσμός που διασφαλίζει τα συμφέροντα του ελληνικού δημοσίου και βεβαίως, κατοχυρώνει και τη διαφάνεια στη δημόσια ζωή. Αντίστοιχα σώματα επιθεωρητών που αναλαμβάνουν τον έλεγχο αυτών που εποπτεύουν σε πρωτοβάθμιο επίπεδο τα έργα, έχουν για τις δικές τους υπηρεσίες και το Υπουργείο Οικονομικών, οι επιθεωρητές του Υπουργείου Οικονομικών και το Υπουργείο Δημόσιας Διοίκησης που έχει τους επιθεωρητές Δημόσιας Διοίκησης. Μπορεί να έχουν και άλλα Υπουργεία. 

Με αυτήν την τροπολογία αυξάνουμε τον αριθμό των επιθεωρητών γιατί και κατά την περίοδο του δεύτερου Κοινοτικού Πλαισίου Στήριξης και κατά την περίοδο του τρίτου Κοινοτικού Πλαισίου Στήριξης έχουμε πολύ περισσότερα έργα. Και τα έργα τα οποία ελέγχουν οι επιθεωρητές δημοσίων έργων δεν είναι τα έργα του Υπουργείου Περιβάλλοντος, Χωροταξίας και Δημοσίων 'Εργων, είναι τα έργα όλων των Υπουργείων, όλων των οργανισμών και τα έργα σε όλες τις κλίμακες της Τοπικής και της Νομαρχιακής Αυτοδιοίκησης και των δήμων και των κοινοτήτων αν θέλετε και των περιφερειών. Υπ'αυτήν την έννοια πρέπει να αυξηθεί ο αριθμός. 

Είχε θεσπιστεί ως αριθμός το 35 το 1984. Ποτέ δεν καλύφθηκαν αυτές οι θέσεις. Και σήμερα που μιλάμε παρ'όλο που έχουμε κάνει πάρα πολύ σημαντικές προσπάθειες, είχαμε έντεκα, έφυγαν δύο, συνταξιοδοτήθηκαν, έγιναν εννέα, μπορεί να πάνε δεκατρείς. Μέχρι εκεί φτάνει. Γιατί; Γιατί δεν υπάρχουν κίνητρα. 

'Ερχεται το νομοσχέδιο αυτό και θεσπίζει κίνητρα. Τα κίνητρα που θεσπίζουμε για τους επιθεωρητές δημοσίων έργων -επειδή είναι κρίσιμος αυτός ο θεσμός ελέγχου και για την ασφάλεια των έργων και για την ποιότητα των έργων και για το κόστος των έργων και για τη διαφάνεια- είναι αντίστοιχα με εκείνα που έχει το Σώμα Επιθεωρητών του Υπουργείου Οικονομικών. Είναι ένα πάγιο αίτημα των μηχανικών της Δημόσιας Διοίκησης. 

Επίσης, θεσπίζουμε τη δυνατότητα να ανακαλούμε στην ενεργή υπηρεσία συνταξιούχους. Γιατί το κάνουμε αυτό; Γιατί ενώ σύμφωνα με το νόμο τα Υπουργεία έχουν υποχρέωση να διαπιστεύσουν στο Υ.ΠΕ.ΧΩ.Δ.Ε. έναν, που κατά τεκμήριο καλύπτει τα κριτήρια, της γνώσης της εμπειρίας, του ήθους, δεν διαπιστεύουν κανέναν, γιατί τους ικανούς θέλουν να τους κρατούν στα Υπουργεία τους. 

'Αρα, γι'αυτό το λόγο δεν έχουμε ένα Σώμα Επιθεωρητών που θα είναι αντάξιο με εκείνο που πιστεύει ο καθένας και απαιτεί ο καθένας για τον έλεγχο της ποιότητας, του κόστους και της διαφάνειας των έργων της Τοπικής Αυτοδιοίκησης, της Νομαρχιακής Αυτοδιοίκησης, των περιφερειών και όλων των Υπουργείων. Γι'αυτό υπάρχει και μία δικλείδα στην εκπροσώπηση των συνταξιούχων. Είναι 15% και με προεδρικό διάταγμα εάν χρειαστεί να αυξηθεί, θα αυξηθεί. Και βεβαίως, η αναλογία θα είναι η αντίστοιχη των συνταξιούχων. 

Επίσης, προβλέπουμε την αποκέντρωση του θεσμού των επιθεωρητών, δηλαδή να έχει αναφορά στην περιφέρεια για να είναι πολύ πιο ευέλικτο και να είναι πολύ πιο παρεμβατικό. 

Ακόμα θα ήθελα να σας πω ότι αντλούμε μηχανικούς και στελέχη της διοίκησης, όχι από το στενό δημόσιο τομέα, αλλά από τον ευρύτερο δημόσιο τομέα. Δηλαδή, να μπορεί παραδείγματος χάρη, το Υπουργείο Ανάπτυξης να διαπιστεύσει κάποιον που είναι στη Δ.Ε.Η. που μέχρι τώρα δεν μπορούσε γιατί έπρεπε να είναι στη δομή του Υπουργείου του. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Υπουργού) 

Πιστεύω, κύριοι συνάδελφοι, ότι αυτή η τροπολογία είναι σε απόλυτη αντιστοιχία με τις αξιολογήσεις, τα συμπεράσματα και τις προτάσεις που έκανε η Επιτροπή Διαφάνειας της Βουλής, όπου συζήτησε σε πολλές συνεδριάσεις της το θέμα των δημοσίων έργων. Είχαμε πάει και εμείς και είπαμε τι μπορεί και τι πρέπει να γίνει. 'Ενα από τα συμπεράσματά της ήταν να ενισχυθεί η διαδικασία του ελέγχου από τους επιθεωρητές δημοσίων έργων. 

Τελειώνοντας τις αναφορές μου σε αυτήν την ενότητα για το Σώμα Επιθεωρητών Δημοσίων 'Εργων, θα ήθελα να πω ότι οι πενήντα άνθρωποι που απαρτίζουν το Σώμα Επιθεωρητών Δημοσίων 'Εργων δεν είναι μόνοι τους. 'Ηδη έχουν ενσωματώσει στο σχεδιασμό, στην κατασκευή αλλά και στην εποπτεία των δημοσίων έργων, θεσμούς που δεν υπήρχαν πριν. Είναι οι ειδικές υπηρεσίες δημοσίων έργων, οι ανώνυμες εταιρείες που πάντα λειτουργούν με project managers, με constraction managers ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, πόσο χρόνο θέλετε; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνω, κύριε Πρόεδρε.'Ενα λεπτό θα χρειαστώ. 

ΠΡΟΕΔΡΕΥΩΝ (Παναγιώτης Σγουρίδης):'Ενα λεπτό, αλλά έχετε φτάσει στα πεντέμισι λεπτά επιπλέον. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είχα όμως δύο διακοπές. 

ΠΡΟΕΔΡΕΥΩΝ (Παναγιώτης Σγουρίδης): Θα χρειαστεί να δώσουμε τον αντίστοιχο χρόνο στον κ. Ορφανό και σε άλλους συναδέλφους. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είχα δύο διακοπές. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μία ήταν αλλά δεχθήκατε. 

ΠΡΟΕΔΡΕΥΩΝ (Παναγιώτης Σγουρίδης): Δεχθήκατε τις διακοπές, αλλά είναι μέσα στο χρόνο σας. Τελειώστε σας παρακαλώ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επίσης, υπάρχει ο Ειδικός Σύμβουλος Ποιοτικού Ελέγχου, ο ΕΣΠΕΛ, που ελέγχει στην παρούσα φάση χίλια έργα. Δηλαδή, δεν είναι μόνο το Σώμα Επιθεωρητών Δημοσίων 'Εργων. 

Σε αυτό που είπε ο κ. Γιαννόπουλος για τον ΠΑΘΕ, θα ήθελα να τον πληροφορήσω ότι έχει γίνει έλεγχος των κακοτεχνιών και έχουν επιβληθεί κυρώσεις, πρόστιμα και ευθύνες. Υπάρχουν ευθύνες, κυρώσεις και πρόστιμα σε αρκετές εργοληπτικές κατασκευαστικές εταιρείες που έχουν την ευθύνη των κακοτεχνιών. 

Επίσης -το έχω πει πολλές φορές, το λέω για μία ακόμη φορά- το κόστος των συγκεκριμένων κακοτεχνιών θα βαρύνει τις συγκεκριμένες εργοληπτικές εταιρείες και είναι αρκετά σημαντικό για το τμήμα από την Κόρινθο μέχρι την Υλίκη και ανέρχεται στο ύψος των δυόμισι δισεκατομμυρίων (2.500.000.000) δραχμών. Θα αρχίσει η αποκατατάσταση των κακοτεχνιών και για την ομαλότητα του δρόμου αλλά και η επίστρωση με αντιολισθητικό τάπητα μέσα στο Μάιο. 

Αυτά ήθελα να σας πω, κύριοι συνάδελφοι. Πιστεύω ότι πρέπει να ψηφισθεί ομοφώνως και η Σύμβαση, αλλά και οι τροπολογίες. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, κατ'αρχήν θα ήθελα να μεταφέρω μία παράκληση του Εισηγητή της Νέας Δημοκρατίας του κ. Χαϊτίδη, ο οποίος στην πρωτολογία του χρησιμοποίησε μόνο δέκα λεπτά, γιατί αυτά του δόθηκαν. Είχε κάποια στοιχεία τα οποία ήθελε να αναφερθούν. Μία ανοχή σας στη δευτερολογία θα καλύψει αυτό το κενό. 

Δεν ξέρω εάν και ο εισηγητής του ΠΑ.ΣΟ.Κ. θέλει ανάλογο χρόνο. Πάντως, ο κ. Χαϊτίδης ζήτησε αυτόν τον παραπάνω χρόνο. Και αυτό δεν έχει να κάνει με τον κ. Λαλιώτη, έχει να κάνει με το λίγο χρόνο που δόθηκε στην πρωτολογία του. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εδώ μιλήσαμε για Τσερνομπίλ, για τη Σερβία ... 

ΓΕΩΡΓΙΟΣ ΟΡΦΑΝΟΣ: Δεν έχει να κάνει με εσάς αυτό το αίτημα.'Εχει να κάνει με τη συζήτηση, η οποία προηγήθηκε της ομιλίας του κυρίου Υπουργού. 

Συζητάμε μία συγκεκριμένη σύμβαση, η οποία αναφέρεται σε ένα θέμα που υπό άλλες προϋποθέσεις θα φαινόταν ιδιαίτερα σοβαρό, θα φαινόταν σε μας ότι καλύπτει τις ανθρωπιστικές μας απόψεις και θα φαινόταν ότι θέλουμε τα παιδιά μας να μεγαλώσουν σε ένα καλύτερο περιβάλλον.'Αρα, προστατεύουμε όλα αυτά τα οποία βελτιώνουν την ποιότητα ζωής. Στην πραγματικότητα όμως, θεωρώ ότι πρόκειται για ένα υποκριτικό φαινόμενο, ένα φαινόμενο το οποίο έχει να κάνει κυρίως με την ανάγκη να καθησυχάζει ο άνθρωπος τη συνείδησή του. 

Να λέει "εγώ παίρνω όλα τα απαραίτητα μέτρα, τα οποία θα με βοηθήσουν όσον αφορά την ποιότητα ζωής". Τα αποδημητικά πτηνά, βεβαίως όλοι θέλουμε να τα προστατεύσουμε, αλλά νομίζω ότι το πρώτο που πρέπει να προστατεύσουμε είναι το ανθρώπινο είδος, διότι βλέπουμε τον τελευταίο καιρό -συμπληρώσαμε πέντε εβδομάδες- μία συμπεριφορά, η οποία έρχεται σε πλήρη σύγκρουση, σε πλήρη αντίθεση με αυτά που αναφέρονται στη συγκεκριμένη σύμβαση. 

Επειδή θέλω να επιτείνω αυτές τις σκέψεις, θα σας διαβάσω δειγματοληπτικά δύο παραγράφους, οι οποίες λένε το εξής: "Τα συμβαλλόμενα μέρη, γνωρίζοντας ότι κάθε ανθρώπινη γενεά είναι θεματοφύλακας των πόρων της γης, χάριν των μελλοντικών γενεών, οφείλει να ενεργεί κατά τρόπο που η παρακαταθήκη αυτή θα διαφυλαχθεί και θα χρησιμοποιείται όπου χρειάζεται λογικά". Αυτό είναι ένα πρώτο στοιχείο. Σας αφήνω να σκεφθείτε τι ακριβώς κάνουμε σήμερα. Εάν αυτές οι ενέργειες που γίνονται στη γειτονιά μας, από αυτούς που έχουν αυτοχαρακτηρισθεί ως θεματοφύλακες της ζωής των αποδημητικών πτηνών, αποδεικνύουν ότι πραγματικά είναι θεματοφύλακες και της ζωής του ανθρώπινου είδους. 

Πάρα κάτω στο άρθρο 3, αναφέρεται ότι "τα συμβαλλόμενα μέρη θα πρέπει να έχουν σαν στόχο να προλαμβάνουν, εξαλείφουν, αντισταθμίζουν ή ελαχιστοποιούν όπου αυτό είναι κατάλληλο τα αρνητικά αποτελέσματα από δραστηριότητες και εμπόδια, τα οποία αποτελούν σοβαρή ενόχληση για την αποδημία του είδους". Εδώ φαίνεται ότι φροντίζουν για την αποδημία του ανθρωπίνου είδους, κύριε Υπουργέ, και το κάνουν χωρίς φόβο και χωρίς πάθος και με ένταση! Ο κάθε ένας από αυτούς βγαίνει και λέει "συγγνώμη, αλλά μπήκαν ανάμεσα σε μας και στους στόχους αυτοί, ανάμεσα στα όπλα μας, οπότε δεν μπορέσαμε να το προβλέψουμε". "Κινήθηκε" λέει "το τρακτέρ την τελευταία στιγμή, γι' αυτό το βρήκαν οι βόμβες". 

Κύριε Υπουργε, επειδή θέλω να πιστεύω ότι οι θεσμοί και τα όργανα του κράτους και ο "Δημόκριτος" και η Επιτροπή Ατομικής Ενέργειας λειτουργούν, εγώ δέχομαι ότι τα στοιχεία που έχετε είναι αυτά που μας αναφέρατε προηγουμένως. Θα σας πω όμως ότι εκείνο το οποίο δεν αναιρείται είναι ο φόβος ότι η μόλυνση αθροίζεται. Ξέρετε ότι αυτό δεν είναι κάτι το οποίο γίνεται και καταστρέφεται όσον αφορά και τη γη. 'Οταν χρησιμοποιούν στα όπλα τους αυτήν τη στιγμή ουράνιο, το οποίο έχει χιλιάδες χρόνια υποδιπλασιασμού, καταλαβαίνετε ότι ο κίνδυνος είναι άμεσος. Αν σκεφθούμε ότι σε πρώτη φάση η βόρεια Ελλάδα έχει έναν κίνδυνο, καθώς υπάρχει ένα δίκτυο από υδάτινους όγκους, οι οποίοι έρχονται στο έδαφός μας -ο 'Εβρος, ο Νέστος, ο Στρυμώνας, ο Αξιός- όλα αυτά μεταφέρουν μέσα από το έδαφος τη μόλυνση. Ξέρετε ότι υπαρχουν λεκάνες απορροής. 

Θεωρώ απαραίτητο η Κυβέρνηση να αποφασίσει να κάνει μετρήσεις ανά συγκεκριμένα χρονικά διαστήματα -ανά εβδομάδα, δέκα ή δεκαπέντε ημέρες- ώστε να δούμε τις πιθανές διαφοροποιήσεις ... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ο κ. Κουϊμτζής κάνει μετρήσεις συνεχώς από το 1997. 

ΓΕΩΡΓΙΟΣ ΟΡΦΑΝΟΣ: Τον ξέρω τον κ. Κουϊμτζή. Εμείς κάνουμε μία πρόταση. 

Κύριε Υπουργέ, εκείνο το οποίο θέλουμε να καταδείξουμε είναι ότι αντιμετωπίζουμε ήρεμα και ψύχραιμα τις όποιες καταστάσεις. Δεν θέλουμε να δημιουργήσουμε κανέναν φόβο στον πληθυσμό της βόρειας Ελλάδας, αλλά από την άλλη πλευρά είναι υποχρέωση και δική μας και της Κυβερνήσεως να τους κάνουμε να αισθανθούν σίγουροι. Αυτός είναι και ο δικός μου στόχος με τις προτάσεις που κάνω σήμερα. Δεν θέλω να πετύχω το αντίθετο αποτέλεσμα. Αντιθέτως, θέλω να τους δώσω τη σιγουριά ότι η πολιτεία είναι κοντά τους, μετράει και αν χρειασθεί, θα τους πει την αλήθεια. Σήμερα τους συμπεριφέρεται με ειλικρίνεια και τους λέει ορισμένα πράγματα. Αυτό νομίζω ότι είναι και η βασική σας υποχρέωση. 

Με δεδομένες, λοιπόν, όλες αυτές τις καταστάσεις δύο στοιχεία βλέπω σε σχέση με τη σύμβαση και θα ήθελα να σας τα θέσω. Πρώτον, το καθυστερημένο της συζήτησης. Αναφερθήκατε βέβαια αλλά ξέρετε ότι η Κυβέρνηση είναι ένα ενιαίο σύνολο -έτσι λειτουργούν οι κυβερνήσεις- για να μην πω ότι υπάρχει και μία συνέχεια μεταξύ των κυβερνήσεων, αν θέλετε, συνολικά. Αλλά δεν υπάρχει μία αιτιολόγηση γιατί επί μία εικοσαετία σχεδόν αυτή η σύμβαση δεν έχει επεξεργασθεί και δεν έχει έρθει στο Κοινοβούλιο. 

Το δεύτερο στοιχείο είναι εκείνο το οποίο κατά τη δική μου εκτίμηση θεωρώντας ότι ήταν άκαιρο -δεν ξέρω αν υπάρχει αυτήν τη στιγμή έλλειψη νομοσχεδίων από πλευράς κυβερνητικής στο Κοινοβούλιο- εκτιμώ ότι ο βασικός λόγος για τον οποίο ήρθε είναι οι δύο τροπολογίες. 'Ημουν εισηγητής και στο νομοσχέδιο για το Μετρό της Θεσσαλονίκης, όπου αποσύρθηκαν γιατί ήταν έξω απο το πνεύμα εκείνου που συζητούσαμε. Σήμερα, είναι ένα εντελώς διαφορετικό νομοσχέδιο, είναι μία κύρωση. 'Οσο είμαι εγώ στη Βουλή, δεν θυμάμαι να φέραμε σε άλλη κύρωση σύμβασης τροπολογίες οι οποίες να συμπεριληφθούν στο σώμα του νομοσχεδίου. 

Εκτιμώ ότι ένας λόγος που ήρθε το νομοσχέδιο αυτό μαζί με τις δύο τροπολογίες, ήταν κάποιες ανάγκες κυβερνητικές. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η σύμβαση που είναι προς κύρωση, έχει κατατεθεί εδώ και πάρα πολλά χρόνια. 

ΓΕΩΡΓΙΟΣ ΟΡΦΑΝΟΣ: Κύριε Υπουργέ, για να μην έχουμε διακοπές και να μην λέει ο Πρόεδρος -και σωστά- "κύριε Ορφανέ, το χρόνο τον διαθέσατε αλλού", ας τελειώσω τις σκέψεις που κάνω. 

Θα ήθελα να πω και κάτι ακόμα. Βεβαίως, αυτό δεν είναι ένα θέμα το οποίο αφορά ευθύνη της Κυβερνήσεως ή υμών προσωπικά. Υπάρχει μία έλλειψη σ' αυτήν τη σύμβαση. Δεν προβλέπει καθόλου ποινές. Συζητάμε, λέμε ότι θέλουμε να συντηρήσουμε το περιβάλλον, ενδιαφερόμαστε για τα αποδημητικά πτηνά, τη Συνθήκη Ραμσάρ, όλα αυτά που είπατε, το Ρίο Ντε Τζανέϊρο, "ΑΤΖΕΝΤΑ 2000", αλλά τι θα γίνει αν κάποιος δεν τα τηρήσει; Θα πρέπει να αναλάβει κάποιος την υποχρέωση να τα προσβάλει σε ένα διεθνές δικαστήριο, στο Δικαστήριο της Χάγης και ποιος θα είναι αυτός; Ας πούμε η Ελλάδα, η οποία δεν τολμάει να μιλήσει τώρα που γίνονται οι βομβαρδισμοί, θα αναλάμβανε να σύρει τη Γερμανία στα δικαστήρια, η οποία είναι και θεματοφύλακας; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η Ελλάδα είναι η μόνη χώρα που μιλάει. 

ΓΕΩΡΓΙΟΣ ΟΡΦΑΝΟΣ: Εγώ έχω την άποψη ότι με τις συγκεκριμένες δράσεις, οι οποίες υπάρχουν σήμερα, αυτήν τη στιγμή στη γειτονιά μας αυτή η Συνθήκη την οποία συζητάμε, καταπατείται διεθνώς. 

Θα αναλάβουμε την πρωτοβουλία; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η Ελλάδα έχει φωνή και παίρνει πρωτοβουλία. 

ΓΕΩΡΓΙΟΣ ΟΡΦΑΝΟΣ: Να αναλάβουμε πρωτοβουλία, να πάμε στο Δικαστήριο της Χάγης, ή απλώς θα λέμε ευχολόγια εδώ; 'Ηθελα να καταλάβω τι ισχύ θα έχει αυτή η συγκεκριμένη σύμβαση που καλείται να ψηφίσει σήμερα το Κοινοβούλιο, αν κανένας μας δεν τολμάει να στείλει κάποιους σε ένα δικαστήριο. 'Ολοι όσοι έχουν τη δυνατότητα, την καταπατούν. 

Θα αναφερθώ στις δύο τροπολογίες οι οποίες κατά τη δική μου ταπεινή άποψη αποτελούν και τους κυριότερους λόγους για τους οποίους έρχεται προς συζήτηση αυτό το νομοσχέδιο σήμερα. Κύριε Υπουργέ, έχω την εντύπωση τελευταία -μιας και έχετε πεντέμισι χρόνια στη θέση του Υπουργού- ότι έχετε κάποιες ερινύες όσον αφορά την ποιότητα του παραγομένου έργου στα δημόσια πράγματα. Εκτιμώ ότι αυτές οι ερινύες εμφανίζονται όλο και πιο έντονες. Παρακολουθώ τις ανακοινώσεις που βγάζει το Υπουργείο για τα δύσκολα σημεία όπου κινδυνεύουν οι ταξιδιώτες από ατυχήματα. Και συνεχώς επαναλαμβάνονται τα ατυχήματα. 

Είπατε προηγουμένως ότι φτιάξατε τον ΕΣΠΕΛ ο οποίος έχει αναλάβει χίλια έργα. Τι πάει και κάνει στα χίλια έργα και ποιες ποινές έχουν επιβληθεί; Τι σημαίνει διόρθωση της ποιότητας του έργου τελικά; Δηλαδή αν έχουμε ένα έργο του οποίου η ποιότητα είναι άσχημη και επιβάλλουμε στον κατασκευαστή μία ποινή, πως καλυτερεύει η ποιότητα του έργου; Αυτό είναι κάτι που δεν το έχουμε δει και δεν έχει αναφερθεί πουθενά. 

Βλέπω τώρα με τους επιθεωρητές κάτι το οποίο το είχατε βρει όταν αναλάβατε το 1981. Λειτουργούσε στη Δημόσια Διοίκηση το Σώμα των Επιθεωρητών, το καταργήσατε. Ο ν. 1418 το επανέφερε στα δημόσια έργα. Δεν χρησιμοποιήθηκε ουσιαστικά. Σήμερα, όταν εσείς ο ίδιος επαίρεσθε ότι είκοσι χιλιάδες είναι τα έργα του Υπουργείου και τριάντα ή σαράντα χιλιάδες είναι μαζί με τα έργα όλων των άλλων Υπουργείων, γιατί τουλάχιστον φαίνεται ότι η έννοια της διατάξεως αφορά έλεγχο και άλλων Υπουργείων και αυτό δεν μπορώ να το καταλάβω. Πώς ακριβώς το Υπουργείο Δημοσίων 'Εργων θα ελέγχει τα άλλα Υπουργεία, αν εχει αυτήν την εξουσιοδότηση και αν μπορεί συνταγματικά να το κάνει, είναι ένα στοιχείο το οποίο ίσως μας εξηγήσετε στη συνέχεια. 

Εκτιμώ, λοιπόν, ότι όλα αυτά τα χρόνια απο την έλλειψη ουσιαστικής επιθεώρησης της ποιότητας των έργων, έχουν χαθεί πάρα πολλά δισεκατομμύρια. 

Kαι υπάρχουν κακοτεχνίες οι οποίες είχαν ως αποτέλεσμα και τις απώλειες ανθρωπίνων ζωών. 

Από την άλλη πλευρά μέσα στο συγκεκριμένο άρθρο βάζετε τους συνταξιούχους. Εγώ έρχομαι και λέω αυτήν τη στιγμή: Μήπως αυτό τελικά ωθεί άτομα τα οποία είναι στον ευρύτερο δημόσιο τομέα να συνταξιοδοτηθούν εντέχνως, να πάρουν τα δικαιώματα που έχουν από εκεί και να τους ξαναπροσλάβουν ώστε να χρησιμοποιηθούν ως επιθεωρητές; Νομίζω ότι είναι μία σκέψη που θα έκανα εγώ αν ήμουν στο δημόσιο και είχα αυτήν την ευχέρεια, τον Υπουργό πιο κοντά μου, να μη πω τίποτα περισσότερο. Θα μου έδινε τη δυνατότητα να γινόμουν επιθεωρητής δημοσίων έργων. 

Εκτιμώ, λοιπόν, ότι η όλη διαδικασία δεν προσθέτει ουσιαστικά, διότι μιλάμε για πενήντα επιθεωρητές σε όλη την Ελλάδα. Θα πρέπει να σκεφθείτε ένα συνολικό πλέγμα με το οποίο θα μπορέσουμε να προωθήσουμε την αύξηση της ποιότητας των κατασκευών, την καλυτέρευση των έργων και βέβαια τον έλεγχό τους, ο οποίος δεν επιτυγχάνεται με αυτές τις διατάξεις. 

'Εχουμε και το τέταρτο 'Αρθρο όπως ονομάζεται, το οποίο αφορά το Μετρό της Αθήνας. Κύριε Υπουργέ, θα σας πω κάτι. Σήμερα εκτιμώ ότι έχετε κακή τύχη. Από το ίδιο το άρθρο, που επεκτείνει τις φορολογικές απαλλαγές και σε θυγατρική εταιρεία και σε συγχωνεύσεις της εταιρείας "ΑΤΤΙΚΟ ΜΕΤΡΟ", επεκτείνεται και η ισχύς του από 1.1.99. Θα ήθελα να σας υπενθυμίσω ότι κατ' επανάληψη, έχετε πει ότι 31.12.98, όπως προεβλέπετο, το Μετρό θα λειτουργήσει. Και έχετε ατυχήσει. 'Οπως έχετε ατυχήσει και σε άλλες ημερομηνίες που έχετε δώσει στα έργα. Μιλήσατε για το 2000 την Εγνατία Οδό. Το 2005 θα είμαστε ευχαριστημένοι αν είναι έτοιμη. Μιλήσατε για τον ΠΑΘΕ, για όλα εκείνα τα έργα. Βέβαια, δεν θα μιλήσω για το Μετρό της Θεσσαλονίκης, που θα έπρεπε να ήταν έτοιμο και δεν έχει ξεκινήσει ακόμα με δική σας ευθύνη. 

'Ενα δεύτερο στοιχείο. Η υπερκοστολόγηση πλέον αυτού του μεγάλου έργου έχει οδηγήσει σε ένα κοστολόγιο το οποίο σας ζητάμε πάρα πολλές φορές να μας το φέρετε και να πείτε, πού ακριβώς έχει φτάσει το κόστος του Μετρό της Αθήνας. Είναι ένα κόστος το οποίο έχει μεγαλώσει μετά από αδιαφανείς συζητήσεις. Τουλάχιστον στη Βουλή εμείς δεν είμαστε ενήμεροι για το τι ακριβώς έχει συζητηθεί και κάτω από ποιες προϋποθέσεις έχουν δοθεί κάποια χρήματα ή γιατί τελευταία γράφτηκε ότι θα τους δώσουμε άλλα πενήντα δισεκατομμύρια. Είναι κάποια στοιχεία στα οποία έχετε υποχρέωση να απαντήσετε. Σας το έχουμε θέσει πάρα πολλές φορές και σε επερωτήσεις και σε ερωτήσεις. Αποφεύγετε όμως, δεν ξέρω γιατί. 

Υπάρχει και ένα άλλο κρίσιμο στοιχείο στο συγκεκριμένο άρθρο, αυτό που αφορά τις θυγατρικές εταιρείες. Δηλαδή, μπορεί να κάνει μία εταιρεία η "ΑΤΤΙΚΟ ΜΕΤΡΟ" στην οποία να έχει το 51% και το 49% να το έχει ένας ιδιώτης. Διότι δεν αποκλείεται πουθενά από το νομοσχέδιο ή από το κομμάτι αυτό, που τίθεται εδώ ως τροπολογία ούτε από το αρχικό νομοσχέδιο. Συνεπώς, μπορεί από το παράθυρο να δίνουμε δικαιώματα φοροαπαλλαγών σε ιδιώτες, τους οποίους δεν εμφανίζουμε στο νομοσχέδιο, και τους δίνουμε αυτήν τη δυνατότητα. Δηλαδή, είναι κάτι σκοτεινό, δεν είναι καθαρό, δεν είναι διαφανές. 

'Ενα τελικό στοιχείο το οποίο θα ήθελα να τονίσω είναι ότι 

για μία ακόμη φορά έρχεται μία τροπολογία και στην έκθεσή της γράφει ότι έχουμε μία ακαθόριστη απώλεια εσόδων. Ούτε τάξη μεγέθους, κύριε Υπουργέ; Δηλαδή, να μην ξέρουμε ότι απ' αυτήν την ιστορία -ας βάλουμε κι ένα χρόνο- ότι στα επόμενα επτά, οκτώ, δέκα χρόνια, πόσο θα λειτουργήσει το "ΑΤΤΙΚΟ ΜΕΤΡΟ", θα έχουμε τόση απώλεια; Και από κει και πέρα θα δούμε τι θα γίνει. Μια στοιχειώδη προσέγγιση ζητάμε, για να ξέρουμε για τι συζητάμε. Συζητάμε για πεντακόσια εκατομμύρια, για ένα δισεκατομμύριο, για πενήντα δισεκατομμύρια; Κανείς δεν ξέρει σ' αυτήν την Αίθουσα. Στα τυφλά μας ζητάτε να ψηφίσουμε. 

Εκτιμώ ότι η όλη διαδικασία δεν μας δίνει τη δυνατότητα να ψηφίσουμε, παρ' όλη την καλή μας διάθεση, τα δύο άρθρα. Θα ψηφίσουμε τη σύμβαση παρ' όλες τις αντιρρήσεις που έχουμε και στο ίδιο το σώμα της συμβάσεως. 

Βέβαια, κύριε Υπουργέ, μια και συζητάμε το θέμα του Μετρό και πιο μπροστά η συνάδελφος κ. Ανουσάκη είπε ότι εσείς καταφέρνετε και την εισήγηση, καταφέρνετε και τα διαφημιστικά που αφορούν τα εκλογικά, να πω το εξής: Στα εκλογικά σας και στις διαφημίσεις σας μην χρησιμοποιείτε τα χρήματα της Ευρωπαϊκής 'Ενωσης. Χρησιμοποιείστε τα χρήματα τα οποία διαθέτετε σαν Κόμμα -και διαθέτετε άφθονα- και ο λαός μπορεί να αποφασίσει. Αλλά όχι τα χρήματα τα οποία πρέπει να διατεθούν για τα έργα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου Κοινοβουλευτικός Εκπρόσωπος του ΠΑ.ΣΟ.Κ., έχει το λόγο. 

ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε. 

Κύριοι συνάδελφοι, ακόμη μία φορά γινόμαστε μάρτυρες του να επιχειρείται Αντιπολίτευση για την αντιπολίτευση και εκεί που δεν έχουμε να πούμε, να εφευρίσκουμε. 

Λέει ο αγαπητός συνάδελφος της Νέας Δημοκρατίας, εκφράζοντας -θα έπρεπε βέβαια υπεύθυνα, αλλά δυστυχώς καθόλου υπεύθυνα- την Αξιωματική Αντιπολίτευση, ότι εφευρέθη η προώθηση αυτού του νομοσχεδίου, προκειμένου να αποτελέσει το όχημα για να ψηφισθούν οι τροπολογίες. 

ΓΕΩΡΓΙΟΣ ΟΡΦΑΝΟΣ: Δεν είπα εφευρέθη. 

ΚΟΣΜΑΣ ΣΦΥΡΙΟΥ: Αυτό εννοούσατε. 

ΓΕΩΡΓΙΟΣ ΟΡΦΑΝΟΣ: Να χρησιμοποιήσετε τη φράση μου. 

ΚΟΣΜΑΣ ΣΦΥΡΙΟΥ: Εντάξει, κύριε συνάδελφε. 'Ετσι το αντιληφθήκαμε όλοι. Δεν σας διέκοψα και παρακαλώ να μη με διακόπτετε. 

'Ετσι το αντιληφθήκαμε όλοι, όταν είναι γνωστό ότι η σχετική σύμβαση υπεβλήθη στην Εθνική Αντιπροσωπεία για κύρωση από τις 10 Μαρτίου. Δεν πιστεύω βεβαίως να εννοείτε ότι τις τροπολογίες τις σχεδίαζε πια η Κυβέρνηση να τις εντάξει από τις αρχές του Μάρτη σ' αυτό το νομοσχέδιο και έκανε αυτό το εφεύρημα. Αυτά δεν έχουν καμία σοβαρή βάση για να υποστηρίζονται. 

Να πούμε μερικά πράγματα σε ό,τι αφορά αυτήν καθ' εαυτήν τη σύμβαση. Ασφαλώς είναι θετική και την ψηφίζουν, απ' ό,τι διαπίστωσα, ομόφωνα όλες οι πτέρυγες της Βουλής. 

Ασφαλώς όμως κι εμείς, εκ μέρους του ΠΑ.ΣΟ.Κ., πρέπει να υπογραμμίσουμε ότι ευαισθητοποιούνται όλοι με τα γεγονότα του άδικου και καταδικαστέου πολέμου που γίνεται στη Γιουγκοσλαβία, όπου χάνονται καθημερινά ανθρώπινες ζωές και βέβαια υφίσταται και τρομακτική, αρνητική επίπτωση το περιβάλλον. Είναι φυσικό να προκαλείται αυτή η συζήτηση, όταν έχουμε μπροστά μας για επεξεργασία και κύρωση τη συγκεκριμένη σύμβαση. 

Δεν θέλω να κάνω τις προεκτάσεις, γιατί αν το κάνω απλά θα επαναλάβω πράγματα που ειπώθηκαν. Απλά πολλά απ' αυτά τα συμμερίζομαι και νομίζω ότι μας απασχολούν και πρέπει να απασχολήσουν τη διεθνή κοινότητα με ανάληψη πρωτοβουλιών για την άμεση διακοπή των βομβαρδισμών. 

Η αλήθεια είναι ότι στο θέμα της εφαρμογής, το κάθε κράτος που κυρώνει τη σύμβαση ασφαλώς πρέπει να παίρνει μια σειρά μέτρα. Βλέπω ότι από πλευράς σύμβασης προβλέπονται ορισμένα μέτρα. Πιστεύω ότι και τα συναρμόδια Υπουργεία, κατά την εφαρμογή της, προωθούν στην πράξη τα συγκεκριμένα μέτρα που, εν πάση περιπτώσει, για να έχουν αποτελεσματική εφαρμογή, πρέπει να έχουν ευελιξία. Επειδή εμπλέκονται οι τοπικές κοινωνίες, πρέπει να υπάρξει η ευαισθητοποίηση και των πολιτών, ώστε να κινηθούν στο πνεύμα σεβασμού των συγκεκριμένων διατάξεων που προβλέπει η σύμβαση. Πρέπει και οι τοπικοί θεσμοί, αυτοί δηλαδή που είναι οι αιρετοί θεσμοί στον πρώτο και στο δεύτερο βαθμό, να ευαισθητοποιηθούν και να εξειδικεύσουν μέτρα στην περιοχή τους, στα πλαίσια αυτής της σύμβασης. Και βέβαια, χρειάζεται να αναπτυχθεί και ένας κατάλληλος μηχανισμός. Δεν μπορεί εκ των πραγμάτων να είναι κεντρικός αυτός ο μηχανισμός. Δεν μπορεί να είναι δηλαδή στο κέντρο, στην Αθήνα, πρέπει να είναι στην περιφέρεια κι εκεί να υπάρξει αποτελεσματικότερη εφαρμογή, τόσο με την ευαισθητοποίηση των πολιτών, όσο και από τον απαραίτητο έλεγχο που επιβάλλεται για την προστασία των αγαθών, που θέλει να υπερασπισθεί, να προασπίσει η συγκεκριμένη σύμβαση. 

Δεν θέλω να πω περισσότερα πράγματα σ' αυτό. Eξ άλλου νομίζω ότι το θέμα έχει εξαντληθεί. 'Ομως είναι αναγκαίο να πούμε μερικά για τις τροπολογίες. 

Δεν μπορώ να καταλάβω για παράδειγμα τι μικροψυχία είναι αυτή που λέει "δεν ψηφίζουμε διάταξη για το Σώμα των Επιθεωρητών Δημοσίων Εργων". Θέλετε, φαντάζομαι, να υπάρχει το Σώμα, διότι είπατε ότι θα έπρεπε να λειτουργήσει καλύτερα και πιο αποτελεσματικά κλπ. και με το ν.1318 δεν λειτούργησε όπως θα έπρεπε. Είναι πράγματι περιορισμένος ο αριθμός, ήταν πράγματι χωρίς κίνητρα για να προσελκύσει, ήταν πράγματι με κεντρική λειτουργία από την Αθήνα, είχε όλα αυτά τα αρνητικά στοιχεία και υπήρχε και μικρή προσέλευση στο Σώμα. Και τώρα αναρωτιέμαι: Αφού εσείς επισημαίνετε ότι δεν λειτούργησε όπως θα έπρεπε να λειτουργήσει, τώρα που λαμβάνονται συγκεκριμένα μέτρα για να είναι πιο αποτελεσματική η λειτουργία του, η διαφωνία σας πού βρίσκεται; Δηλαδή, να μην αυξηθεί ο αριθμός; Διαφωνείτε; Δηλαδή, να μην έχει περιφερειακή δομή, όταν οι περιφέρειες έχουν την ευθύνη του ελέγχου της νομιμότητας των πράξεων της Νομαρχιακής και της Τοπικής Αυτοδιοίκησης και της εκτέλεσης των έργων; Να μην έχουν τον κατάλληλο μηχανισμό για να μπορούν και να επιθεωρούν; Να μη δοθούν οικονομικά κίνητρα προκειμένου να είναι τελικά πιο ελκυστικό το Σώμα και να έχουμε συμμετοχή περισσοτέρων ικανών ανθρώπων; Σε τι διαφωνείτε δεν έχω καταλάβει. Απλά όπως είπα στην αρχή, εδώ είμαστε πάλι θεατές του γνωστού φαινομένου να διαφωνούμε για να διαφωνούμε, να κάνουμε αντιπολίτευση για την αντιπολίτευση. Σας πείραξε γιατί να δίνεται η δυνατότητα σε ένα μικρό ποσοστό που δεν ξεπερνά το 15% να πάρει και από συνταξιούχους. Και αρχίσατε να αναζητάτε τη σκοπιμότητα, ότι θα υπάρξει σκόπιμη έξοδος από τον κλάδο προκειμένου να έλθουν και να προσληφθούν ως επιθεωρητές. 

Ασφαλώς κατανοείτε ότι η πολιτεία και επί των ημερών της Κυβέρνησης του ΠΑ.ΣΟ.Κ. και επί των ημερών της δικής σας κυβέρνησης '89 με '93 δεν κατάφερε πράγματι να προσελκύσει από τους διαφόρους φορείς του δημόσιου τομέα, από τα Υπουργεία δηλαδή ικανό αριθμό επιθεωρητών για να είναι το Σώμα πιο καλά συγκροτημένο και πιο αποτελεσματικό. Δεν τα καταφέρατε τότε στην περίοδο του 1989-1993. Δίνει λοιπόν μια δυνατότητα και μην αναζητάτε σκοπιμότητες που δεν υπάρχουν. Πράγματι να οργανωθεί πιο σωστά αυτό το Σώμα και να μπορούν να έρθουν ικανοί άνθρωποι με βάση τα κριτήρια που ορίζει η σχετική διάταξη του νόμου και από επιχειρήσεις του δημόσιου τομέα. Ικανοί άνθρωποι που μπορεί να βγήκαν από την ενεργό υπηρεσία αλλά έχουν και την ικανότητα μα και τη δυνατότητα να προσφέρουν στο συγκεκριμένο. Η πολιτεία δεν θα πρέπει να δώσει τη δυνατότητα να τους αξιοποιήσει όταν τόσα και τόσα χρόνια ήταν έντεκα, δωδέκα, δεκαέξι, δεκαεννιά όλοι και όλοι, οι οποίοι υπηρετούσαν και δεν μπορούσε, παρά τις προσπάθειες του Υπουργείου Δημοσίων 'Εργων, να προσελκύσει κι άλλους; 

Νομίζω ότι είναι μικρόψυχα τα επιχειρήματα που αναπτύχθηκαν από την πλευρά κυρίως της Αξιωματικής Αντιπολίτευσης και δεν θα έλεγα ότι θα πρέπει να επιμείνει σε αυτά. Αντίθετα, να στέρξει και εκείνη στην επιψήφιση της συγκεκριμενης διάταξης. 

Σε σχέση με το θέμα των φοροαπαλλαγών, για την "ΑΤΤΙΚΟ ΜΕΤΡΟ ΑΕ", αναζητήθηκε και στη Διαρκή Επιτροπή και το άκουσα και σήμερα. Μου έδωσε βέβαια κάποιες διευκρινίσεις, αλλά από το Βήμα της Βουλής ακούστηκε από τον εισηγητή ότι είναι φοροαπαλλαγές, οι οποίες έχουν ως αποδέκτη τον ανάδοχο και μένει η εντύπωση στον κόσμο ότι τάχα θεσπίζονται φοροαπαλλαγές για τις εργολήπτριες εταιρείες, όταν είναι σαφές -τονίστηκε στην Επιτροπή, το τόνισε και ο Υπουργός προηγουμένως- ότι παρέχεται αυτό το δικαίωμα από τον ιδρυτικό νόμο στην Ανώνυμη Εταιρεία του Ελληνικού Δημοσίου που έχει την ευθύνη της κατασκευής του Μετρό. 

Είχα την ευκαιρία να πω ότι οποιεσδήποτε εντυπώσεις, που προσπαθεί η Αντιπολίτευση να δημιουργήσει, δεν βοηθούν τελικά στην σωστή αντιμετώπιση του θέματος, όταν όλοι πρέπει να υποστηρίζουμε την ανάγκη να συνεχίσει τις προσπάθειές της η "ΑΤΤΙΚΟ ΜΕΤΡΟ ΑΕ" και με τις επεκτάσεις αυτές,που έχουν προγραμματιστεί από την πλευρά της Κυβέρνησης και ήδη με συγκεκριμένο χρονοδιάγραμμα προωθούνται. Εγώ επέμεινα και στην Κοινοβουλευτική Επιτροπή -κάτι που το πιστεύω απόλυτα- ότι θα πρέπει η "ΑΤΤΙΚΟ ΜΕΤΡΟ ΑΕ" να έχει διαρκή λειτουργία επ'αόριστον. Επιμένω πως όλες οι Κυβερνήσεις με πρωτοβουλίες του αρμόδιου Υπουργείου, πρέπει σε κάθε δεκαετία να έχουν ενα μεσοπρόθεσμο προγραμματισμό για την ανάπτυξη του Μετρό και έτσι να έχουμε ένα πλήρως διαρθρωμένο σύστημα στο μητροπολιτικό μας κέντρο. Δεν θα πρέπει να έχουμε χρονικό ορίζοντα στη λειτουργία της "ΑΤΤΙΚΟ ΜΕΤΡΟ ΑΕ." Να είναι εδώ για να κάνει επενδύσεις συνεχώς. Και βεβαίως εφόσον μιλούμε για επιχείρηση του ελληνικού δημοσίου, δεν θα πρέπει να έχουμε την παραμικρή επιφύλαξη να συνεχίζει σε όλην αυτήν τη διάρκεια να έχει αυτές τις φοροαπαλλαγές, που προβλέφθηκαν από τον ιδρυτικό νόμο. Τα υπόλοιπα είναι δικαιολογίες. Και οι δικαιολογίες είναι για να εκφράσουμε τον αντιπολιτευτικό λόγο, γιατί τον θεωρούμε ως κομματικό μας καθήκον, μιά και "είμαστε στην αντιπολίτευση σήμερα". 

Τα υπόλοιπα νομίζω ότι είναι αντικείμενο επερώτησης. Δεν έχει ανάγκη να συζητάει σήμερα το Εθνικό Κοινοβούλιο με αυτό το νομοσχέδιο όλα αυτά που είπατε, περί κακοτεχνιών κλπ. 'Εχουν απαντηθεί κατά καιρούς στις επίκαιρες ερωτήσεις και στις επερωτήσεις. Περιττεύει να επαναλάβουμε ζητήματα που έχουν καλυφθεί. 

ΠΡΟΕΔΡΕΥΩΝ (Παναγιώτης Σγουρίδης): Προτείνω την εξής διαδικασία. Να ψηφίσουμε τώρα την αρχή. Να κάνουμε τώρα μία ενότητα τα άρθρα από το 1 μέχρι το 6. Να πάρουν το λόγο επί της ενότητας αυτής οι εισηγητές, οπότε θα πουν και αυτά που θέλουν να πουν και τα στοιχεία που θέλουν να αντιπαραθέσουν και μετά να μπούμε στην ψήφιση των άρθρων. 

Νομίζω ότι η πιο λογική διαδικασία απ' οτιδήποτε. 

Ο κ.Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Εγώ θα παρακαλούσα να ολοκληρωθούν οι δευτερολογίες, να γίνει η ψήφιση επί της αρχής του νομοσχεδίου και μετά τα άρθρα να χωριστούν σε δύο ενότητες. Η μία ενότητα θα αφορά τη σύμβαση και τα παρεπόμενά της δηλαδή τα άρθρα 2 και 3 που ενεργοποιούν στο εσωτερικό αυτήν τη σύμβαση -μπορεί να μην χρειαστεί παραπάνω από ένα δεκάλεπτο- και η άλλη ενότητα τα υπόλοιπα άρθρα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Εμείς μένουμε με την εντύπωση ότι τα επιχειρήματα που αναπτύχθηκαν κατά την πρωτολογία, τα ίδια πιθανόν με κάποιες παραλλαγές και προεκτάσεις να αναλυθούν κατά την δευτερολογία και τα ίδια θα αναλυθούν κατά τη συζήτηση των άρθρων, γιατί είναι μετρημένα κουκιά, αν επιτρέπεται η έκφραση. Θα επαναλάβουμε δηλαδή τρεις φορές τα ίδια πράγματα. Με δεδομένο μάλιστα ότι υπάρχει απόφαση και μάλιστα ομόφωνη της Διάσκεψης των Προέδρων να ολοκληρωθεί η συζήτηση και η ψήφιση αυτού του νομοσχεδίου σε μια ημέρα, θα πρέπει οι συνάδελφοι να αποδεχθούν την πρόταση του Προέδρου και να προχωρήσουμε για την οικονομία της συζήτησης. Διαφορετικά θα κωλυσιεργούμε χωρίς λόγο για να υλοποιήσουμε μια ομόφωνη απόφαση της Διάσκεψης των Προέδρων. Και δεν νομίζω ότι υπάρχει εδώ πεδίο δόξης λαμπρό για να συζητούμε τρεις φορές τα ίδια πράγματα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, δεν έχουμε ως στόχο να κωλυσιεργήσουμε, ούτε να επαναλάβουμε τα ίδια. Θα ολοκληρωθεί απόψε. Δεν καταλαβαίνω από που βγάζει ο κύριος συνάδελφος το συμπέρασμα ότι θα πούμε τα ίδια πράγματα, εκτός αν έχει μαντική ικανότητα. Και τέτοιες ικανότητες αλλού αναπτύσσονται. 

ΠΡΟΕΔΡΕΥΩΝ (Παναγιώτης Σγουρίδης): Καλώς, ας μην πάμε σε τέτοια συζήτηση. 

ΓΕΩΡΓΙΟΣ ΟΡΦΑΝΟΣ: Εμείς έχουμε την καλή διάθεση να ολοκληρώσουμε σήμερα τη συζήτηση. 

ΠΡΟΕΔΡΕΥΩΝ (Παναγιώτης Σγουρίδης): Καλώς. Ας μην πάμε σε τέτοια συζήτηση. Πιστεύω, κύριε Ορφανέ, ότι εφόσον σας δοθεί ο κατάλληλος χρόνος μπορείτε να αναπτύξετε τα επιχειρήματά σας με την άνεσή σας σε μία ενότητα. 

ΓΕΩΡΓΙΟΣ ΟΡΦΑΝΟΣ: Πρέπει να γίνουν οι δευτερολογίες. 

ΠΡΟΕΔΡΕΥΩΝ (Παναγιώτης Σγουρίδης): Θέλετε να δευτερολογήσετε, κύριε Χαϊτίδη; 

ΕΥΓΕΝΙΟΣ ΧΑΪΤΙΔΗΣ: Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο για να δευτερολογήσετε. 

ΕΥΓΕΝΙΟΣ ΧΑΪΤΙΔΗΣ: Ο Κοινοβουλευτικός Εκπρόσωπος του ΠΑΣΟΚ μας αδικεί, διότι αν θέλαμε να κωλυσιεργήσουμε τότε όχι μόνο θα είχαμε διαφορετικές τοποθετήσεις, αλλα θα κάναμε και εκείνο το οποίο πιθανολογησε ο κύριος Πρόεδρος της Βουλής που όπως βλέπετε δεν το κάναμε. Επομένως φοβάμαι ότι έχετε μία ορμή εκ του παρελθόντος να κάνετε Αντιπολίτευση ακόμα και όταν είστε κυβέρνηση. Μας κατηγορείτε και κατά ένα τρόπο που αδικεί και εμάς και την αλήθεια. Βλέπετε ότι εγώ ούτε καν διμαρτυρήθηκα όταν κατά ένα παράδοξο τρόπο μόνο στους εισηγητές έγινε περικοπή του χρόνου κατά 50% τη στιγμή κατά την οποία όλοι οι υπόλοιποι συνάδελφοι όχι μόνο μίλησαν κατά τον προβλεπόμενο από τον Κανονισμό χρόνο, αλλά και περισσότερο. Επομένως δεν πρέπει να μας κατηγορείτε για κωλυσιεργεία. 

Δευτερολογώντας θα ήθελα να κάνω ορισμένες παρατηρήσεις στα όσα αναφέρθηκαν και από τον κύριο Υπουργό και από άλλους συναδέλφους. Θα αρχίσω από το τελευταίο, για το τι είναι το "ΑΤΤΙΚΟ ΜΕΤΡΟ" και γιατί αρνούμαστε να ψηφίσουμε το σχετικό άρθρο. Το "ΑΤΤΙΚΟ ΜΕΤΡΟ" όπως και η "ΔΕΠΑΝΟΜ" και άλλες κρατικές ΑΕ, ουσιαστικά είναι οι ανάδοχοι των έργων, οι οποίες με άλλες διαδικασίες και όχι με αυτές των δημοσίων έργων, πιο συνοπτικές, με τις οποίες εμείς κατ'αρχήν συμφωνούμε αρκεί να είναι διαφανείς, αναθέτουν τα έργα σε υπεργολάβους. Αυτό για κείνους οι οποίοι έχουν σχέση με τα δημόσια έργα και γνωρίζουν ορισμένα πράγματα. 

Ειδικά όμως στη συγκεκριμένη περίπτωση εκείνο που μας προβληματίζει είναι η πρόβλεψη, ότι ακόμα και σε συγχωνεύσεις, σε θυγατρικές εταιρείες, όπου ένας ιδιώτης θα μπορεί να μετέχει με ποσοστό 49%, αυτός ο ιδιώτης θα έχει τις φοροαπαλλαγές τις οποίες έχει μία ΑΕ του δημοσίου. Αναφέρεται στην παράγραφο 5 του άρθρου 4. 'Οταν όμως εγώ μίλησα για το άρθρο 5 δεν αναφέρθηκα μόνο στις φοροαπαλλαγές. Είπα για προνομίες. Σε αυτήν την παρατήρηση με οδήγησε το γεγονός ότι μιλάμε για άγνωστες θυγατρικές σήμερα. Και δεν ξέρουμε ποια μορφή θα λάβουν πέρα του γεγονότος ότι κατά 49% μπορούν να μετέχουν ιδιώτες. Εσείς το εξειδικεύσατε κύριε Σφυρίου. Και σας απήντησα και σε αυτήν την εξειδικευμένη παρατήρησή σας. 

Ο αξιότιμος κύριος Υπουργός είπε -μας διένειμε και ένα βιβλιαράκι- ότι υπάρχει σωρεία διεθνών συνθηκών στις οποίες προσεχώρησε η Ελλάδα, συνθηκών που προστατεύουν το περιβάλλον και χωρίς την υπο κύρωση σύμβαση. Βέβαια, θα μπορούσε να πει κανείς γιατί κυρώνουμε και αυτήν τη σύμβαση αφού υπάρχουν οι άλλες. Πάντως, κύριε Υπουργέ σας είχα παρακαλέσει να μας φέρετε κάποια στοιχεία, αλλά δεν τα φέρατε. Θέλω να ρωτήσω αν αυτές οι διάφορες συμβάσεις έχουν εφαρμοστεί και από ποιες υπηρεσίες και ποια τα αποτελέσματα. 

Εγώ θα σας πω μία και μόνο τη Συνθήκη Ραμσάρ, η οποία έχει τεθεί σε εφαρμογή από το 1971. 'Εχετε την εντύπωση ότι έχει φέρει κάποιο αποτέλεσμα; Οι υπηρεσίες τράβηξαν επάνω σε ένα χάρτη διάφορες πρόχειρες γραμμές οι οποίες αλλού είναι ανεπαρκείς κατά την έκταση που περικλείουν και αλλού είναι υπερβολικές με αποτέλεσμα αλλού να μην προστατεύεται το περιβάλλον, και αλλού να αφαιρούνται από τις ωφέλιμες καλλιεργήσιμες εκτάσεις πολύτιμοι αγροί. Ο κύριος Αντιπρόεδρος θα γνωρίζει τι γίνεται στην περιοχή του Νέστου, όπως και εγώ γνωρίζω τι γίνεται στην περιοχή της Κερκίνης του Ν. Σερρών. Με αυτήν την προχειρότητα και την αδυναμία των υπηρεσιών να προσδιορίσουν τα ακριβή όρια της Συνθήκης Ραμσάρ αφαιρούν σημαντικότατες καλλιεργήσιμες εκτάσεις σε ακριτικές περιοχές, εκτάσεις που πρέπει να αποδοθούν στους ελάχιστους αγρότες που έμειναν για να επιβιώσουν οικονομικά. 

Ακομα υπάρχουν υπηρεσίες οι οποίες οπισθοδρομούν. Στην Θεσσαλονίκη από το 1991 κατασκευάσαμε και θέσαμε σε λειτουργία ένα ειδικό όχημα το οποίο είχε την ικανότητα να μετρά τους ρύπους που παρήγαγαν διάφορες θερμαντικές εστίες. Αφορούσε ελέγχους σε βιομηχανίες, βιοτεχνίες, και κατοικίες. Το όχημα αυτό από το 1995 έχει παροπλιστεί. Δηλαδή, αντί να προχωράμε σε όλο και περισσότερους ελέγχους για την προστασία του περιβάλλοντος ολιγωρούμε. Υπάρχουν υπηρεσίες που δεν ξέρω για ποιους λόγους -το μυαλό μου πάει από την απλή ολιγωρία μέχρι και σε χειρότερες σκέψεις- δεν κάνουν τους ελέγχους που οφείλουν να κάνουν. 

Ακόμα κύριε Υπουργέ, γιατί δεν δεχθήκατε να συμφωνήσετε ώστε να εκδοθεί ένα ψήφισμα το οποίο με αφορμή το συζητούμενο νομοσχέδιο θα έχει και μία γενικότερη τοποθέτηση που αφορά τις επιπτώσεις από τους βομβαρδισμούς. Οφείλει η Ελληνική Βουλή -έξω μας κατηγορούν γι'αυτό- να πάρει θέση πάνω στο έγκλημα που συντελείται. 'Ενα έγκλημα που δεν το ισχυρίζομαι μόνο εγώ και κάποιοι "κινδυνολόγοι", αλλά όλος ο Τύπος όλων των απόψεων. 'Ολοι λένε ότι έχουμε μία καταστροφή η οποία θα είναι διαρκής και ότι οι επιπτώσεις της θα πλήξουν την Ελλάδα. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σε αυτό σας έχει απαντήσει ο πρόεδρος της κοινοβουλευτικής επιτροπής. 

ΕΥΓΕΝΙΟΣ ΧΑΪΤΙΔΗΣ: Αυτά τα ρυπογόνα στοιχεία που εκλύονται από τους βομβαρδισμούς δεν είναι δεμένα για να μείνουν στο τόπο που παράγονται. Ασφαλώς διαχέονται με τους νόμους της κυκλοφορίας των αερίων μαζών αφ'ένός και αφ'ετέρου με την κυκλοφορία των υδάτων. Αυτό θα έχει επιπτώσεις στη χώρα μας και σε άλλες χώρες. Οι καθηγητές που έχετε ως συνεργάτες μας καθησύχαζαν και το 1986. Τα αποτελέσματα είναι γνωστά. 'Οσον αφορά τις μετρήσεις που λέτε ότι γίνονται από τα εργαστήρια παρακαλώ τον κύριο Υπουργό να ελέγξει αν αυτά τα εργαστήρια ελέγχουν επί μονίμου βάσεως και να μας πει ποια είναι τα σημεία ελέγχου τα οποία διαρκώς και όχι ύστερα από αιτήματα φορέων ελέγχουν κατά περίπτωση. Και αυτό διότι εγώ άκουσα μόλις προχθές τον αρμόδιο Υπουργό των Σκοπίων που ανακοίνωσε ότι τις τελευταίες ημέρες στην περιοχή των Σκοπίων μετρήθηκαν αυξημένες συγκεντρώσεις ραδιενέργειας τριπλάσιες του κανονικού. 

'Εχω την απορία μήπως υπάρχει κάποιο τείχος μεταξύ Σκοπίων και Θεσσαλονίκης, το οποίο εμποδίζει τα στοιχεία που μετρήθηκαν στα Σκόπια να κατέβουν προς Νότο; Διότι όλοι αυτοί που μας καθησυχάζουν είναι άνθρωποι οι οποίοι εν πολλοίς διαχειρίζονται μεγάλα κονδύλια της Ευρωπαϊκής 'Ενωσης για διαφόρων ειδών άγνωστες στον ελληνικό λαό και σε εμάς "έρευνες", αλλά δεν βλέπω να ερευνούν επί μονίμου βάσεως και να αξιολογούν αυτά τα αποτελέσματα. Και σας ρωτάω είναι δυνατόν να είναι αξιόπιστα τα αποτελέσματα της αξιολόγησης συγκεντρώσεων διοξίνης από τη Γερμανία όταν ο οικολόγος σοσιαλιστής Υπουργός Εξωτερικών κ. Φίσερ είναι από τους πρωταγωνιστές της δημιουργίας αυτών των ρύπων; Μη ξεχνάμε ότι η Ελλάδα έχει πολλά και αξιόλογα πανεπιστήμια, εργαστήρια και καθηγητές. Γιατί αυτά εδώ τα ιδρύματα και το ανθρώπινο δυναμικό δεν είναι σε θέση τόσα χρόνια να μας παρέχει επί ελληνικού εδάφους και με ελληνικά στοιχεία εκείνες τις πληροφορίες για τις οποίες προστρέχουμε σε ξένα πανεπιστήμια που δεν ξέρουμε κατά πόσο είναι κατευθυνόμενα ή όχι. 

Να σας πω και κάτι άλλο, κύριε Υπουργέ; Σήμερα όλη η Ελλάδα είναι διάσπαρτη από μετασχηματιστές της ΔΕΗ. Ξέρετε ότι έχουν ως ψυκτικό υγρό το κλοφέν και όταν χαλάσει ο μετασχηματιστής το κλοφέν το ρίχνουν στο διπλανό χωράφι όταν το κλοφέν είναι από τις πλέον τοξικές ουσίες και εξουδετερώνεται μόνο σε ειδικά εργαστήρια του εξωτερικού. Το ξέρετε αυτό; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχουν υποχρέωση να... 

ΕΥΓΕΝΙΟΣ ΧΑΪΤΙΔΗΣ: 'Οπως το λέτε είναι, κύριε Υπουργέ, έχουν τυπική γραφειοκρατική υποχρέωση αλλά ουδέποτε την εφαρμόζουν. Και είχα μία προσωπική εμπειρία όταν υπηρέτησα ως περιφερειάρχης στα Γιάννενα που χρειάστηκε ένα ολόκληρο εξάμηνο για να μεταφέρουμε δύο μετασχηματιστές του δήμου εκτός Ελλάδος ώστε κατά τρόπο επιστημονικά παραδεκτό να γίνει η εξουδετέρωση του κλοφέν, γιατίεντός της Ελλάδος η συνήθεια είναι να παίρνουν το μετασχηματιστή και να τον πετάνε στο διπλανό χωράφι. Πρέπει να σας πω ότι το κλοφέν εμποτίζει το έδαφος και ρυπαίνει το νερό το οποίο πίνουμε ή αρδεύονται τα χωράφια. 

Αυτά σας τα λέω με κάθε καλή πίστη, κύριε Υπουργέ, ελέγξτε τα και θα δείτε ότι είναι αληθή. Οι δε καθηγητές που σας καθησυχάζουν φοβάμαι ότι το κάνουν για λόγους σκοπιμότητας, σας παραπλανούν και σας παρασύρουν. Είμαι βέβαιος ότι με καλή πίστη τα δέχεσθε, αλλά δεν είναι τα γεγονότα όπως σας τα λένε και όπως τα εμφανίζετε με τη σειρά σας. Βλάπτουμε τον ελληνικό λαό όταν τον καθησυχάζουμε τη στιγμή που υπάρχουν επιπτώσεις. Βλέπετε ότι στο Ιράκ επί δέκα χρόνια τώρα μετράνε θανάτους από τους βομβαρδισμούς. Ακόμ και οι Αμερικανοί που πήγαν εκεί ως στρατιώτες εισβολείς και αυτοί υπέστησαν τις συνέπειες των βομβαρδισμών που όμοιοι ακριβώς γίνονται στη γειτονιά μας. Συνεπώς αυτές οι εκλυόμενες στην ατμόσφαιρα ουσίες που πηγαίνουν; Χάνονται ή ακολουθούν ειδικούς αεροδιαδρόμους πάνω από την Ελλάδα, ακίνδυνους για τη χώρα που βλάπτουν μόνο άλλες περιοχές εκτός Ελλάδος; Η απλή λογική και όχι τα αποτελέσματα του οιουδήποτε γερμανικού πανεπιστημίου πρέπει να μας οδηγεί όχι σε εφησυχασμό αλλά σε ανησυχία, γιατί δεν χρειάζεται να είναι κανείς ειδικός επιστήμων για να καταλάβει ότι εδώ έχουμε μια παραγωγή επικινδύνων ουσιών οι οποίες ουσίες κάπου πηγαίνουν. Μπορεί κανείς να μας αποκλείσει ότι έρχονται και στην Ελλάδα; Και πώς στα Σκόπια μετρούν τη ραδιενέργεια και δεν μπορούμε να μετρήσουμε εμείς; Φυσικά μαζί με τη ραδιενέργεια διαχέονται και διοξίνες και άλλες τοξικές ουσίες που παράγονται μαζί με τη ραδιενέργεια όταν εκραγούν αυτά τα ειδικά βλήματα. 

Κύριε Πρόεδρε, ήθελα να κάνω μια τελευταία παρατήρηση για το Σώμα των Επιθεωρητών. Εάν υπάρχει, κύριε Υπουργέ, πρόθεση αποτελεσματικού ελέγχου και όχι τυπικού των έργων τότε συστήστε ένα ειδικό Σώμα κατάλληλα διαρθρωμένο, πολυμελέστερο, επιθεωρητών οι οποίοι κατά ένα τρόπο αντικειμενικό και επιστημονικά αποδεκτό να ελέγχουν τα έργα. Γιατί με τα στοιχεία που παρατέθηκαν και τα οποία δεν αμφισβητήσατε γιατί είναι αληθινά, όταν έχουν να ελέγξουν έναν αριθμό από είκοσι χιλιάδες μέχρι πενήντα χιλιάδες έργων είναι ανθρωπίνως αδύνατον να ανταποκριθούν γιατί αντιστοιχούν περίπου τέσσερα έργα την ημέρα προς έλεγχο. Σε ένα χρόνο μπορούν να ελέγξουν κάθε έργο μόνο μία φορά, με ρυθμό 4 την ημέρα. Νομίζω ότι δεν είναι αυτή η επιδίωξή σας ούτε η φιλοδοξία σας. Αν θέλετε να ελεγχθούν τα έργα όπως πρέπει συστήστε ένα πολυμελές σώμα και κυρίως δώστε τις εξασφαλίσεις ότι η επιλογή αυτών των επιθεωρητών θα είναι αδιάβλητη. Μας λέτε εδώ ότι θα έχουν ήθος και εμπειρία. Ποιος αμφισβητεί το ήθος ενός ανθρώπου ο οποίος δεν έχει καταδικαστεί και ασφαλώς ένας υπάλληλος με αγνώστου βαρύτητος εμπειρία όταν είναι είκοσι ή τριάντα χρόνια στην υπηρεσία θα κριθεί τυπικά κατάλληλος. Αυτές είναι οι προϋποθέσεις; 

Δεν είναι δυνατόν να δεχθούμε τη δημιουργία ενός τέτοιου σώματοςτο οποίο εκ των πραγμάτων, επιλεκτικά και για ορισμένα μόνο έργα, θα μπορεί να ελέγχει, με αποτέλεσμα να δημιουργούνται εύλογες διαμαρτυρίες και υπόνοιες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Θέλω να πω στο συνάδελφο δυο λόγια ιδίως στο σημείο εκείνο που αναφέρθηκε σε μικροψυχία. Θα του πω ότι και προσωπικά αλλά και σαν παράταξη δεν διακρινόμαστε για μικροψυχία. Οι πολιτικοί σαν πρώτο στόχο θα πρέπει να ελέγχουν, να κρίνουν να προστατεύουν και να συμβαδίζουν με το δημόσιο αίσθημα που λέει ότι τα έργα δεν ελέγχονται αρκούντως, κύριοι συνάδελφοι. Το ξέρετε πάρα πολύ καλά. Και η άποψή μας, έτσι όπως την ανέφερα, είναι ότι το συγκεκριμένο μέτρο που προϋπήρχε δεν καλύπτει αυτές τις ελάχιστες απαιτήσεις ελέγχου των έργων που βάζουμε εμείς. 

Είμαι είκοσι χρόνια κατασκευαστής δημοσίων έργων και μπορώ να αντιληφθώ τι σημαίνει αυτό το Σώμα των Επιθεωρητών. Δεν σημαίνει τίποτα. Εκείνο που εμείς ζητάμε από την Κυβέρνηση και από τον Υπουργό ΠΕΧΩΔΕ είναι να φέρει μια συγκεκριμένη ολοκληρωμένη πρόταση η οποία να αφορά όλο το πλέγμα ελέγχου των έργων. Το θεωρούμε αποσπασματικό το ότι θα ελεγχθούν χίλια έργα. Εδώ αναφέρονται μερικοί επιθεωρητές οι οποίοι θα κάνουν κάτι διαφορετικό. Είναι μία προσέγγιση που δεν μας καλύπτει. Εάν εσάς σας καλύπτει, καλά θα κάνετε να την ψηφίσετε, γιατί έχετε την ευθύνη και έχετε και το μαχαίρι και το πεπόνι. Εμείς έχουμε τη δυνατότητα να κρίνουμε και να απορρίπτουμε εάν κάτι δεν μας ικανοποιεί ως στόχευση. Η στόχευση αυτής της τροπολογίας δεν καλύπτει τη Νέα Δημοκρατία. Δεν λέτε ακόμα ποια θα είναι τα κριτήρια που θα επιλέξουμε τους συγκεκριμένους όταν θα φτάσει η ώρα και δεν θα αναφερθώ πάλι στα στοιχεία που προείπα και αφορούν και το Μετρό. 

Θάθελα μόνο να πω μια λέξη για τη προστασία του περιβάλλοντος. Θα πρέπει με συγκεκριμένα μέτρα γιατί ειναι δύσκολο να είσαι και χωροταξίας και περιβάλλοντος και δημοσίων έργων. Κάποια στιγμή πρέπει να το κάνετε πραγματικότητα και να νιώσουμε αυτήν τη πολιτική να εφαρμόζεται στη πράξη, δηλαδή, πώς προστατεύεται το περιβάλλον με συγκεκριμένα έργα και συγκεκριμένες ρυθμίσεις. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Διεθνούς Σύμβασης για τη διατήρηση των αποδημητικών ειδών της άγριας πανίδας και άλλες διατάξεις". 

Πριν προχωρήσουμε στην ψήφιση επί της αρχής, έχω να δώσω ως Προεδρείο δύο εξηγήσεις: Πρώτον, σύμφωνα με τον Κανονισμό της Βουλής ψηφίσματα δεν εκδίδονται. 

Δεύτερον, η Βουλή έχει ψηφίσει συμβάσεις στις οποίες συμπεριελήφθησαν διάφορες τροπολογίες. Σας αναφέρω μερικούς νόμους. Νόμος 1425/84. "Σύμβαση για την ευρωπαϊκή φαρμακοποιϊα". Νόμος 1879/90. "Κύρωση της 126 Διεθνούς Σύμβασης Εργασίας για την ενδιαίτηση στα αλιευτικά πλοία". Νόμος 2209/94. "Διεθνής Σύμβαση περί γραμμών φορτώσεως 1966 και άλλες διατάξεις". Νόμος 2216/94. "Σύμβαση για την εξάλειψη της διπλής φορολογίας". Νόμος 2317/95. "Σύμβαση μεταξύ Ελλάδος-Ουκρανίας". Νόμος 2358/95. "Σύμβαση μεταξύ Ελλάδας-Κίνας". Νόμος 2371/96. "Ευρωπαϊκή Σύμβαση κατά του ντόπινγκ και άλλες διατάξεις". Νόμος 2462/97. "Διεθνές Σύμφωνο για τα ατομικά και πολιτικά δικαιώματα κλπ." 

Ερωτάται το Σώμα: Γίνεται το νομοσχέδιο δεκτό επί της αρχής; 

ΜΕΡΙΚΟΙ ΒΟΥΛΕΥΤΕΣ: Δεκτό, δεκτό. 

ΕΥΓΕΝΙΟΣ ΧΑΪΤΙΔΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο: "Κύρωση της Διεθνούς Σύμβασης για τη διατήρηση των αποδημητικών ειδών της άγριας πανίδας και άλλες διατάξεις" έγινε δεκτό επί της αρχής κατά πλειοψηφία. 

Προχωρούμε τώρα στη συζήτηση των άρθρων. Η πρότασή μου είναι να γίνει η συζήτηση των άρθρων σε μία ενότητα από το άρθρο πρώτο μέχρι το άρθρο έκτο με άνεση χρόνου. 

Συμφωνείτε με την πρότασή μου; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή απεδέχθη. 

Το λόγο έχει ο Υπουργός ΠΕΧΩΔΕ κ. Λαλιώτης. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, στο άρθρο έκτο που αφορά την ισχύ του νόμου θέλω να γίνει μία προσθήκη. Διαβάζω ολόκληρο το άρθρο έκτο, όπως διαμορφώνεται με την προσθήκη την οποία προτείνω: "Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός εάν ορίζεται διαφορετικά στις επί μέρους διατάξεις της Σύμβασης και των Παραρτημάτων της, που κυρώνονται από την ολοκλήρωση των προϋποθέσεων των άρθρων 11 και 18 αυτής". 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βούλγαρης δεν θέλει το λόγο. 

Ο κ. Χαϊτίδης έχει το λόγο. 

ΕΥΓΕΝΙΟΣ ΧΑΪΤΙΔΗΣ: Περίμενα από τον κύριο Υπουργό κάποιες απαντήσεις. Δεν μου έκανε την τιμή. Επειδή ενδεχομένως δεν άκουσε τις ερωτήσεις, θα αναγκαστώ να τις επαναλάβω. Αλλά φοβούμαι ότι και πάλι δεν θα τις ακούσει, διότι πάλι δεν μου κάνει την τιμή να με ακούσει. 

ΓΕΩΡΓΙΟΣ ΟΡΦΑΝΟΣ: Θα απαντήσετε κύριε Υπουργέ ή δεν θα απαντήσετε; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, ήμουνα σαφής και στη Διαρκή Επιτροπή, όπου απάντησα αναλυτικά και για τη σύμβαση, αλλά και για τις δύο τροπολογίες, αλλά και στην πρωτομιλία μου πάλι με σαφήνεια διατύπωσα τις σκέψεις μου, έχοντας ακούσει όλους τους συναδέλφους και για τη Σύμβαση, αλλά και στα πλαίσια του χρόνου που είχα, ενημέρωσα το Σώμα και για τα συμβάντα στη Γιουγκοσλαβία και τις οικολογικές επιπτώσεις από τους βομβαρδισμούς και τέλος επανέλαβα την ανάλυση αναφορικά με τις τροπολογίες, τόσο για το "ΑΤΤΙΚΟ ΜΕΤΡΟ", όσο και για το Σώμα Επιθεωρητών Δημοσίων 'Εργων. Τι άλλο να πω; Δεν έχω να πω τίποτα άλλο. 

ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Χαϊτίδη. 

ΕΥΓΕΝΙΟΣ ΧΑΪΤΙΔΗΣ: Κύριε Υπουργέ, υπάρχουν ορισμένες προτάσεις και παρατηρήσεις στις οποίες δεν αναφερθήκατε καθόλου. Δεν λέγω εάν αυτά που είπατε είναι ικανοποιητικά ή όχι. Kαι σας τα υπενθυμίζω, γιατί ίσως δεν τα ακούσατε. 

Στη Διαρκή Επιτροπή σας είχα παρακαλέσει να μας φέρετε στοιχεία, ποια εργαστήρια ασχολούνται επί μονίμου βάσεως με μετρήσεις, πού υπάρχουν αυτά τα κέντρα μετρήσεων, τα σημεία μετρήσεων και ποιες είναι οι απόψεις των αρμοδίων συμβούλων σας και ιδρυμάτων με τα οποία έχετε συσκεφθεί τουλάχιστον δύο φορές. Δεν μας φέρατε κανένα στοιχείο. 

Σας παρακάλεσα να μας πείτε εάν έχουν παρατηρηθεί κάποιες αυξομειώσεις των ρύπων και της ραδιενέργειας τον τελευταίο καιρό, όταν όμορα κράτη -και σας ανέφερα τα Σκόπια- αναφέρουν ότι παρατηρήθηκαν τέτοια φαινόμενα. Ο κ. Παπαφιλίππου μας είπε προηγουμένως ότι το ΤΕΙ Κοζάνης έχει αυτά τα στοιχεία. Τώρα ποιος δεν μας λέει την αλήθεια; Οι σύμβουλοί σας ή ... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν έχει κατατεθεί από κανένα τεκμηριωμένη επιστημονική έκθεση, τόσο για τις διοξίνες, όσο και για τη ραδιενέργεια. Απάντησα. Επίσης ένας φορέας μετράει τη ραδιενέργεια στην Ελλάδα και αυτός είναι η Ελληνική Εταιρεία Ατομικής Ενέργειας με το Δημόκριτο και άλλα οκτώ ερευνητικά ινστιτούτα. Τι να κάνουμε άλλο δηλαδή; 

ΕΥΓΕΝΙΟΣ ΧΑΪΤΙΔΗΣ: Μου διακόψατε την ολοκλήρωση του συλλογισμού μου. Εγώ έκανα έκκληση και απευθύνθηκα στη λογική όχι μόνο τη δική σας, αλλά και όλων των συναδέλφων. Και η λογική λέει ότι, όταν παρήχθησαν όλα αυτά τα επικίνδυνα στοιχεία -και κανένας δεν τα αμφισβητεί, ούτε εσείς φυσικά ότι παρήχθησαν, αυτά, κύριε Υπουργέ- δεν είναι αναμενόμενο ότι θα έπρεπε να είχαν περάσει από την Ελλάδα; Πώς λοιπόν, δεν καταμετρήθηκαν; Σας ανέφερα την περίπτωση του Τσέρνομπιλ -και δεν αναφερθήκατε καθόλου- ότι δηλαδή τις ίδιες διαβεβαιώσεις από τους ίδιους περίπου φορείς -και ιδίως άτομα είχαμε- ότι δεν κινδυνεύουμε ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Χαϊτίδη, σας παρακαλώ. Μη με υποχρεώσετε να κάνω χρήση του Κανονισμού της Βουλής, ότι δηλαδή είστε εκτός του νομοσχεδίου και πρέπει να σας διακόψω. Σας άφησα στην πρωτολογία σας, σας άφησα στη δευτερολογία σας. Αν συνεχίσετε να επιμένετε και τώρα θα σας αφαιρέσω το λόγο. 'Εχω το δικαίωμα αυτό εκ του Κανονισμού και συγκεκριμένα από το άρθρο 66. Παρακαλώ περιοριστείτε στο νομοσχέδιο για τα αποδημητικά πτηνά και τις τροπολογίες που περιλαμβάνονται σε αυτό. Αν συνεχίσετε την ίδια τακτική θα σας διακόψω. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, και αν θέλετε δεν μπορείτε να με διακόψετε αναιτιολόγητα, διότι εγώ αυτήν τη στιγμή με ορισμένους συλλογισμούς προσπαθώ να δείξω, να πείσω και να βοηθήσω τον κύριο Υπουργό... 

ΠΡΟΕΔΡΕΥΩΝ (Παναγιώτης Σγουρίδης): Μπορείτε γι'αυτό να υποβάλετε ερώτηση ή επίκαιρη ερώτηση. Εδώ δεν θα κάνουμε κοινοβουλευτικό έλεγχο. Παρακαλώ, λοιπόν, επί του θέματος. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, επεξεργαζόμαστε ένα νομοσχέδιο και ο καθένας με διάφορα επιχειρήματα προσπαθεί να τεκμηριώσει τις απόψεις και τις θέσεις του. Αυτό το πράγμα κάνω τώρα. Διαφορετικά τι κάνουμε; Διαβάζουμε μόνο το νομοσχέδιο και λέμε ναι ή όχι; Δεν αναλύουμε; Δεν το επεξεργαζόμαστε; 

Εγώ αμφισβητώ, αν θέλετε να το πω ευθέως, τα όσα συμβουλεύουν και εισηγούνται οι εισηγητές και οι σύμβουλοι στον κύριο Υπουργό και προσπαθώ να τον βοηθήσω αποδεικνύοντάς του, όσο μπορώ, ότι κάτι του κρύβουν και δεν βοηθούν ούτε τον Υπουργό ούτε τη χώρα. 

Επίσης είχα παρακαλέσει, κύριε Υπουργέ, να μας πείτε εάν είστε διατεθειμένος να θέσετε αμέσως μετά την κύρωση, κυριολεκτικά από αύριο, σε εφαρμογή τη διαδικασία του άρθρου 10, προκειμένου η Θεσσαλονίκη να καταστεί η έδρα του θεματοφύλακα, να καταστεί η έδρα του επιστημονικού συμβουλίου και η έδρα της γραμματείας, τα οποία προβλέπονται μέσα από τη Σύμβαση. Δεν νομίζω ότι αυτά είναι εκτός του νομοσχεδίου κύριε Πρόεδρε. Δεν απαντήσατε, κύριε Υπουργέ. Προτίθεστε, ναι ή όχι; Να γραφεί στα πρακτικά και βεβαίως να αποτελέσει κατά κάποιο τρόπο και μία δέσμευσή σας να εφαρμόσετε την επομένη της κυρώσεώς της τη σύμβαση. 

Επίσης σας ρώτησα για τη Συνθήκη Ραμσάρ, την οποία επικαλεσθήκατε. Η Συνθήκη Σαμσάρ σας διαβεβαιώνω ότι είναι προχείρως διατυπωμένη και καθόλου εφαρμοσμένη στην Ελλάδα. 

Προτίθεστε, λοιπόν, να δώσετε οδηγίες, ώστε να εφαρμοστεί επακριβώς; Και επίσης σας ερώτησα. Υπάρχουν υπηρεσίες οι οποίες να εφαρμόσουν αυτήν τη σύμβαση, όπως και τις άλλες τις οποίες μας διανείματε με αυτό το βιβλιαράκι; 

Υπάρχουν υπηρεσίες; Ποιες είναι αυτές; Οσες υπηρεσίες, τυπικά υπάρχουν, δρουν επί μονίμου βάσεως; 'Εχουν ερευνητικά κέντρα ή κατά περίπτωση, όταν τα ζητήσετε εσείς ή γίνει κάποιος θόρυβος από τον Τύπο ή υπάρξουν κάποιοι φορείς οι οποίοι τα ζητήσουν μόνο τότε ερευνούν; 'Ολα αυτά είναι σαφή ερωτήματα στα οποία δεν λέω ότι ασαφώς αναφερθήκατε αλλά στα οποία δεν αναφερθήκατε καθόλου. Σας παρακαλώ λοιπόν πείτε: Θα κάνετε τη Θεσσαλονίκη ή θα προσπαθήσετε να κάνετε τη Θεσσαλονίκη έδρα όλων αυτών των θεσμών που προβλέπονται μέσα στη σύμβαση; Πείτε, ναι ή όχι. Τι θα κάνετε με τις υπηρεσίες οι οποίες ομολογουμένως είναι ανεπαρκείς γι' αυτό προστρέχουμε στο εξωτερικό και οι οποίες ελληνικές υπηρεσίες διά της λογικής αποδεικνύεται ή μάλλον μας εμβάλλουν σε υποψίες ότι δεν κάνουν και τόσο καλά τη δουλειά τους. 

'Ολα αυτά είναι ερωτήματα τα οποία έχουν άμεση σχέση με τη σύμβαση και τα οποία νομίζω σας ενδιαφέρουν και εσάς για να αναδειχθείτε τελικώς ένας Υπουργός που ενδιαφέρεται και γιατί όχι να είστε και πετυχημένος. 

Αυτά δε νομίζω να αποτελούν ούτε στείρα Αντιπολίτευση ούτε κακόπιστη κριτική. Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για πέντε λεπτά. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, αυτά που θέτει ως ερωτήματα στην Ολομέλεια ο κ. Χαϊτίδης, τα είχε θέσει και στην Κοινοβουλευτική Επιτροπή και απάντησα. Είχε θέσει, εάν υπάρχει πρόθεση, να αναδείξουμε τη Θεσσαλονίκη ως έδρα αυτού του μηχανισμού ελέγχου της συγκεκριμένης σύμβασης. Είχα πει ότι η Θεσσαλονίκη είναι σημείο αναφοράς της βορείου Ελλάδος και η βόρεια Ελλάδα έχει πολύ πλούσιο οικοσύστημα και πάρα πολλούς βιοτόπους και οικοτόπους. Και χλωρίδα και πανίδα σημαντική. 

Υπ' αυτήν την έννοια είπα ότι θα γίνει συζήτηση με το συναρμόδιο Υπουργείο, το Υπουργείο Γεωργίας, να δούμε εάν ο μηχανισμός ελέγχου αυτής της συμβάσεως θα μπορεί να έχει ως έδρα, ως αναφορά γεωγραφική ή διοικητική τη Θεσσαλονίκη. 

Επαναλαμβάνω αυτήν την απάντηση και εδώ στην Ολομέλεια. Δεν είναι ότι δεν απάντησα. Απάντησα, νομίζω ότι είναι συνεχόμενη η διαδικασία της κοινοβουλευτικής επιτροπής και της Ολομέλειας. Ερωτήματα που τίθενται εκεί και απαντώνται δεν μπορεί να ανακυκλώνονται και να ξαναέρχονται εδώ. 

Εν πάση περιπτώσει θεωρώ αναγκαίο να απαντήσω και στην Ολομέλεια σήμερα. 

Δεύτερον, το Υπουργείο Περιβάλλοντος, Χωροταξίας και Δημοσίων 'Εργων έχει συγκεκριμένες υπηρεσίες. 'Εχει τη Γενική Διεύθυνση Περιβάλλοντος και μέσα στη Γενική Διεύθυνση Περιβάλλοντος υπάρχει η Διεύθυνση της Φύσης όπου διαχειρίζεται τα οικοσυστήματα, τη χλωρίδα και την πανίδα. Αυτή η διεύθυνση έχει την ευθύνη για την τήρηση των νόμων που προστατεύουν τα οικοσυστήματα. Επίσης, αυτή η διεύθυνση έχει την ευθύνη για την εφαρμογή των συγκεκριμένων συμβάσεων. Η διεύθυνση αυτή συνεπικουρείται και με επιστημονικά ιδρύματα που μέσα από συγκεκριμένες συμβάσεις αναλαμβάνουν την επεξεργασία είτε πολιτικών είτε παίζουν το ρόλο ενός μηχανισμού ελέγχου επιστημονικού των συγκεκριμένων συμβάσεων σε ό,τι αφορά τη χλωρίδα, την πανίδα ή τα οικοσυστήματα. Παραδείγματος χάρη το πρόγραμμα "NATURA 2000" που ανέφερα, δεν το επεξεργάστηκαν οι υπηρεσίες του Υπουργείου. Το επεξεργάστηκε το Ελληνικό Κέντρο Βιοτόπων - Υγροτόπων και το 'Ιδρυμα Γουλανδρή με την επιστημονική ευθύνη καθηγητών του Πανεπιστημίου της Θεσσαλονίκης, του κ. Ντάφη και άλλων. Και έτσι καταθέσαμε στην Ευρωπαϊκή 'Ενωση τον εθνικό κατάλογο των υγροτόπων και των βιοτόπων που ταυτοχρόνως στον κατάλογο που αναφέρει την βιοποικιλότητα της χώρας μας, τη χλωρίδα και την πανίδα της. 

Σας δίνω δύο παραδείγματα για να γίνουν κατανοητά. 

Στο ερώτημα που θέσατε εάν είναι αξιόπιστες οι μελέτες και οι έλεγχοι, σας πληροφορώ ότι τις μελέτες και τους ελέγχους και το δίκτυο των μετρήσεων δεν τα έχει το Υπουργείο, η υπηρεσία του Υπουργείου. Το Υπουργείο είναι συμβεβλημένο με ερευνητικά κέντρα, με επιστημονικούς οργανισμούς, με εργαστήρια ελέγχων του Πανεπιστημίου της Θεσσαλονίκης. Μετράει το εργαστήριο ελέγχου της ρύπανσης του Αριστοτελείου Πανεπιστημίου που διευθύνεται από τον κ. Κουϊμτζή που είναι ένα σύνολο επιστημόνων, αξιόπιστων φερέγγυων και αξιόλογων, με γνώσεις, ικανότητες και με ήθος. Μετράει τριάντα πέντε τοξικές και ρυπογόνες ουσίες σε είκοσι πέντε διαφορετικά σημεία από το 1997 και μετά. Και αυτά που σας λέω είναι ενσωματωμένα σε επιστημονικές εκθέσεις του εργαστηρίου ελέγχου ρύπανσης που έχει ως αναφορά, ως έδρα το Πανεπιστήμιο της Θεσσαλονίκης. Εάν μετρούσε κάποια υπηρεσία του Υπουργείου, θα μπορούσατε να λέτε ότι ο Υπουργός έβαλε κάποιον υπάλληλο, κάποιον διευθυντή και ο ένας δεν μετράει καλά ή ο άλλος κρύβει. Δεν συμβαίνει κάτι τέτοιο. Τηρούμε με ευλαβική πίστη την αρχή της διαφάνειας στην πληροφόρηση. Υπάρχει και εγρήγορση και ετοιμότητα και αφύπνιση. Το ίδιο για τη ραδιενέργεια. Τη ραδιενέργεια τη μετρά σε όλη την επικράτεια η ελληνική εταιρεία ατομικής ενέργειας με το Δημόκριτο και σε συνδυασμό με τα ερευνητικά ινστιτούτα και τα πανεπιστημιακά ιδρύματα που έχουν αντίστοιχα κέντρα. Αυτοί σύμφωνα με τις ανακοινώσεις τους και τις επιστημονικές τους εκθέσεις λένε με κατηγορηματικότητα και παρρησία και τεκμηρίωση ότι δεν υπάρχει πρόβλημα διάχυσης της ραδιενέργειας από τη Γιουγκοσλαβία, από το Κόσοβο στην Ελλάδα. 

Τώρα τι λέει ο καθηγητής του λυκείου και ο καθηγητής δεν ξέρω ποιας άλλης σχολής, σε μια συνέντευξή του ή σε ένα παράθυρο στην τηλεόραση δεν με ενδιαφέρει. Κάποια στιγμή πρέπει να έχουμε εμπιστοσύνη στους επιστημονικούς θεσμούς που έχει η πολιτεία μας. Δεν έχει κανένα λόγο κάποιος να κρύψει. 

Σε ό,τι αφορά το Υπουργείο Περιβάλλοντος, Χωροταξίας και Δημοσίων 'Εργων και τα συναρμόδια Υπουργεία Ανάπτυξης και Υγείας, δεν έχουμε καμία πρόθεση να κρύψουμε την αλήθεια ή να συσκοτίσουμε την αλήθεια. Αλλά κάποια στιγμή πρέπει η αλήθεια να λέγεται και να είναι αυτή. Και να μην ακυρώνεται και να μην ανατρέπεται από τον οποιονδήποτε επιστήμονα που δεν έχει στοιχεία, αλλά θέλει να δημιουργήσει εντυπώσεις. 

Δεν θέλω να κάνω καμία άλλη αιχμή. Σέβομαι τους επιστήμονες αλλά κάποια στιγμή πρέπει να έχουν και επιστημονική ευθύνη και κοινωνική ευθύνη. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κατ' αρχήν για το άρθρο 1 που αναφέρεται στη σύμβαση, παρά το γεγονός ότι έχουμε εκφράσει την παρατήρησή μας ότι έχει μία αδυναμία ελέγχου της εφαρμογής της και κυρίως της επιβολής των όποιων ποινών και της επαναφοράς αυτών οι οποίοι δεν εφαρμόζουν την πολιτική που έχει συναποφασιστεί, η Νέα Δημοκρατία θα ψηφίσει αυτό το άρθρο θεωρώντας ότι τουλάχιστον σε επίπεδο προθέσεων είναι προς τη θετική κατεύθυνση και τα άρθρα 2 και 3 τα οποία αφορούν την εφαρμογή, ελπίζουμε κύριε Υπουργέ να μην είναι μόνο γραμμένα εδώ, καταγεγραμμένα αλλά να έχουν ως ουσιαστικό στόχο τουλάχιστον στη δική μας επικράτεια την εφαρμογή αυτής της σύμβασης. Και βέβαια από την απάντησή σας δεν έγινε κατανοητό -το είχα ζητήσει και εγώ νωρίτερα, το είπε και ο συνάδελφος κ. Χαϊτίδης- το πού πηγαίνουν οι ρύποι οι οποίοι αποδεδειγμένα τουλάχιστον... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τι είναι αυτά που λέτε; 

ΓΕΩΡΓΙΟΣ ΟΡΦΑΝΟΣ: Εξανίστασθε, κύριε Υπουργέ. Δεν πειράζει. Ας το θέσουμε εμείς... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Η υπάρχουν επιστήμονες ή δεν υπάρχουν. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ! 

ΓΕΩΡΓΙΟΣ ΟΡΦΑΝΟΣ: Εμείς δεν θέλουμε να λειτουργήσουμε ως... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Ορφανέ... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. Δεν έχει νόημα να παρεμβαίνετε. Σας παρακαλώ! 'Αποψή τους είναι. 

ΓΕΩΡΓΙΟΣ ΟΡΦΑΝΟΣ: ... κακών ειδήσεων. Εμείς από τη δική μας πλευρά έχουμε υποχρέωση να θέσουμε αυτό το θέμα. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εάν ήταν από την Αθήνα θα έλεγα ότι... 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...τους επηρεάζει το "αθηναϊκό κράτος". Είναι όλοι οι επιστήμονες και όλα τα ερευνητικά ινστιτούτα από τη Θεσσαλονίκη. 

ΓΕΩΡΓΙΟΣ ΟΡΦΑΝΟΣ: Μάλιστα. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Στη Θεσσαλονίκη... 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ! Δεν έχει νόημα. Κάθε ένας λέει την άποψή του. 'Οποιος ακούει βγάζει συμπεράσματα. 

ΓΕΩΡΓΙΟΣ ΟΡΦΑΝΟΣ: Κύριε Υπουργέ, δώσατε μία απάντηση η οποία δεν μας ικανοποιεί. Είναι μία θέση την οποία εκφράσατε. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Ορφανέ... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. Να μην γράφεται καμία διακοπή του Υπουργού. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): .... 

ΓΕΩΡΓΙΟΣ ΟΡΦΑΝΟΣ: Δεν είναι καθόλου παράλογο αυτό που θέτουμε. Απλώς έχουμε και εμείς την ίδια αγωνία που έχει ο μέσος πολίτης του οποίου θέλουμε να προστατεύσουμε την υγεία. Και το καταλαβαίνετε πάρα πολύ καλά. Είναι αυτονόητο και μην εξανίστασθε. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): .... 

ΓΕΩΡΓΙΟΣ ΟΡΦΑΝΟΣ: Συζήτηση στη Βουλή κάνουμε. Σας θέσαμε ένα θέμα πολύ ήρεμα και πολύ ψύχραιμα. 

'Οσον αφορά το τέταρτο άρθρο, εκτιμούμε ότι αυτή η διαδικασία των απαλλαγών, φοροαπαλλαγών και κάποιων εμπραγμάτων δικαιωμάτων που μπορούν να μεταφερθούν και σε θυγατρικές εταιρείες, δεν καλύπτει τις απαιτήσεις ελέγχου, διότι δεν υπάρχει διαφάνεια, δεν ξέρουμε τι ακριβώς είναι αυτές οι εταιρείες που μελλοντικά θα δημιουργηθούν και δεν ψηφίζουμε το άρθρο 4. 

Στο πέμπτο άρθρο σας είπαμε την άποψή μας πώς φανταζόμαστε τον έλεγχο των δημοσίων έργων. Πιστεύουμε ότι είναι μία πολύ αποσπασματική ρύθμιση, η οποία βέβαια δεν έχει και όλα τα απαραίτητα στοιχεία εκείνα διαφάνειας και να καθορίσει και τα προσόντα τα οποία είναι απαραίτητα. Βάζει ένα πολύ ελάχιστο απαιτήσεων, το οποίο δεν καλύπτει τη δική μας σκέψη, πως φανταζόμαστε τον επιθεωρητή δημοσίων έργων και ως εκ τούτου και το άρθρο 5 δεν θα το ψηφίσουμε. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων πρώτου έως έκτου και εισερχόμαστε στην ψήφισή τους κεχωρισμένως. 

Ερωτάται το Σώμα: Γίνεται δεκτό το άρθρο πρώτο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο πρώτο έγινε δεκτό ομοφώνως. 

Ερωτάται το Σώμα: Γίνεται δεκτό το άρθρο δεύτερο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο δεύτερο έγινε δεκτό ομοφώνως. 

Ερωτάται το Σώμα: Γίνεται δεκτό το άρθρο τρίτο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τρίτο έγινε δεκτό ομοφώνως. 

Ερωτάται το Σώμα: Γίνεται δεκτό το άρθρο τέταρτο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τέταρτο έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο πέμπτο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο πέμπτο έγινε δεκτό κατά πλειοψηφία. 

Εισερχόμαστε στην ψήφιση του ακροτελεύτιου άρθρου, του άρθρου έκτου, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο έκτο όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο έκτο έγινε δεκτό, όπως τροποποιήθηκε από τον κύριο Υπουργό, ομοφώνως. 

Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Διεθνούς Σύμβασης για τη διατήρηση των αποδημητικών ειδών της άγριας πανίδας και άλλες διατάξεις", έγινε δεκτό επί της αρχής και επί των άρθρων. 

Ερωτάται το Σώμα: Γίνεται δεκτό το νομοσχέδιο και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό κατά πλειοψηφία και στο σύνολο. 

Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Διεθνούς Σύμβασης για τη Διατήρηση των Αποδημητικών Ειδών της άγριας Πανίδας και άλλες διατάξεις" έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής: 

" Κύρωση της Διεθνούς Σύμβασης για τη διατήρηση των αποδημητικών ειδών της άγριας πανίδας και άλλες διατάξεις 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Διεθνής Σύμβαση για τη διατήρηση των αποδημητικών ειδών της άγριας πανίδας, που υπογράφηκε στη Βόννη στις 23 Ιουνίου 1979, με τα Παραρτήματά της, όπως αυτά τροποποιήθηκαν κατά την πέμπτη Διάσκεψη των Μερών στη Γενεύη, στις 16 Απριλίου 1997, το κείμενο των οποίων σε πρωτότυπο στην αγγλική γλώσσα και σε μετάφραση στην ελληνική έχει ως εξής: 


Σελίδα 6229 μέχρι και Σελίδα 6241 
είναι σε PDF 

ΔΙΕΘΝΗΣ ΣΥΜΒΑΣΗ ΓΙΑ ΤΗ ΔΙΑΤΗΡΗΣΗ ΤΩΝ

ΑΠΟΔΗΜΗΤΙΚΩΝ ΕΙΔΩΝ ΤΗΣ ΑΓΡΙΑΣ ΠΑΝΙΔΑΣ

Τα Συμβαλλόμενα Μέρη, 

ΑΝΑΓΝΩΡΙΖΟΝΤΑΣ ότι η άγρια πανίδα, στις ποικίλες της μορφές, αποτελεί αναντικατάστατο στοιχείο των φυσικών συστημάτων της γης, το οποίο πρέπει να διατηρηθεί προς όφελος της ανθρωπότητας, 

ΓΝΩΡΙΖΟΝΤΑΣ ότι κάθε ανθρώπινη γενεά είναι θεματοφύλακας των πόρων της γης χάριν των μελλοντικών γενεών και οφείλει να ενεργεί κατά τρόπο που η παρακαταθήκη αυτή να διαφυλαχθεί και να χρησιμοποιείται, όπου χρειάζεται, λογικά, 

ΑΝΤΙΛΑΜΒΑΝΟΜΕΝΑ ότι η άγρια πανίδα προσλαμβάνει όλο και μεγαλύτερη αξία από περιβαλλοντικής, οικολογικής, γενετικής, επιστημονικής, αισθητικής, ψυχαγωγικής, πολιτιστικής, εκπαιδευτικής, κοινωνικής και οικονομικής άποψης, 

ΜΕΡΙΜΝΩΝΤΑΣ ιδιαίτερα για τα είδη της άγριας πανίδας, τα οποία κατά τις αποδημίες τους είναι υποχρεωμένα να διασχίζουν όρια εθνικής κυριαρχίας ή των οποίων οι αποδημίες γίνονται εκτός τέτοιων ορίων, 

ΓΝΩΡΙΖΟΝΤΑΣ ότι τα Κράτη είναι και οφείλουν να είναι προστάτες των αποδημητικών ειδών της άγριας πανίδας τα οποία ζουν εντός των ορίων της εθνικής κυριαρχίας ή τα οποία διασχίζουν τα όρια αυτά, 

ΠΕΠΕΙΣΜΕΝΑ ότι για την αποτελεσματική διατήρηση και διαχείριση των αποδημητικών ειδών της άγριας πανίδας απαιτούνται συντονισμένες δράσεις όλων των Κρατών, μέσα στα όρια εθνικής κυριαρχίας, των οποίων τα είδη αυτά διαμένουν, κατά οποιαδήποτε στιγμή του βιολογικού τους κύκλου, 

ΥΠΕΝΘΥΜΙΖΟΝΤΑΣ τη Σύσταση 32 του Προγράμματος Δράσης που υιοθετήθηκε από τη Συνδιάσκεψη των Ηνωμένων Εθνών για το Περιβάλλον (Στοκχόλμη 1972), την οποία η εικοστή έβδομη σύνοδος της Γενικής Συνέλευσης των Ηνωμένων Εθνών έλαβε ικανοποιητικά υπόψη, 

ΣΥΜΦΩΝΗΣΑΝ ΩΣ ΑΚΟΛΟΥΘΩΣ: 

'Αρθρο 1

Ορισμοί

1. Για τους σκοπούς της Σύμβασης αυτής οι παρακάτω όροι έχουν την εξής σημασία: 

α) "Αποδημητικό είδος": το σύνολο του πληθυσμού ή κάθε γεωγραφικά ξεχωριστό τμήμα του πληθυσμού κάθε είδους ή κάθε κατώτερης ταξινομικής μονάδας αγρίων ζώων, σημαντικό τμήμα του οποίου διασχίζει περιοδικά και κατά τρόπο προβλεπόμενο ένα ή περισσότερα όρια εθνικής κυριαρχίας. 

β) "Κατάσταση διατήρησης ενός αποδημητικού είδους": το άθροισμα των παραγόντων που επιδρούν στο αποδημητικό είδος και το οποίο μπορεί να επηρεάσει μακροπρόθεσμα την κατανομή και το μέγεθος του πληθυσμού του. 

γ) Η "Kατάσταση διατήρησης" θεωρείται "ευνοϊκή", εφόσον: 

1. τα στοιχεία της δυναμικής των πληθυσμών του συγκεκριμένου αποδημητικού είδους υποδηλώνουν ότι το είδος αυτό διατηρείται μακροπρόθεσμα ως βιώσιμο στοιχείο των οικοσυστημάτων στα οποία ανήκει, 

2. η εξάπλωση του αποδημητικού είδους δεν ελαττώνεται ή δεν κινδυνεύει μακροπρόθεσμα να ελαττωθεί, 

3. υπάρχει και θα εξακολουθεί να υπάρχει στο προβλεπόμενο μέλλον επαρκής οικότοπος, ώστε ο πληθυσμός του αποδημητικού αυτού είδους να διατηρείται μακροπρόθεσμα, 

4. η κατανομή και το μέγεθος του πληθυσμού του αποδημητικού αυτού είδους δεν είναι μακριά της ιστορικής εξάπλωσης και του μεγέθους του πληθυσμού του, στο μέτρο που υπάρχουν κατάλληλα οικοσυστήματα και στο μέτρο που αυτό συμβιβάζεται με μία ορθή διαχείριση της άγριας πανίδας. 

δ) H "Kατάσταση διατήρησης" θεωρείται "δυσμενής", όταν ένας από τους όρους που αναφέρονται στην υποπαράγραφο (γ) της παραγράφου αυτής δεν πληρείται. 

ε) "Κινδυνεύον": το συγκεκριμένο αποδημητικό είδος, το οποίο κινδυνεύει να εξαφανισθεί στο σύνολο ή σε σημαντικό τμήμα της ζώνης εξάπλωσής του. 

στ) "Ζώνη εξάπλωσης": το σύνολο των χερσαιών ή υδάτινων περιοχών, στις οποίες ένα αποδημητικό είδος κατοικεί, διαμένει προσωρινά, διασχίζει ή υπερίπταται σε οποιαδήποτε στιγμή κατά μήκος της συνηθισμένης οδού αποδημίας του. 

ζ) "Οικότοπος": οποιαδήποτε περιοχή μέσα στη ζώνη εξάπλωσης κάποιου αποδημητικού είδους, η οποία προσφέρει τις αναγκαίες συνθήκες διαβίωσης στο συγκεκριμένο είδος. 

η) "Κράτος της ζώνης εξάπλωσης": κάθε Κράτος και ενδεχόμενα κάθε Συμβαλλόμενο Μέρος που αναφέρεται στην υποπαράγραφο (κ) παρακάτω, το οποίο ασκεί τη δικαιοδοσία του σε οποιοδήποτε τμήμα της ζώνης εξάπλωσης του αποδημητικού είδους ή επίσης κάθε Κράτος, του οποίου τα υπό τη σημαία του πλοία προβαίνουν σε απολήψεις επί του είδους αυτού εκτός των ορίων της εθνικής κυριαρχίας. 

θ) "Απόληψη": απόληψη, θήρα, αλιεία, σύλληψη, καταδίωξη, φόνος από πρόθεση ή απόπειρα πραγματοποίησης οποιασδήποτε από τις παραπάνω ενέργειες. 

ι) "Συμφωνία": Διεθνής Συμφωνία που αναφέρεται στη διατήρηση ενός ή περισσότερων αποδημητικών ειδών υπό την έννοια των άρθρων IV και V της Σύμβασης αυτής. 

κ) "Μέρος": κάθε Κράτος, καθώς και κάθε Περιφερειακός Οργανισμός Οικονομικής Ολοκλήρωσης που αποτελείται από κυρίαρχα Κράτη, που έχει την ικανότητα να διαπραγματευθεί, συνάψει και εφαρμόσει διεθνείς συμφωνίες σε θέματα που καλύπτονται από τη Σύμβαση αυτή, έναντι του οποίου ισχύει η Σύμβαση αυτή. 

2. Προκειμένου για θέματα τα οποία εμπίπτουν στις αρμοδιότητές τους, οι Περιφερειακοί Οργανισμοί Οικονομικής Ολοκλήρωσης που αποτελούν Μέρη της Σύμβασης αυτής, ασκούν στο όνομά τους τα δικαιώματα και εκπληρώνουν τις υποχρεώσεις οι οποίες απορρέουν από τη Σύμβαση αυτή για τα Κράτη - Μέλη τους. Σε τέτοιες περιπτώσεις αυτά τα Κράτη - Μέλη δεν είναι δυνατόν να ασκήσουν τα δικαιώματα αυτά ανεξάρτητα. 

3. 'Οπου η Σύμβαση αυτή προβλέπει ότι μία απόφαση λαμβάνεται κατά πλειοψηφία δύο τρίτων ή με ομοφωνία των "παρόντων και ψηφιζόντων Μερών", ως τέτοια νοούνται "τα παρόντα Μέρη που εξέφρασαν θετική ή αρνητική ψήφο". Οι αποχές από την ψηφοφορία δεν καταμετρώνται μεταξύ των "παρόντων και ψηφιζόντων Μερών", για τον προσδιορισμό της πλειοψηφίας. 

'Αρθρο 2

Βασικές αρχές

1. Τα Μέρη αναγνωρίζουν τη σημασία την οποία έχει η διατήρηση των αποδημητικών ειδών, καθώς και η μεταξύ των Κρατών της ζώνης εξάπλωσης συνεννόηση, όταν αυτό είναι δυνατόν, για τη δράση που πρέπει να αναληφθεί για το σκοπό αυτόν. 

Επιδεικνύουν ιδιαίτερη προσοχή στα αποδημητικά είδη των οποίων η κατάσταση διατήρησης είναι δυσμενής και λαμβάνουν, ανεξάρτητα ή σε συνεργασία, τα αναγκαία μέτρα για να διατηρήσουν τα είδη αυτά και τον οικότοπό τους. 

2. Τα Μέρη αναγνωρίζουν την ανάγκη λήψης μέτρων ώστε κάποιο αποδημητικό είδος να μην καταστεί κινδυνεύον είδος. 

3. Ειδικότερα τα Μέρη: 

α) θα πρέπει να προωθήσουν την επιστημονική έρευνα σχετικά με τα αποδημητικά είδη, να συνεργάζονται σε αυτήν και να την υποστηρίζουν, 

β) θα προσπαθούν να εξασφαλίσουν άμεση προστασία στα αποδημητικά είδη τα οποία αναφέρονται στο Παράρτημα Ι, 

γ) θα καταβάλλουν προσπάθειες για τη σύναψη Συμφωνιών για τη διατήρηση και διαχείριση των αποδημητικών ειδών τα οποία αναφέρονται στο Παράρτημα ΙΙ. 

'Αρθρο 3

Κινδυνεύοντα Αποδημητικά είδη: Παράρτημα Ι

1. Το Παράρτημα Ι αναφέρει τα κινδυνεύοντα αποδημητικά είδη. 

2. 'Ενα αποδημητικό είδος μπορεί να περιληφθεί στο Παράρτημα Ι εάν υπάρχουν αξιόπιστα στοιχεία, συμπεριλαμβανομένων των καλύτερων διαθέσιμων επιστημονικών δεδομένων, που να δηλώνουν ότι το είδος αυτό είναι κινδυνεύον. 

3. 'Ενα αποδημητικό είδος μπορεί να απαλειφθεί από το Παράρτημα Ι όταν η Διάσκεψη των Μερών διαπιστώσει ότι: 

α) αξιόπιστα στοιχεία, συμπεριλαμβανομένων των καλύτερων διαθέσιμων επιστημονικών δεδομένων, αποδεικνύουν ότι το είδος δεν είναι πλέον κινδυνεύον, και 

β) το είδος δεν είναι πιθανό να καταστεί ξανά κινδυνεύον ως αποτέλεσμα της έλλειψης προστασίας την οποία συνεπάγεται η διαγραφή του από το Παράρτημα Ι. 

4. Τα Μέρη τα οποία είναι Κράτη της ζώνης εξάπλωσης κάποιου αποδημητικού είδους, που αναγράφεται στο Παράρτημα Ι, θα καταβάλλουν προσπάθειες ώστε: 

α) να διατηρούν και, όπου αυτό είναι δυνατόν και αρμόζει, να επαναφέρουν στην προηγούμενη κατάσταση εκείνους από τους οικοτόπους του είδους που αναφέρθηκε, οι οποίοι είναι σημαντικοί για να απομακρύνουν από αυτόν τον κίνδυνο εξαφάνισης ο οποίος το απειλεί, 

β) να προλαμβάνουν, να εξαλείφουν, να αντισταθμίζουν ή να ελαχιστοποιούν, όπως είναι αυτό κατάλληλο, τα αρνητικά αποτελέσματα από δραστηριότητες ή εμπόδια τα οποία αποτελούν σοβαρή ενόχληση για την αποδημία του είδους ή τα οποία καθιστούν την αποδημία αδύνατη, 

γ) στο μέτρο που είναι δυνατόν και αρμόζει, να προλαμβάνουν, να μειώνουν ή να ελέγχουν τους παράγοντες οι οποίοι απειλούν ή είναι πιθανόν να απειλήσουν το είδος που αναφέρθηκε, συμπεριλαμβανομένου του αυστηρού ελέγχου της εισαγωγής εξωτικών ειδών ή του ελέγχου ή της εξάλειψης ήδη εισαχθέντων εξωτικών ειδών. 

5. Τα Μέρη τα οποία είναι Κράτη της ζώνης εξάπλωσης κάποιου αποδημητικού είδους που αναγράφεται στο Παράρτημα Ι απαγορεύουν την απόληψη ατόμων που ανήκουν στο είδος αυτό. Παρεκκλίσεις από την απαγόρευση αυτή είναι δυνατόν να δικαιολογηθούν μόνον εάν: 

α) η απόληψη πραγματοποιείται για επιστημονικούς σκοπούς, 

β) η απόληψη πραγματοποιείται για τον πολλαπλασιασμό ή την επιβίωση του είδους για το οποίο πρόκειται, 

γ) η απόληψη πραγματοποιείται για να ικανοποιηθούν οι ανάγκες εκείνων οι οποίοι χρησιμοποιούν κατά παράδοση το είδος που αναφέρεται για την επιβίωσή τους, 

δ) εξαιρετικές περιστάσεις την καθιστούν απαραίτητη. 

Οι παρεκκλίσεις αυτές οφείλουν να είναι ακριβείς ως προς το περιεχόμενό τους και περιορισμένες τοπικά και χρονικά. Οι απολήψεις αυτές δεν πρέπει να βλάπτουν το είδος. 

6. Η Διάσκεψη των Μερών μπορεί να συνιστά στα Μέρη τα οποία είναι Κράτη της ζώνης εξάπλωσης κάποιου αποδημητικού είδους που αναγράφεται στο Παράρτημα Ι, να λαμβάνουν κάθε άλλο μέτρο το οποίο κρίνεται κατάλληλο να ωφελήσει το είδος. 

7. Τα Μέρη ενημερώνουν το συντομότερο δυνατόν τη Γραμματεία για κάθε παρέκκλιση που επιτράπηκε κατά τους όρους της παραγράφου 5 του άρθρου αυτού. 

'Αρθρο 4

Αποδημητικά είδη τα οποία πρέπει να αποτελούν

αντικείμενο συμφωνιών: Παράρτημα ΙΙ

1. Το Παράρτημα ΙΙ απαριθμεί τα αποδημητικά είδη των οποίων η κατάσταση διατήρησης είναι δυσμενής και για τα οποία χρειάζεται η σύναψη Διεθνών Συμφωνιών για τη διατήρηση και διαχείρισή τους, καθώς και εκείνα των οποίων η κατάσταση διατήρησης θα επωφελείτο σημαντικά από τη διεθνή συνεργασία, η οποία θα προέκυπτε από μια Διεθνή Συμφωνία. 

2. 'Οταν δικαιολογείται από τις περιστάσεις, ένα αποδημητικό είδος μπορεί να αναγράφεται τόσο στο Παράρτημα Ι όσο και στο Παράρτημα ΙΙ. 

3. Τα Μέρη τα οποία είναι Κράτη της ζώνης εξάπλωσης των αποδημητικών ειδών που περιλαμβάνονται στο Παράρτημα ΙΙ, προσπαθούν να συνάπτουν Συμφωνίες, όταν αυτές είναι δυνατόν να ωφελήσουν τα είδη αυτά. Σκόπιμο είναι να δίδεται προτεραιότητα στα είδη που η κατάσταση διατήρησής τους είναι δυσμενής. 

4. Τα Μέρη καλούνται να αναλάβουν δράση ώστε να συνάψουν Συμφωνίες σχετικές με οποιονδήποτε πληθυσμό ή κάθε γεωγραφικά ξεχωριστό μέρος του πληθυσμού, κάθε είδους ή κάθε κατώτερης ταξινομικής μονάδας άγριων ζώων, άτομα των οποίων διασχίζουν περιοδικά ένα ή περισσότερα σύνορα εθνικής κυριαρχίας. 

5. 'Ενα αντίγραφο κάθε Συμφωνίας, που συνάπτεται σύμφωνα προς τις διατάξεις του άρθρου αυτού, θα διαβιβάζεται στη Γραμματεία. 

'Αρθρο 5

Κατευθυντήριες γραμμές για τη σύναψη Συμφωνιών

1. Αντικείμενο κάθε Συμφωνίας θα είναι να εξασφαλίσει την επαναφορά ή τη διατήρηση κάποιου αποδημητικού είδους σε ευνοϊκή κατάσταση διατήρησης. Κάθε Συμφωνία θα πρέπει να αφορά εκείνα τα θέματα διατήρησης ή διαχείρισης του αποδημητικού αυτού είδους, τα οποία επιτρέπουν την πραγματοποίηση αυτού του σκοπού. 

2. Κάθε Συμφωνία θα πρέπει να καλύπτει το σύνολο της ζώνης εξάπλωσης ορισμένου αποδημητικού είδους και να είναι ανοιχτή σε προσχώρηση όλων των Κρατών της ζώνης εξάπλωσης του είδους αυτού είτε είναι Μέρη της Σύμβασης αυτής είτε όχι. 

3. Κάθε Συμφωνία θα πρέπει, όταν αυτό είναι δυνατόν, να αφορά περισσότερα από ένα αποδημητικά είδη. 

4. Κάθε Συμφωνία θα πρέπει: 

α) να προσδιορίζει το αποδημητικό είδος το οποίο αποτελεί το αντικείμενό της, 

β) να περιγράφει τη ζώνη εξάπλωσης και την οδό αποδημίας του αποδημητικού αυτού είδους, 

γ) να προβλέπει ότι κάθε Μέρος θα καθορίσει την εθνική αρχή η οποία θα είναι επιφορτισμένη με την εκτέλεση της Συμφωνίας, 

δ) να καθιερώνει, εάν είναι αναγκαίο, τους κατάλληλους θεσμικούς μηχανισμούς, ώστε να προωθεί την επίτευξη των σκοπών της Συμφωνίας, να παρακολουθεί την αποτελεσματικότητα αυτών των μηχανισμών και να ετοιμάζει αναφορές για τη Διάσκεψη των Μερών, 

ε) να προβλέπει διαδικασίες για τη λύση των διαφορών, οι οποίες είναι δυνατόν να προκύψουν μεταξύ των Μερών της Συμφωνίας αυτής, 

στ) να απαγορεύει, τουλάχιστον, ως προς οποιοδήποτε αποδημητικό είδος που ανήκει στην τάξη των κητωδών, οποιαδήποτε απόληψη που δεν επιτρέπεται γι' αυτό το αποδημητικό είδος, σύμφωνα προς άλλη πολυμερή Συμφωνία, και να προβλέπει ότι τα Κράτη που δεν αποτελούν Κράτη της ζώνης εξάπλωσης του αποδημητικού αυτού είδους θα δύνανται να προσχωρήσουν στη Συμφωνία. 

5. Κάθε Συμφωνία, όταν αυτό αρμόζει και είναι δυνατόν, μπορεί να προβλέπει μεταξύ άλλων, και τα παρακάτω: 

α) περιοδικούς ελέγχους της κατάστασης διατήρησης του αποδημητικού είδους που αναφέρεται, καθώς και προσδιορισμό των παραγόντων οι οποίοι είναι σε θέση να βλάψουν αυτήν την κατάσταση διατήρησης, 

β) συντονισμένα σχέδια διατήρησης και διαχείρισης, 

γ) ερευνητικές εργασίες επί της οικολογίας και της δυναμικής των πληθυσμών του αποδημητικού αυτού είδους, αποδίδοντας ιδιαίτερη προσοχή στις αποδημίες του είδους αυτού, 

δ) ανταλλαγή πληροφοριών επί του αποδημητικού είδους που αναφέρεται και ειδικότερα πληροφοριών σχετικών προς τα αποτελέσματα της επιστημονικής έρευνας, καθώς και σχετικών στατιστικών στοιχείων, 

ε) διατήρηση και, όταν αυτό είναι αναγκαίο και δυνατόν, αποκατάσταση των οικοτόπων οι οποίοι είναι σημαντικοί για τη διατήρηση μίας ευνοϊκής κατάστασης διατήρησης, και προστασία των οικοτόπων αυτών από διαταραχές, συμπεριλαμβανομένου και του αυστηρού ελέγχου της εισαγωγής εξωτικών ειδών βλαπτικών για το εν λόγω αποδημητικό είδος και του ελέγχου εκείνων τα οποία έχουν ήδη εισαχθεί, 

στ) διατήρηση ενός δικτύου οικοτόπων κατάλληλων γι' αυτό το αποδημητικό είδος και ικανοποιητικά κατανεμημένων σε σχέση με τις οδούς αποδημίας, 

ζ) όπου αυτό είναι επιθυμητό, εξεύρεση νέων οικοτόπων κατάλληλων για το αποδημητικό αυτό είδος ή ακόμη επανεισαγωγή του αποδημητικού αυτού είδους σε κατάλληλους οικοτόπους, 

η) εξάλειψη, μέσα στα όρια του δυνατού ή αντιστάθμιση των δραστηριοτήτων και των εμποδίων τα οποία δυσχεραίνουν ή εμποδίζουν την αποδημία, 

θ) πρόληψη, μείωση ή έλεγχο των απορρίψεων στον οικότοπο του αποδημητικού αυτού είδους ουσιών βλαβερών για το αποδημητικό αυτό είδος, 

ι) μέτρα βασιζόμενα επί οικολογικών αρχών καλά θεμελιωμένων, που αποβλέπουν στην άσκηση ελέγχου και διαχείρισης των απολήψεων οι οποίες πραγματοποιούνται επί του αποδημητικού αυτού είδους, 

ια) καθιέρωση διαδικασιών για συντονισμό των ενεργειών για την καταστολή των παράνομων απολήψεων, 

ιβ) ανταλλαγή πληροφοριών σχετικά με σοβαρές απειλές προς το αποδημητικό αυτό είδος, 

ιγ) επείγουσες διαδικασίες που επιτρέπουν τη γρήγορη και σημαντική ενίσχυση των μέτρων διατήρησης, σε περίπτωση που η κατάσταση διατήρησης του αποδημητικού αυτού είδους θιγεί σοβαρά, 

ιδ) μέτρα που βοηθούν στο να καταστούν γνωστά στο κοινό τα περιεχόμενα και οι σκοποί της Συμφωνίας. 

'Αρθρο 6

Κράτη της ζώνης εξάπλωσης

1. Η Γραμματεία, χρησιμοποιώντας τις πληροφορίες τις οποίες δέχεται από τα Μέρη, κρατεί ενήμερο έναν κατάλογο των Κρατών της ζώνης εξάπλωσης των αποδημητικών ειδών που αναφέρονται στα Παραρτήματα Ι και ΙΙ. 

2. Τα Μέρη ενημερώνουν τη Γραμματεία για τα αποδημητικά είδη που αναφέρονται στα Παραρτήματα Ι και ΙΙ, ως προς τα οποία αυτά θεωρούνται Κράτη της ζώνης εξάπλωσης. Προς το σκοπό αυτόν δίνουν, μεταξύ άλλων, πληροφορίες για τα υπό τη σημαία τους πλοία, τα οποία, εκτός των ορίων της εθνικής τους κυριαρχίας, πραγματοποιούν απολήψεις επί των αποδημητικών ειδών που αναφέρονται και, εφόσον είναι δυνατόν, για τα μελλοντικά σχέδιά τους σχετικά με τις απολήψεις αυτές. 

3. Τα Μέρη τα οποία είναι Κράτη της ζώνης εξάπλωσης αποδημητικών ειδών που αναφέρονται στο Παράρτημα Ι ή στο Παράρτημα ΙΙ θα πληροφορούν τη Διάσκεψη των Μερών μέσω της Γραμματείας, τουλάχιστον έξι μήνες πριν από κάθε τακτική σύνοδο της Διάσκεψης, για τα μέτρα τα οποία λαμβάνουν για να εφαρμόσουν τις διατάξεις της Σύμβασης αυτής έναντι των ειδών αυτών. 

'Αρθρο 7

Διάσκεψη των Μερών

1. Η Διάσκεψη των Μερών αποτελεί το όργανο λήψης αποφάσεων της Σύμβασης αυτής. 

2. Η Γραμματεία συγκαλεί σύνοδο της Διάσκεψης των Μερών δύο χρόνια το αργότερο μετά τη θέση σε ισχύ της Σύμβασης αυτής. 

3. Στη συνέχεια η Γραμματεία συγκαλεί μέσα σε διαστήματα τριών το πολύ ετών τακτικές συνόδους της Διάσκεψης των Μερών, εκτός εάν η Διάσκεψη αποφασίσει διαφορετικά, και έκτακτες συνόδους της Διάσκεψης οποτεδήποτε, εφόσον το ένα τρίτο τουλάχιστον των Μερών το ζητήσει εγγράφως. 

4. Η Διάσκεψη των Μερών καταρτίζει τον οικονομικό κανονισμό της Σύμβασης αυτής και τον υποβάλλει σε τακτική αναθεώρηση. Η Διάσκεψη των Μερών σε κάθε τακτική σύνοδο εγκρίνει τον προϋπολογισμό της επόμενης χρήσης. Κάθε Μέρος συμμετέχει στον προϋπολογισμό, με συντελεστή ο οποίος θα καθορισθεί από τη Διάσκεψη. Ο οικονομικός κανονισμός, περιλαμβανομένων και των διατάξεων περί προϋπολογισμού και συντελεστή συμμετοχής, καθώς και οι τροποποιήσεις αυτού, υιοθετούνται με ομοφωνία των Μερών που είναι παρόντα και ψηφίζουν. 

5. Σε κάθε σύνοδο, η Διάσκεψη των Μερών προβαίνει σε έλεγχο της εφαρμογής της Σύμβασης αυτής και μπορεί ιδιαίτερα: 

α) να κάνει απολογισμό και αξιολόγηση της κατάστασης διατήρησης των αποδημητικών ειδών, 

β) να κάνει απολογισμό της προόδου στον τομέα της διατήρησης των αποδημητικών ειδών και ιδιαίτερα εκείνων τα οποία αναγράφονται στα Παραρτήματα Ι και ΙΙ, 

γ) να υιοθετεί κατάλληλες ρυθμίσεις και να παρέχει όλες τις απαραίτητες κατευθυντήριες οδηγίες προς το Επιστημονικό Συμβούλιο και τη Γραμματεία για την εκπλήρωση των καθηκόντων τους, 

δ) να δέχεται και να εξετάζει κάθε έκθεση που παρουσιάζεται από το Επιστημονικό Συμβούλιο, τη Γραμματεία, κάθε Μέρος ή κάθε όργανο που συγκροτείται σύμφωνα με μία Συμφωνία, 

ε) να απευθύνει συστάσεις προς τα Μέρη ώστε να βελτιώνουν την κατάσταση διατήρησης των αποδημητικών ειδών και να κάνει έλεγχο των προόδων, οι οποίες έχουν πραγματοποιηθεί από την εφαρμογή των Συμφωνιών, 

στ) στις περιπτώσεις κατά τις οποίες δεν έχει συναφθεί Συμφωνία, συνιστά τη σύγκληση συνόδων των Μερών τα οποία είναι Κράτη της ζώνης εξάπλωσης κάποιου αποδημητικού είδους ή ομάδας αποδημητικών ειδών, προκειμένου να συζητήσουν τα μέτρα τα οποία προορίζονται να βελτιώσουν την κατάσταση διατήρησης των ειδών αυτών, 

ζ) να κάνει συστάσεις προς τα Μέρη ώστε να βελτιωθεί η αποτελεσματικότητα της Σύμβασης αυτής, 

η) να αποφασίζει οποιοδήποτε συμπληρωματικό μέτρο, απαραίτητο για την πραγματοποίηση των σκοπών της Σύμβασης αυτής. 

6. Η Διάσκεψη των Μερών σε κάθε σύνοδό της θα ορίζει την ημερομηνία και τον τόπο της επόμενης συνόδου. 

7. Κάθε σύνοδος της Διάσκεψης των Μερών συντάσσει και υιοθετεί έναν εσωτερικό κανονισμό για την ίδια αυτή σύνοδο. Οι αποφάσεις της Διάσκεψης των Μερών λαμβάνονται με πλειοψηφία δύο τρίτων των παρόντων και ψηφιζόντων Μερών, εκτός από όπου προβλέπεται διαφορετικά στη Σύμβαση αυτήν. 

8. Ο Οργανισμός των Ηνωμένων Εθνών, οι εξειδικευμένες οργανώσεις αυτού, το Διεθνές Γραφείο Ατομικής Ενέργειας και κάθε Κράτος το οποίο δεν είναι Μέρος στη Σύμβαση αυτήν και, όσον αφορά κάθε Συμφωνία, το όργανο που ορίστηκε από τα Μέρη της Συμφωνίας, μπορούν να αντιπροσωπεύονται στις συνόδους της Διάσκεψης των Μερών ως παρατηρητές. 

9. Στις συνόδους της Διάσκεψης των Μερών μπορεί να αντιπροσωπευθεί με παρατηρητές, αφού ειδοποιήσει τη Γραμματεία για τις προθέσεις του, εκτός εάν το ένα τρίτο τουλάχιστον των Μερών αντιτίθεται, κάθε φορέας τεχνικά καταρτισμένος στον τομέα της προστασίας, της διατήρησης και της διαχείρισης των αποδημητικών ειδών και που μπορεί να είναι: 

α) διεθνής οργανισμός ή οργάνωση, κυβερνητικός ή μη κυβερνητικός, καθώς και εθνικός κυβερνητικός οργανισμός ή οργάνωση, 

β) εθνικός οργανισμός ή οργάνωση, μη κυβερνητικός, ο οποίος είναι αναγνωρισμένος για το σκοπό αυτόν από το Κράτος στο οποίο είναι εγκατεστημένος. 

Οι παρατηρητές αυτοί όταν γίνουν δεκτοί έχουν το δικαίωμα να λάβουν μέρος στη σύνοδο χωρίς ψήφο. 

'Αρθρο 8

Το Επιστημονικό Συμβούλιο

1. Η Διάσκεψη των Μερών, κατά την πρώτη σύνοδό της, συγκροτεί ένα Επιστημονικό Συμβούλιο το οποίο γνωμοδοτεί επί επιστημονικών θεμάτων. 

2. Κάθε Μέρος μπορεί να ορίσει έναν εμπειρογνώμονα ως μέλος του Επιστημονικού Συμβουλίου. Το Επιστημονικό Συμβούλιο περιλαμβάνει εξάλλου εμπειρογνώμονες, επιλεγμένους και ορισμένους ως μέλη από τη Διάσκεψη των Μερών. Ο αριθμός των εμπειρογνωμόνων, τα κριτήρια βάσει των οποίων γίνεται η επιλογή τους και η διάρκεια της εντολής τους προσδιορίζονται από τη Διάσκεψη των Μερών. 

3. Το Επιστημονικό Συμβούλιο συνέρχεται ύστερα από πρόσκληση της Γραμματείας, όταν το ζητήσει η Διάσκεψη των Μερών. 

4. Το Επιστημονικό Συμβούλιο συντάσσει τον εσωτερικό κανονισμό λειτουργίας του, υποκείμενο στην έγκριση της Διάσκεψης των Μερών. 

5. Η Διάσκεψη των Μερών αποφασίζει για τις αρμοδιότητες του Επιστημονικού Συμβουλίου, οι οποίες μεταξύ άλλων μπορούν να περιλαμβάνουν και τα εξής: 

α) να παρέχει επιστημονικές γνωμοδοτήσεις στη Διάσκεψη των Μερών, στη Γραμματεία, και ύστερα από έγκριση της Διάσκεψης των Μερών, σε κάθε όργανο δημιουργούμενο συμφώνως προς τις διατάξεις της Σύμβασης αυτής ή σύμφωνα προς τις διατάξεις μίας Συμφωνίας, καθώς επίσης σε οποιοδήποτε Μέρος, 

β) να προτείνει επιστημονική έρευνα, καθώς και συντονισμό της επιστημονικής έρευνας για τα αποδημητικά είδη, να αξιολογεί τα αποτελέσματα των ερευνητικών αυτών εργασιών για να διαπιστώσει την κατάσταση διατήρησης των αποδημητικών ειδών και να αναφέρει στη Διάσκεψη των Μερών αυτήν την κατάσταση διατήρησης, καθώς και τα μέτρα που μπορούν να τη βελτιώσουν, 

γ) να προτείνει στη Διάσκεψη των Μερών τα αποδημητικά είδη τα οποία πρέπει να περιληφθούν στα Παραρτήματα Ι και ΙΙ και να πληροφορεί τη Διάσκεψη των Μερών για τη ζώνη εξάπλωσης των ειδών αυτών, 

δ) να προτείνει στη Διάσκεψη των Μερών ειδικά μέτρα διατήρησης και διαχείρισης, τα οποία πρέπει να περιλαμβάνονται στις Συμφωνίες για τα αποδημητικά είδη, 

ε) να προτείνει στη Διάσκεψη των Μερών τα μέτρα τα οποία είναι κατάλληλα να επιλύσουν προβλήματα σχετικά με τις επιστημονικές πλευρές της εφαρμογής της Σύμβασης αυτής και ιδιαίτερα τα προβλήματα που αναφέρονται στους οικότοπους των αποδημητικών ειδών. 

'Αρθρο 9

Η Γραμματεία

1. Ιδρύεται Γραμματεία για τις ανάγκες της Σύμβασης αυτής. 

2. Κατά την έναρξη ισχύος της Σύμβασης αυτής ο Εκτελεστικός Διευθυντής του Προγράμματος των Ηνωμένων Εθνών για το Περιβάλλον φροντίζει να εξασφαλίσει τη Γραμματεία. Στο μέτρο και με τον τρόπο που κρίνεται κατάλληλο, θα μπορεί να ζητά τη συνδρομή κατάλληλων διεθνών ή εθνικών οργανισμών και οργανώσεων, κυβερνητικών ή μη κυβερνητικών, τεχνικά καταρτισμένων στον τομέα της προστασίας, της διατήρησης ή της διαχείρισης της άγριας πανίδας. 

3. Στην περίπτωση που το Πρόγραμμα των Ηνωμένων Εθνών για το Περιβάλλον δεν είναι πλέον σε θέση να παρέχει τη Γραμματεία, η Διάσκεψη των Μερών θα ενεργεί κατάλληλα για την εξασφάλιση της Γραμματείας με άλλο τρόπο. 

4. Οι αρμοδιότητες της Γραμματείας είναι οι εξής: 

α) i) Λαμβάνει τα απαραίτητα μέτρα για τη σύγκληση των συνόδων της Διάσκεψης των Μερών και προσφέρει τις απαραίτητες υπηρεσίες για τη λειτουργία των συνόδων αυτών, 

ii) λαμβάνει τα απαραίτητα μέτρα για τη σύγκληση του Επιστημονικού Συμβουλίου και προσφέρει τις απαραίτητες υπηρεσίες για τη λειτουργία των συνόδων αυτών. 

β) Διατηρεί σχέσεις με τα Μέρη, τους οργανισμούς οι οποίοι ιδρύονται σύμφωνα με τις Συμφωνίες και τους άλλους διεθνείς οργανισμούς οι οποίοι ενδιαφέρονται για τα αποδημητικά είδη, και ενθαρρύνει τις σχέσεις μεταξύ αυτών. 

γ) Προμηθεύεται από οποιαδήποτε κατάλληλη πηγή, εκθέσεις και άλλες πληροφορίες, οι οποίες θα διευκολύνουν τους στόχους και την εφαρμογή της Σύμβασης αυτής και λαμβάνει τα κατάλληλα μέτρα για να εξασφαλίσει τη διάδοση που τους αρμόζει. 

δ) Καλεί την προσοχή της Διάσκεψης των Μερών σε κάθε θέμα που έχει σχέση με τους σκοπούς της Σύμβασης αυτής. 

ε) Ετοιμάζει, για τη Διάσκεψη των Μερών, εκθέσεις για τις εργασίες της Γραμματείας και την εφαρμογή της Σύμβασης. 

στ) Καταρτίζει και δημοσιεύει τον κατάλογο των Κρατών της ζώνης εξάπλωσης όλων των αποδημητικών ειδών που είναι καταχωρημένα στα Παραρτήματα Ι και ΙΙ. 

ζ) Προωθεί τη σύναψη Συμφωνιών υπό την καθοδήγηση της Διάσκεψης των Μερών. 

η) Καταρτίζει και θέτει στη διάθεση των Μερών κατάλογο των Συμφωνιών και εάν το ζητήσει η Διάσκεψη των Μερών, δίνει οποιαδήποτε πληροφορία σχετική με τις Συμφωνίες. 

θ) Συντάσσει και δημοσιεύει κατάλογο των συστάσεων οι οποίες προτάθηκαν από τη Διάσκεψη των Μερών, σε εφαρμογή των υποπαραγράφων (ε), (στ), (ζ) της παρ. 5 του άρθρου 7, καθώς και των αποφάσεων οι οποίες λαμβάνονται σε εφαρμογή της υποπαραγράφου (η) της ίδιας παραγράφου. 

ι) Προμηθεύει στο κοινό πληροφορίες σχετικές με τη Σύμβαση αυτή και τους σκοπούς της. 

ια) Εκτελεί κάθε άλλη αρμοδιότητα που έχει ανατεθεί σε αυτή κατά τους όρους της Σύμβασης αυτής ή από τη Διάσκεψη των Μερών. 

'Αρθρο 10

Tροποποιήσεις της Σύμβασης

1. Η Σύμβαση αυτή μπορεί να τροποποιείται σε κάθε σύνοδο τακτική ή έκτακτη της Διάσκεψης των Μερών. 

2. Προτάσεις για τροποποιήσεις μπορούν να γίνουν από κάθε Μέρος. 

3. Το κείμενο κάθε πρότασης τροποποίησης που συνοδεύεται από εισηγητική έκθεση κοινοποιείται στη Γραμματεία τουλάχιστον εκατόν πενήντα ημέρες πριν από τη σύνοδο κατά την οποία πρόκειται να εξετασθεί και κοινοποιείται αμέσως από τη Γραμματεία προς όλα τα Μέρη. Κάθε παρατήρηση επί του κειμένου της τροποποίησης, από τα Μέρη, κοινοποιείται στη Γραμματεία τουλάχιστον εξήντα ημέρες πριν από την έναρξη των εργασιών της συνόδου. Η Γραμματεία, αμέσως μετά την εκπνοή της προθεσμίας αυτής, κοινοποιεί στα Μέρη όλες τις παρατηρήσεις τις οποίες έχει λάβει μέχρι την ημέρα εκείνη. 

4. Οι τροποποιήσεις γίνονται δεκτές κατά την πλειοψηφία των δύο τρίτων των Μερών που είναι παρόντα και ψηφίζουν. 

5. Κάθε τροποποίηση που γίνεται δεκτή τίθεται σε ισχύ, έναντι όλων των Μερών τα οποία την ενέκριναν, την πρώτη ημέρα του τρίτου μήνα, που ακολουθεί την ημερομηνία κατά την οποία τα δύο τρίτα των Μερών έχουν καταθέσει στο Θεματοφύλακα πράξη έγκρισης. 'Εναντι κάθε Μέρους το οποίο καταθέτει πράξη έγκρισης μετά την ημερομηνία κατά την οποία τα δύο τρίτα των Μερών έχουν καταθέσει πράξη έγκρισης, η τροποποίηση τίθεται σε ισχύ την πρώτη ημέρα του τρίτου μήνα μετά την κατάθεση της πράξης έγκρισης από το Μέρος αυτό. 

'Αρθρο 11

Τροποποιήσεις των Παραρτημάτων

1. Τα Παραρτήματα Ι και ΙΙ μπορεί να τροποποιούνται σε οποιαδήποτε σύνοδο, τακτική ή έκτακτη, της Διάσκεψης των Μερών. 

2. Κάθε Μέρος μπορεί να παρουσιάσει πρόταση τροποποίησης. 

3. Το κείμενο κάθε πρότασης τροποποίησης, που συνοδεύεται από εισηγητική έκθεση συνταγμένη βάσει των καλύτερων διαθέσιμων επιστημονικών δεδομένων, κοινοποιείται στη Γραμματεία τουλάχιστον εκατόν πενήντα ημέρες πριν από τη σύνοδο κατά την οποία θα εξετασθεί, και κοινοποιείται άμεσα από τη Γραμματεία στα Μέρη. Κάθε παρατήρηση επί του κειμένου της πρότασης τροποποίησης, που προέρχεται από τα Μέρη, κοινοποιείται στη Γραμματεία τουλάχιστον εξήντα ημέρες πριν από την έναρξη των εργασιών της συνόδου. Η Γραμματεία, αμέσως μετά την εκπνοή της προθεσμίας αυτής, κοινοποιεί στα Μέρη όλες τις παρατηρήσεις τις οποίες έχει λάβει μέχρι εκείνη την ημέρα. 

4. Οι τροποποιήσεις γίνονται δεκτές με πλειοψηφία των δύο τρίτων των Μερών που είναι παρόντα και ψηφίζουν. 

5. Η τροποποίηση των Παραρτημάτων τίθεται σε ισχύ έναντι όλων των Μερών, εκτός εκείνων τα οποία έχουν εκφράσει επιφύλαξη σύμφωνα με την παράγραφο 6 παρακάτω, ενενήντα ημέρες μετά τη σύνοδο της Διάσκεψης των Μερών κατά την οποία έγινε αποδεκτή. 

6. Κατά τη διάρκεια της προθεσμίας των ενενήντα ημερών, που προβλέπεται από την παράγραφο 5 παραπάνω, κάθε Μέρος μπορεί, με γραπτή γνωστοποίηση προς το Θεματοφύλακα, να διατυπώσει επιφύλαξη στην τροποποίηση αυτή. Η επιφύλαξη σε κάποια τροποποίηση μπορεί να ανακληθεί με γραπτή γνωστοποίηση προς το Θεματοφύλακα. Η τροποποίηση θα τεθεί σε ισχύ έναντι του Μέρους αυτού ενενήντα ημέρες μετά την ανάκληση της επιφύλαξης. 

'Αρθρο 12

Επιπτώσεις της Σύμβασης στις διεθνείς

Συμβάσεις και τις εθνικές νομοθεσίες

1. Καμία διάταξη της Σύμβασης αυτής δεν μπορεί να επηρεάσει την κωδικοποίηση και την κατάρτιση του δικαίου της θάλασσας από τη Συνδιάσκεψη των Ηνωμένων Εθνών επί του δικαίου της θάλασσας, η οποία συστήθηκε σε εφαρμογή του ψηφίσματος 2750 C (XXV) της Γενικής Συνέλευσης των Ηνωμένων Εθνών, ούτε και τις νόμιμες διεκδικήσεις και θέσεις, παρούσες ή μέλλουσες, οποιουδήποτε Κράτους, σχετικά με το δίκαιο της θάλασσας, καθώς και με τη φύση και την έκταση της παράκτιας αρμοδιότητας και της αρμοδιότητας την οποία ασκεί επί των υπό τη σημαία του πλοίων. 

2. Οι διατάξεις της παρούσας Σύμβασης δεν επηρεάζουν καθόλου τα δικαιώματα και τις υποχρεώσεις των Μερών που απορρέουν από κάθε υπάρχουσα Συνθήκη, Σύμβαση ή Συμφωνία. 

3. Οι διατάξεις της Σύμβασης αυτής δεν επηρεάζουν το δικαίωμα των Μερών να υιοθετούν αυστηρότερα μέτρα σχετικά με τη διατήρηση των αποδημητικών ειδών που αναφέρονται στα Παραρτήματα Ι και ΙΙ, ή να υιοθετούν μέτρα για τη διατήρηση ειδών που δεν αναγράφονται στα Παραρτήματα Ι και ΙΙ. 

'Αρθρο 13

Επίλυση διαφορών

1. Κάθε διαφορά, η οποία προκύπτει μεταξύ δύο ή περισσότερων Μερών της Σύμβασης αυτής, σχετικά με την ερμηνεία ή την εφαρμογή των διατάξεων αυτής, αποτελεί αντικείμενο διαπραγματεύσεων μεταξύ των ενδιαφερόμενων Μερών. 

2. Εάν η διαφορά αυτή δεν είναι δυνατόν να επιλυθεί με τον τρόπο που περιγράφεται στην παράγραφο 1, τα Μέρη μπορούν με κοινή συμφωνία, να υποβάλλουν τη διαφορά σε διαιτησία, ιδιαίτερα στη διαιτησία του Διαρκούς Διαιτητικού Δικαστηρίου της Χάγης, της διαιτητικής απόφασης έχουσας δεσμευτική ισχύ για τα Μέρη αυτά. 

'Αρθρο 14

Επιφυλάξεις

1. Οι διατάξεις της Σύμβασης αυτής δεν είναι δυνατόν να αποτελέσουν αντικείμενο γενικών επιφυλάξεων. Ειδικές επιφυλάξεις είναι δυνατόν να διατυπωθούν μόνο σε εφαρμογή των διατάξεων του άρθρου 11. 

2. Κάθε Κράτος ή κάθε Περιφερειακός Οργανισμός Οικονομικής Ολοκλήρωσης κατά την κατάθεση της πράξης κύρωσης, αποδοχής, έγκρισης ή προσχώρησης, μπορεί να διατυπώσει ειδική επιφύλαξη έναντι της αναγραφής οποιουδήποτε αποδημητικού είδους είτε στο Παράρτημα Ι είτε στο Παράρτημα ΙΙ είτε και στα δύο. Το Κράτος αυτό δεν θα θεωρείται Μέρος ως προς το αντικείμενο της επιφύλαξης μέχρι την εκπνοή προθεσμίας ενενήντα ημερών από την ημερομηνία κατά την οποία ο Θεματοφύλακας κοινοποιεί στα Μέρη την ανάκληση της επιφύλαξης αυτής. 

'Αρθρο 15

Υπογραφή

Η Σύμβαση αυτή θα παραμείνει ανοικτή στη Βόννη για υπογραφή από όλα τα Κράτη και από κάθε Περιφερειακό Οργανισμό Οικονομικής Ολοκλήρωσης μέχρι τις 22 Ιουνίου 1980. 

'Αρθρο 16

Κύρωση, αποδοχή, έγκριση

Η Σύμβαση αυτή υπόκειται σε κύρωση, αποδοχή ή έγκριση. Οι πράξεις κύρωσης, αποδοχής ή έγκρισης θα κατατίθενται στην Κυβέρνηση της Ομοσπονδιακής Δημοκρατίας της Γερμανίας η οποία τελεί χρέη Θεματοφύλακα. 

'Αρθρο 17

Προσχώρηση

Η Σύμβαση αυτή είναι ανοικτή για προσχώρηση σε όλα τα Κράτη και τους Περιφερειακούς Οργανισμούς Οικονομικής Ολοκλήρωσης οι οποίοι δεν την έχουν υπογράψει, ως τις 22 Ιουνίου 1980. Οι πράξεις προσχώρησης θα κατατίθενται στο Θεματοφύλακα. 

'Αρθρο 18

Θέση σε ισχύ

1. Η Σύμβαση αυτή τίθεται σε ισχύ την πρώτη ημέρα του τρίτου μήνα που ακολουθεί την ημερομηνία κατάθεσης της δέκατης πέμπτης πράξης κύρωσης, αποδοχής, έγκρισης ή προσχώρησης στο Θεματοφύλακα. 

2. 'Εναντι οποιουδήποτε Κράτους ή Περιφερειακού Οργανισμού Οικονομικής Ολοκλήρωσης που θα κυρώσει, αποδεχθεί ή εγκρίνει τη Σύμβαση αυτή ή που θα προσχωρήσει σε αυτήν μετά την κατάθεση της δέκατης πέμπτης πράξης κύρωσης, αποδοχής, έγκρισης ή προσχώρησης, η Σύμβαση αυτή τίθεται σε ισχύ την πρώτη μέρα του τρίτου μήνα που ακολουθεί την κατάθεση της πράξης κύρωσης, αποδοχής, έγκρισης ή προσχώρησης. 

'Αρθρο 19

Καταγγελία

Κάθε Μέρος μπορεί να καταγγείλει οποτεδήποτε τη Σύμβαση αυτή με γραπτή γνωστοποίηση που θα απευθύνεται στο Θεματοφύλακα. Η καταγγελία τίθεται σε ισχύ δώδεκα μήνες μετά τη λήψη της γνωστοποίησης αυτής από το Θεματοφύλακα. 

'Αρθρο 20

Θεματοφύλακας

1. Το πρωτότυπο κείμενο της Σύμβασης αυτής στη γερμανική, αγγλική, ισπανική, γαλλική και ρωσική, εξίσου αυθεντικό σε όλες τις γλώσσες, κατατίθεται στο Θεματοφύλακα, ο οποίος μεριμνά για την αποστολή επίσημων αντιγράφων όλων των κειμένων σε όλα τα Κράτη και σε όλους τους Περιφερειακούς Οργανισμούς Οικονομικής Ολοκλήρωσης οι 


Σελίδα 6247 μέχρι και Σελίδα 6250
είναι σε PDF 

δ) 'Εχουν ουσιαστικά προσόντα (κατάρτιση, ήθος κ.λπ.) για την εκτέλεση των καθηκόντων τους και ιδίως ικανότητα στη γρήγορη και διεισδυτική διάγνωση των προβλημάτων που παρουσιάζονται στις διάφορες φάσεις παραγωγής των έργων και στην αντικειμενική κριτική των λύσεων που δίνονται στα προβλήματα αυτά. Οι συνταξιούχοι του Δημοσίου δεν θα πρέπει να καλύπτουν ποσοστό του συνόλου των θέσεων των επιθεωρητών μεγαλύτερο του δεκαπέντε τοις εκατό (15%), ενώ το αντίστοιχο ποσοστό για τους Αξιωματικούς των Ενόπλων Δυνάμεων, ορίζεται σε έξι τοις εκατό (6%). 

3. Η ανάθεση καθηκόντων γίνεται κατά αποκλειστική απασχόληση με απόφαση του Υπουργού Περιβάλλοντος, Χωροταξίας και Δημόσιων 'Εργων, περίληψη της οποίας δημοσιεύεται στην Εφημερίδα της Κυβερνήσεως. Για υπαλλήλους, εκτός από αυτούς που υπηρετούν στο Υπουργείο Περιβάλλοντος, Χωροταξίας και Δημόσιων 'Εργων, απαιτείται κοινή απόφαση του Υπουργού Περιβάλλοντος, Χωροταξίας και Δημόσιων 'Εργων και του αρμόδιου Υπουργού ή του αρμόδιου οργάνου διοίκησης. Εφόσον για την ανάθεση καθηκόντων σε υπαλλήλους απαιτείται μετάθεσή τους, αυτή προηγείται της απόφασης ανάθεσης των καθηκόντων. Αν πρόκειται για συνταξιούχο, προηγείται πρόσκληση πρόσληψης μέσω του Τύπου και του Ενημερωτικού Δελτίου του Τ.Ε.Ε.. Η ανάθεση καθηκόντων Επιθεωρητή Δημόσιων 'Εργων σε δημοσίους υπαλλήλους Υπουργείων γίνεται για πενταετή θητεία που μπορεί να ανανεώνεται. Η ανάθεση καθηκόντων σε όλους τους άλλους γίνεται για τριετή θητεία που μπορεί να ανανεώνεται. Ανάκληση της ανάθεσης καθηκόντων πριν από τη λήξη της θητείας γίνεται μόνο για σπουδαίο λόγο ύστερα από αιτιολογημένη γνώμη του υπηρεσιακού συμβουλίου του αρμόδιου για τους υπαλλήλους της Γενικής Γραμματείας Δημόσιων 'Εργων του Υπουργείου Περιβάλλοντος, Χωροταξίας και Δημόσιων 'Εργων, ή ύστερα από αίτηση του Επιθεωρητή και αποδοχή της από τον Υπουργό Περιβάλλοντος, Χωροταξίας και Δημόσιων 'Εργων. 

4. Ανάθεση καθηκόντων των Επιθεωρητών Δημόσιων 'Εργων κατά τις διατάξεις του άρθρου αυτού μπορεί να γίνει σε πενήντα κατ' ανώτατο όριο υπαλλήλους ή αξιωματικούς των Ενόπλων Δυνάμεων χωρίς αύξηση των αντίστοιχων οργανικών θέσεων ή συνταξιούχους του Δημόσιου ή του ευρύτερου δημόσιου τομέα. Το πιο πάνω ανώτατο όριο του αριθμού των Επιθεωρητών Δημόσιων 'Εργων μπορεί να αυξηθεί με προεδρικό διάταγμα, που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημόσιων 'Εργων. 

5. Οι Επιθεωρητές Δημόσιων 'Εργων διατηρούν τη θέση από την οποία προέρχονται, σταδιοδρομούν, εξελίσσονται και ασφαλίζονται κανονικά στην υπηρεσία από την οποία προέρχονται και γενικά η υπηρεσία τους ως Επιθεωρητών θεωρείται για κάθε συνέπεια ως υπηρεσία στη θέση και την κατάσταση από την οποία προέρχονται, στην οποία και επανέρχονται αυτοδίκαια μετά τη λήξη ή τυχόν ανάκληση της θητείας τους. Για τη δυνατότητα εξέλιξης υπαλλήλου, στον οποίο ανατίθενται καθήκοντα Επιθεωρητών Δημόσιων 'Εργων, έχει εφαρμογή η διάταξη της παραγράφου 1 του άρθρου 8 του ν. 2576/1998 (ΦΕΚ 25 Α'). 

6. Οι Επιθεωρητές Δημόσιων 'Εργων που δεν έχουν την ιδιότητα του δημόσιου υπαλλήλου έχουν, κατά τη διάρκεια της θητείας τους, όλες τις υποχρεώσεις και ευθύνες και υπόκεινται στους περιορισμούς που προβλέπονται για τους δημοσίους υπαλλήλους. 

7. Το έργο της επιθεώρησης κατευθύνεται, παρακολουθείται, ελέγχεται και γενικά εποπτεύεται από Εποπτικό Συμβούλιο που απαρτίζεται από το Γενικό Γραμματέα της Γενικής Γραμματείας Δημόσιων 'Εργων του Υπουργείου Περιβάλλοντος, Χωροταξίας και Δημόσιων 'Εργων ως πρόεδρο και τρία μέλη Επιθεωρητές Δημόσιων 'Εργων, που ορίζονται από τον Υπουργό Περιβάλλοντος, Χωροταξίας και Δημόσιων 'Εργων και ασκούν τα καθήκοντά τους αυτά παράλληλα με το έργο της επιθεώρησης, το οποίο αναλαμβάνουν ως Επιθεωρητές Δημόσιων 'Εργων. Το Εποπτικό Συμβούλιο υποβάλλει στον Υπουργό Περιβάλλοντος, Χωροταξίας και Δημόσιων 'Εργων εξαμηνιαίες εκθέσεις για την πορεία και αποτελεσματικότητα της επιθεώρησης και προτείνει μέτρα για τη βελτίωση της αποτελεσματικότητας της επιθεώρησης και γενικά του ελέγχου. Ο Πρόεδρος του Εποπτικού Συμβουλίου ασκεί όλα τα προβλεπόμενα από τις ισχύουσες διατάξεις καθήκοντα προϊσταμένου των Επιθεωρητών Δημόσιων 'Εργων. Για τα καθήκοντα αυτά μπορεί να εξουσιοδοτεί γενικά ή ειδικά τα άλλα μέλη του Εποπτικού Συμβουλίου. 

8. Ο τρόπος διεξαγωγής των επιθεωρήσεων, οι υποχρεώσεις και τα καθήκοντα των Επιθεωρητών Δημόσιων 'Εργων κατά τη διενέργεια των επιθεωρήσεων, οι αντίστοιχες υποχρεώσεις των υπηρεσιών των φορέων κατασκευής των έργων, τα θέματα που σχετίζονται με την ανακοίνωση των αποτελεσμάτων της επιθεώρησης, οι απαραίτητοι όροι εχεμύθειας και χαρακτηρισμού του απορρήτου και γενικά κάθε θέμα, που σχετίζεται με τις βασικές και γενικές αρχές της επιθεώρησης και της αποτελεσματικότητας του ελέγχου, ρυθμίζεται με κανονισμό που προτείνεται από το Εποπτικό Συμβούλιο και εγκρίνεται από τον Υπουργό Περιβάλλοντος, Χωροταξίας και Δημόσιων 'Εργων. Οι Επιθεωρητές Δημόσιων 'Εργων βοηθούνται στο έργο τους από την αρμόδια για την επιθεώρηση των έργων οργανική μονάδα της Γενικής Γραμματείας Δημόσιων 'Εργων, που τους παρέχει την απαραίτητη διοικητική μέριμνα. 

9. Οι αρχές ή τα όργανα των φορέων του δημόσιου τομέα, που είναι αποδέκτες των εκθέσεων ή πορισμάτων επιθεώρησης δημόσιων έργων της ευθύνης τους, υποχρεούνται να πληροφορούν τον Υπουργό Περιβάλλοντος, Χωροταξίας και Δημόσιων 'Εργων και το Σ.Ε.Δ.Ε. για τα μέτρα που έλαβαν ή προτίθενται να λάβουν αν και εφόσον από την επιθεώρηση προκύπτει η ανάγκη λήψης μέτρων για την περαιτέρω εύρυθμη πορεία παραγωγής του έργου ή για τους υπεύθυνους της παραγωγής του. 

10. Οι αποδοχές και οι λοιπές οποιεσδήποτε παροχές των Επιθεωρητών Δημόσιων 'Εργων εξακολουθούν και κατά τη διάρκεια της θητείας τους να καταβάλλονται από τις υπηρεσίες ή τους φορείς από τους οποίους προέρχονται και σύμφωνα με τους ισχύοντες κάθε φορά για τους οικείους φορείς κανόνες. Κάθε άλλη νόμιμη αποζημίωση (υπερωριακής εργασίας κ.λπ.) καταβάλλεται από το Υπουργείο Περιβάλλοντος, Χωροταξίας και Δημόσιων 'Εργων. Οι διατάξεις της παρ. 3 του άρθρου 15 του ν. 2470/1997 (ΦΕΚ 40 Α') για τον καθορισμό των αποδοχών των οικονομικών επιθεωρητών έχουν ανάλογη εφαρμογή και για τις αποδοχές των Επιθεωρητών Δημόσιων 'Εργων. Με απόφαση των Υπουργών Οικονομικών και Περιβάλλοντος, Χωροταξίας και Δημόσιων 'Εργων ρυθμίζεται, αν απαιτείται, κάθε ζήτημα σχετικό με την εφαρμογή των διατάξεων της παραγράφου αυτής. 

11. Mε απόφαση του Υπουργού Περιβάλλοντος, Χωροταξίας και Δημόσιων 'Εργων, που δημοσιεύεται στην Εφημερίδα της Κυβερνήσεως, μπορεί να συνιστώνται Γραφεία του Σώματος Επιθεωρητών Δημόσιων 'Εργων στις έδρες των Περιφερειών του Κράτους. Με την απόφαση αυτή ρυθμίζεται κάθε σχετική λεπτομέρεια." 

'Αρθρο έκτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός εάν ορίζεται διαφορετικά στις επί μέρους διατάξεις, της δε Σύμβασης και των Παραρτημάτων της, που κυρώνονται, από την ολοκλήρωση των προϋποθέσεων των άρθρων 11 και 18 αυτής. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 00.06' λύεται η συνεδρίαση για σήμερα ημέρα Τετάρτη 28 Απριλίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων β) Ψηφοφορία επί των άρσεων ασυλίας σύμφωνα με την ειδική ημερήσια διάταξη και γ) νομοθετική εργασία, συζήτηση νομοσχεδίου, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                                        ΟΙ ΓΡΑΜΜΑΤΕΙΣ






 

















  




































  





















