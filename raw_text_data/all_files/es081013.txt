(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΣΤ΄
Δευτέρα 13 Οκτωβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
 Ανακοινώνεται ότι τη συνεδρίαση παρακολουθούν γελοιογράφοι από την Ελλάδα και από άλλες ευρωπαϊκές χώρες, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση των αναφορών και επικαίρων ερωτήσεων της Τρίτης 14 Οκτωβρίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Υγείας και Κοινωνικής Αλληλεγγύης, σχετικά με το Νοσοκομείο Κομοτηνής κ.λπ., σελ.
β) Προς τον Υπουργό Εθνικής Παιδείας και Θρησκευμάτων, σχετικά με τη διδασκαλία των ξένων γλωσσών στο ελληνικό εκπαιδευτικό σύστημα κ.λπ., σελ.
γ) Προς τον Υπουργό Δικαιοσύνης i) σχετικά με την ίδρυση Εφετείου στο Ηράκλειο κ.λπ., σελ.  
ii) σχετικά με την ίδρυση μόνιμης έδρας Εφετείου στη Χαλκίδα κ.λπ., σελ.
δ) Προς τον Υπουργό Εσωτερικών i) σχετικά με τα προβλήματα των μεταναστών στη χώρα μας κ.λπ., σελ.  
ii) σχετικά με την ανάπλαση της αγοράς της Κυψέλης κ.λπ., σελ.
5. Συζήτηση επερώτησης Βουλευτών του Λαϊκού Ορθόδοξου Συναγερμού προς τον Υπουργό Εσωτερικών, σχετικά με την έξαρση της εγκληματικότητας και την κυβερνητική αναποτελεσματικότητα, σελ.  

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΓΚΙΟΚΑΣ Ι., σελ.
ΛΥΚΟΥΡΕΝΤΖΟΣ Α., σελ.
ΝΑΚΟΣ Α., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΓΕΩΡΓΙΟΥ Γ. (Ν. Εύβοιας), σελ.
ΠΕΤΑΛΩΤΗΣ Γ., σελ.
ΠΛΕΥΡΗΣ Α., σελ.
ΠΡΩΤΟΥΛΗΣ Ι., σελ.
ΧΑΤΖΗΓΑΚΗΣ Σ., σελ.
ΧΗΝΟΦΩΤΗΣ Π.,

Β. Επί της επερώτησης:
ΑΪΒΑΛΙΩΤΗΣ Κ., σελ.
ΑΡΑΠΟΓΛΟΥ Δ., σελ.
ΒΕΛΟΠΟΥΛΟΣ Κ., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΩΡΓΙΑΔΗΣ Α., σελ.
ΓΚΙΟΚΑΣ Ι., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΜΑΡΚΟΓΙΑΝΝΑΚΗΣ Χ., σελ.
ΠΑΥΛΟΠΟΥΛΟΣ Π., σελ.
ΠΛΕΥΡΗΣ Α., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΧΗΝΟΦΩΤΗΣ Π., σελ.



     ΠΡΑΚΤΙΚΑ ΒΟΥΛΗΣ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΣΤ΄ 
     Δευτέρα 13 Οκτωβρίου 2008
     Αθήνα, σήμερα στις 13 Οκτωβρίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Γεώργιο Πεταλωτή, Βουλευτή Ροδόπης, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ηρακλείου κ. ΕΜΜΑΝΟΥΗΛ  ΣΤΡΑΤΑΚΗΣ  κατέθεσε αναφορά με την οποία  o Σύλλογος  Επαγγελματιών Κτηνοτρόφων Νομού Ηρακλείου  ζητεί τη βελτίωση των όρων εμπορίας στα προϊόντα της Κρητικής κτηνοτροφίας.
     2) Ο Βουλευτής Β΄ Αθηνών κ. ΓΡΗΓΟΡΙΟΣ ΨΑΡΙΑΝΟΣ κατέθεσε αναφορά με την οποία  η Πρωτοβουλία για τη διάσωση και αξιοποίηση του εργοστασίου της COLUMBIA ζητεί το  χαρακτηρισμό του συνόλου  των εγκαταστάσεων  του  πιο πάνω εργοστασίου  ως ιστορικού  χώρου.
     3) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Κοινότητα Ανάφης Νομού Κυκλάδων διαμαρτύρεται για την ελλιπή ακτοπλοϊκή της εξυπηρέτηση.
     4) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  το Τοπικό Συμβούλιο και η Επιτροπή Αγώνα Θεολόγου Ρόδου καταγγέλλει τη Δ.Ε.Η. για τη ρύπανση και υποβάθμιση της ευρύτερης περιοχής από τη λειτουργία του ΑΗΣ Σορωνής του Δήμου Καμείρου στη Ρόδο.
     5) Ο Βουλευτής Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ κατέθεσε αναφορά με την οποία  ο Δήμος Παρακαμπυλίων Νομού Αιτωλοακαρνανίας ζητεί άμεση οικονομική και τεχνική βοήθεια για την αποκατάσταση των  καταστροφών που υπέστη από τη νεροποντή στις 2/10/08.
     6) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε δημοσίευμα εφημερίδας με το οποίο ζητείται η καταβολή των δεδουλευμένων αποδοχών στους εργαζόμενους της Θεσσαλικής Εταιρίας Ψυχικής Υγείας Περίθαλψης και Αποκατάστασης.
     7) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Α΄ Αθηνών κ. ΛΙΑΝΑ ΚΑΝΕΛΛΗ  κατέθεσαν αναφορά με την οποία  η Δημοκρατική Συσπείρωση για τις λαϊκές ελευθερίες και την αλληλεγγύη διαμαρτύρεται για την εφαρμογή του ευρωτρομονόμου στην Ελλάδα.
     8) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Μούδρου Νομού Λέσβου ζητεί επιχορήγηση για την εκτέλεση έργων κατά της λειψυδρίας.
     9) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Α΄ Αθηνών κ. ΛΙΑΝΑ ΚΑΝΕΛΛΗ  κατέθεσαν αναφορά με την οποία  η Πανελλήνια Ένωση Αγωνιστών Εθνικής Αντίστασης και η Δημοκρατική συσπείρωση για τις λαϊκές ελευθερίες και την αλληλεγγύη διαμαρτύρεται για την καταγραφή εκδήλωσης της πιο πάνω Ένωσης από κάμερες παρακουλούθησης.
     10) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  το Δημοτικό Λιμενικό Ταμείο Λήμνου ζητεί τη χρηματοδότηση έργων υποδομής στο λιμένα Αγίου Νικολάου.
     11) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Α΄ Αθηνών κ. ΛΙΑΝΑ ΚΑΝΕΛΛΗ  κατέθεσαν αναφορά με την οποία  η Πανελλήνια Ένωση Αγωνιστών Εθνικής Αντίστασης  διαμαρτύρεται για την καταγραφή και παρακολούθηση εκδήλωσης της πιο πάνω Ένωσης.
     12) Ο Βουλευτής Χανίων κ. ΜΑΝΟΥΣΟΣ - ΚΩΝΣΤΑΝΤΙΝΟΣ ΒΟΛΟΥΔΑΚΗΣ κατέθεσε αναφορά με την οποία   ζητεί τη θεσμοθέτηση σύγχρονων προδιαγραφών κατασκευής και λειτουργίας των παιδικών χαρών.
     13) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Τοπική Ένωση Δήμων και Κοινοτήτων Νομού Κυκλάδων διαμαρτύρεται για τις συνεχείς αλλαγές των τιμολογίων των υλικών που χρησιμοποιούνται για την εκτέλεση έργων.
     14) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  η Κ. Κρεμαλής και Σία Ο.Ε. διαμαρτύρεται για τον περιορισμό των πεδίων επαγγελματικής ενασχόλησης των διπλωματούχων Χημικών Μηχανικών.
     15) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  ο Δικηγορικός Σύλλογος Ζακύνθου ζητεί την πρόσληψη μόνιμου προσωπικού στα δικαστήρια της Ζακύνθου και την κτηριακή αποκατάσταση του δικαστικού μεγάρου.
     16) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Μαγκώνης Γεώργιος, τέως υπάλληλος του Γ.Ν.Κ.Υ. Σητείας ζητεί να επισπευσθεί η διαδικασία συνταξιοδότησής του.
     17) Οι Βουλευτές Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  ο Σύλλογος Εκπαιδευτικών Πρωτοβάθμιας Εκπαίδευσης Νομού Κέρκυρας διαμαρτύρεται για τη διακοπή χορήγησης φαρμάκων στα μέλη του .
     18) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  ο Αντινομάρχης Κέρκυρας ζητεί χρηματοδότηση για την αντιμετώπιση των καταστροφών που υπέστη το οδικό δίκτυο του Νομού του.
     19) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύνδεσμος Φίλων Ελληνοαραβικού Πολιτισμού ζητεί να δοθούν από τους αρμόδιους απαντήσεις σε υποθέσεις καταστροφής και κλοπής αρχαιοτήτων.
     20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  η Ένωση Αξιωματικών Πυροσβεστικού Σώματος ζητεί την ικανοποίηση των οικονομικών, εργασιακών και θεσμικών αιτημάτων των εργαζομένων στο Πυροσβεστικό Σώμα.
     21) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  Συμβασιούχοι Δομών Απασχόλησης Κοινωφελούς Δημοτικής Επιχείρησης του Δήμου Πατρέων ζητούν τη συνέχιση της  λειτουργίας των δομών αυτών.
     22) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  ο Δήμος Σκάλας Νομού Λακωνίας ζητεί την αποζημίωση των εσπεριδοειδών της περιοχής για τη ζημιά που υπέστησαν εξαιτίας της ακαρπίας των δένδρων.
     23) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Αγροτικός Συνεταιρισμός Αεροδρομίου Άργους ζητεί την αποζημίωση των αγροτών της περιοχής για την απώλεια στην παραγωγή πορτοκαλιών και μανταρινιών,  εξαιτίας των καιρικών συνθηκών.
     24) Ο Βουλευτής Βοιωτίας κ. ΒΑΣΙΛΕΙΟΣ ΤΟΓΙΑΣ κατέθεσε αναφορά με την οποία  ο κ. Μπαμπαλούκας Ιωάννης,αμπελοκαλλιεργητή ζητεί την ένταξη του  στο πενταετές πρόγραμμα εκρίζωσης αμπελιών.
     25) Οι Βουλευτές Β΄ Πειραιώς κ. ΓΡΗΓΟΡΗΣ ΝΙΩΤΗΣ και Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσαν αναφορά με την οποία  ο κ. Βερβεράκης Κυριάκος, εργαζόμενος στην Καπνοβιομηχανία «ΠΑΠΑΣΤΡΑΤΟΣ ΑΒΕΣ» ζητεί να ληφθούν τα αναγκαία μέτρα για την ομαλή μεταφορά των εργαζομένων της εταιρίας  από τον Πειραιά, στο Εργοστάσιο του Ασπρόπυργου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 11122/22-4-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 55164/ΙΗ/12-5-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 11122/24-4-08, την οποία κατέθεσε ο Βουλευτής κ. Βασίλης Κεγκέρογλου αναφορικά με τη σχολική διαρροή στα εσπερινά γυμνάσια, και στο μέρος των αρμοδιοτήτων μας, σας γνωρίζουμε τα ακόλουθα:
     Η εκπαιδευτική πολιτική του ΥΠΕΠΘ συνίσταται αφενός στη διασφάλιση του δικαιώματος του κάθε μαθητή, ανεξάρτητα από φύλο ή καταγωγή, να έχει ανεμπόδιστη και ελεύθερη πρόσβαση στη γνώση και αφετέρου στην ανάδειξη της εκπαίδευσης ως αγαθού που όλοι οι νέοι μπορούν να απολαμβάνουν.
     Ειδικότερα, σε ό, τι αφορά τους εργαζόμενους μαθητές, το ΥΠΕΠΘ έχει υιοθετήσει σειρά μέτρων που εκτιμάται ότι συμβάλλουν στην πρόληψη και αντιμετώπιση του φαινομένου της διαρροής μαθητικού πληθυσμού, που στην πράξη συνδέεται με την εγκατάλειψη της υποχρεωτικής εκπαίδευσης, όπως:
     Ι. Η λειτουργία των εσπερινών γυμνασίων, στα οποία γίνονται δεκτοί εργαζόμενοι μαθητές, εφόσον έχουν συμπληρώσει το 140 έτος της ηλικίας τους (Ν.1566/85, άρθρο 5, παρ. 8).
     ΙΙ. Η φοίτηση των μαθητών των εσπερινών γυμνασίων, σε αντίθεση με τους μαθητές των άλλων τύπων σχολικών μονάδων, μπορεί να χαρακτηριστεί επαρκής με προσαύξηση του αριθμού των αδικαιολογήτων απουσιών τους κατά (30) τριάντα (Π.Δ.185/90), αναγνωρίζοντας τις δυσκολίες που οι μαθητές αυτοί αντιμετωπίζουν λόγω της εργασίας τους.
     ΙΙΙ. Η έγκριση και για τη φετινή χρονιά της λειτουργίας του Προγράμματος Ενισχυτικής Διδασκαλίας για τους μαθητές των Γυμνασίων που υστερούν σε συγκεκριμένους τομείς γνώσης. Κύριος στόχος του προγράμματος είναι η ένταξη των αδύνατων μαθητών στη μαθησιακή διαδικασία χωρίς πρόσθετη οικονομική επιβάρυνση για τις οικογένειες.
     IV. Η μείωση του αριθμού των διδασκόμενων μαθημάτων σε όλες τις τάξεις, σύμφωνα με το ισχύον ωρολόγιο πρόγραμμα (Υ.Α. 54529/Γ2/12-06-2005).
     Το ΥΠΕΠΘ αντιμετωπίζει με ευαισθησία τα ζητήματα των εργαζόμενων μαθητών και επεξεργάζεται προτάσεις για τη βελτίωση της μαθησιακής διαδικασίας καθώς και της λειτουργίας κάθε σχολικής μονάδας.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
     2. Στην με αριθμό 11347/6-5-08 ερώτηση του Βουλευτή κ. Φιλίππου Σαχινίδη δόθηκε με το υπ’ αριθμ. 59872/ΙΗ/14-5-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 11347/6-5-08, την οποία κατέθεσε ο Βουλευτής κ. Φίλιππος Σαχινίδης αναφορικά με τις ακαδημαϊκές βιβλιοθήκες, σας γνωρίζουμε τα ακόλουθα:
     Οι ακαδημαϊκές βιβλιοθήκες χρηματοδοτήθηκαν από το Επιχειρησιακό Πρόγραμμα «Εκπαίδευση και Αρχική Επαγγελματική Κατάρτιση» 2000-2006. Κύριες δράσεις που χρηματοδοτήθηκαν είναι:.
     - Η πλήρης λειτουργία του συλλογικού καταλόγου των ακαδημαϊκών βιβλιοθηκών με την οργάνωση της διοικητικής, τεχνικής και επιστημονικής υποδομής.
     - Η ανάπτυξη και υλοποίηση αυτόματου συστήματος διαδανεισμού 
     - Η υποστήριξη σύναψης συμφωνιών για συνδρομές σε ηλεκτρονικές πηγές και ηλεκτρονικά περιοδικά
     - Η ψηφιοποίηση λειτουργιών της μονάδας ολικής ποιότητας των ακαδημαϊκών βιβλιοθηκών 
     - Η υποστήριξη της λειτουργίας του ψηφιακού συστήματος καταχώρισης γκρίζας βιβλιογραφίας «ΑΡΤΕΜΙΣ»
     - Η δημιουργία κεντρικού συστήματος αναζήτησης πληροφοριών
     - Η επιμόρφωση του προσωπικού των βιβλιοθηκών
     - Η δημιουργία μονάδας Copyright Clearance
     Η Ευρωπαϊκή Επιτροπή στο πλαίσιο της διαβούλευσης για το Επιχειρησιακό Πρόγραμμα «Εκπαίδευση και Δια Βίου Μάθηση» της προγραμματικής περιόδου 2007-2013 θεωρεί μη επιλέξιμες τις δαπάνες για τα πάγια και λειτουργικά έξοδα των δράσεων και υποστηρίζει τη χρηματοδότηση πράξεων ιδίως καινοτομικού χαρακτήρα. Συνεπώς, μέσω του νέου Επιχειρησιακού Προγράμματος «Εκπαίδευση και Δια Βίου Μάθηση» είναι δυνατό να χρηματοδοτηθούν καινοτόμες εφαρμογές των ακαδημαϊκών βιβλιοθηκών. Επιπλέον, η Κυβέρνηση καταβάλλει όλες τις απαραίτητες προσπάθειες για τη συνέχιση της χρηματοδότησης των Ακαδημαϊκών Βιβλιοθηκών από το ΕΣΠΑ.
     Παράλληλα, μέσω του Επιχειρησιακού Προγράμματος «Ψηφιακή Σύγκλιση» θα υποστηριχθούν εξειδικευμένες εφαρμογές για την ανάπτυξη καινοτόμων τεχνολογικών δράσεων που έχουν εφαρμογή στην εκπαιδευτική διαδικασία, καθώς και στην ανάπτυξη ψηφιακών υπηρεσιών για παρεμβάσεις στην παιδεία. Επίσης, μέσω των ΠΕΠ προβλέπονται οι χρηματοδοτήσεις εξοπλισμών στην ανώτατη εκπαίδευση στις οποίες ενδεχομένως θα μπορούσαν να συμπεριληφθούν οι ακαδημαϊκές βιβλιοθήκες.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     3. Στην με αριθμό 416/9-7-08 ερώτηση των Βουλευτών κυρίων Άννας Φιλίνη και Νικολάου Τσούκαλη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/23-7-08 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με  αριθμ. πρωτοκόλλου 416/9.7.08 ερώτησης των Βουλευτών κ.κ. Άννα Φιλίνη και Νίκο Τσούκαλη και σύμφωνα με τα στοιχεία που έθεσαν υπόψη μας οι αρμόδιες Υπηρεσίες του Υπουργείου Πολιτισμού, σας γνωρίζουμε τα εξής:
     1. Από τα εκθέματα του Μουσείου της Ήλιδας μόνο ένας μικρός αριθμός, πήλινων κυρίως αντικειμένων, υπέστη ήσσονος σημασίας φθορά από πτώση ή μετακίνηση. Ειδικότερα, από τα 1100 περίπου εκθέματα του Μουσείου, υπέστησαν αναστρέψιμες φθορές τα 48.
     Η Πολιτική Ηγεσία του Υπουργείου επελήφθη άμεσα του θέματος σε συνεργασία με τη Ζ΄ Εφορεία Προϊστορικών και Κλασικών Αρχαιοτήτων. Ήδη, την ίδια την ημέρα του σεισμού, έγινε η καταγραφή των ζημιών από την αρμόδια Εφορεία, με πλήρη φωτογραφική τεκμηρίωση και συντάχθηκαν ειδικά δελτία για κάθε αρχαίο που είχε υποστεί φθορές. Επίσης, την ημέρα εκείνη εγκιβωτίστηκαν, για λόγους πρόληψης, όλα τα άθικτα ευρήματα του Μουσείου.
     Την επομένη του σεισμού τα βλαβέντα εκθέματα μεταφέρθηκαν στα εργαστήρια συντήρησης της Ζ΄ ΕΠΚΑ, στην Ολυμπία. Από τα 48 συνολικά αντικείμενα που έσπασαν, τα 37 μεταφέρθηκαν στην Ολυμπία για συντήρηση, ενώ τα 9 (πήλινα) συγκολλήθηκαν αυθημερόν, επί τόπου. Τα εναπομείναντα 2 λίθινα αντικείμενα συντηρήθηκαν επίσης στην Ήλιδα.
     Τις επόμενες ημέρες έγιναν αυτοψίες από συντηρητή λίθου και αρχιτέκτονα μηχανικό του ΥΠΠΟ με σκοπό την καταγραφή των φθορών στις προθήκες του Μουσείου.
     2. Η συντήρηση των βλαβέντων αντικειμένων έχει ήδη ολοκληρωθεί και εντός των επόμενων δυο ημερών θα έχει επίσης ολοκληρωθεί η επανέκθεση όλων των αρχαίων. Ως εκ τούτου, το Μουσείο θα αποδοθεί στο κοινό στο τέλος της τρέχουσας εβδομάδας. Σε αυτό θα παρουσιάζονται όλα τα εκθέματα στο σύνολό τους.
     3. Δεδομένης της σεισμικότητας της περιοχής, το Υπουργείο Πολιτισμού προχώρησε ήδη, από την επομένη του σεισμού, στις ακόλουθες ενέργειες, με σκοπό τη μελλοντική ασφάλεια των εκθεμάτων του Μουσείου Ήλιδος:
     - Συντηρήθηκαν άμεσα όλα τα βλαβέντα από το σεισμό αρχαία. 
     -Αντικαταστάθηκαν όλοι οι υαλοπίνακες των προθηκών.
     - Κατασκευάστηκαν ειδικές βάσεις σε όλα τα εκθέματα των προθηκών (περίπου 350 σε αριθμό)
     - Πραγματοποιήθηκε νέα αντισεισμική στήριξη στο άγαλμα του Ερμή.
     - Κατασκευάστηκαν νέες βάσεις για τη στήριξη των βαρέων λίθινων αντικειμένων.
     - Βελτιώθηκε η στήριξη των αρχιτεκτονικών μελών.
     Σημειώνεται, επιπρόσθετα, ότι' αρχιτέκτονας της Διεύθυνσης Μουσείων, Εκθέσεων και Εκπαιδευτικών Προγραμμάτων μετέβη στις 10 Ιουνίου στο Μουσείο της Ήλιδας, ενώ στις 19 Ιουνίου υπέβαλε την αναφορά του στο Γενικό Γραμματέα, όπου εκτός από την έκταση των ζημιών, πρότεινε και λύσεις για την περαιτέρω στεγανοποίηση των προθηκών, τον φωτισμό των εκθεμάτων αλλά και τον απαραίτητο οικονομικό προϋπολογισμό που απαιτείται για την ασφαλέστερη επανέκθεση των αντικειμένων του Μουσείου Ήλιδος.
     Ο Υπουργός
     ΜΙΧΑΛΗΣ ΛΙΑΠΗΣ»
     4. Στην με αριθμό 468/9-7-08 και 703/10-7-08 ερώτηση των Βουλευτών κυρίων Κων/νο Σπηλιόπουλο, Νικολάου Καραθανασόπουλου, Νικ. Μωραϊτη, Διαμάντω Μανωλάκου και Ιωάννου Γκιόκα δόθηκε με το υπ’ αριθμ. 1080907/34, 57/24-7-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση των με αριθ..πρωτ. 468/9.7.08 και 703/10.7.08 ερωτήσεων που κατέθεσαν οι Βουλευτές κ.κ. Κων/νος Σπηλιόπουλος, Νικ. Καραθανασόπουλος, Νικ. Μωραϊτης, Διαμ. Μανωλάκου και Γιάννης Γκιόκας σχετικά με το ανωτέρω θέμα, σας γνωρίζουμε τα εξής:
     Η Διεύθυνση Τεχνικών Υπηρεσιών και Στέγασης έστειλε τεχνικούς που πραγματοποίησαν αυτοψία στις 12.06.2008, στο κτίριο αποθηκών που προσωρινά εγκαταστάθηκε το Τελωνείο Πάτρας μετά το σεισμό της 8.6.2008, αποτύπωσαν την υπάρχουσα κατάσταση του κτιρίου και συνέταξαν τεχνική έκθεση με θέμα: «Έλεγχος επάρκειας υφιστάμενου κτιρίου αποθηκών Λιμένος Πατρών». Στη συνέχεια ζητήθηκε από τη Διεύθυνση Προσωπικού Τελωνείων η οργανική σύνθεση του Τελωνείου Πατρών και μόλις παρελήφθη, η ως άνω Διεύθυνση σε συνεργασία με τον προϊστάμενο του Τελωνείου προέβει στη σύνταξη κτιριολογικού προγράμματος του Τελωνείου Πατρών ώστε να καταγραφούν οι απαιτούμενοι για τη λειτουργία της εν λόγω Υπηρεσίας χώροι Παράλληλα προβαίνει στη σύνταξη σχεδίων της υπάρχουσας υποδομής του κτιρίου αποθηκών του Τελωνείου, ώστε λαμβάνοντας υπόψη τους ήδη διατιθέμενους χώρους γραφείων στο κτίριο, στη συνέχεια να προχωρήσει στη σύνταξη προκαταρκτικής μελέτης για τις απαραίτητες παρεμβάσεις αποκατάστασης και διαμόρφωσης του ακινήτου ώστε να είναι κατάλληλο για τη στέγαση της Υπηρεσίας.
     Οι ενέργειες αυτές γίνονται καθώς η άμεση εξεύρεση κτιρίου επιφάνειας της τάξης των 1.200 τετρ. μέτρων, κατάλληλα διαμορφωμένου για τη στέγαση του Τελωνείου Πατρών, που να διαθέτει και τον απαιτούμενο αύλειο χώρο, πλησίον ή στο χώρο του λιμένα Πατρών δεν ήταν δυνατή.
     Όπως προκύπτει από το «Δελτίο Επανελέγχου» του Υ.ΠΕ.ΧΩ.Δ.Ε.-Γ.Γ.Δ.Ε-Υ.Α.Σ το  κτίριο που στεγαζόταν το Τελωνείο μέχρι το σεισμό της 8.6.2008 είναι επισκευάσιμο και συνεπώς οι ζημιές είναι δυνατόν να αποκατασταθούν, η αρμοδιότητα όμως αυτή ανήκει στον ΟΛΠΑ Α.Ε και στο εποπτεύον Υπουργείο Εμπορικής Ναυτιλίας και Νησιωτικής Πολιτικής προς το οποίο κοινοποιούμε το παρόν με αντίγραφα των σχετικών ερωτήσεων για τα περαιτέρω.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     5. Στην με αριθμό 1334/15-7-08 ερώτηση του Βουλευτή κ. Περικλή Κοροβέση δόθηκε με το υπ’ αριθμ. 777/21-7-08 έγγραφο από τον Υφυπουργό Εξωτερικών η ακόλουθη απάντηση:
     «Είναι γεγονός, ότι η δημιουργία μουσουλμανικού νεκροταφείου για το Νομό Αττικής, δεν αποτελεί μόνο αναγκαιότητα και αίτημα των μουσουλμάνων συμπολιτών μας εδώ και πάρα πολλά χρόνια, αλλά και υποχρέωση της Ελληνικής Πολιτείας. Πρόκειται για υποχρέωση ανθρωπιάς, και όχι μόνο νομική υποχρέωση απορρέουσα, μεταξύ άλλων, και από διεθνείς συμβάσεις, των οποίων την τήρηση επιμελείται το Υπουργείο Εξωτερικών.
     Αν και το θέμα είναι πρωτίστως αρμοδιότητας άλλων Υπουργείων, και ειδικότερα ως προς το νομοθετικό και το διαχειριστικό του κομμάτι του Υπουργείου Εσωτερικών, και ως προς το χωροταξικό τού ΥΠΕΧΩΔΕ, με τα οποία το Υπουργείο Εξωτερικών συνεργάζεται αρμονικά, θα ήθελα να υπογραμμίσω ότι καταβάλλεται κάθε προσπάθεια, ώστε το ζήτημα να διευθετηθεί τάχιστα. Γι' αυτό, η πολιτική μας βούληση είναι ξεκάθαρη και δεδηλωμένη. Μέριμνά μας είναι μάλιστα η κάλυψη των αναγκών ταφής των μουσουλμάνων όχι μόνο της περιοχής του Νομού Αττικής, αλλά ολόκληρης της κεντρικής και νότιας Ελλάδας.
     Όλες οι εμπλεκόμενες υπηρεσίες, σε συνεργασία με την Εκκλησία της Ελλάδας, η οποία, ως ορθώς υπογραμμίζει ο Bουλευτής κ. Κοροβέσης, παραχωρεί τον κατάλληλο χώρο, συντονίζουν τις ενέργειές τους, ώστε να επιτευχθεί μια ρύθμιση που από άποψη νομική, χωροταξική και διαχειριστική θα επιτρέπει την ιδανικότερη διευθέτηση του ζητήματος στον συντομότερο χρόνο.
     Συγκεκριμένα, αναμένεται ότι, εντός διμήνου, θα ολοκληρωθεί η τοπογραφική αποτύπωση της περιοχής που προορίζεται για την δημιουργία του μουσουλμανικού νεκροταφείου. Παράλληλα, θα πραγματοποιηθεί η μεταφορά κυριότητας της περιοχής από την Εκκλησία της Ελλάδος στον αρμόδιο για το νεκροταφείο φορέα τοπικής αυτοδιοίκησης και θα έχουν δρομολογηθεί οι διαδικασίες του ΥΠΕΧΩΔΕ για την χωροθέτηση της έκτασης.
     Ο Υφυπουργός
     ΘΕΟΔΩΡΟΣ Π. ΚΑΣΣΙΜΗΣ»
     6. Στην με αριθμό 309/9-7-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 769/22-7-08 έγγραφο από τον Υφυπουργό Εξωτερικών η ακόλουθη απάντηση:
     «Το «Σώμα Επίλεκτων Μεταφραστών-Διερμηνέων» δεν ανήκει στους συνεργαζόμενους μέχρι σήμερα εξωτερικούς συνεργάτες-μεταφραστές του Υπουργείου Εξωτερικών. Πρόκειται για Σωματείο μεταφραστών-διερμηνέων.
     Το ως άνω σχέδιο για την επανασύσταση της Μεταφραστικής Υπηρεσίας δεν επιλαμβάνεται θεμάτων διερμηνείας.
     Το Σχέδιο Νόμου δεν αναγνωρίζει επαγγελματικά δικαιώματα- κάτι το οποίο δεν ανήκει στις αρμοδιότητες του Υπουργείου Εξωτερικών- καθορίζει όμως τις προϋποθέσεις για τον ορισμό ορκωτών μεταφραστών και την πρόσληψη στελεχών της Μεταφραστικής Υπηρεσίας του Υπουργείου Εξωτερικών, ώστε να διασφαλίζεται το κύρος και η ποιότητα των επισήμων μεταφράσεων.
     Οποιοσδήποτε δικαιούται να ασκεί το επάγγελμα του μεταφραστή στην ελεύθερη αγορά. Η διαδικασία, όμως, της επικύρωσης ως επίσημης μετάφρασης δεν είναι ταυτόσημη με την μετάφραση και είναι αποκλειστικό δικαίωμα της Ελληνικής Πολιτείας, παραχωρείται δε υπό προϋποθέσεις και υπόκειται σε έλεγχο.
     Η Ευρωπαϊκή Νομοθεσία δεν παραβιάζεται, το σχέδιο νόμου του Υπουργείου Εξωτερικών στηρίχτηκε σε μελέτη των όσων ισχύουν στην Ε.Ε. και στα Ηνωμένα Έθνη.
     Το σχέδιο νόμου επιχειρεί μια ομαλή μετάβαση των μεταφραστών και των νέων και των παλαιότερων, από την γραφομηχανή και το λεξικό σε σύγχρονους τρόπους και μεθόδους εργασίας (π.χ. την απαίτηση χρήσης Η/Υ, την χρήση μεταφραστικών μνημών, τον θεσμό της αναθεωρήσεως, την συνεργασία με το τμήμα ορολογίας κ.λπ.).
     Πανεπιστημιακά πτυχία απαιτούνται οπωσδήποτε για τους μονίμους υπαλλήλους μεταφραστές και μάλιστα πέραν της συγκεκριμένης γλώσσας και σε συγκεκριμένο θεματικό αντικείμενο.
     Τέλος, τα μέλη του Σωματείου «Σώμα Επίλεκτων Μεταφραστών» όχι μόνον δεν αποκλείονται, αλλά καλούνται, όπως και κάθε πολίτης που πληροί τις τυπικές προϋποθέσεις, να λάβουν μέρος στις διαγωνιστικές διαδικασίες με σκοπό τον εκσυγχρονισμό και την αναβάθμιση της μετάφρασης, την κατοχύρωση του επαγγέλματος του ορκωτού μεταφραστού και εφ’ όσον το επιθυμούν και πληρούνται οι προϋποθέσεις που ορίζει ο νόμος, την συνεργασία τους με την Μεταφραστική Υπηρεσία του Υπουργείου Εξωτερικών.
     Ο Υφυπουργός
     ΘΕΟΔΩΡΟΣ Π. ΚΑΣΣΙΜΗΣ»
     7. Στην με αριθμό 4084/9.1.08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 3551/ΙΗ/4.2.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4084/9-1-08 την οποία κατέθεσε η Βουλευτής κ. Σ. Μερεντίτη και στα θέματα της αρμοδιότητάς μας σας γνωρίζουμε τα ακόλουθα:
     Το ΥΠΕΠΘ σε θέματα πρόληψης και προαγωγής της υγείας των μαθητών εφαρμόζει προγράμματα Αγωγής Υγείας στις Σχολικές μονάδες Α/θμιας και Β/θμιας Εκπ/σης της χώρας.
     Έχει δημιουργήσει Δίκτυο Υπευθύνων Αγωγής Υγείας σε όλη την επικράτεια. Υπηρετούν 140 Εκπ/κοί αυξημένων προσόντων στις Δ/νσεις Α/θμιας και Β/θμιας Εκπ/σης που επιμελούνται την εφαρμογή των προγραμμάτων Αγωγής Υγείας.
     Μεταξύ των θεμάτων Αγωγής Υγείας περιλαμβάνονται:
     - Ναρκωτικά
     * Εξαρτησιογόνες ουσίες (κάπνισμα, αλκοόλ κ.α.)
     * Ψυχική υγεία-Διαπροσωπικές σχέσεις
     * Παραβατικότητα κ.α.
     Το ΥΠΕΠΘ έχει δημιουργήσει εκπαιδευτικό υλικό στις πιο πάνω θεματικές ενότητες, το οποίο έχει ως εξής:
     * «Στηρίζομαι στα πόδια μου» από το Κέντρο Εκπαίδευσης για την Πρόληψη της χρήσης ναρκωτικών και της Προαγωγής της Υγείας του Ερευνητικού Πανεπιστημιακού Ινστιτούτου Ψυχικής Υγιεινής (Ε.ΠΙ.Ψ.Υ.), για τα ηλικιακά επίπεδα 11 έως 14 και 15 έως 18 ετών σε 4.000 αντίτυπα.
     * «Προάγοντας την ψυχική και συναισθηματική υγεία» της Kathrine Weare και Gay Grey του Πανεπιστημίου Southampton και του τοπικού γραφείου της Παγκόσμιας Οργάνωσης Υγείας( Π.Ο.Υ.) σε μετάφραση από τις Εκδόσεις «Ελληνικά Γράμματα» σε 1.000 αντίτυπα.
     * «Οδηγός Αγωγής και Προαγωγής της Υγείας» από το Ινστιτούτο Υγείας του Παιδιού (ΙΥΠ) στις Εκδόσεις Ελληνικά Γράμματα σε 2.000 βιβλία και με τίτλο « Ή Ποτό ή Μοτό» σε 2.000 βιντεοκασέτες για το ηλικιακό επίπεδο 11 έως 14 ετών.
     * «Αλκόολ και Υγεία» της Συστέμα Πληροφορική σε 850 CD-ROM για το ηλικιακό επίπεδο 11 έως 14 ετών.
     * «Ο κήπος με τις 11 γάτες» από το Κέντρο Θεραπείας Εξαρτημένων Ατόμων (ΚΕΘΕΑ) σε 2.000 αντίτυπα.
     * «Ψυχική υγεία- Διαπροσωπικές σχέσεις» από το Ερευνητικό Πανεπιστημιακό Ινστιτούτο Ψυχικής Υγιεινής (ΕΠΙΨΥ), για το ηλικιακό επίπεδο 15 έως 18 ετών (Λύκεια) σε 5.000 πακέτα (κάθε πακέτο περιέχει 3 βιβλία).
     Το εκπαιδευτικό υλικό βρίσκεται στους Υπεύθυνους Αγωγής Υγείας και σε Σχολικές Μονάδες.
     Κάθε χρόνο πραγματοποιούνται περισσότερα από 6.000 προγράμματα στο πλαίσιο του Γ΄ΚΠΣ και των «Νομαρχιακών» προγραμμάτων.
     Το ΥΠΕΠΘ συνεργάζεται με ειδικούς Επιστημονικούς φορείς όπως:
     * το Υπουργείο Υγείας και Κοινωνικής Αλληλεγγύης
     * τον Οργανισμό Κατά των Ναρκωτικών (ΟΚΑΝΑ)
     * το Ερευνητικό Πανεπιστημιακό Ινστιτούτο Ψυχικής Υγιεινής (ΕΠΙΨΥ)
     * το Κέντρο Θεραπείας Εξαρτημένων Ατόμων (ΚΕΘΕΑ)
     * το Ινστιτούτο Υγείας του Παιδιού (ΙΥΠ)
     * το 18 ΑΝΩ και άλλους.
     Επίσης, το ΥΠΕΠΘ έχει ιδρύσει 60 Συμβουλευτικούς Σταθμούς Νέων (Σ.Σ.Ν.) σε όλες τις Διευθύνσεις Εκπαίδευσης.
     Έργο των Σ.Σ.Ν. είναι η πρόληψη της χρήσης Ναρκωτικών και Εξαρτησιογόνων Ουσιών, η δημιουργία Προγραμμάτων Ψυχικής Υγείας και η παροχή Συμβουλευτικής στην εκπαιδευτική κοινότητα.
     Σε κάθε Σ.Σ.Ν. προβλέπονται θέσεις για ένα (1) Παιδοψυχίατρο ή Ψυχίατρο, δύο (2) Ψυχολόγους και δύο (2) Κοινωνικούς Λειτουργούς
     Επίσης σας γνωρίζουμε ότι η Γενική Γραμματεία Νέας Γενιάς έχει θέσει ως προτεραιότητα της πολιτικής της, την υλοποίηση δράσεων που αφορούν στην πρόληψη, ενημέρωση και στήριξη των νέων κατά της μάστιγας των ναρκωτικών. Ταυτόχρονα στηρίζει ανάλογες πρωτοβουλίες άλλων φορέων τόσο σε εθνικό όσο και σε ευρωπαϊκό επίπεδο.
     Χαρακτηριστικό παράδειγμα αποτελεί η δράση της Γενικής Γραμματείας Νέας Γενιάς, που πραγματοποιείται σε συνεργασία με τη Μη Κυβερνητική Οργάνωση PRAKSIS και τιτλοφορείται: «ΠΡΩΤΑ ΡΩΤΑ».
     Η εκστρατεία εστιάζει στην ενημέρωση για θέματα χρήσης ναρκωτικών ουσιών, καπνίσματος, κατανάλωσης αλκοόλ, και προφύλαξης από Σεξουαλικώς Μεταδιδόμενα Νοσήματα. Η δράση αυτή υλοποιείται σε κεντρικό επίπεδο αλλά και στην περιφέρεια και συγκεκριμένα σε περιοχές όπου οι νέοι έχουν επιλέξει ως προορισμό για τις διακοπές τους. Πρόκειται για μια πρωτότυπη δράση, που απευθύνεται με άμεσο και πρωτοποριακό τρόπο στους νέους, μακριά από στερεοτυπικές αντιλήψεις του παρελθόντος και σεβόμενοι, την ανάγκη για διασκέδαση.
     Σχετικά με την περιγραφή της δράσης, ομάδες νέων εθελοντών, ανάμεσα στους οποίους υπάρχουν και άτομα με ιατρικές γνώσεις ταξιδεύουν για 40 ημέρες σε ολόκληρη τη χώρα, συγκεκριμένα στις Κυκλάδες, την Κω, τη Ρόδο, τα Χανιά, την Νότια Ελλάδα και τα Επτάνησα καθώς και στη Αττική; την Ηπειρωτική και Βόρεια Ελλάδα. Οι εθελοντές ενημερώνουν όλους τους νέους και φυσικά τους ανήλικους, στις ώρες του ελεύθερου χρόνου τους σε παραλίες, συναυλίες, φεστιβάλ νεολαίας. Στο πλαίσιο της δράσης διανέμεται ειδικά διαμορφωμένο ενημερωτικό υλικό και μοντέρνα αξεσουάρ, υπενθυμίζοντας την ανάγκη για ασφαλή διασκέδαση.
     Το πρόγραμμα «ΠΡΩΤΑ ΡΩΤΑ» θα συνεχιστεί και το 2008. Βάσει του σχεδιασμού του θα απευθυνθεί σε ακόμα περισσότερες πόλεις της ελληνικής περιφέρειας και θα διευρύνει τις συνεργασίες του και με άλλες Μη Κυβερνητικές Οργανώσεις. 
     Ταυτόχρονα, η Γενική Γραμματεία Νέας Γενιάς έχει προβλέψει και προγραμματίσει ένα πλέγμα δράσεων που θα ασχολείται με τις σύγχρονες εξαρτήσεις των νέων, συνεπώς και με τη μάστιγα των ναρκωτικών. Στόχος των δράσεων θα είναι η καταπολέμηση του εφησυχασμού και της άγνοιας, σε θέματα που αφορούν στην αύξηση του προβλήματος των εξαρτησιογόνων ουσιών, καθώς και η καλλιέργεια ενημερωμένων νέων, που θα γνωρίζουν και θα δρουν προληπτικά προστατεύοντας τον εαυτό τους και τους γύρω τους.
     Επίσης σας γνωρίζουμε ότι η Γενική Γραμματεία Νέας Γενιάς βρίσκεται πάντα σύμμαχος στις πρωτοβουλίες που υλοποιούνται από φορείς της Τοπικής Αυτοδιοίκησης, από άλλους κρατικούς φορείς ή από φορείς της Κοινωνίας των Πολιτών, που έχουν ως στόχο την πρόληψη, ενημέρωση και συμβουλευτική της νεολαίας κατά των ναρκωτικών ουσιών.
     Τέλος, η Γενική Γραμματεία Νέας Γενιάς, έχει να προτείνει ένα πλαίσιο δράσεων σε όλες τις νέες και τους νέους της χώρας, οι οποίες δίνουν τη δυνατότητα δημιουργικής αξιοποίησης του ελεύθερου χρόνου τους, ενίσχυσης της κινητικότητας και της ανταλλαγής εμπειριών με νέους άλλων χωρών της Ευρώπης, ενθάρρυνσης της καλλιτεχνικής τους έκφρασης, παρακίνησης της συμμετοχής τους στα κοινά, σύνδεσής τους με την αγορά εργασίας κ.τ.λ.. Ενδεικτικά, αναφέρονται οι δράσεις: ανταλλαγές νέων, εναλλακτικές μορφές τουρισμού, συμμετοχή στην Biennale Θυρίδες Νεανικής Επιχειρηματικότητας, Τοπικά Συμβούλια Νέων κ.τ.λ.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
     8. Στην με αριθμό 4458/15.1.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 6131/ΙΗ/4.2.08 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4458/15-1-08, την οποία κατέθεσε ο Βουλευτής κ. Μανόλης Σοφ. Στρατάκης σχετικά με τις κτιριακές ανάγκες του Σχολείου Ευρωπαϊκής Παιδείας στο Ν. Ηρακλείου, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/96).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ' Κ.Π.Σ.)
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
     Το έτος 2008 διετέθησαν ως προκαταβολή στο Νομό Ηρακλείου για οικόπεδα- μελέτες - κατασκευές 600.000,00 €, από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω της Ο.Σ.Κ Α.Ε..
     Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών.
     Σχετικά με το σχολείο Ευρωπαϊκής Παιδείας στο Ν. Ηρακλείου, η Δ/νση Προγραμματισμού της Νομαρχιακής Αυτοδιοίκησης Ηρακλείου, με σχετικό έγγραφό της, μας ενημέρωσε ότι ο Δήμος Ηρακλείου έχει αναλάβει την υποχρέωση για την παραχώρηση κατάλληλου οικοπέδου εντός των ορίων του Δήμου για την ανέγερση του εν λόγω σχολείου. Το ΥΠ.Ε.Π.Θ., θα προβεί στη χρηματοδότηση του έργου, αφού πρώτα οριστικοποιηθεί το οικόπεδο και ξεκινήσουν οι μελέτες. Η χρηματοδότηση θα γίνει μέσω της Ο.Σ.Κ Α.Ε. σταδιακά και ανάλογα με την πορεία εκτέλεσης των εργασιών.
     Τέλος, το ΥΠ.Ε.Π.Θ., έχοντας συνείδηση της ευθύνης του, θα φροντίσει, στο πλαίσιο των χρηματοοικονομικών δυνατοτήτων του, για τη χρηματοδότηση της Ν. Αυτ/σης Ηρακλείου, προκειμένου να εξελιχθεί ομαλά η πορεία εκτέλεσης όλων των απαραίτητων έργων σχολικής στέγης.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     
     9. Στην με αριθμό 4823/22.1.08 ερώτηση του Βουλευτή κ. Χρήστο Χαΐδο δόθηκε με το υπ’ αριθμ. 10261/ΙΗ/4.2.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4823/22-1-08, την οποία κατέθεσε ο Βουλευτής κ. Χρήστος Χάϊδος σχετικά με τα επαγγελματικά δικαιώματα των αποφοίτων Τμημάτων των Τεχνολογικών Ιδρυμάτων της χώρας μας, σας γνωρίζουμε τα ακόλουθα:
     Ι. Στο Συμβούλιο της Επικρατείας (ΣτΕ), εκκρεμούσε για δεκαετία η εκδίκαση προσφυγής του ΤΕΕ για ακύρωση του Π.Δ. 318/94 που αφορούσε στα επαγγελματικά δικαιώματα των ειδικοτήτων Μηχανικών Έργων Υποδομής, Μηχανικών Πολιτικών Δομικών Έργων και Τοπογράφων Μηχανικών. Το ΣτΕ, ενόψει έκδοσης αυτής της απόφασης, δεν επεξεργαζόταν κανένα σχέδιο Π.Δ. για επαγγελματικά δικαιώματα.
     Το Μάρτιο του έτους 2005, εκδόθηκε η αριθμ.678/2005 Απόφαση του ΣτΕ για το παραπάνω θέμα, η οποία ακύρωσε ουσιαστικά το Π.Δ. 318/1994 (ακύρωση της παρ. 2 του άρθρου 1). Κατόπιν τούτου, το ΥΠΕΠΘ έθεσε σε προτεραιότητα την έκδοση των επαγγελματικών δικαιωμάτων των πτυχιούχων Τμημάτων ΤΕΙ που εκκρεμούσαν για δεκαετίες.
     Ειδικότερα, συγκρότησε ανά τομέα Ειδικές Επιστημονικές Επιτροπές, προκειμένου να διαμορφώσουν εισηγήσεις για τα επαγγελματικά δικαιώματα, οι οποίες συζητούνται εν συνεχεία στο αρμόδιο κατά Νόμο όργανο, το Συμβούλιο Ανώτατης Τεχνολογικής Εκπαίδευσης του ΕΣΥΠ.
     ΙΙ. Στα ΤΕΙ της χώρας λειτουργούν συνολικά 93 ειδικότητες. Μέχρι σήμερα, έχουν εκδοθεί Προεδρικά Διατάγματα για καθορισμό των επαγγελματικών δικαιωμάτων για 59 ειδικότητες. Για 10 εξ αυτών, εξεδόθησαν τα επαγγελματικά δικαιώματα το έτος 2006.
     Συγκεκριμένα, εντός του προαναφερθέντος έτους, ολοκληρώθηκε η διαδικασία και εκδόθηκαν τα Προεδρικά Διατάγματα που καθορίζουν τα επαγγελματικά δικαιώματα των πτυχιούχων οκτώ (8) Τμημάτων της Σχολής Διοίκησης και Οικονομίας των ΤΕΙ (Π.Δ 174/06, ΦΕΚ 184Ά), καθώς και τα επαγγελματικά δικαιώματα των πτυχιούχων άλλων δύο Τμημάτων των ΤΕΙ και, ειδικότερα, του Τμήματος Σχεδιασμού και Παραγωγής Ενδυμάτων, καθώς και του Τμήματος Σχεδιασμού και Τεχνολογίας Ξύλου και Επίπλου (Π.Δ. 97/06, ΦΕΚ 98Ά).
     Για τα επαγγελματικά δικαιώματα των πτυχιούχων τεσσάρων (4) Τμημάτων της ΣΤΕΦ, λειτούργησαν ήδη τρεις (3) Επιστημονικές Επιτροπές, στις οποίες συμμετείχαν Καθηγητές του Πολυτεχνείου, Πανεπιστημίων και ΤΕΙ, καθώς και εκπρόσωποι και μέλη πολλών εμπλεκόμενων φορέων (όπως Τ.Ε.Ε, Ε.Ε.ΤΕ.Μ, Π.Ο.Μ.Η.Τ.Ε.Δ.Υ, ΥΠ.Ε.Χ.Ω.Δ.Ε), έχει γνωμoδoτήσει το ΣΑΤΕ και έχει ήδη λήξει ο σχετικός διάλογος με τους εμπλεκόμενους φορείς.
     Επίσης, το ΣΑΤΕ γνωμοδότησε για τα επαγγελματικά δικαιώματα των- πτυχιούχων έντεκα (11) Τμημάτων της Πληροφορικής των ΤΕΙ, ύστερα από ομόφωνο πόρισμα δύο Επιτροπών ενώ είναι έτοιμα για προώθηση και τα σχετικά σχέδια Π.Δ..
     Για τη διαμόρφωση εισήγησης για τα επαγγελματικά δικαιώματα των πτυχιούχων άλλων έξι (6) Τμημάτων (κυρίως της Σχολής Τεχνολογίας Γεωπονίας) καθώς και για τα επαγγελματικά δικαιώματα των πτυχιούχων δώδεκα (12) Τμημάτων της Σχολής Τεχνολογικών Εφαρμογών των ΤΕΙ, λειτουργούν ήδη Επιστημονικές Επιτροπές, τα πορίσματα των οποίων αναμένονται προκειμένου να εισαχθούν στο ΣΑΤΕ για γνωμοδότηση.
     ΙΙΙ. Αναφορικά με το Τμήμα Ανακαίνισης και Αποκατάστασης Κτιρίων, κρίνεται σκόπιμο να αναφερθεί ότι, με την αριθμ. 82094/Ε5/23-07 -2007 Υπουργική Απόφαση (ΦΕΚ 1388΄Β), καθορίστηκε το περιεχόμενο σπουδών του ως άνω Τμήματος των ΤΕΙ Πάτρας και Λάρισας. Το Περιεχόμενο Σπουδών περιλαμβάνει, κυρίως, το αντικείμενο σπουδών και την αποστολή του Τμήματος, τη δομή των σπουδών καθώς και τους γνωστικούς στόχους που ανταποκρίνονται στις απαιτήσεις του αντίστοιχου προς το Τμήμα επαγγέλματος.
     Τέλος, σας ενημερώνουμε ότι, με βάση το παραπάνω περιεχόμενο και το πρόγραμμα σπουδών, τα επαγγελματικά δικαιώματα των πτυχιούχων του Τμήματος Ανακαίνισης και Αποκατάστασης Κτιρίων τυγχάνουν επεξεργασίας και πρόκειται να εισαχθούν για γνωμοδότηση σε επόμενη συνεδρίαση της Ολομέλειας του ΣΑΤΕ .
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     10. Στην με αριθμό 4549/16.1.08 ερώτηση των Βουλευτών κύριων Μάρκου Μπόλαρη, Δημητρίου Βαρβαρίγου, Απόστολου Κατσιφάρα και Δημητρίου Ρέππα δόθηκε με το υπ’ αριθμ. 7340/ΙΗ/4.2.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4549/16-1-08, την οποία κατέθεσαν οι Βουλευτές κ.κ. Μάρκος Μπόλαρης, Δημήτρης Βαρβαρίγος, Απόστολος Κατσιφάρας και Δημήτρης Ρέππας σχετικά με τις μετεγγραφές φοιτητών και σπουδαστών, σας γνωρίζουμε τα ακόλουθα:
     Ο Ν. 3282/2004 παρέχει το δικαίωμα μετεγγραφής για λόγους οικονομικούς. Ειδικότερα:
     Δικαίωμα υποβολής αίτησης μετεγγραφής για οικονομικούς λόγους έχουν τα τέκνα των γονέων των οποίων ο μέσος όρος του συνολικού οικογενειακού εισοδήματος των τριών τελευταίων οικονομικών ετών δεν υπερβαίνει το ποσό των τριανταπέντε χιλιάδων ευρώ. Στις περιπτώσεις αυτές δικαίωμα υποβολής αίτησης για μετεγγραφή έχουν μόνο όσοι βρίσκονται στο τρίτο εξάμηνο σπουδών τους και εφόσον έχουν πετύχει στο Τμήμα προέλευσης σε όλα τα υποχρεωτικά και με επιλογή υποχρεωτικά μαθήματα των δύο πρώτων εξαμήνων του ενδεικτικού προγράμματος σπουδών ή σε ίσο τουλάχιστον αριθμό μαθημάτων του ατομικού προγράμματος σπουδών του υποψήφιου για μετεγγραφή φοιτητή ή σπουδαστή (παρ. 2 άρθρου 1 Ν.3282/2004).
     Σύμφωνα δε με τις διατάξεις της παρ. 3 του άρθρου 1 του Ν.3282/2004 οι μετεγγραφές για λόγους οικονομικούς δεν επιτρέπεται να ξεπερνούν σε ποσοστό 10% του αριθμού των εισακτέων στο Τμήμα υποδοχής. Ειδικά για τα Ιδρύματα του Λεκανοπεδίου Αττικής και του Νομού Θεσσαλονίκης το ποσοστό των μετεγγραφών αυτών δεν επιτρέπεται να ξεπερνά το 5%. Υπέρβαση του ποσοστού μετεγγραφής δεν επιτρέπεται σε καμία απολύτως περίπτωση. Αν υπάρχουν περισσότεροι υποψήφιοι με τις ίδιες προϋποθέσεις, προnγούνται τα τέκνα των οικογενειών που έχουν ένα τουλάχιστον αδελφό ή αδελφή που φοιτά σε Πανεπιστήμιο ή Τεχνολογικό Εκπαιδευτικό Ίδρυμα (Τ.Ε.Ι.) που βρίσκεται σε διαφορετική πόλη από τον τόπο μόνιμης κατοικίας των γονέων («τρία ή περισσότερα σπίτια») (Φ.5/122975/83/04 Υπουργική Απόφαση - ΦΕΚ 1687 τ.Β΄) εφόσον ο μέσος όρος του συνολικού οικογενειακού εισοδήματός τους δεν είναι μεγαλύτερος του ποσού των πέντε χιλιάδων ευρώ του μέσου όρου του συνολικού οικογενειακού εισοδήματος των άλλων υποψηφίων. Διευκρινίζεται ότι με τον όρο «υποψήφιοι με τις ίδιες προϋποθέσεις» νοούνται οι υποψήφιοι που βρίσκονται στο γ' εξάμηνο σπουδών, που έχουν επιτύχει στο Τμήμα προέλευσης σε όλα τα μαθήματα των δύο πρώτων εξαμήνων και των οποίων ο μέσος όρος του συνολικού οικογενειακού εισοδήματος των τριών τελευταίων ετών δεν υπερβαίνει το ποσό των 35.000 ευρώ. Αν υπάρχει ίσος μέσος όρος οικογενειακού εισοδήματος, για την αποφυγή της υπέρβασης, λαμβάνεται υπόψη η συνολική βαθμολογία που έχουν πετύχει οι υποψήφιοι στο Τμήμα προέλευσης. Αν και η συνολική βαθμολογία είναι ίδια, γίνεται κλήρωση μεταξύ των ισοδύναμων υποψηφίων από τη Γενική Συνέλευση του Τμήματος υποδοχής (παρ. 3 άρθρου 1 Ν.3282/2004).
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     11. Στην με αριθμό 4586/16.1.08 ερώτηση του Βουλευτή κ. Σπυρίδωνα-Άδωνι Γεωργιάδη δόθηκε με το υπ’ αριθμ. 7356/ΙΗ/5.2.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4586/16-1-08, την οποία κατέθεσε ο Βουλευτής κ. Σπυρίδων - Άδωνις Γεωργιάδης σχετικά με τις φοιτητικές εστίες, σας γνωρίζουμε τα ακόλουθα:
     Α. Το Εθνικό Ίδρυμα Νεότητας είναι Κοινωφελές Ίδρυμα - Νομικό Πρόσωπο Ιδιωτικού Δικαίου του Ευρύτερου Δημόσιου Τομέα, το οποίο εποπτεύεται από το ΥΠΕΠΘ, λειτουργεί δε ως επικουρικός φορέας σε θέματα φοιτητικής-σπουδαστικής μέριμνας. Αναλαμβάνει την ευθύνη λειτουργίας Φοιτητικών και Σπουδαστικών Εστιών, όταν καλείται από τα Πανεπιστήμια και τα ΤΕΙ με υπογραφή σχετικής σύμβασης, καθορίζοντας του όρους λειτουργίας τους.
     Στις ως άνω Φοιτητικές Εστίες στεγάζονται και σιτίζονται 7000 φοιτητές-σπουδαστές. Οι Εστίες λειτουργούν με βάση τον εσωτερικό κανονισμό λειτουργίας των φοιτητικών-σπουδαστικών εστιών του ΕΙΝ και δέχονται ως οικότροφους φοιτητές και σπουδαστές των Πανεπιστημίων και ΤΕΙ, παιδιά που προέρχονται από οικογένειες με χαμηλά εισοδήματα. Η επιλογή των φοιτητών-σπουδαστών, που πρόκειται να εισαχθούν στις ανάλογες ΦΕ-ΣΕ, γίνεται από την Εφορεία της αντίστοιχης Εστίας, τηρουμένων πάντοτε των κοινωνικών κριτηρίων που ορίζει ο κανονισμός. Σημειώνεται μάλιστα ότι εκτός των άλλων μελών, στη συγκρότηση της Εφορείας συμμετέχουν και δύο εκλεγμένοι οικότροφοι φοιτητές.
     Σύμφωνα με το άρθρο 8 του κανονισμού, στις Εστίες κατά προτεραιότητα εισάγονται οι οικότροφοι που εντάσσονται στις παρακάτω ειδικές κατηγορίες, με σειρά πρότασης ως ακολούθως:
     * Άτομα που προέρχονται από άπορες οικογένειες με μηδενικό εισόδημα 
     * Ορφανοί από δύο γονείς
     * Άτομα με ειδικές ανάγκες
     * Παιδιά πολύτεκνων οικογενειών
     * Παιδιά καταγόμενα από πυρόπληκτες περιοχές 
     * Άλλες κατηγορίες
     Σε περίπτωση που στην ίδια οικογένεια σπουδάζουν και άλλα αδέλφια, το δηλωθέν εισόδημα λαμβάνεται υπόψη μειωμένο κατά 15% για κάθε παιδί. Τονίζεται, επίσης, ότι σύμφωνα με σχετικές αποφάσεις του ΔΣ/ΕΙΝ παρέχεται δωρεάν διαμονή και σίτιση στους πολύτεκνους και πυρόπληκτους φοιτητές.
     Επισημαίνεται ότι στον τρόπο επιλογής των οικοτρόφων η παραβίαση των υφιστάμενων αντικειμενικών κριτηρίων δεν είναι εφικτή. Τα αποτελέσματα των αποφάσεων των Εφορειών Α' και Β' εξαμήνου, που αφορούν τις εισδοχές των οικοτρόφων, ανακοινώνονται σε όλους τους ενδιαφερόμενους με αναρτημένο πίνακα, μέσω του οποίου κοινοποιούνται τα ονοματεπώνυμα και η σειρά επιλογής των φοιτητών σε κάθε Εστία.
     Β. Ο προγραμματισμός κατασκευής και ανέγερσης νέων φοιτητικών εστιών για την κάλυψη των αναγκών του ερχόμενου ακαδημαϊκού έτους ανήκει στην αποκλειστική ευθύνη των Πανεπιστημιακών και Τεχνολογικών Ιδρυμάτων. Ήδη έχουν εκπονηθεί οι απαραίτητες μελέτες προκειμένου να καλυφθούν οι προσεχείς στεγαστικές ανάγκες του ενεργού φοιτητικού πληθυσμού των Πανεπιστημιακών Ιδρυμάτων.
     Τέλος, σύμφωνα με τις διατάξεις του Ν.3220/04 (ΦΕΚ 15 Α'), όπως συμπληρώθηκε και ισχύει, χορηγείται ετήσιο στεγαστικό επίδομα ίσο με 1.000,00 ευρώ στους προπτυχιακούς φοιτητές των Ανώτατων Εκπαιδευτικών Ιδρυμάτων που πληρούν τις προϋποθέσεις που απαιτούνται.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     12. Στην με αριθμό 4575/16.1.08 ερώτηση της Βουλευτού κ. Σοφίας Σακοράφα δόθηκε με το υπ’ αριθμ. 7349/ΙΗ/4.2.08 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4575/16-1-08, την οποία κατέθεσε η Βουλευτής κα Σοφία Σακοράφα σχετικά με τη διδασκαλία της Φυσικής Αγωγής σε όλες τις βαθμίδες εκπαίδευσης, σας γνωρίζουμε τα ακόλουθα:
     Α. Σύμφωνα με την αριθ.12/773/77094/Γ1/28-7-2006 (ΦΕΚ1139/ τ.Β΄/ 2006) Υπουργική Απόφαση με θέμα: «Αναμόρφωση ωρολογίων προγραμμάτων στο Δημοτικό Σχολείο», το μάθημα της Φυσικής Αγωγής διδάσκεται:
     Ι. σε όλες τις τάξεις του Δημοτικού Σχολείου δύο (2) ώρες την εβδομάδα.
     ΙΙ. Στο πρόγραμμα του Ολοήμερου σχολείου:
     α. για τις Α' και Β' τάξεις, διδάσκεται τέσσερις ώρες την εβδομάδα και αποτελεί υποχρεωτικό μάθημα και
     β. για τις Γ, ΔΊ Ε' και ΣΤ' τάξεις αποτελεί μάθημα επιλογής και διδάσκεται δύο ώρες (2) την εβδομάδα.
     ΙΙΙ. Στα Σχολεία που εφαρμόζεται το πρόγραμμα «Καλλιπάτειρα», στις Γ, Δ΄, Ε΄ και Στ΄ τάξεις, μία ώρα της Ευέλικτης Ζώνης διατίθεται για το εν λόγω πρόγραμμα.
     Β. Σύμφωνα με το Ωρολόγιο Πρόγραμμα του Γυμνασίου, που καθορίζεται με τη με αριθμ. 54530/Γ2 (ΦΕΚ 771/τ.Β΄/8-6-05) Υπουργική Απόφαση, το μάθημα της Φυσικής Αγωγής διδάσκεται 3 ώρες εβδομαδιαίως στην Α' Γυμνασίου, 3 ώρες στη Β' Γυμνασίου και 2 ώρες στη Γ΄ Γυμνασίου.
     Σύμφωνα με το Ωρολόγιο Πρόγραμμα του Γενικού Λυκείου, που καθορίζεται με τη με αριθ. 63447/Γ2 (ΦΕΚ 921/τ.Β΄/5-7-05)Υπουργική Απόφαση, το συγκεκριμένο μάθημα διδάσκεται:
- στην Α΄ Τάξη 2 ώρες εβδομαδιαίως στο πρώτο τετράμηνο και 1 ώρα στο δεύτερο τετράμηνο 
- στη Β΄ Τάξη 2 ώρες την εβδομάδα καθ' όλη τη διάρκεια του σχολικού έτους 
- στη Γ΄ Τάξη 1 ώρα εβδομαδιαίως καθ' όλη τη διάρκεια του σχολικού έτους.
     Γ. Το ΥΠΕΠΘ, μέσω της αρμόδιας Διεύθυνσης Φυσικής Αγωγής, καταγράφει, αξιολογεί και προγραμματίζει ύστερα από συνεργασία με το Παιδαγωγικό lνστιτούτο, τα Γραφεία Φυσικής Αγωγής των Νομαρχιών, τις Ομοσπονδίες, τη Γενική Γραμματεία Αθλητισμού και άλλα Υπουργεία, θέματα σχετικά με την επίτευξη της καλύτερης δυνατής λειτουργίας της Φυσικής Αγωγής.
     Ήδη μελετάται η θεσμοθέτηση επιπλέον ωρών γυμναστικής στα σχολεία, καθώς και η εισαγωγή της στην προσχολική ηλικία. Όπως επιστημονικά τεκμηριώνεται, η τακτική σωματική άσκηση βελτιώνει την ψυχική και σωματική υγεία, συμβάλει θετικά στη μαθησιακή διαδικασία και είναι ο σημαντικότερος παράγοντας στην αναχαίτιση της παιδικής παχυσαρκίας και στην αποβολή ανθυγιεινών συνηθειών από το σημερινό τρόπο ζωής.
     Επιπλέον, η Φυσική Αγωγή στα σχολεία, με την παιδαγωγική της σημασία, διαδραματίζει ενεργό ρόλο στην καταπολέμηση διακρίσεων ρατσισμού, ξενοφοβίας και βίας. 
     Στα καινούργια βιβλία για το μάθημα της Φυσικής Αγωγής, που εκδόθηκαν για πρώτη φορά και αφορούν τόσο στην Πρωτοβάθμια όσο και στη Δευτεροβάθμια Εκπαίδευση, υπάρχουν κεφάλαια που αναφέρονται στη σύνδεση της άσκησης με την υγεία και στη δια βίου άσκηση, δίνοντας έμφαση σε ένα μοντέλο «αθλητικής αγωγής με πρωταρχικό σκοπό να αναπτύξει στους μαθητές την κουλτούρα της συμμετοχής σε αθλήματα». Σε αυτό το μοντέλο οι μαθητές μαθαίνουν να συμμετέχουν σε αθλήματα, αλλά και να συντονίζουν και να διευθύνουν τις αθλητικές τους εμπειρίες. Παράλληλα, στα βιβλία των εκπαιδευτικών -ιδιαίτερα στο βιβλίο «Φυσική Αγωγή Α΄ Γυμνασίου» - παρουσιάζονται σχετικά πλάνα μαθημάτων συμμετοχής σε αθλήματα, έτσι ώστε οι καθηγητές Φυσικής Αγωγής να μπορούν να προεκτείνουν την εφαρμογή τους. Ενισχυτικά, πραγματοποιήθηκαν τα δύο τελευταία χρόνια επιμορφώσεις των καθηγητών Φυσικής Αγωγής πάνω στα νέα εκπαιδευτικά πακέτα που για πρώτη φορά εντάχθηκαν στην εκπαιδευτική διαδικασία. Έτσι το μάθημα της Φυσικής Αγωγής, αποκτώντας τα δικά του βιβλία (σύνολο δέκα), αναβαθμίζεται και ισχυροποιείται συμβάλλοντας και στον εξορθολογισμό του συστήματος Φυσικής Αγωγής στα σχολεία.
     Η Ελλάδα καθίσταται πλέον από τις ελάχιστες χώρες που έχουν, τόσο για εκπαιδευτικούς όσο και για μαθητές, βιβλίο για το μάθημα της Φυσικής Αγωγής.
     Στο θέμα του αθλητικού υλικού και εγκαταστάσεων υπάρχει συνεργασία με τον Ο.Σ.Κ, σύμφωνα με τις ανάγκες των σχολείων της χώρας.
     Αναγνωρίζοντας το ζωτικό κοινωνικό ρόλο που διαδραματίζουν οι αθλητικοί σύλλογοι στις τοπικές κοινότητες η αρμόδια Διεύθυνση του ΥΠΕΠΘ επιλέγει για τα Τμήματα Αθλητικής Διευκόλυνσης Τ.Α.Δ/Ε.Τ.Α.Δ μαθητές και καθηγητές Φυσικής Αγωγής με συγκεκριμένες Υπουργικές Αποφάσεις και δημιουργεί νέες θέσεις εργασίας (1104 αναπληρωτές και 99 μόνιμοι καθηγητές Φυσικής Αγωγής για το σχολικό έτος 2007-08). Ήδη ισχύει η αριθ.891/2000/Γ4 Υπουργική Απόφαση για την λειτουργία των Τ.Α.Δ/Ε.Τ.Α.Δ. και η αριθ.36682/Γ4/2000 Υπουργική Απόφαση για την επιλογή καθηγητών Φυσικής Αγωγής που διδάσκουν στα εν λόγω σχολεία.
     Επιπλέον, οι σχολικές αθλητικές δραστηριότητες διέπονται από την αριθ.112843/Γ4/14-10-05 Υπουργική Απόφαση (Φ.Ε.Κ 1497/τ.Β'/1-11-05 ), η οποία τροποποιείται ανάλογα με τις προτάσεις των ομοσπονδιών. Η κατάκτηση νίκης στους εν λόγω αγώνες τυγχάνει ευεργετημάτων που απορρέουν από τις διατάξεις του Ν 2725/99, ενώ αξιοσημείωτη και με διακρίσεις - που παρατίθενται στους συνημμένους πίνακες- είναι η συμμετοχή της χώρας μας σε παγκόσμια σχολικά πρωταθλήματα ως μέλους της Διεθνούς Ομοσπονδίας Σχολικού Αθλητισμού (I.S.F).
     Δ. Το ΥΠ.Ε.Π.Θ. ,αξιολογώντας το ρόλο και τη σημασία της διδασκαλίας της Φυσικής Αγωγής, έχει ήδη ενσωματώσει το μάθημα της Φυσικής Αγωγής στο εκπαιδευτικό έργο των Τ.Ε.Ι.. Με αυτόν τον τρόπο αναγνωρίζεται και η σπουδαιότητα όσων αποτυπώνονται στο ψήφισμα της 13ης Νοεμβρίου 2007 του Ευρωπαϊκού Κοινοβουλίου στο Στρασβούργο με τίτλο «ο ρόλος του Αθλητισμού στην Εκπαίδευση» (2007/2086 (ΙΝΙ)) και, ειδικότερα, ότι ο αθλητισμός διαδραματίζει σημαντικό ρόλο στη δια βίου μάθηση και ότι πρέπει να μπορούν να μετέχουν σε αθλητικές δραστηριότητες σπουδαστές όλων των ηλικιών.
     Ειδικότερα, σύμφωνα με το άρθρο 18 του Ν.1404/1983, όπως αυτό αντικαταστάθηκε και ισχύει με το άρθρο 4 του Ν. 2916/2001, ορίζεται ότι: «σε κάθε ΤΕΙ συνιστάται Κέντρο Ξένων Γλωσσών και Φυσικής Αγωγής (Κ.Ξ.Γ.Φ.Α.), το οποίο αποτελεί εκπαιδευτική μονάδα επιπέδου τμήματος Τ.Ε.Ι. και υπάγεται στο Συμβούλιο του Τ.Ε.Ι.»
     Επομένως, η προώθηση του αθλητισμού και ως διαδικασία απόκτησης σωματικής και ψυχικής υγείας αποτελεί μέρος του εκπαιδευτικού έργου και των Τεχνολογικών Εκπαιδευτικών Ιδρυμάτων.
     Ε. Τέλος, σας γνωρίζουμε ότι έχουν ζητηθεί σχετικά με το θέμα στοιχεία από τα Πανεπιστήμια, προκειμένου να σας ενημερώσουμε.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     13. Στην με αριθμό 4272/11.1.08 ερώτηση του Βουλευτή κ. Νάσου Αλευρά δόθηκε με το υπ’ αριθμ. 5478/ΙΗ/4.2.08 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4272/11-1-08, την οποία κατέθεσε ο Βουλευτής κ. Νάσος Αλευράς σχετικά με τα κατασκευαζόμενα έργα από τον ΟΣΚ, σας γνωρίζουμε τα ακόλουθα:
     1. Ως προς τα χρονοδιαγράμματα:
     - Ο χρόνος προκήρυξης των διαγωνισμών ορίζεται από τις διατάξεις του άρθρου 4 του Π.Δ. 609/85.
     - Ο χρόνος σύναψης των συμβάσεων εξαρτάται από την τυχόν ύπαρξη ενστάσεων, τη διαβίβαση ή μη του σχετικού φακέλου δημοπράτησης στο Ελεγκτικό Συνέδριο (για τα έργα προϋπολογισμού ύψους άνω του 1.000.000,00 ευρώ). Με το πέρας όλων των διαδικασιών καλείται ο ανάδοχος από τον ΟΣΚ όπως σε διάστημα 10 ημερών προσκομίσει όλα τα δικαιολογητικά για την υπογραφή της σύμβασης.
     - Ο χρόνος περαίωσης ορίζεται από τον ΟΣΚ σύμφωνα με το ύψος προϋπολογισμού. Ενδεικτικά ως εύλογος χρόνος για έργα προϋπολογισμού 1.000.000,00 ευρώ ορίζεται η χρονική περίοδος των 310 ημερολογιακών ημερών από την ημερομηνία υπογραφής της συμβάσεως, για έργα προϋπολογισμού 2.000.000,00 ευρώ η περίοδος των 460 ημερολογιακών ημερών, για έργα προϋπολογισμού 3.000.000,00 ευρώ η περίοδος των 650 ημερολογιακών ημερών, κλπ..
     2. Αναφορικά με τα έργα ΣΔΙΤ:
     - Για το έργο ΣΔΙΤ 1 (κατασκευή Σχολικών Μονάδων στην Αττική) η υπηρεσία παροχής Χρηματοοικονομικού, Νομικού και Τεχνικού Συμβούλου, προϋπολογισμού 1.500.000,00 ευρώ (χωρίς ΦΠΑ) κατ' ανώτατο όριο, κατακυρώθηκε στη σύμπραξη των εταιρειών Εθνική Τράπεζα της Ελλάδος ΑΕ, Grant Solutions Ανώνυμη Εταιρεία Παροχής Ολοκληρωμένων Συμβουλευτικών Υπηρεσιών, Grant Thornton UΚ LLΡ, W.S. Atkins International LTD & Δικηγορικό Γραφείο Μ. & Π. Μπερνίτσα, με συμβατική δέσμευση ολοκλήρωσης των υπηρεσιών διάρκειας 18 μηνών και αμοιβή καταβαλλόμενη περιοδικά με βάση την πρόοδο του έργου συνολικού ύψους 1.100.000,00 ευρώ (χωρίς ΦΠΑ). Η σύμβαση εγκρίθηκε κατά τον προσυμβατικό έλεγχο από το Ελεγκτικό Συνέδριο.
     - Η διαδικασία επιλογής έγινε με Δημόσιο ανοικτό διαγωνισμό.
     - Από τον ΟΣΚ καταβάλλεται κάθε δυνατή προσπάθεια για την επίσπευση των σχετικών διαδικασιών για την υλοποίηση του Προγράμματος ΣΔΙΤ και σας γνωρίζουμε επίσης ότι βρίσκεται σε εξέλιξη η διαδικασία επιλογής Συμβούλου για τα έργα ΣΔΙΤ 2 & ΣΔΙΤ 3.
     Ο Υπουργός
     ΕΥΡΥΠΙΔΗΣ ΣΤΥΛΙΑΝΙΔΗΣ»)
    ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 14 Οκτωβρίου 2008. 
    Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 440/8.9.2008 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Μεταφορών και Επικοινωνιών, σχετικά με καθυστερήσεις στην έναρξη λειτουργίας του Οδοντωτού σιδηροδρόμου.
      2. Η με αριθμό 1086/14.7.2008 ερώτηση της Ε΄ Αντιπροέδρου της Βουλής και  Βουλευτού του Κομμουνιστικού Κόμματος Ελλάδας  κ. Βέρας Νικολαΐδου προς τον Υπουργό Εθνικής Παιδείας και Θρησκευμάτων, σχετικά με  την αντιμετώπιση του κτηριακού προβλήματος στα σχολεία του Δήμου Νίκαιας.
      3. Η με αριθμό 4399/8.9.2008  ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων λειτουργίας των σχολικών βιβλιοθηκών.
    Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
    1. Η με αριθμό 222/9.7.2008 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης,  σχετικά με το χρονοδιάγραμμα της πλήρους ανάπτυξης του δυναμικού και λειτουργίας του Αττικού Πανεπιστημιακού Νοσοκομείου.
    ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Η πρώτη με αριθμό 84/6.10.2008 επίκαιρη ερώτηση του Πανελλήνιου Σοσιαλιστικού Κινήματος κ. Γεωργίου Πεταλωτή προς τον Υπουργό Υγείας και Κοινωνικής Αλληλεγγύης, σχετικά με το Νοσοκομείο Κομοτηνής κ.λπ..
    Η επίκαιρη ερώτηση του κυρίου συναδέλφου έχει ως εξής:
    «Η Κομοτηνή, έδρα ευρωπαϊκής περιφέρειας, αντιμετωπίζει τη γενικευμένη κυβερνητική αδιαφορία όσον αφορά το νοσοκομείο της. Κατευνάζει την κοινή γνώμη με τη θολή εξαγγελία της κατασκευής του απαραίτητου νέου νοσοκομείου ενώ αδιαφορεί χαρακτηριστικά για την υποστελέχωσή του. 
    Ειδικά για το θέμα της έλλειψης προσωπικού του νοσοκομείου είναι ενδεικτικά της κατάστασης η καθυστέρηση θέσπισης νέου οργανισμού προσωπικού, η χαρακτηριστική έλλειψη προσωπικού και τα εξοντωτικά, παράλογα ωράρια των εργαζομένων  στις βάρδιες, η κατάχρηση της απασχόλησης δοκίμων εργαζομένων απόκτησης εργασιακής εμπειρίας. Το κλίμα αυτό επιδεινώθηκε με την αμφισβητούμενης νομιμότητας πρόσφατη μετάταξη νοσηλευτριών ΤΕ του νοσοκομείου σε διοικητικές υπηρεσίες  του Υπουργείου Παιδείας.
    Ο φάκελος αναμόρφωσης του παλαιού οργανισμού του νοσοκομείου (1986) απεστάλη ήδη προς έγκριση στις αρμόδιες υπηρεσίες του Υπουργείου Υγείας και το θέμα βρίσκεται σε στάδιο επεξεργασίας, ωστόσο δεν υπάρχει κάποια δέσμευση για την ολοκλήρωση της σχετικής διαδικασίας.
    Ερωτάται ο κύριος Υπουργός:
    1.Πότε θα ανανεωθεί ο Οργανισμός του Νοσοκομείου Κομοτηνής και αν υπάρχει συγκεκριμένος προγραμματισμός αποκατάστασης των ελλείψεων τακτικού προσωπικού που αντιμετωπίζει;
    2.Ποιο είναι το λεπτομερές χρονοδιάγραμμα κατασκευής και παράδοσης του νέου νοσοκομείου και αν και πού έχουν δεσμευθεί οι απαραίτητοι πόροι»;
    Στην επίκαιρη ερώτηση θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, το Σισμανόγλειο Νοσοκομείο Κομοτηνής, πράγματι έχει τη δική του πορεία, τη δική του ιστορία, μια ιστορία προσφοράς στην ευρύτερη περιοχή. Αποτελείται βασικά από δύο, όπως πολύ καλά ξέρετε, κύριε συνάδελφε, κτήρια, ένα κτήριο της δεκαετίας του ’20 και ένα πολυώροφο κτήριο της δεκαετίας του ’60. Κάποια στιγμή αποφασίζεται το Νοσοκομείο Κομοτηνής, επειδή δεν μπορεί να ανταποκριθεί στις σύγχρονες απαιτήσεις για παροχή υπηρεσιών υγείας υψηλού επιπέδου, να εκσυγχρονιστεί, να βελτιωθούν οι υποδομές του για να μπορέσει να προσφέρει καλύτερα τις υπηρεσίες. Έτσι και εντάσσεται στο πρόγραμμα «ΥΓΕΙΑ-ΠΡΟΝΟΙΑ» του επιχειρησιακού προγράμματος «ΑΝΑΤΟΛΙΚΗ ΜΑΚΕΔΟΝΙΑ-ΘΡΑΚΗ 2000-2006». Αυτό γίνεται περίπου το 2002 και στο τέλος του 2003 προκηρύσσεται η μελέτη για την κατασκευή, τον εκσυγχρονισμό περισσότερο των υπαρχουσών δομών του Νοσοκομείου Κομοτηνής.
    Η προκήρυξη αυτής της μελέτης γίνεται από τη Νομαρχιακή Αυτοδιοίκηση Ροδόπης και εδώ εμφανίζεται και το πρώτο λάθος στην όλη διαδικασία, αφού φορέας του έργου είναι το νοσοκομείο και κατ’ επέκταση του Υπουργείο Υγείας. Επομένως δεν θα έπρεπε να είναι από την πλευρά της Νομαρχιακής Αυτοδιοίκησης η προκήρυξη αυτής της μελέτης. Πέραν, όμως, από αυτό, η όλη διαδικασία πάσχει και σε άλλα σημεία. Διαπιστώνεται ένα μικρό χρονικό διάστημα μετά το τέλος του 2003, όπου γίνεται η δημοπράτηση της μελέτης, ότι τα κτήρια του νοσοκομείου στερούνται οικοδομικής άδειας και επιπλέον υπάρχει κατά τις εκτιμήσεις σοβαρό πρόβλημα στατικότητας, μια μελέτη η οποία ανετέθη στο Δημοκρίτειο Πανεπιστήμιο Θεσσαλονίκης και συγκεκριμένα στην πολυτεχνική σχολή, προκειμένου να έχουμε και από εκεί τις ενδείξεις για τη δυνατότητά του. Διαπιστώνονται επίσης αδυναμίες στην πληρωμή της μελέτης, η οποία δεν υπήρχε και ακόμη η έλλειψη μελέτης περιβαλλοντικών επιπτώσεων καθιστούσε αδύνατη τη συνέχιση εκπόνησης της μελέτης αυτής. Έτσι ματαιώνεται οριστικά η εκπόνηση της μελέτης και παραμένει στο στάδιο της προμελέτης, χωρίς και αυτή να ολοκληρώνεται, διότι και για την προμελέτη δεν υπήρχαν οι ανάλογες πιστώσεις. Αρχίζει έκτοτε μια προσπάθεια αναζήτησης λύσης. Καταλήγει τέλος το 2006 να τροποποιηθεί ο προσανατολισμός ανακατασκευής του νοσοκομείου με τη δημιουργία μιας καινούργιας πτέρυγας, αλλά και πάλι αναζητείται ο τρόπος χρηματοδότησης της μελέτης ή προμελέτης, ώστε να μπορεί να ενταχθεί σε οποιοδήποτε επιχειρησιακό πρόγραμμα.
    Βρίσκεται η λύση της προγραμματικής σύμβασης και επιβεβαιώνεται αυτό σε μια σύσκεψη τον Ιούλιο του 2008 στην οποία συμμετείχα και εγώ από πλευράς Υπουργείου Υγείας, όπου αποφασίζεται η σύναψη προγραμματικής σύμβασης ανάμεσα στη Νομαρχιακή Αυτοδιοίκηση, στη διοίκηση του Νοσοκομείου Κομοτηνής και στην Περιφέρεια, έτσι ώστε να μπορέσει να ξεπεραστεί το πρόβλημα της χρηματοδότησης, αφού είχαν εξασφαλιστεί οι ανάλογοι πόροι από το Νοσοκομείο Κομοτηνής.
    Αυτήν τη στιγμή βρισκόμαστε στη διερεύνηση της νομιμότητας της υλοποίησης αυτής της προγραμματικής σύμβασης, διότι οι προφορικές συζητήσεις φέρνουν σε δυσκολία υλοποίησης αυτής της προγραμματικής σύμβασης, αφού από την πλευρά του Ελεγκτικού Συνεδρίου ελέγχεται η όλη νομιμότητα σ’ αυτήν τη διαδικασία. 
    Αν δεν υπάρξει θετική απάντηση σε αυτό, έχουμε την εναλλακτική λύση μέσω της Δ.ΕΠ.Α.ΝΟ.Μ. την εκπόνηση της μελέτης, με σκοπό να ενταχθεί το έργο μετά στην τέταρτη προγραμματική σύμβαση.
    Θα απαντήσω στη συνέχεια, αφού τοποθετηθείτε, με περισσότερα στοιχεία, για να δω και τη σκέψη σας, κύριε συνάδελφε.
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει τώρα ο ερωτών Βουλευτής κ. Πεταλωτής.
    ΓΕΩΡΓΙΟΣ ΠΕΤΑΛΩΤΗΣ: Κύριε Υπουργέ, πραγματικά θα συμφωνούσα εν μέρει με αυτά που είπατε. Το ιστορικό του Νοσοκομείου Κομοτηνής σαφώς και το γνωρίζουμε και το γνωρίζω. Εν μέρει έχετε δίκιο. Και πραγματικά σήμερα θα περίμενα να ακούσω ότι αναγνωρίζοντας το πρόβλημα, θα καλέσετε να βρούμε μια λύση όλοι μαζί.
      Το θέμα είναι ότι σ’ αυτήν τη συνάντηση του Ιουλίου που έγινε υπό τον κ. Αβραμόπουλο στο γραφείο του διατυμπανίστηκε με τον πλέον πανηγυρικό τρόπο τόσο στα αθηναϊκά όσο και στα τοπικά μέσα -υπήρχε μάλιστα και βίντεο το οποίο προβλήθηκε και εκεί αγανακτούν οι κάτοικοι, οι πολίτες της Ροδόπης- ότι κατασκευάζεται επιτέλους νέο Νοσοκομείο Κομοτηνής. Εσείς μας είπατε τα γνωστά και μας είπατε ότι προσπαθείτε να βρείτε τρόπους γραφειοκρατικούς έτσι ώστε αυτή η προμελέτη που έγινε από τη Νομαρχία Ροδόπης, η οποία λέτε ότι δεν είναι και αρμόδια και συμφωνώ ότι δεν είναι αρμόδια, αλλά επιτέλους κάποιος έπρεπε να ξεκινήσει με αυτό που λέγεται Νοσοκομείο Κομοτηνής, να βρείτε για να χρηματοδοτηθεί.
      Από εκεί και πέρα, τα ερωτήματα τα οποία έθεσα στην επίκαιρη ερώτησή μου είναι σαφή και δυστυχώς δεν απαντώνται. Πέρα από την προμελέτη, υπάρχει μία πλήρης εγκατάλειψη του παλιού Νοσοκομείου Κομοτηνής -και αυτό το γνωρίζουν δυστυχώς όσοι νοσηλεύονται- δημιουργώντας μία τεράστια καχυποψία στους πολίτες της Ροδόπης, που και για το μικρό περιστατικό καταφεύγουν δυστυχώς στο Πανεπιστημιακό Νοσοκομείο Αλεξανδρούπολης. Δεν υπάρχει μαγνητικός τομογράφος, τα ασθενοφόρα στερούνται φυσικά συνοδών, οι συνοδοί είναι συγγενείς, στερούνται κλιματιστικών, μεγαλώνουν οι ελλείψεις στο προσωπικό. 
      Σε ερώτηση που υπέβαλα στο Υπουργείο μου απαντάτε ότι εργάζονται και με τα προγράμματα «STAGE», αυτό το απαράδεκτο καθεστώς πλέον που έχει καταντήσει. Δηλαδή, μπορούμε να διανοηθούμε να νοσηλεύονται ασθενείς και να έρχονται παιδιά από τα «STAGE» και να προσπαθούν να τους νοσηλεύσουν; Το προσωπικό μειώνεται. Στην ερώτησή μου υπάρχει σαφής αναφορά και θα ήθελα να απαντηθεί πώς έγιναν αυτές οι τρεις μετατάξεις. Είναι άμεση ανάγκη να προσληφθούν τριάντα νοσηλεύτριες, οι δε γιατροί μέχρι και την Παρασκευή έκαναν στάση εργασίας με 95%, γιατί πλέον τα ωράριά τους είναι θανατηφόρα. Το μεγαλύτερο ποσοστό των νοσηλευτριών έχει να πάρει άδεια εδώ και τρία χρόνια. 
      Επιτέλους, η Κομοτηνή είναι έδρα περιφέρειας της Ευρωπαϊκής Ένωσης και χρειάζεται μία καλύτερη αντιμετώπιση από την πλευρά της πολιτείας. Μάλιστα, σε μία απάντηση που δώσατε σε άλλο συνάδελφο Βουλευτή για το ίδιο θέμα μιλάτε και για Σ.Δ.Ι.Τ.. Να μας ξεκαθαρίσετε εάν αυτό το Νοσοκομείο, το έρμο, της Κομοτηνής το τόσο ταλαιπωρημένο, θα κατασκευασθεί μέσω της Δ.ΕΠ.Α.ΝΟ.Μ. ή με Σ.Δ.Ι.Τ.. Τα 30.000.000 ευρώ που μου απαντήσατε δεν φθάνουν ούτε για το ένα τρίτο του έργου, όταν σε ολόκληρο το Π.Ε.Π. Ανατολικής Μακεδονίας και Θράκης είναι εγγεγραμμένη πίστωση 49.000.000 ευρώ για όλη την περιφέρεια και για το συνεχιζόμενο νοσοκομείο. Ένα νέο νοσοκομείο, όπως επαγγέλλεστε, σαν της Κομοτηνής χρειάζεται 70.000.000-80.000.000 ευρώ. Δεν μπορούμε να παίζουμε. Πρέπει να είμαστε ευαισθητοποιημένοι.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κύριε Υφυπουργέ, έχετε το λόγο για δύο λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να απαντήσω κατ’ αρχάς για το προσωπικό. Δεν είναι ακριβώς έτσι. Ναι μεν οι συνθήκες είναι δύσκολες και πράγματι αναγνωρίζουμε ότι καταβάλλουν πολύ μεγάλη προσπάθεια και οι γιατροί και οι νοσηλευτές και το λοιπό προσωπικό, αλλά θα σας διαβάσω επακριβώς τα νούμερα -τα έχω δώσει και στην έγγραφη απάντηση- τα οποία επιβεβαιώνουν αυτό που λέω. 
      Έχουμε διακόσιες πενήντα οργανικές θέσεις νοσηλευτικού προσωπικού. Αυτήν τη στιγμή υπηρετούν διακόσιες επτά σε οργανικές θέσεις, δέκα με προσωποπαγείς από άλλα νοσοκομεία αλλά είναι μόνιμοι εκεί, έχουν προκηρυχθεί και αναμένονται από διαφόρους διαγωνισμούς είκοσι ένα, άρα μιλάμε για δεκαοκτώ κενές οργανικές θέσεις, μία αναλογία κλινών προς νοσηλευτές πολύ υψηλότερη από το μέσο ελληνικό όρο. Λοιπόν, αυτό δεν το αμφισβητεί κανείς.
      Όσον αφορά το ιατρικό προσωπικό έχουμε εξήντα τέσσερις οργανικές θέσεις γιατρών Ε.Σ.Υ.. Υπηρετούν αυτήν τη στιγμή σε μόνιμες θέσεις πενήντα τέσσερις γιατροί, είναι στην τελική διαδικασία κρίσης άλλοι έξι, άρα μιλάμε για τέσσερις θέσεις, οι οποίες στην προκήρυξη των θέσεων το 2008 θα καλυφθούν και δεν υπάρχει καμμία αμφισβήτηση. Τώρα, αν τα προγράμματα «STAGE» έρχονται για να συμπληρώσουν τις υπηρεσίες υγείας, είναι άλλο θέμα, αλλά δεν καλύπτουν τις ανάγκες του Νοσοκομείου Κομοτηνής άτομα με «STAGE». Είναι γεγονός και μην το αμφισβητείτε.
      Όσον αφορά το τι παρεμβάσεις έχουν γίνει, έχει σχεδόν ανανεωθεί όλος ο ιατροτεχνολογικός εξοπλισμός, υπερηχοτομογράφοι, έγχρωμοι υπερηχοκαρδιογράφοι, έχουν αντικατασταθεί τα περισσότερα από τα κρεβάτια της μονάδας του τεχνητού νεφρού, έχουν πλήρως αλλάξει όλα στη μονάδα εντατικής θεραπείας. Πρόσφατα στείλαμε και άλλα δώδεκα άτομα προσωπικό για να ανοίξει και η επιπλέον κλίνη που ήταν εξοπλισμένη και ήταν ανενεργή. Έχει αλλάξει το ακτινολογικό μηχάνημα, έχουν αλλάξει τα εμφανιστήρια, έχει αλλάξει όλος ο εξοπλισμός στην Ωτορινολαρυγγολογική και στην Οφθαλμολογική Κλινική και επομένως δεν μπορεί να λέμε ότι είναι σε πλήρη εγκατάλειψη.
      Ο δε ρυθμός εξέτασης ασθενών και νοσηλείας στα εξωτερικά ιατρεία είναι από τους μεγαλύτερους στη Βόρεια Ελλάδα. Το αν καταφεύγουν για κάποιες εξειδικευμένες τριτοβάθμιες εξετάσεις στο Πανεπιστημιακό Νοσοκομείο Αλεξανδρούπολης είναι απόλυτα φυσιολογικό. Δεν σημαίνει, όμως, ότι και κάθε νομαρχιακό νοσοκομείο θα πρέπει να έχει μαγνητικό τομογράφο. Είναι στη διαδικασία με την τέταρτη προγραμματική σύμβαση, αλλά είναι πολύ περισσότερα τα νοσοκομεία που δεν έχουν. 
      Όσον αφορά τις μετακινήσεις, ξέρετε πολύ καλά ότι έγιναν με το ν. 3528/2007, όπου δεν ερωτάται η αποδεσμεύουσα αρχή. Αυτό έχει σταματήσει από την πλευρά του Υπουργείου Υγείας και έτσι δεν φέρνουμε καμμία απολύτως ευθύνη και αυτό δεν εξυπηρετεί καμμία απολύτως σκοπιμότητα.
      Για την ένταξη του έργου, είπα ότι ξεκίνησε λάθος. Θα έπρεπε την όλη διαδικασία να την είχε χειριστεί ο αρμόδιος φορέας. Συμφωνείτε μ' αυτό και χαίρομαι. Από εκεί και πέρα καταθέτω ότι έχει ενταχθεί στην τέταρτη προγραμματική σύμβαση η δημιουργία του νέου Νοσοκομείου Κομοτηνής, ώστε αυτό να τελειώσει.
      Αν δεν δοθεί η απάντηση από πλευράς Ελεγκτικού για τη νομιμοποίηση της προγραμματικής σύμβασης, θα αναλάβει τη σύνταξη της μελέτης η Δ.ΕΠ.Α.ΝΟ.Μ., έτσι ώστε με την τέταρτη προγραμματική σύμβαση –και αυτό προβλέπεται- να πάμε σε ωρίμανση μελέτης εφαρμογής και ταυτόχρονα στην κατασκευή του νοσοκομείου. Αυτό θα αποφασιστεί στις επόμενες μέρες, αναμένοντας την απόφαση από πλευράς Ελεγκτικού Συνεδρίου. Έτσι έχουν τα πράγματα. Νομίζω ότι απάντησα στα ερωτήματά σας. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε.
      Επόμενη είναι η δεύτερη με αριθμό 108/7-10-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Γκιόκα προς τον Υπουργό Εθνικής Παιδείας και Θρησκευμάτων, σχετικά με τη διδασκαλία των ξένων γλωσσών στο ελληνικό εκπαιδευτικό σύστημα κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η καλή γνώση μιας τουλάχιστον ξένης γλώσσας στην εποχή μας είναι αναγκαίο μορφωτικό εφόδιο για τον καθένα. Η πολιτεία όφειλε, λοιπόν, να εξασφαλίσει την ουσιαστική εκμάθησή τους μέσα από το εκπαιδευτικό σύστημα, με ενιαία, για τα δώδεκα χρόνια του σχολείου, συστηματική διδασκαλία, τις αναγκαίες ώρες, με προγράμματα και δωρεάν βιβλία υψηλής ποιότητας, μόνιμους εκπαιδευτικούς με τακτική επιμόρφωση και στήριξη.
      Όπως, όμως, συμβαίνει γενικώς στην «δημόσια και δωρεάν παιδεία μας», η διδασκαλία των ξένων γλωσσών στο ελληνικό εκπαιδευτικό σύστημα αποτελεί μία από τις μεγαλύτερες υποκριτικές πράξεις του Υπουργείου Παιδείας.
      Είναι απορίας άξιο οι κυβερνήσεις να κάνουν λόγο για υποχρεωτικότητα της ξένης γλώσσας, πράγμα σωστό, και από την άλλη να εξαναγκάζουν τους μαθητές, σε όλη την κλίμακα της εκπαίδευσης, να πληρώνουν τα βιβλία τους.
      Ερωτάται ο κύριος Υπουργός:
      -Τι μέτρα προτίθεται να πάρει προκειμένου να δίδονται δωρεάν όλα τα βιβλία για τις ξένες γλώσσες που διδάσκονται στο σχολείο;
      -Αν προτίθεται να συστηματοποιήσει τη διδασκαλία των ξένων γλωσσών στο δημόσιο σχολείο, η οποία να καταλήγει στην πιστοποίηση της γνώσης μιας τουλάχιστον ξένης γλώσσας».
      Στην επίκαιρη ερώτηση του κ. Γκιόκα θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε. 
      Κύριε συνάδελφε, θα ξεκινήσω την απάντησή μου από το δεύτερο ερώτημά σας. Βεβαίως και ενδιαφερόμεθα για τη γλωσσομάθεια, την πολυγλωσσία στα ελληνικά δημόσια σχολεία σ’ όλες τις βαθμίδες της εκπαίδευσης. 
      Απόδειξη του γεγονότος αυτού είναι ότι εκτός από την αγγλική, η οποία αρχικώς ήταν η μοναδική γλώσσα που εδιδάσκετο, έχουν προστεθεί από το δημοτικό σχολείο τρεις ακόμα ξένες γλώσσες, τα γαλλικά, τα γερμανικά και προσφάτως και τα ιταλικά. Επίσης, άλλα προγράμματα πιλοτικά στο γυμνάσιο και το λύκειο αφορούν την ισπανική γλώσσα, τη ρωσική και την τουρκική. 
      Βεβαίως, πρέπει να σας υπενθυμίσω ότι κάθε χρόνο σε δύο περιόδους, διεξάγονται οι εξετάσεις για την παροχή του πιστοποιητικού της γνώσης μιας ξένης γλώσσας, το λεγόμενο κρατικό πτυχίο γλωσσομάθειας. 
      Θέλω λοιπόν να σας βεβαιώσω ότι υπάρχει το ενδιαφέρον από το Υπουργείο Παιδείας για τη διδασκαλία ξένων γλωσσών, με συστηματικό και οργανωμένο τρόπο.   
      Σε ό,τι αφορά τα βιβλία, αυτά διανέμονται δωρεάν για την αγγλική γλώσσα στο δημοτικό σχολείο. Για τη δεύτερη γλώσσα αγοράζονται από τις σχολικές επιτροπές, με δαπάνες δηλαδή των σχολικών επιτροπών, άρα του προϋπολογισμού, γιατί οι σχολικές επιτροπές επιδοτούνται από τον τακτικό προϋπολογισμό και δεν καταβάλουν δαπάνες οι γονείς για να αγοράσουν τα βιβλία των ξένων γλωσσών. Το ίδιο συμβαίνει και στις τάξεις του γυμνασίου. 
      Σε ό,τι αφορά τις τάξεις του λυκείου, για την γερμανική γλώσσα και την αγγλική είχαμε σχολικά εγχειρίδια από τον Οργανισμό Εκδόσεως Διδακτικών Βιβλίων, πλην ενός τεύχους το οποίο δεν κατέστη δυνατό να παραχθεί και με ευθύνη των συγγραφέων, οι οποίοι δεν παρέδωσαν το υλικό τους στον Οργανισμό για να προχωρήσει στην εκτύπωση και την παραγωγή του σχολικού βιβλίου. 
      Αυτή τη στιγμή βρισκόμαστε σ’ ένα στάδιο διαπραγματεύσεων, με τη συμπαράσταση του Παιδαγωγικού Ινστιτούτου και με την αναζήτηση της αγοράς πνευματικών δικαιωμάτων από ξενόγλωσσα βιβλία. Και αφού αποκτήσουμε ως ελληνικό κράτος τα πνευματικά δικαιώματα, θα μπορούν να παράγονται στο χαμηλό κόστος με το οποίο παράγει ο Οργανισμός Εκδόσεως Διδακτικών Βιβλίων τα βιβλία και τα ξενόγλωσσα βιβλία και να διανέμονται δωρεάν στους μαθητές. Όπως βλέπετε από την ανάλυση την οποία σας ανέπτυξα σε όλες τις βαθμίδες εκπαίδευσης καταβάλλεται προσπάθεια, πρώτον, να διδάσκεται επαρκώς η ξένη γλώσσα -και αυτό είναι ευθύνη και των εκπαιδευτικών, για να σημειώνουν οι μαθήτριες και οι μαθητές τους υψηλές επιδόσεις όταν εξετάζονται για την απόκτηση του Κρατικού Πιστοποιητικού Γλωσσομάθειας- αλλά και βεβαίως να ελαφρύνονται οι οικογένειες, να μην καταβάλλουν κόστος για την αγορά βιβλίων των  ξένων γλωσσών. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο ερωτών Βουλευτής κ. Γκιόκας. 
       ΙΩΑΝΝΗΣ ΓΚΙΟΚΑΣ: Κύριε Υπουργέ, να μην επαναλάβουμε ότι στις σημερινές συνθήκες, όπως είναι πανθομολογούμενο, υπάρχει η ανάγκη για άριστη γνώση μιας τουλάχιστον ξένης γλώσσας. Κατά τη γνώμη μας όμως η ανάγκη αυτή δεν εξυπηρετείται ούτε με τα προγράμματα πολυγλωσσίας και γλωσσομάθειας που όλα αυτά τα χρόνια υλοποιεί το Υπουργείο Παιδείας, είτε με την Κυβέρνηση της Νέας Δημοκρατίας είτε με την προηγούμενη κυβέρνηση του ΠΑ.ΣΟ.Κ..
      Στη βάση αυτής της ανάγκης έγινε επέκταση εκμάθησης μιας ξένης γλώσσας από την Δ΄ δημοτικού για τα αγγλικά και μιας δεύτερης ξένης γλώσσας για την Ε΄ και την ΣΤ΄ δημοτικού. Και βέβαια συνεχίζεται στο γυμνάσιο και στο λύκειο. Σε καμμία όμως γλώσσα δεν παρέχεται από το δημόσιο και δωρεάν σχολείο η τυπική πιστοποίηση για την άριστη ή έστω πολύ καλή γνώση αυτής της ξένης  γλώσσας. Δεν ξέρουμε πραγματικά –μπορείτε να μας διαψεύσετε- αν υπάρχει έστω ένας νέος που χωρίς να προσφύγει στα ιδιωτικά φροντιστήρια μπόρεσε είτε να επιτύχει στις εξετάσεις και να εισαχθεί στα ξενόγλωσσα τμήματα του πανεπιστημίου, είτε έστω να αποκτήσει το Κρατικό Πιστοποιητικό Γλωσσομάθειας. Στις περισσότερες των περιπτώσεων, για να μην πω σε όλες, υπάρχει η ανάγκη για προσφυγή στα ιδιωτικά φροντιστήρια. Όπως επίσης, παρά το γεγονός ότι υπάρχει ενισχυτική διδασκαλία της ξένης γλώσσας στο ολοήμερο σχολείο σαν δραστηριότητα, στη συνέχεια τα παιδιά τρέχουν στα ιδιωτικά φροντιστήρια.
      Κατά τη γνώμη μας, η κρατική φροντίδα, η κρατική μέριμνα της πολιτικής ηγεσίας του Υπουργείου για την εκμάθηση μιας ξένης γλώσσας πρέπει να αποδειχθεί με το να παρέχει την τυπική πιστοποίηση της άριστης γνώσης μιας ξένης γλώσσας -τουλάχιστον μιας ξένης γλώσσας- στα πλαίσια του δημόσιου, δωρεάν σχολείου. 
      Από εκεί και πέρα, κύριε Υπουργέ, θεωρούμε ότι αυτό που γίνεται με την εκμάθηση των ξένων γλωσσών στα σχολεία είναι αυτό που πάει να γενικευθεί σαν μοντέλο εκπαίδευσης συνολικά στο εκπαιδευτικό σύστημα: απόκτηση δεξιοτήτων, σκόρπιων γνώσεων και όχι επί της ουσίας εμβάθυνση στο γνωστικό αντικείμενο. 
      Επίσης θεωρούμε ότι δεν δεσμευθήκατε επί της ουσίας για την παροχή δωρεάν συγγραμμάτων. Είπατε ότι θα διαπραγματευθείτε. Εμείς θέλουμε εδώ να ακούσουμε συγκεκριμένη δέσμευση ότι πραγματικά τα σχολικά βιβλία των αγγλικών, αυτά για τα οποία πληρώνουν μέχρι και 30 ευρώ οι γονείς στο λύκειο, θα παρέχονται δωρεάν. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο κύριος Υφυπουργός για να δευτερολογήσει. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, κατ’ αρχάς να σας πω ότι η αγγλική γλώσσα διδάσκεται από την Γ΄ τάξη του δημοτικού σχολείου. 
      Δεσμευόμαστε να παρέχουμε δωρεάν τα βιβλία της αγγλικής και όποιας άλλης γλώσσας μετά από την αγορά των πνευματικών δικαιωμάτων. Αυτό δήλωσα. Αυτή είναι η επιδίωξη την οποία έχει η σημερινή πολιτική ηγεσία και είναι  κάτι το οποίο δεν επιδιώχθηκε στο παρελθόν. Και δεν το λέω για να καταλογίσω ευθύνες αλλά γιατί είναι μια πραγματικότητα. 
      Όπως επίσης θα ήθελα να αναφέρω ότι τα προγράμματα σπουδών, σε σχέση με τον αριθμό των ωρών διδασκαλίας των ξένων γλωσσών, δεν τα σχεδιάζουν οι κυβερνήσεις, οι Υπουργοί και τα κόμματα. Είναι προϊόν της επιστημονικής δουλειάς την οποία κάνει το Παιδαγωγικό Ινστιτούτο, του οποίου δεχόμεθα τις εισηγήσεις και τις οποίες εφαρμόζουμε. Αυτή είναι η σχέση μας με τον Επιστημονικό Σύμβουλο του Κράτους. Αυτό κάνουμε. Εάν υπάρχουν ζητήματα σε ό,τι αφορά τις επιδόσεις των μαθητών μετά απ’ αυτή τη μακροχρόνια διδασκαλία έστω μιας ξένης γλώσσας είναι και ευθύνη μας να δούμε τον τρόπο με τον οποίο γίνεται η διδασκαλία. 
      Είπα και στην πρωτομιλία μου ότι χρειάζεται και οι εκπαιδευτικοί να έχουν το ενδιαφέρον για τις επιδόσεις των μαθητριών και των μαθητών τους, όταν το κράτος κάνει το διαγωνισμό πιστοποίησης κάθε χρόνο το Μάιο με το Κρατικό Πιστοποιητικό Γλωσσομάθειας. Υπάρχει η διαδικασία. Είναι όμως φθινόπωρο, άλλο το ζήτημα των επιδόσεων των μαθητών, για το οποίο βεβαίως όλοι πρέπει να έχουμε το ενδιαφέρον και τη φροντίδα και πρωτίστως οι εκπαιδευτικοί.
      Για όλα τα άλλα θέματα –και αντιπαρέρχομαι αυτά τα περί δεξιοτήτων, ότι δεν μας ενδιαφέρει να έχουν γνώση, ότι δεν μας ενδιαφέρει να έχουν επιστημονική αξιοσύνη- ξέρετε πάρα πολύ καλά ότι μας ενδιαφέρει όλους το ίδιο και έχουμε το ίδιο ενδιαφέρον. Στο ίδιο μέτρο αυτού του ενδιαφέροντος εργαζόμαστε για την πρόοδο και την ανάπτυξη του ελληνικού δημόσιου σχολείου, του οποίου οι επιδόσεις αποκαλύπτονται από τις επιδόσεις των αποφοίτων του. 
      Οι επιδόσεις των μαθητριών και των μαθητών με τις επιτυχίες τους στην τριτοβάθμια εκπαίδευση, αλλά και μετά από αυτή, όχι μόνο στην Ελλάδα αλλά και στη διεθνή κοινότητα, πιστοποιεί τη σοβαρή δουλειά, η οποία γίνεται. Αλλά αυτή η δουλειά θέλει τα σχολεία ανοικτά, θέλει να εντατικοποιούμε τις προσπάθειές μας γι’ αυτές τις υψηλές επιδόσεις. Τα σχολεία χρειάζονται πάντοτε τη φροντίδα της πολιτείας είτε αυτή η φροντίδα είναι στις υποδομές, είτε στα προγράμματα σπουδών είτε είναι στα βιβλία και στις ξένες γλώσσες.
      Όμως όλη αυτή η επιτυχία εξαρτάται και από ένα πνεύμα συναίνεσης και συνεργασίας, γιατί επαναλαμβάνω ότι το ενδιαφέρον είναι κοινό για την πρόοδο της νέας γενιάς της πατρίδας μας. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Θα συζητηθεί η τρίτη με αριθμό 100/7.10.2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο κ.λπ..
      Η επίκαιρη ερώτηση του κ. Αλαβάνου έχει ως εξής:
      «Η γνωμοδότηση της Ολομέλειας του Αρείου Πάγου σχετικά με την ίδρυση νέων εφετείων αλλά και οι ώριμες πλέον λειτουργικές ανάγκες των κατοίκων της Κρήτης, που είτε ως διάδικοι είτε ως μάρτυρες ταλαιπωρούνται με την υποχρέωσή τους να μεταβαίνουν σε μακρινές αποστάσεις για δίκες που πολλές φορές αναβάλλονται, έχουν οδηγήσει στην άμεση ανάγκη για ίδρυση Εφετείου στο Ηράκλειο.
      Η Κυβέρνηση, παρανόμως, αρνείται να προχωρήσει στην ενέργεια αυτή που έχει προβλεφθεί από τον Άρειο Πάγο και στηρίζεται από τη Συντονιστική Επιτροπή των Δικηγορικών Συλλόγων της Ελλάδας. 
      Λαμβάνοντας υπ’ όψιν τα ανωτέρω, ερωτάται ο κύριος Υπουργός:
      1. Τι άμεσα μέτρα θα πάρει για την προώθηση της ίδρυσης και λειτουργίας Εφετείου στο Ηράκλειο στα πλαίσια μιας γενικότερης κυβερνητικής πολιτικής αποκέντρωσης των υπηρεσιών στην Κρήτη, από την οποία θα ωφεληθούν και τα Χανιά και άλλες πόλεις της περιοχής, εγκαταλείποντας την πεισματική και αυθαίρετη μέχρι τώρα στάση, η οποία διαιωνίζει και οξύνει την τοπικιστική ένταση στην Κρήτη;
      2. Τι άμεσα μέτρα θα πάρει για την ίδρυση και λειτουργία Εφετείου στη Χαλκίδα, η οποία εμφανίζει αντίστοιχες καταστάσεις και καθυστερήσεις;»
      Στην ερώτηση του κ. Αλαβάνου θα απαντήσει ο Υπουργός Δικαιοσύνης κ. Χατζηγάκης.
      Ορίστε, κύριε Υπουργέ, έχετε το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, κυρίες και κύριοι συνάδελφοι, όπως γνωρίζετε από τη μέχρι σήμερα πορεία –και την προσωπική αλλά και ως Υπουργού Δικαιοσύνης- πορευόμαστε με ένα αίσθημα ευθύνης, με ένα αίσθημα δημοκρατικής συναίνεσης και πορευόμαστε χωρίς να επιδιώκουμε λαϊκισμούς και χωρίς να επιδιώκουμε εντυπώσεις. 
      Κυρίως ακολουθούμε αυτή την πορεία οσάκις πρόκειται για ένα ζήτημα, το οποίο είναι ιδιαίτερα κρίσιμο, υπό την έννοια ότι μπορεί να δημιουργήσει τριβές, προστριβές, συγκρούσεις μεταξύ διαφόρων ομάδων πολιτών, ορισμένων κοινοτήτων, ορισμένων νομών. Και το θέμα το οποίο τίθεται σήμερα εδώ είναι ένα απ’ αυτά τα θέματα τα κρίσιμα, υπό την έννοια ότι δημιουργεί τριβές, δημιουργεί συγκρούσεις και δημιουργεί ως εκ τούτου προβλήματα. 
      Εμείς δεν πρόκειται να αλλάξουμε την πολιτική, την οποία χαράξαμε. Η πολιτική μας είναι να γίνουν τα τέσσερα εφετεία εις τις συγκεκριμένες χωροταξικώς επιλεγείσες περιοχές. Όμως, προσεγγίζουμε το ζήτημα –όπως είπα- με υπευθυνότητα. Δεν θα βάλουμε τους δύο νομούς να έλθουν σε σύγκρουση και να δημιουργηθούν ως εκ τούτου προβλήματα. 
      Επίσης, προσεγγίζουμε το θέμα με έναν τρόπο δημοκρατικό. Όλο αυτό το διάστημα, εδώ και τρεις-τρεισήμισι μήνες που υποβλήθηκε η πρώτη ερώτηση πάνω σ’ αυτό θέμα, είχαμε πει περίπου τα ίδια και τώρα προσεγγίζουμε το ζήτημα επίσης με έναν τρόπο δημοκρατικό, με έναν τρόπο συναινετικό. Ακούμε όλους τους παράγοντες, οι οποίοι έχουν σχέση με το ζήτημα αυτό και μέσα από ένα κλίμα συναίνεσης προσπαθούμε να βρούμε την τελική λύση, την οποία θα αποφασίσουμε. 
    Κυρίως, κυρία Πρόεδρε, επιδίωξή μας και στόχος μας είναι να προσεγγίζουμε το θέμα χωρίς λαϊκισμούς, χωρίς κορώνες, χωρίς να δημιουργούμε οξύτητες και χωρίς να δημιουργούμε τριβές γιατί στόχος μας δεν είναι το να δημιουργήσουμε μια βεντέτα μεταξύ των δύο κοινοτήτων, μεταξύ των δύο νομών. Οι βεντέτες έχουν προ πολλού περάσει. Έχει γυρίσει σελίδα η ιστορία στο κεφάλαιο αυτό. Στόχος μας είναι να βρεθεί μια λύση μέσα από μια συναίνεση, μέσα από ένα δημοκρατικό διάλογο χωρίς λαϊκισμούς και κυρίως υπεύθυνα, διότι έτσι θα πρέπει να προσεγγίζουμε τα ζητήματα.
    Εμείς, κυρίες και κύριοι συνάδελφοι, δεν πιστεύουμε ότι θα πρέπει να λαμβάνονται σε τέτοια ζητήματα αποφάσεις βίας. Είναι ζητήματα τα οποία αφορούν ολόκληρη την κοινωνία, τις τοπικές κοινωνίες. Είναι ζητήματα τα οποία δεν πρέπει να εκτυλίσσονται και να αποφασίζονται εν θερμώ. Είναι ζητήματα τα οποία θα πρέπει να τα προσεγγίζει κανείς με ιδιαίτερη ψυχραιμία και όπως έγραψε και η έγκριτη εφημερίδα «ΤΟ ΒΗΜΑ» στο κυριακάτικο φύλλο της, εμείς δεν θα κάνουμε πόλεμο μεταξύ Ηρακλειοτάκηδων και Χανιωτάκηδων, αλλά θα προσπαθήσουμε να γεφυρώσουμε τις οποιεσδήποτε διαφορές και να βρούμε μια λύση συνεπή, η οποία θα είναι αποδεκτή από όλους.
    Με βάση αυτά τα οποία είπα, ήθελα προς αποφυγή πάσης παρεξηγήσεως και πάσης παρερμηνείας της τοποθετήσεώς μου να κάνω μια δήλωση. Η δήλωση αυτή έχει ως εξής:
    «Έχει επανειλημμένα τονιστεί ότι πρόθεση της Κυβέρνησης είναι να προωθηθεί η ίδρυση των τεσσάρων νέων εφετείων. Ωστόσο επειδή το όλο ζήτημα της δημιουργίας νέων εφετείων στη χώρα σχετίζεται με πολλές παραμέτρους, είναι ένα πρόβλημα σύνθετο και έχει σχέση με το κόστος δαπάνης και λειτουργίας, με τις υποδομές, την ετοιμότητα των εφετείων, αλλά και τη συνολική ανάπτυξη των περιοχών αυτών, για όλους αυτούς τους λόγους συνεχίζουμε τις διαβουλεύσεις πάνω στο θέμα με όλους τους αρμόδιους παράγοντες και φορείς προκειμένου να καταλήξουμε στην τελική μας απόφαση».
    Κυρία Πρόεδρε, κοντολογίς η απόφαση που ακολουθούμε ούτε παράνομη είναι ούτε έρχεται σε αντίθετη προς οποιαδήποτε γνωμάτευση του ανωτάτου δικαστηρίου. Ακολουθούμε μια γραμμή σύνεσης, ηρεμίας ώστε πράγματι να καταλήξουμε στη λύση που θα είναι ενωμένη όλη η Κρήτη.
    Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο ερωτών Βουλευτής και Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος  της Κοινοβουλευτικής Ομάδας του Συνασπισμού Ριζοσπαστικής Αριστεράς): Ψιλό γαζί μας δουλεύετε, κύριε Υπουργέ, με αυτά που λέτε. Λέτε άλλα, κατ’ αρχάς, το πρωί όταν σας συναντούν οι εκπρόσωποι του Δικηγορικού Συλλόγου και λέτε άλλα σήμερα εδώ μέσα. Και τα δύο είναι εξίσου απαράδεκτα. 
    Λέτε το πρωί ότι και τα τέσσερα Εφετεία θα προχωρήσουν μαζί, δεν θα καθυστερήσει κάποιο. Σήμερα δεν μας λέτε κάτι μας λέτε μόνον πάλι το «όχι». Και θέλω να σας πω ότι από εσάς εξαρτάται εάν θα μείνετε στα χρονικά ως «Υπουργός Δικαιοσύνης» ή ως «Υπουργός Κομματισμού», διότι αφήστε τα αυτά περί βεντέτας και αφήστε τα αυτά περί τριβών. Στη πραγματικότητα αυτό που υπολογίζετε είναι η αντίθεση και η σύγκρουση των Βουλευτών της Νέας Δημοκρατίας ανάμεσα στα Χανιά και το Ηράκλειο, που μπορεί να υπάρξει σε κάθε κόμμα. Βέβαια, εκεί έχει φθάσει στα άκρα, μιλάνε για παραιτήσεις. 
    Μία κυβέρνηση –και νομίζω στις σημερινές πονηρές στιγμές με όλα τα Βατοπέδια που ζούμε, όπου οι σχέσεις δικαιοσύνης και πολιτικής εξουσίας θα έπρεπε να είναι καθαρές- οφείλει να λύσει το πρόβλημα όχι με βάση τα κομματικά της συμφέροντα –φοβούμαι ότι θα χάσει Βουλευτές από το Ηράκλειο ή Βουλευτές από τα Χανιά- αλλά με βάση αρχές. 
    Και υπάρχει εδώ η απόφαση 6/2008 της Ολομέλειας του Αρείου Πάγου που σας αναφέρει για τέσσερα Εφετεία. Υπάρχει και το Ψήφισμα της Συντονιστικής Επιτροπής των Δικηγορικών Συλλόγων Ελλάδος που συνηγορεί υπέρ της δημιουργίας του Εφετείο στο Ηράκλειο: Όχι ότι θέλουν να συμμετάσχουν σε καμμιά βεντέτα, όχι γιατί είναι λιγότερο υπεύθυνοι από εσάς, αλλά γιατί καταλαβαίνουν ότι για λειτουργικούς λόγους πρέπει να γίνει αυτό και καταλαβαίνουν ότι ειδικά σήμερα που προχωράμε σε μία αναθεώρηση και των διοικητικών οντοτήτων και βάζουμε μεγαλύτερα όρια, πρέπει να γίνει μία συνολική χωροταξική μελέτη για την κατανομή και αποκέντρωση και υπηρεσιών από το Ηράκλειο στα Χανιά ή στο Ρέθυμνο ή στον Άγιο Νικόλαο ή παντού, αλλού. Δυστυχώς, σε όλα αυτά εσείς κωφεύετε.
      Και θέλω να σας ξαναρωτήσω: Ισχύουν αυτά που είπατε το πρωί στους εκπροσώπους του Δικηγορικού Συλλόγου και στους τέσσερις μαζί; Και αν ισχύουν αυτά, σημαίνει ότι θα γίνουν τώρα αμέσως. Διότι δεν μπορώ εγώ να δεχτώ και ως Πρόεδρος Κοινοβουλευτικής Ομάδας και ως Βουλευτής Ηρακλείου να πληρώσουν το τίμημα ούτε η Χαλκίδα, ούτε το Αγρίνιο, ούτε το Μεσολόγγι και να τους καθυστερήσετε και αυτούς. Το θέμα είναι να γίνει για όλους μαζί. Και δεν μπορούν να μπουν και σε ισότιμη βάση, όπως είπατε το πρωί, διότι Αγρίνιο, Χαλκίδα και Μυτιλήνη έχουν μεταβατικά Εφετεία.
      Επομένως, ένας δρόμος σας μένει και θα κριθεί από τις απαντήσεις και την τοποθέτησή σας: Ή είστε Υπουργός κομματισμού ή είστε Υπουργός Δικαιοσύνης.
      Λυπάμαι, αλλά θέλω να πω και για την Αξιωματική Αντιπολίτευση, διότι και από αυτή, ενώ θα μπορούσε να πιέσει αποφασιστικά, περίμενα χθες από την παρουσία του επικεφαλής της, του Γιώργου Παπανδρέου, στο Ηράκλειο μία κουβέντα για το Εφετείο, οποιαδήποτε, να γίνει, να μην γίνει. Εδώ, ξέρετε, σε όλο το Ηράκλειο και όλη την Κρήτη είναι έντονο και κεντρικό θέμα αυτό. Σαν να μην υπάρχει το θέμα αυτό ούτε στην συνέντευξη, ούτε στα γραφεία του Δικηγορικού Συλλόγου, ούτε στην τοποθέτηση, πουθενά, μαζεύουν υπογραφές.
      Σταματήστε λοιπόν αυτά. Σταματήστε τον κομματισμό. Σας ζητάμε ένα πράγμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου)
      Καταλήγω, κυρία Πρόεδρε. Σεβαστείτε την απόφαση της Ολομέλειας του Αρείου Πάγου. Σεβαστείτε τη Συντονιστική Επιτροπή των Δικηγορικών Συλλόγων. Μη νομίζετε ότι αυτοί είναι ανεύθυνοι και ότι δεν ενδιαφέρονται. Εσείς δημιουργείτε τις τοπικιστικές αντιπαραθέσεις, διαιωνίζοντας αυτό το θέμα, για μικροκομματικούς λόγους. Εμείς το έχουμε πληρώσει ακριβά, αν θέλετε τη στάση μας και το ξέρετε από τα γεγονότα που έγιναν.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υπουργός Δικαιοσύνης για να δευτερολογήσει.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, κυρίες και κύριοι συνάδελφοι, κύριε Αλαβάνο, ακριβώς επειδή δεν είμαι κομματικό όργανο, ακριβώς γι’ αυτό το λόγο εφαρμόζω αυτήν την πολιτική. Αν ήμουν κομματικό όργανο και όχι Υπουργός Δικαιοσύνης, θα έβαζα τα πράγματα στη ζυγαριά και θα έλεγα τι συμφέρει. Όμως, επειδή δεν θέλω να φέρω σε αντιπαράθεση δύο νομούς, όπου υπάρχει και Νέα Δημοκρατία, όπου υπάρχει και ΠΑ.ΣΟ.Κ. και Συνασπισμός και Κ.Κ.Ε., επειδή αντιλαμβάνομαι ότι πρέπει να προσεγγίσω το θέμα με κάποια σοβαρότητα και υπευθυνότητα, γι’ αυτό το προσεγγίζω έτσι.
      Επομένως, το προσεγγίζω ως Υπουργός υπεύθυνος, ως Υπουργός του δικαίου, ως Υπουργός της Δικαιοσύνης και όχι ως κομματικό όργανο, όπως, δυστυχώς, το αντιμετωπίζετε εσείς, χωρίς να διαισθάνεστε ποια θα είναι τα αποτελέσματα της πολιτικής που ακολουθείτε.
      Δεν ξέρω τι σας είπαν για το πρωί, αλλά εγώ συνηθίζω να έχω ένα πρόσωπο και μία πολιτική. Όλα τα χρόνια που είμαι σε αυτήν την Αίθουσα και μέσα και έξω, λέω τα ίδια, είμαι το ίδιο πρόσωπο, δεν παίζω παιχνίδια. Δεν έπαιξα ποτέ παιχνίδια στη ζωή μου. Και αν σας είπαν αυτά που δήθεν είναι αντίθετα με αυτά που λέω σήμερα, είτε σας είπαν λάθος είτε εσείς θέλετε να τα αποκρύψετε. Και το πρωί και χθες και όλες τις μέρες που κάνω τη ζύμωση με όλους τους ενδιαφερομένους παράγοντες, λέω ακριβώς τα ίδια. Λέω ότι θα γίνουν τα Εφετεία, είναι πολιτική μας, αλλά το πότε, το χρονοδιάγραμμα είναι μία υπόθεση η οποία πρέπει να κριθεί με υπευθυνότητα, με συναίνεση, με δημοκρατικότητα και κυρίως, χωρίς λαϊκισμούς και χωρίς κορώνες.
      Ξέρετε πολύ καλά ότι η απόφαση του Αρείου Πάγου είναι γνωμοδοτική. Το θέμα είναι καθαρά πολιτικό και εμείς δεν απεκδυόμεθα των ευθυνών. Δεν είμαστε από εκείνους που λέμε: «Ξέρετε, δεν θα προχωρήσουμε ή θα προχωρήσουμε». Είμαστε από εκείνους που λέμε ότι πράγματι, υπάρχει η γνωμοδότηση αυτή, πράγματι, υπάρχει η δική μας η ειλημμένη απόφαση, πράγματι, θα προχωρήσουμε, αλλά χωρίς βεντέτες, χωρίς αλληλογρονθοκοπήματα, χωρίς να βάλουμε τους δύο νομούς να σκοτωθούν και όχι χωρίς να φτιάξουμε πρώτα-πρώτα τις υποδομές και όλο εκείνο το οποίο χρειάζεται για να προχωρήσουν και να είστε σίγουροι ότι θα το προχωρήσουμε.
      Όμως, το να έρχεστε και να μιλάτε για χρονοδιαγράμματα αυτή τη στιγμή και εσείς που είστε Αρχηγός του Κόμματος, νομίζω ότι κάνετε λάθος, είσαστε σε λάθος δρόμο. Δε θέλω να κάνω χαρακτηρισμούς και να πω πράγματα τα οποία δεν θα ήταν κομψά σε αυτήν την Αίθουσα. Όμως, πιστεύω ότι οποιοσδήποτε να ήταν σε αυτήν την θέση, ως υπεύθυνος Υπουργός έτσι θα αντιμετώπιζε τα πράγματα. Δεν θα επιδίωκε βεντέτες, δεν θα επιδίωκε συγκρούσεις, αλλά θα προσπαθούσε με κάθε τρόπο να πείσει τις ενδιαφερόμενες πλευρές κάτω από ένα χωροταξικό, όπως και εσείς το είπατε, κριτήριο, να βρει την προσφορότερη και την καταλληλότερη λύση.
      Αυτό εμείς κάνουμε και το κάνουμε ήρεμα, δημοκρατικά και υπεύθυνα.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Η με αριθμό 104/7-10-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστερίου Ροντούλη προς τον Υπουργό Οικονομίας και Οικονομικών, σχετικά με τη μείωση των συντελεστών Φ.Π.Α. στα παιδικά είδη, κ.λπ., δεν συζητείται λόγω κωλύματος του Βουλευτή.
      Επίκαιρες ερωτήσεις δεύτερου κύκλου:
      Θα συζητήσουμε τώρα την πρώτη με αριθμό 91/6-10-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Δικαιοσύνης, σχετικά με την ίδρυση μόνιμης έδρας Εφετείου στη Χαλκίδα κ.λπ.
      Η επίκαιρη ερώτηση του κ. Παπαγεωργίου έχει ως ακολούθως:
       «Τέσσερις μήνες έχουν περάσει από τότε που ο Υπουργός Δικαιοσύνης απαντώντας σε επίκαιρη ερώτηση διαβεβαίωνε ενώπιον του Κοινοβουλίου ότι θα προχωρήσει άμεσα στην ίδρυση μόνιμης έδρας Εφετείου στη πόλη της Χαλκίδας. Παρά τις υποσχέσεις, όμως, μέχρι σήμερα καμμία εξέλιξη δεν υπήρξε στο θέμα αυτό, με φυσικό επακόλουθο τα προβλήματα της δικαιοσύνης να αυξάνονται, αντί να επιλύονται. Εξάλλου, σύμφωνα με την περιρρέουσα ατμόσφαιρα, με δεδομένο ότι δεν συνδέεται σε καμμία περίπτωση η διαμάχη μεταξύ Ηρακλείου και Χανίων για την ίδρυση εφετείου στο Ηράκλειο, με την υπόθεση της Χαλκίδας, η καθυστέρηση της ίδρυσης και λειτουργίας της έδρας αφήνεται να εννοηθεί ότι κάτι άλλο υποκρύπτει. Βέβαια, καθολική παραμένει η απαίτηση όλων των φορέων και λειτουργών για την άμεση ίδρυσης της έδρας αυτής στη Χαλκίδα, ενώ φυσικό είναι «οι πίτες» της Εύβοιας να εμφαίνονται για ακόμα μία φορά παραμελημένοι.
      Με τα δεδομένα αυτά, ερωτάται ο αρμόδιος Υπουργός πότε ακριβώς θα ιδρυθεί και θα λειτουργήσει μόνιμη έδρα Εφετείου στην πόλη της Χαλκίδας.».
      Στην ερώτηση του κ. Παπαγεωργίου θα απαντήσει ο Υπουργός Δικαιοσύνης κ. Χατζηγάκης.
      Ορίστε, κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, κυρίες και κύριοι συνάδελφοι, όπως είπα και προηγουμένως το όλο ζήτημα το προσεγγίζουμε σε μία ενιαία βάση. Έχουμε προ οφθαλμών την ίδρυση τεσσάρων εφετείων. Κάποια από αυτά ίσως να είναι πιο προχωρημένα χωροταξικά ή σύμφωνα με τα άλλα κριτήρια και κάποια άλλα λιγότερο προχωρημένα. Άλλες περιοχές μπορεί να έχουν περισσότερες τριβές, άλλες να έχουν λιγότερες ή και καθόλου. Επειδή, όμως, το χωροταξικό πρόγραμμά μας είναι ένα πρόγραμμα ενιαίο και δεν μπορούμε να το «σπάσουμε» και να το «σαλαμοποιήσουμε», θα προχωρήσουμε την όλη πρότασή μας αντιμετωπίζοντας και τα τέσσερα εφετεία μαζί. Τώρα, εάν γι’ αυτό δημιουργείται κάποια πικρία στη Χαλκίδα ή σε κάποια άλλη περιοχή, αυτό δεν πρέπει να υπάρχει, διότι ήδη η όλη πρόταση, όπως σας είπα, είναι ενιαία.
      Και πρέπει να σας πω ότι ένας βασικός λόγος για τον οποίο καθυστερεί και η Χαλκίδα και τα άλλα εφετεία, είναι και οι υποδομές. Σήμερα είναι γνωστό ότι πολλές από τις περιοχές που πρόκειται να υποδεχθούν την ίδρυση εφετείων, δεν έχουν τις κατάλληλες υποδομές, ώστε να μπορέσει να ξεκινήσει η λειτουργία του εφετείου.
      Κύριε Παπαγεωργίου, δεν μπορώ αυτήν τη στιγμή να σας βάλω χρονοδιάγραμμα, όπως άλλωστε σας το δήλωσα και πριν από τρισήμισι μήνες που θέσατε το ίδιο ερώτημα. Και το κάνω αυτό όχι για να υπεκφύγω ως προς κάτι. Το κάνω επειδή το όλο πρόβλημα, όπως σας είπα, το αντιμετωπίζω ενιαίως. Σας παραπέμπω στη δήλωση που έκανα στην προηγούμενη ερώτηση απαντώντας στον Πρόεδρο κ. Αλαβάνο για το Ηράκλειο.
      Συνεπώς, υπάρχει και η βούληση και η πρόθεση, αλλά όλα θα γίνουν εν καιρώ, με τη σειρά τους και με μέτρο πάντοτε την υπευθυνότητα και βεβαίως τη χωροταξική κατάσταση της περιοχής και τις ανάγκες των διαφόρων περιοχών που θα υποδεχθούν τα εφετεία. Βεβαίως, θα γίνουν χωρίς λαϊκισμούς και με τρόπο συναίνεσης και δημοκρατικότητας.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο ερωτών Βουλευτής κ. Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Υπουργέ, λυπάμαι πάρα πολύ, αλλά για να μην επαναλαμβάνουμε αυτά που έχουν συμβεί, θα σας πω ότι μου έχετε απαντήσει κατ’ επανάληψιν –ακόμα και όταν ήμουν εισηγητής σε νομοσχέδιο- ότι η Χαλκίδα δεν πρέπει να ανησυχεί καθόλου και ότι πάραυτα θα ιδρύσετε αυτήν την Έδρα.
      Γνωρίζετε πολύ καλά ότι σας επισκέφθηκαν οι συνάδελφοί μου Βουλευτές της Νέας Δημοκρατίας που έχουν το ίδιο ενδιαφέρον με τον Πρόεδρο και τους ορίσατε συγκεκριμένη ημερομηνία –είναι η 12η Ιανουαρίου 2008- που θα λειτουργούσε το εφετείο Χαλκίδας.
     Συντάξατε, κύριε Υπουργέ, το προεδρικό διάταγμα, παρεπέμφθη στο Υπουργείο Οικονομίας και Οικονομικών, εγκρίθηκε η οικονομική δαπάνη για την ίδρυσή και τη λειτουργία του, ώστε να μη μας μιλάτε για δαπάνες και υποδομές, οι οποίες ξέρετε πολύ καλά ότι υπάρχουν και προσάραξε έκτοτε στο γραφείο του Γενικού Γραμματέα του Υπουργικού Συμβουλίου, του κ. Καρρά. 
     Λυπάμαι πάρα πολύ, αλλά δεν είστε ίδιος, όπως είπατε, κύριε Υπουργέ, προηγουμένως. Άλλα λέτε το καλοκαίρι, άλλα λέτε όταν έρχονται οι εκπρόσωποι του συλλόγου μου και οι συνάδελφοί μου και σήμερα ουσιαστικά μας οδηγείτε στη ματαίωση. 
     (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
     Είμαι εκ των πραγμάτων  υποχρεωμένος, όχι γιατί πρέπει να ταχθώ για έναν τόπο -και χωρίς αυτό να σημαίνει ότι είναι θέση του κόμματός μου- να σας πω το εξής. Είναι δυνατόν να λειτουργεί σήμερα η δημοκρατία σ' αυτόν τον τόπο και να απαντούν Υπουργοί και να ρυθμίζουν την κυβερνητική εργασία και την επίλυση των προβλημάτων, ανάλογα με το αν θα υπάρχει ένταση στις κοινωνίες; 
     Σας παρακαλώ πολύ, δεν είμαι από την Κρήτη, αλλά γιατί ένας από τη Σητεία θα πρέπει να πάει στα Χανιά για να δικαστεί; Το λέω αυτό δηλαδή, γιατί αυτό το επιχείρημα, το οποίο δυστυχώς συμπαρασύρει και τα υπόλοιπα εφετεία, είναι εντελώς, μα εντελώς παράλογο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Όταν δεν ικανοποιείται –και τελειώνω, κύριε Υπουργέ- ένα αίτημα, όπως αυτό στη Χαλκίδα, που είναι ένας νομός αποβιομηχανοποιημένος, με προβλήματα -και αυτό πραγματικά θα ήταν ένα μικρό ενδιαφέρον της Κυβέρνησης- οπωσδήποτε είστε αδιάφορος για τα προβλήματα της τοπικής κοινωνίας. 
     Όταν, όμως, κύριε Υπουργέ, μας εμπαίζετε διαρκώς, οπωσδήποτε περιφρονείτε τους Βουλευτές του νομού, περιφρονείτε τον ευβοϊκό λαό και σύντομα αυτό, όταν θα έρθει η ώρα –και φαίνεται ότι έρχεται σύντομα- θα σας το ανταποδώσουμε. 
     ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Δικαιοσύνης κ. Σωτήρης Χατζηγάκης. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, κυρίες και κύριοι συνάδελφοι, ούτε περιφρονούμε, ούτε αθετούμε τίποτα. Είμαστε απόλυτα συνεπείς και αν ανατρέξει ο κύριος συνάδελφος, όπως και κάθε συνάδελφος, στα Πρακτικά που έγινε η συζήτηση πριν από 3,5 μήνες, θα δει ότι δεν αποστήκαμε καθόλου από τις θέσεις εκείνες. 
     Την ημερομηνία δεν ξέρω από πού τη βρήκε ο Βουλευτής, ωστόσο όλες οι πληροφορίες...
     ΓΕΩΡΓΙΟΣ ΠΑΠΑΓΕΩΡΓΙΟΥ: Αν μου επιτρέπετε μία διακοπή, από τον Πρόεδρο του Συλλόγου που απεργούσε επί μία εβδομάδα. 
     ΠΡΟΕΔΡΟΣ (Δημήτριος Σιούφας): Παρακαλώ, κύριε συνάδελφε, ακουστήκατε με προσοχή. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Όλες όμως, οι διαβεβαιώσεις οι οποίες εδόθησαν, εδόθησαν προς την κατεύθυνση της ιδρύσεως των εφετείων. Το θέμα στο οποίο έχουμε τη διαφωνία είναι το πότε και τα χρονοδιογράμματα που μας ζητάτε. 
     Επειδή, όπως σας είπα, είναι ένα ευρύτερο κοινωνικό ζήτημα στο οποίο θέλει κάποιος να συνεκτιμήσει και να συνυπολογίσει και το κοινωνικό στοιχείο και άλλα στοιχεία χωροταξικής φύσεως και στοιχεία ισορροπιών των κοινωνιών και στοιχεία, τα οποία εδράζονται πάνω στην ιδέα της συναίνεσης και του πραγματικού δημοκρατικού διαλόγου, γι’ αυτό όχι μόνο δεν αφιστάμεθα των όσων λέγαμε, αλλά απλώς είναι θέμα χρόνου, είναι ένα θέμα το οποίο μέσα στο επόμενο διάστημα θα τρέξει. Θα δημιουργήσουμε τις υποδομές, θα δούμε τι κενά και τι αδυναμίες υπάρχουν ως προς το θέμα και έτσι, με βάση αυτό, θα προχωρήσουμε και στο εφετείο. 
     Επομένως, κύριε Παπαγεωργίου, πρέπει και πάλι να το πω ότι ο Υπουργός Δικαιοσύνης έχει ένα πρόσωπο. Το αν θα γίνουν ή όχι δεν αναιρέθη. Στην καρδιά του τα προβλήματα είναι η ίδια. Ο πυρήνας του ζητήματος αυτού είναι απαρασάλευτα, απαρέγκλιτα ο ίδιος. Τώρα, το πότε, είναι ένα θέμα τακτικών κινήσεων. Αυτές τις τακτικές κινήσεις, επιτρέψτε μου να τις έχει η Κυβέρνηση στα χέρια της, η οποία σταθμίζει και σφαιρικότερα, βλέπει γενικότερα το ζήτημα και μέσα από το γενικότερο συμφέρον και κυρίως το συμφέρον του λαού και των τοπικών κοινωνιών θα βρει τη λύση, ώστε και η Χαλκίδα να έχει το εφετείο της, όταν έρθει ο καιρός και χωροταξικά, όλες οι άλλες περιοχές να αποκτήσουν αυτό το οποίο άλλωστε δικαιούνται. Ευχαριστώ, κύριε Πρόεδρε. 
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, στα θεωρεία της Βουλής των Ελλήνων βρίσκονται αυτήν την ώρα ενενήντα ένας γελοιογράφοι, τριάντα τέσσερις από την Ελλάδα και πενήντα επτά από τις άλλες ευρωπαϊκές χώρες. Τους καλωσορίζουμε και στην Ελλάδα και στη Βουλή των Ελλήνων. 
      Θα ήθελα να παρακαλέσω να τους υποδεχθούμε πρώτα με ένα χαμόγελο για να γελάσουμε και εμείς και εκείνοι με την καρδιά τους, όπως συμβαίνει όταν βλέπουμε τις γελοιογραφίες τους και μετά να χειροκροτήσουμε. 
      Και το λέω αυτό, γιατί οι γελοιογράφοι και εδώ και σε ολόκληρο τον κόσμο είναι οι μόνοι άνθρωποι που ασχολούνται με την πολιτική και δεν επιδιώκουν το χειροκρότημα. 
      Καλώς ήρθατε στην Ελλάδα, καλώς ήρθατε στη Βουλή των Ελλήνων!
      (Χειροκροτήματα από όλες τις πτέρυγες της Βουλής)
      Συνεχίζεται η συζήτηση …
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε…
      ΠΡΟΕΔΡΟΣ (Δημήτριος Σιούφας): Κύριε Πρόεδρε, δεν έχετε το λόγο.  
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Τον ζητάω, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Λυπάμαι πάρα πολύ. Κατανοώ ότι θέλετε να μιλήσετε, αλλά η διαδικασία των επικαίρων ερωτήσεων δεν επιτρέπει καμμία παρέμβαση και θα ήθελα να παρακαλέσω θερμά να μην επιμείνετε. 
      Σας ευχαριστώ. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα ήθελα να μιλήσω για τους γελοιογράφους, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Κύριε Πρόεδρε, σας παρακαλώ πάρα πολύ. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Χρειάζονται εκατό γελοιογράφοι…
      ΠΡΟΕΔΡΟΣ (Δημήτριος Σιούφας): Σας παρακαλώ θερμά! 
      Σας ευχαριστώ πολύ. 
      Επόμενη είναι η δεύτερη με αριθμό 107/7-10-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εσωτερικών, σχετικά με τα προβλήματα των μεταναστών στη χώρα μας κ.λπ.. 
      Η επίκαιρη ερώτηση του κ. Πρωτούλη έχει ως εξής: 
      «Με σοβαρά προβλήματα είναι αντιμέτωποι χιλιάδες μετανάστες που ζουν στη χώρα μας. συγκεκριμένα, στο Τμήμα Αλλοδαπών στο Ρουφ, όπου εξετάζεται το 90%-95% των αιτήσεων για άσυλο, η κατάσταση είναι τραγική. Δύο έως τρεις χιλιάδες μετανάστες στοιβάζονται από Σάββατο βράδυ στην ουρά μέσα σε απάνθρωπες συνθήκες, με την ελπίδα την Κυριακή να λάβουν την πολυπόθητη αίτηση που θα παρατείνει για λίγο την παραμονή τους στη χώρα μας. 
      Ταυτόχρονα, ο αριθμός αυτών που επιλέγονται τελικά είναι μόλις τετρακόσιοι. 
      Επιπλέον, την αγωνία τους αυτή εκμεταλλεύονται και κυκλώματα δικηγόρων, αλλά και διάφορα παραμάγαζα, προκειμένου να συμπληρώσουν την αίτησή τους. 
      Την ίδια στιγμή, τραγικά επικίνδυνη είναι η κατάσταση για τους ανήλικους ασυνόδευτους πρόσφυγες που δεν έχουν τα απαραίτητα χαρτιά για διαμονή στη χώρα μας. Δεν υπάρχει κρατική μέριμνα για την εξασφάλιση στέγασης, σίτισης, ιατρικής φροντίδας, ενώ ένα μέρος τους βρίσκεται σε κρατητήρια. 
      Με βάση τα παραπάνω, ερωτάται ο κ. Υπουργός:
      Θα αντιμετωπίσει την άθλια κατάσταση που επικρατεί στο Ρουφ, παίρνοντας μέτρα νομιμοποίησης όλων των μεταναστών που ζουν στη χώρα;
      Θα υπάρξει ειδική μέριμνα για τους ανήλικους ασυνόδευτους πρόσφυγες που θα εξασφαλίζει σ’ αυτούς σίτιση, στέγαση, ιατροφαρμακευτική περίθαλψη και κανένας από αυτούς να μη φυλακίζεται ούτε να επαναπροωθείται;»
      Παρακαλείται ο Υφυπουργός Εσωτερικών κ. Χηνοφώτης να λάβει το λόγο και να απαντήσει. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε. 
      Αναφορικά με το πρώτο ερώτημα του συναδέλφου κ. Πρωτούλη, θα ήθελα εν πρώτοις να επισημάνω ότι το πρόβλημα της ροής των παρανόμως εισερχομένων μεταναστών είναι γνωστό. Η ροή είναι αυξητική όσο περνούν οι μέρες. 
      Επίσης θα ήθελα να υπενθυμίσω ότι πέρυσι είχαμε εκατόν δώδεκα χιλιάδες και μέχρι στιγμής, είμαστε στις ενενήντα εννέα χιλιάδες. 
      Ως εκ τούτου, το κύριο βάρος όντως μεταπίπτει στο Κέντρο Αλλοδαπών στην Πέτρου Ράλλη και καθημερινά κατά τις πρωινές ώρες προσέρχονται για εξυπηρέτηση περίπου χίλιοι τριακόσιοι αλλοδαποί. Εξ αυτών οι εξακόσιοι είναι για κατάθεση αρχικού αιτήματος παροχής ασύλου, τριακόσιοι για ανανέωση δελτίων αιτούντων άσυλο, εκατόν πενήντα για χορήγηση άδειας ομογενούς από την Αλβανία, εκατόν για χορήγηση άδειας πολιτών Ευρωπαϊκής Ένωσης και εκατόν πενήντα για άλλους λόγους, όπως αιτήματα χορήγησης βεβαιώσεων κ.λπ.. 
      Με βάση αυτήν την κατάσταση, από το Νοέμβριο καθιερώθηκε νέα διαδικασία καταγραφής κάθε Κυριακή των προσερχομένων για κατάθεση αιτήματος ασύλου αλλοδαπών και καθορισμός ραντεβού σε έναν έκαστον εξ αυτών για την εξέταση του αιτήματός του εντός της επόμενης εβδομάδας, γεγονός που συνέβαλε σημαντικά στον περιορισμό των μέχρι τότε προβλημάτων. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
	Καταγράφονται συνολικά τριακόσιοι αλλοδαποί την ημέρα, οι οποίοι κατανέμονται ισομερώς στις πέντε εργάσιμες ημέρες κάθε εβδομάδας. 
	Κατ’ εξαίρεσιν εισέρχονται και καταγράφονται, χωρίς σειρά προτεραιότητας άτομα ευπαθών ομάδων, όπως ασυνόδευτοι ανήλικοι, ασθενείς, εγκυμονούσες, οικογένειες κ.λπ.. Περιστασιακά και μόνο απόκλιση μπορεί να υπάρξει, όταν οι αλλοδαποί είναι από την ίδια χώρα –επί παραδείγματι Πακιστάν και Μπαγκλαντές- όπου λόγω αριθμού μεταφραστών υπερκεράζεται η σειρά τους και προωθούνται άλλοι, χωρίς να διαφοροποιείται ο αριθμός. 
	Ένα τελευταίο σημείο στο πρώτο ερώτημα είναι το εξής: Θα ήθελα να επισημάνω ότι το 90% των προσερχομένων αλλοδαπών δηλώνει απερίφραστα ότι αιτείται πολιτικό άσυλο, για καθαρά πολιτικούς λόγους. 
	Ως προς το θέμα των ανηλίκων, εφόσον πρόκειται περί ασυνοδεύτων ανηλίκων και στα πλαίσια του π.δ. 220/2007, οι αρμόδιες αρχές λαμβάνουν αμέσως τα κατάλληλα μέτρα, ώστε να εξασφαλίζεται η αναγκαία εκπροσώπησή τους και μέριμνα γι’ αυτούς. 
	Ποια είναι τα μέτρα; Ενημερώνουν άμεσα τον εισαγγελέα ανηλίκων και όπου δεν υπάρχει ενημερώνουν τον εισαγγελέα πρωτοδικών, ο οποίος ενεργεί ως επίτροπος ανηλίκων ή καθορίζει κάποιο συγκεκριμένο άτομο. 
	Επιπρόσθετα, προβλέπεται ότι οι αρμόδιες αρχές παραλαβής και εξέτασης της αίτησης ασύλου -από ασυνόδευτους ανηλίκους πάντα- λαμβάνουν αμέσως τα παρακάτω μέτρα: 
	Διασφαλίζουν τις ανάγκες στέγασης του παιδιού, διότι η στέγαση του παιδιού το προστατεύει από τους κινδύνους εμπορίας ή εκμετάλλευσης και είναι εξαιρετικά σημαντικό. 
	Ενεργούν για την από κοινού στέγαση και συμβίωση των αδελφών, λαμβάνοντας υπ’ όψιν την ηλικία, την ωριμότητα και γενικά το συμφέρον κάθε ανηλίκου. 
	Προσπαθούν να εντοπίσουν το συντομότερο δυνατόν τα μέλη της οικογενείας. 
	Οι αλλαγές διαμονής ασυνόδευτων ανηλίκων πρέπει να περιορίζονται στο ελάχιστο. 
	Σε περιοχές όπου υπάρχει κίνδυνος να απειληθεί η ζωή τους ή η ακεραιότητά τους, ιδίως όταν οι γονείς τους μένουν στη χώρα προελεύσεως, εξασφαλίζεται το εμπιστευτικό της ανταλλαγής πληροφοριών, για να μην δημιουργηθούν τέτοιες περιπτώσεις. 
	Σε περίπτωση που διαπιστωθεί ότι ο ανήλικος είναι θύμα εμπορίας ανθρώπων λαμβάνεται υπ’ όψιν ο ν. 3386/2005.
	Κατόπιν όλων αυτών –περισσότερες λεπτομέρειες στη δευτερολογία- τα μέτρα είναι επαρκέστατα, αλλά σας παρακαλώ πολύ να λάβετε υπ’ όψιν τον αριθμό των αλλοδαπών των εισερχομένων παράνομα στη χώρα. Ως εκ τούτου, είναι ένα πρόβλημα το οποίο συνεχώς και αδιαλείπτως μεγεθύνεται. 
	Σας ευχαριστώ. 
    	ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
    	Το λόγο έχει ο ερωτών Βουλευτής κ. Πρωτούλης. 
    	ΙΩΑΝΝΗΣ ΠΡΩΤΟΥΛΗΣ: Κύριε Υφυπουργέ, πρώτα απ’ όλα θα θέλαμε να σας πούμε ότι η προσφυγιά δεν είναι έγκλημα, όπως εγκληματίες δεν ήταν οι προπαππούδες και οι παππούδες μας, που κάτω από τη φτώχια, την πείνα και τα κυνηγητά αναζήτησαν καλύτερη τύχη σε μία ξένη πατρίδα. 
    Επίσης, θα θέλαμε να μας απαντήσετε συγκεκριμένα πόσα ανήλικα προσφυγόπουλα ασυνόδευτα βρίσκονται στη χώρα μας. Ποιος φορέας έχει αναλάβει να τα προστατεύσει; Σε ποια κέντρα βρίσκονται; Πόσα απ’ αυτά τα ανήλικα προσφυγόπουλα είναι φυλακισμένα; Κάτω από ποιες συνθήκες διαβιούν; 
Αυτό, κατ’ αρχάς, θα θέλαμε να είναι η πρώτη απάντηση.
    Κατά δεύτερον, εγώ προσωπικά με τα μάτια μου στην Πέτρου Ράλλη δεν είδα αυτά που περιγράψατε. Είδα τέσσερις χιλιάδες μετανάστες και μετανάστριες κάτω από τη βροχή, με την αστυνομική συνοδεία, μέσα στα λασπόνερα να περιμένουν από την Παρασκευή το βράδυ μέρα-νύχτα, χωρίς να κουνιέται κανείς από τη θέση του και τις ανάγκες τους τις έκαναν πάνω τους, για να μη φύγει κανένας και χάσει τη σειρά του, περιμένοντας την Κυριακή το ξημέρωμα. 
    Αυτή η εικόνα προσβάλλει οποιαδήποτε ανθρώπινη οντότητα. Και μάλιστα δίπλα τους να υπάρχουν διάφορα αρπακτικά, που να επιδιώκουν με κάθε τρόπο να εκμεταλλευθούν αυτούς τους ανθρώπους, ανθρώπους πεινασμένους, ανήμπορους να πράξουν οτιδήποτε. 
    Επίσης, σε σχέση με τις δυσκολίες που περιγράφετε, λόγω της αύξησης των αιτήσεων ασύλου, όλο αυτό το διάστημα η Κυβέρνηση δεν έχει θεωρήσει υποχρέωσή της να ενημερώσει τον ελληνικό λαό τι έχουν απογίνει όλοι αυτοί οι άνθρωποι.
Όλοι αυτοί οι άνθρωποι που έχουν κυνηγηθεί, που έχουν φακελωθεί, που έχουν συλληφθεί, που έχουν αποκλειστεί, που έχουν μετακινηθεί, που έχουν απελαθεί, τι είναι αυτοί; Άνθρωποι είναι. Τι είναι; Σκουπίδια είναι, όπως λίγο πολύ περιγράφει η κοινοτική οδηγία με την ονομασία Δουβλίνο 2, όπου τους μετανάστες τους αντιμετωπίζουμε έτσι, σαν σκουπίδια που τους πετάμε έξω από την πόρτα της Ευρωπαϊκής Ένωσης;
      Πρέπει να υπάρχει μία σαφής εικόνα, τι έχει γίνει με όλους αυτούς τους ανθρώπους.
      Τελειώνοντας θα θέλαμε να σας πούμε ότι εμείς αυτούς τους ανθρώπους δεν τους θεωρούμε εγκληματίες, τους θεωρούμε θύματα εγκληματικών ιμπεριαλιστικών επεμβάσεων, που ενεργά συμμετέχει η χώρα μας σ’ αυτές ακριβώς τις χώρες, Αφγανιστάν, Ιράκ, Σομαλία, που ανάμεσα στις άλλες καταστροφικές συνέπειες έχουν δημιουργήσει τεράστια κύματα προσφυγιάς.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Το λόγο έχει ο Υφυπουργός κ. Χηνοφώτης για να δευτερολογήσει.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε.
      Επειδή δύο φορές αναφέρθηκε ο κύριος συνάδελφος και στην αρχή της ομιλίας του και στο τέλος, περί εγκληματικότητας, να του πω ότι ουδείς μίλησε και ουδείς έχει μιλήσει ποτέ σ’ αυτήν την Αίθουσα περί θεωρήσεως αυτών των ατόμων ως εγκληματιών. Και νομίζω ότι στα πλαίσια μιας επιδεικτικής ρητορείας θα πρέπει ειδικά αυτό το σημείο να προσεχθεί και επιτρέψτε μου να πω, θα μπορούσε και να ανακληθεί. Ουδείς έχει μιλήσει σ’ αυτήν την Αίθουσα και νομίζω ότι μπορείτε να το ελέγξετε. 
      ΙΩΑΝΝΗΣ ΠΡΩΤΟΥΛΗΣ: Το «παρανόμως» που λέτε…
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Με συγχωρείτε, μπορείτε να το ελέγξετε. Και ειδικά αν αναφέρεστε στη συγκεκριμένη Κυβέρνηση –όχι για το θέμα της εγκληματικότητας σαφώς- για τη μέριμνα υπέρ των αλλοδαπών, θα πρέπει να ανατρέξετε στην τελευταία πενταετία, να δείτε πότε ιδρύθηκαν τα τέσσερα κέντρα φιλοξενίας αλλοδαπών και πότε προγραμματίστηκε η ίδρυση τεσσάρων νέων κέντρων φιλοξενίας και πότε εγκαινιάστηκε και το κέντρο φιλοξενίας ασυνόδευτων αλλοδαπών ανηλίκων. 
      Και ως προς τις συνθήκες που είπατε, απλά και μόνο ένα σημείο θα σας αναφέρω ότι 26 με 29 Σεπτεμβρίου δεχτήκαμε απροειδοποίητη επίσκεψη –απροειδοποίητη εννοώ ως προς το μεγαλύτερο διάστημα- με 24ωρη προειδοποίηση της Επιτροπής για την Πρόληψη των Βασανιστηρίων και Εξασφάλιση Συνθηκών Κράτησης της Ευρωπαϊκής Επιτροπής, η λεγόμενη CPT, από το ακρωνύμιο. Επεσκέφθησαν το κέντρο στο οποίο εσείς αναφέρεστε, συζήτησαν με τους κρατουμένους, συζήτησαν με τη μη κυβερνητική οργάνωση των ιατρών που υπάρχουν εκεί. Δεν εξωραΐζω καμμία κατάσταση, οπωσδήποτε όμως δεν ήταν επ’ ουδενί η κατάσταση στην οποία εσείς αναφερθήκατε.
      Εν κατακλείδι…
      ΙΩΑΝΝΗΣ ΠΡΩΤΟΥΛΗΣ: Αναφέρεστε σε άλλο χώρο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Συγγνώμη, μάλλον εσείς πήγατε σε άλλη χώρα.
      ΙΩΑΝΝΗΣ ΠΡΩΤΟΥΛΗΣ: Δεν είναι κρατούμενοι εκεί.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Εάν εσείς αμφιβάλλετε για τα συμπεράσματα της CPT, είναι θέμα δικός σας.
      Εν κατακλείδι, θα ήθελα να πω ότι η επίθεσή σας προς την Κυβέρνηση είναι άστοχη, αλλά κατά βάση είναι άδικη, με βάση τη μέριμνα που αυτά τα πέντε χρόνια έχει λάβει για το θέμα των παρανόμως εισερχομένων αλλοδαπών. Κι αυτό μπορείτε να το διερευνήσετε και στο μέλλον να επανέλθετε με οιαδήποτε άλλη ερώτηση.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Τελευταία είναι η τρίτη με αριθμό 97/7.10.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών, σχετικά με την ανάπλαση της αγοράς της Κυψέλης κ.λπ..
      Η επίκαιρη ερώτηση του κ. Πλεύρη έχει ως ακολούθως:
      «Εδώ και πάρα πολύ καιρό δημοτική παράταξη έχει καταλάβει την αγορά της Κυψέλης, την οποία αντιμετωπίζει και ως τσιφλίκι της. Υπάρχουν συνεχείς διαμαρτυρίες πολιτών για έλλειψη στοιχειωδών κανόνων υγιεινής, τυχόν παράνομες δραστηριότητες και πρωτίστως διαμαρτυρία που μία δημοτική περιουσία αντί να ανήκει στους πολίτες της έχει γίνει αντικείμενο κατάληψης.
      Συνεπώς, ερωτάται ο αρμόδιος Υπουργός:
      Πώς θα αντιμετωπίσετε το φαινόμενο και για ποιο λόγο επιτρέπετε μέχρι σήμερα την κατάληψη της περιουσίας του δημοσίου από αυτόκλητους καταληψίες;
      Η κατ’ όνομα διαπαραταξιακή επιτροπή που υποτίθεται ότι έχει δημιουργηθεί έχει άδεια για τις κατασκευές που κάνει σε διατηρητέο κτήριο; Της έχει δοθεί κάποιο χρηματικό ποσό και εάν ναι, ποιου ύψους;
      Εν τέλει, είστε διατεθειμένοι να υλοποιήσετε σχέδιο ανάπλασης της αγοράς της Κυψέλης και να τη σώσετε από τους καταληψίες εφαρμόζοντας το νόμο;»
      Στην ερώτηση του κ. Πλεύρη θα απαντήσει ο Υφυπουργός κ. Νάκος.
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κυρία Πρόεδρε, θέλω να διευκρινίσω στην αρχή στον κύριο συνάδελφο, ότι πρόκειται περί δημοτικής περιουσίας. Άρα, οι ερωτήσεις προς την Κυβέρνηση, αυτές ιδίως που αναφέρονται στο εάν είστε διατεθειμένοι να κάνετε το άλφα ή το βήτα, δεν έχουν καμία σημασία, διότι ουδεμία αρμοδιότητα δεν έχει η κεντρική εξουσία, το κεντρικό κράτος σε αυτό το θέμα. Είναι δημοτική περιουσία. 
    Για την ιστορία και για τους υπόλοιπους συναδέλφους αναφέρω, ότι πρόκειται για κτήριο του μεσοπολέμου, που οικοδομήθηκε το 1935 σε σχέδια της τεχνικής υπηρεσίας του δήμου τότε και τότε ήταν Δήμαρχος ο Κώστας Κοτζιάς. 
    Η αγορά της Κυψέλης εντασσόταν σε ένα ευρύτερο σχέδιο οικοδόμησης περιφερειακών αγορών, με σκοπό την καλύτερη εξυπηρέτηση των δημοτών και αποσυμφόρηση της κεντρικής αγοράς Αθηνών, της Βαρβακείου Αγοράς, όπως προκύπτει από τις τεχνικές εκθέσεις της περιοχής εκείνης. Στο πρόγραμμα αυτό περιλαμβανόταν και η οικοδόμηση λαϊκών λουτρών κλπ.
    Το 1999 η δημοτική αρχή και οι αρμόδιες υπηρεσίες του δήμου συζητούσαν προτάσεις αξιοποίησης της αγοράς και το 2004 μάλιστα με απόφαση του δημοτικού συμβουλίου ο δήμος αποφάσισε την εκπόνηση οικονομοτεχνικής και κυκλοφοριακής μελέτης για την αξιοποίηση της αγοράς της Κυψέλης. 
    Από τις μελέτες αυτές προέκυψε ότι δεν είναι βιώσιμες οι λύσεις οι οποίες εξετάστηκαν. Και ενώ, λοιπόν, γίνονταν αυτά, το 2005 δημοσιεύθηκε η απόφαση του Υπουργού Πολιτισμού, με την οποία η δημοτική αγορά της Κυψέλης χαρακτηρίστηκε ως μνημείο και ότι περιλαμβάνεται στα νεότερα πολιτιστικά αγαθά που ανάγονται στην περίοδο των εκάστοτε τελευταίων εκατό ετών και χαρακτηρίζονται μνημεία λόγω της ιδιαίτερης αρχιτεκτονικής, πολεοδομικής, κοινωνικής, εθνολογικής, λαογραφικής, τεχνικής, βιομηχανικής ή εν γένει ιστορικής, καλλιτεχνικής ή επιστημονικής σημασίας τους. 
    Το σκεπτικό του Κεντρικού Συμβουλίου Νεοτέρων Μνημείων είναι ότι η δημοτική αγορά είναι μοναδικό τοπόσημο για την Κυψέλη, που οι κάτοικοι αναγνωρίζουν αλλά και χρησιμοποιούν για να προσδιορίσουν και να ορίσουν τη γειτονιά ως έννοια και ταυτόχρονα τη θέση αυτών των ιδίων σε αυτόν τον συμβολικό χώρο της τοπικής κοινότητας. Από το 2005 λοιπόν και μετά με αυτό το αιτιολογικό η αγορά έχει χαρακτηριστεί ως μνημείο. 
    Ο ιδιοκτήτης της αγοράς, ο δήμος, απαντά ότι το Δημοτικό Συμβούλιο του Δήμου Αθηναίων σύστησε διαπαραταξιακή επιτροπή, η οποία σύντομα θα καταθέσει το πόρισμά της συνοδευόμενο από συγκεκριμένη πρόταση για την αξιοποίηση του κτηριακού συγκροτήματος, έργο που αποδίδει προτεραιότητα της δημοτικής αρχής.
    Στη διαπαραταξιακή επιτροπή συμμετέχουν όλες οι δημοτικές παρατάξεις που εκπροσωπούνται στο δημοτικό συμβούλιο. Εν τω μεταξύ φορείς της περιοχής και ομάδες πολιτών εγκαταστάθηκαν στην αγορά αναπτύσσοντας διάφορες δράσεις, καλλιτεχνικές εκδηλώσεις, πωλήσεις βιολογικών προϊόντων και άλλα. Και εκεί τελειώνει το έγγραφο, από το οποίο εύκολα μπορεί να συμπεράνει κανείς, κύριε συνάδελφε, ότι μέχρι την ολοκλήρωση της μελέτης και των προτάσεων της διεργασίας για την τύχη αυτής της αγοράς η πρόθεση του δήμου είναι να συνεχιστεί η υπάρχουσα κατάσταση, αλλιώς κατά την ταπεινή μου άποψη, εάν είχε διαφορετική άποψη, αυτή θα καταγραφόταν στο απαντητικό έγγραφο του Δήμου Αθηναίων.
    ΠΡΟΕΔΡΕΥΟΥΣΑ (Βέρα Νικολαϊδου): Ο ερωτών Βουλευτής κ. Πλεύρης έχει το  λόγο.
    ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, με όλο το σεβασμό άκουσα από εσάς μία τύπου ρεπορτάζ αναφορά για την ιστορία της αγοράς της Κυψέλης. 
    Εγώ σας ρωτώ ένα συγκεκριμένο πράγμα, που δεν είναι μόνο αρμοδιότητα του Δήμου, είναι αρμοδιότητα της Κυβέρνησης. Μία δημοτική παράταξη έχει καταλάβει το χώρο. Και αυτοί οι φορείς που λέτε και οι κοινωνίες πολιτών, όλες πρόσκεινται στην ανοικτή πόλη του κ. Τσίπρα, που έχει καταλάβει αυτόν το χώρο από τον Δεκέμβριο του 2006.
	Αύριο το πρωί εγώ που είμαι Βουλευτής του ελληνικού Κοινοβουλίου εάν πάω να μπω στην αγορά της Κυψέλης, θα κινδυνεύει η σωματική μου ακεραιότητα. Είναι ένα τσιφλίκι που έχει καταληφθεί. Υπάρχουν καταγγελίες ότι γίνονται εκεί παράνομες δραστηριότητες. Όταν ένας Βουλευτής σας λέει ότι κάπου γίνονται παράνομες δραστηριότητες, δεν μπορεί αυτό να μην ενδιαφέρει το Υπουργείο Εσωτερικών ή έστω τον Υφυπουργό Δημοσίας Τάξεως, από τη στιγμή που οι ΟΤΑ μπορεί να έχουν τη λειτουργική και την οικονομική ανεξαρτησία, αλλά υπάγονται στον έλεγχό σας. Πρόσφατα ψηφίσατε ένα νομοσχέδιο και σας λέγαμε ότι υπάρχει διάταξη που μπορεί να πάσχει όσον αφορά τη συνταγματικότητά της κι εσείς είπατε ότι είναι συνταγματική και ελέγχετε τα κονδύλια που δίνουν στους δήμους. Εγώ σας λέω ότι έχει γίνει μία διαπαραταξιακή επιτροπή. Έχει πάρει χρήματα; Δεν μπορούσε ο δήμος να μας ενημερώσει αν έχει πάρει χρήματα και τι ποσό έχει πάρει; 
      Αυτήν τη στιγμή γίνονται εργασίες μέσα στην αγορά της Κυψέλης. Ποιος τις κάνει; Έχει πάρει κάποια άδεια από την πολεοδομία; Είναι δυνατόν ένα διατηρητέο κτήριο να το αφήνουμε στη μοίρα μιας δημοτικής παράταξης που υποτίθεται ότι κάνει κάποιες εκδηλώσεις και όλες αυτές οι εκδηλώσεις να κινούνται με συγκεκριμένη κομματική κατεύθυνση; 
      Εν τέλει, αν θέλουμε να δούμε την κοινωνία των πολιτών και το δημοκρατικό έρεισμα το οποίο αναφέρετε, αυτή η παράταξη έχει το 10% του δήμου. Ένας στους δέκα πολίτες της Κυψέλης την έχει ψηφίσει. Για ποιον λόγο οι εννιά στους δέκα πολίτες πρέπει να ανέχονται αυτήν την κατάληψη; Γιατί και ο δήμος που έχει τη μεγαλύτερη ευθύνη –εδώ θα συμφωνήσω μαζί σας- αλλά και το Υπουργείο Εσωτερικών ή ο Υφυπουργός Δημοσίας Τάξεως δεν πράττουν τα δέοντα για να δουν τι γίνεται εκεί μέσα και αν, όπως υπάρχουν καταγγελίες, εκεί πέρα υπάρχει διακίνηση ναρκωτικών, παραεμπόριο και κάλυψη των λαθρομεταναστών; Αυτά είναι ερωτήματα που αφορούν το Υπουργείο σας, δεν αφορούν το δήμο.
(Χειροκροτήματα από την πτέρυγα του Λαϊκού Ορθόδοξου Συναγερμού)
	ΠΡΟΕΔΡΕΥΟΥΣΑ (Βέρα Νικολαϊδου): To λόγο έχει ο Υφυπουργός Εσωτερικών κ. Νάκος για δύο λεπτά.
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Νομίζω ότι πρέπει να ξεκαθαρίσουμε ορισμένα πράγματα. Το Υπουργείο και η κεντρική διοίκηση ασκούν προληπτικό έλεγχο νομιμότητας δια των επιφορτισμένων προς τούτο οργάνων. Ούτε την σκοπιμότητα εξετάζουμε, ούτε μπορούμε να επέμβουμε. Δεν είναι δυνατόν σε οποιαδήποτε ιδιοκτησία των δήμων -είναι και αντισυνταγματικό, είναι και αντιδεοντολογικό- το Υπουργείο να επεμβαίνει και να ρυθμίζει τα της λειτουργίας της δημοτικής περιουσίας. Εάν εδώ υπάρχουν παράνομες ενέργειες ή παραβατικές συμπεριφορές, υπάρχουν τα επιφορτισμένα προς τούτο όργανα και σε καμία περίπτωση δεν είναι το Υπουργείο Εσωτερικών υπό του τμήματος της Γενικής Γραμματείας Τοπικής Αυτοδιοίκησης. Ο κύριος συνάδελφος ο οποίος τυχαία βρίσκεται δίπλα μου και τον ρώτησα, ο κ. Χηνοφώτης που είναι επιφορτισμένος μ’ αυτό το έργο, δεν έχει καταγγελίες για παραβατική συμπεριφορά. Όσον αφορά το παραεμπόριο, αυτό ελέγχεται από τα όργανα που είναι επιφορτισμένα να ελέγχουν το παραεμπόριο.
	Τέλος, για το ερώτημα εάν υπήρξε χρηματοδότηση για την κατασκευή αυτών των έργων από το Υπουργείο Εσωτερικών, η απάντηση είναι όχι, καθαρά και ξάστερα όχι, ούτε ένα ευρώ γι’ αυτήν την αιτία δεν δόθηκε από το Υπουργείο Εσωτερικών προς το Δήμο Αθηναίων. Βεβαίως ο Δήμος Αθηναίων έχει άλλες διακόσιες πηγές εσόδων. Έχει πολλές πηγές εσόδων πέρα από τις χρηματοδοτήσεις από το Υπουργείο Εσωτερικών.
	Εάν με ρωτάτε αν έχει εκδοθεί οικοδομική άδεια, αρμόδια είναι να απαντήσουν τα πολεοδομικά γραφεία τα οποία νομίζω ότι μετά από συγκεκριμένη αίτηση θα σας απαντούσαν. Σε κάθε περίπτωση δεν είναι δουλειά του Υπουργείου Εσωτερικών, όταν δεν υπάρχει καταγγελία για κάτι παράνομο που αφορά τον τρόπο λειτουργίας της Αυτοδιοίκησης, να παρακολουθεί τη λειτουργία και τη χρήση των δημοτικών κτηρίων της χώρας.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 8/4/3.10.2008 επίκαιρη επερώτηση δέκα Βουλευτών του ΛΑ.Ο.Σ., κ.κ. Γεωργίου Καρατζαφέρη, Αστέριου Ροντούλη, Βαΐτση Αποστολάτου, Δήμητρας Αράπογλου, Κωνσταντίνου- Άδωνι Αϊβαλιώτη, Κυριάκου Βελόπουλου, Μαυρουδή Βορίδη, Σπυρίδωνος Γεωργιάδη, Αθανάσιου Πλεύρη και Ηλία Πολατίδη προς τον Υπουργό Εσωτερικών, σχετικά με την εγκληματικότητα.
      Το λόγο έχει ο πρώτος επερωτών κ. Αθανάσιος Πλεύρης.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κυρία Πρόεδρε.
      Κύριε Υπουργέ, κύριοι συνάδελφοι, μας δώσατε τα στατιστικά στοιχεία για την εγκληματικότητα. Είναι γεγονός ότι στους περισσότερους δείκτες υπάρχει μία αύξηση, η οποία οπωσδήποτε είναι ανησυχητική. 
      Κύριε Υπουργέ, αν θέλετε την άποψή μας, δεν είναι τόσο η αύξηση ως αύξηση, αλλά τα ποιοτικά χαρακτηριστικά τα οποία υπάρχουν σε αυτήν την εγκληματικότητα, που ζούμε στη σημερινή εποχή. Δεν είναι η εγκληματικότητα που είχαμε συνηθίσει πριν δέκα και δεκαπέντε χρόνια ή πριν είκοσι χρόνια. Αυτή τη στιγμή έχουμε, σε ορισμένους τουλάχιστον τομείς, που βρίσκονται ακόμα και στο κέντρο των Αθηνών, μία ανεξέλεγκτη κατάσταση. 
      Προ 2μήνου περίπου είδαμε ότι στο κέντρο της Αθήνας βγήκαν χατζάρες, μπαλτάδες, τσεκούρια και δύο διαφορετικές εθνότητες για να λύσουν τις διαφορές τους μέσα στην Ελλάδα, μπήκαν σε μία κατάσταση πραγματικά τρόμου για τους πολίτες οι οποίοι βρίσκονται εκεί. 
      Και μετά από λίγες ημέρες -και όπως μου είπατε κι εσείς, κύριε Υπουργέ, έχετε κάνει επίσκεψη στην περιοχή- έκανα κι εγώ ως Βουλευτής του Λαϊκού Ορθόδοξου Συναγερμού, κατ’ εντολήν του Προέδρου Γεωργίου Καρατζαφέρη, επίσκεψη σε όλους όσους βρίσκονται εκεί. Και πραγματικά οι συνάνθρωποί μας βιώνουν έναν τρόμο.
      Κι επειδή εδώ ακούσαμε γενικότερα για τη μετανάστευση, πρέπει να ξέρουμε ότι σε αυτή τη χώρα υπάρχουν και Έλληνες πολίτες, φορολογούμενοι πολίτες που έχουν δικαιώματα. Αν μη τι άλλο να έχουν τα ίδια ανθρώπινα δικαιώματα που αναγνωρίζονται και στους μετανάστες. Διότι ο Έλληνας πολίτης στο κέντρο της Αθήνας δεν μπορεί ούτε την επιχείρησή του να έχει, ούτε μπορεί να κυκλοφορήσει χωρίς φόβο. Γενικότερα δημιουργούνται γκετοποιημένες περιοχές. Στην Κυψέλη γκετοποιημένη περιοχή. Στο Βοτανικό γκετοποιημένη περιοχή. Στο κέντρο της Αθήνας, πίσω από το Δημαρχείο, γκετοποιημένη περιοχή. Μία γυναίκα δεν μπορεί να κυκλοφορήσει εκεί πέρα μόνη της.
      Συνεπώς, έχουμε μία μορφή εγκληματικότητας που έχει κάποια άλλα ποιοτικά χαρακτηριστικά. 
      Θα πω εν τάχει κάποια νούμερα, για να δούμε ότι υπάρχει κατ’ αρχήν αύξηση στην εγκληματικότητα.
      Κλοπές: Το 1991 σαράντα τρεις χιλιάδες. Το 2007 εξήντα μία χιλιάδες. Το πρώτο 6μηνο του 2008 τριάντα έξι χιλιάδες. Δηλαδή, θα έχουμε διπλασιασμό, όπως φαίνεται από τα νούμερα, σε σχέση με το 1991.
      Ληστείες: Χίλιες ληστείες το 1991. Δύο χιλιάδες οκτακόσιες το 2007. Χίλιες επτακόσιες το πρώτο 6μηνο του 2008. Πηγαίνουμε, δηλαδή, στις τρεισήμισι χιλιάδες ληστείες. Διπλασιασμός στις ληστείες τραπεζών.
      Στους βιασμούς έχουμε μεγαλύτερα νούμερα απ’ ό,τι πριν πέντε, έξι χρόνια.
      Οι ανθρωποκτονίες είναι, ίσως, το μόνο νούμερο που μένει πάνω-κάτω σταθερό.
      Και δεν μπαίνουμε σε εγκλήματα οικονομικής φύσεως, όπως πλαστογραφία, όπου είχαμε τριακόσιες ενενήντα επτά περιπτώσεις το 1991, χίλιες οκτακόσιες το 2001 και τρεις χιλιάδες οκτακόσιες το πρώτο 6μηνο του 2008.
      Κύριε Υπουργέ, πρέπει να αναζητηθούν τα αίτια της εγκληματικότητας και οπωσδήποτε θα γίνει μία μεγάλη κουβέντα και για την κοινωνική παθογένεια που υπάρχει και για την ανεργία και για τη φτώχεια και για ένα χαμηλό μορφωτικό επίπεδο που παρουσιάζεται. Και είναι γεγονός ότι στατιστικά μπορεί να υπάρχει μεγαλύτερη ροπή προς την εγκληματικότητα, ωστόσο αυτό θα δικαιολογούσε μία εγκληματικότητα καθαρά στους τομείς του οικονομικού εγκλήματος, στις κλοπές και στις ληστείες. Δεν μπορεί σε άλλα εγκλήματα, που ενέχουν, αν θέλετε, μία μεγαλύτερη εγκληματογόνα απαξία, να υπάρχει αυτή η κατάσταση. Και οπωσδήποτε σε μεγάλο βαθμό –και χωρίς παρωπίδες- πρέπει να παραδεχθούμε ότι υπάρχει και εισαγόμενη εγκληματικότητα.
     Είπατε πριν, κύριε Υπουργέ, ότι ουδείς δεν θα πει ότι ευθύνεται και ένα κομμάτι της λαθρομετανάστευσης γι’ αυτήν την κατάσταση. Τα νούμερα δεν σας δικαιώνουν. Ευθύνεται και η λαθρομετανάστευση γι’ αυτήν την κατάσταση και κάποια στιγμή πρέπει να το πούμε ευθέως σ’ αυτή την Αίθουσα. Δεν είναι ούτε ξενοφοβία ούτε ρατσισμός να βλέπεις πώς έχει διαμορφωθεί μία κατάσταση. 
     Και αναφέρομαι συγκεκριμένα, γιατί είναι καλό να μιλάμε με νούμερα. Το 2007 μπήκαν εκατόν δώδεκα χιλιάδες τριακόσιες εξήντα τέσσερις δυστυχείς άνθρωποι, όπως πολύ σωστά ειπώθηκε πριν, από χώρες οι οποίες έχουν λεηλατηθεί από τις Ηνωμένες Πολιτείες και από οπουδήποτε αλλού και έγιναν ογδόντα δύο χιλιάδες επαναπροωθήσεις. Αυτό σημαίνει ότι έμειναν γύρω στις τριάντα χιλιάδες ανθρώπους απ’ αυτούς που έγιναν οι συλλήψεις οι οποίοι δεν έχουν επαναπατρισθεί με ό,τι αυτό συνεπάγεται, δηλαδή, να διογκώνεται ένα κύμα λαθρομετανάστευσης. 
     Τι γίνεται στις ελληνικές φυλακές διότι τα νούμερα πρέπει να τα πούμε κάποια στιγμή. Απάντηση του Υπουργείου Δικαιοσύνης. Δεν είναι δική μου απάντηση. Οι φυλακισμένοι είναι έντεκα χιλιάδες. Οι Έλληνες είναι πέντε χιλιάδες επτακόσιοι σαράντα τέσσερις και πέντε χιλιάδες εκατόν εξήντα έξι είναι οι αλλοδαποί. Στις φυλακές ανηλίκων είναι τριακόσιοι εξήντα φυλακισμένοι, εκατόν δώδεκα Έλληνες και διακόσιοι πενήντα τρεις αλλοδαποί.
      Και θα μου πείτε και εύλογα, στη βαριά εγκληματικότητα τι γίνεται, γιατί αυτή μας ενδιαφέρει. Το να φυλακισθεί κάποιος επειδή έκλεψε ένα κομμάτι ψωμί για να φάει και δεν έχει τη δυνατότητα να πληρώσει την ποινή ίσως να δημιουργεί ένα συνωστισμό στις φυλακές. Όμως, και στη βαριά εγκληματικότητα βάσει των πινάκων που μας φέρατε, κύριε Υπουργέ, βλέπουμε ότι στις ανθρωποκτονίες το πρώτο εξάμηνο του 2008, ενενήντα τρεις έχουν γίνει από ημεδαπούς και εβδομήντα τρεις από αλλοδαπούς, δηλαδή το 40% έχει γίνει από αλλοδαπούς. Δεν νομίζω ότι το 40% αυτή τη στιγμή απεικονίζει και την πραγματική εικόνα των μεταναστών στην ελληνική κοινωνία. 
     Βιασμοί:  Το 2007 έγιναν εκατόν δεκατέσσερις από ημεδαπούς και εκατόν επτά από αλλοδαπούς, σχεδόν το 50%. Και βρείτε μου μια δικαιολογία για το βιασμό. Δεν είναι ληστεία, δεν είναι κλοπή όπου ο άλλος μπορεί να πεινάει, είναι βιασμός. Δεν σέβεται έναν συνάνθρωπό του και δεν μπορεί να δικαιολογηθεί με καμιά έννοια. 
     Για τις κλοπές και τις ληστείες δεν θέλω να το συζητήσω γιατί τα νούμερα είναι σχεδόν 50% και άνω. 
     Κύριε Υπουργέ, αυτή τη στιγμή οι Έλληνες πολίτες ακόμη και στο κέντρο της Αθήνας αισθάνονται ότι είναι αιχμάλωτοι μέσα στην ίδια τους την πατρίδα. Έχουν φόβο να κυκλοφορήσουν. Κλείνουν τα σπίτια τους, βάζουν σιδεριές και φοβούνται να βγουν μετά από κάποια ώρα. Στη Μενάνδρου μπορούμε να πάμε στις 7 η ώρα το απόγευμα; Μπορούμε τώρα, με το που θα τελειώσει η επερώτηση, να πάμε χωρίς συνοδεία, κύριε Υπουργέ, και να προχωρήσουμε; Να προχωρήσουμε εάν βέβαια δεν υπάρχει αστυνομική παρουσία, διότι αν υπάρχει αστυνομική παρουσία, κάτι γίνεται.
     Το ερώτημα, όμως, είναι εάν αυτή η αστυνομική παρουσία επαρκεί, γιατί πρέπει να μπούμε και σε δυνατότητες για να είμαστε συνετοί προτάσεων αντιμετώπισης αυτού του φαινομένου. Υπάρχει πρόληψη και καταστολή από την Αστυνομία; Είναι καλά στελεχωμένη η Ελληνική Αστυνομία; Είναι καλά εκπαιδευμένη η Ελληνική Αστυνομία; Και, αν θέλετε και κάτι παραπάνω, έχει την προστασία την οποία χρειάζεται η Ελληνική Αστυνομία; Εγώ μιλάω με αστυνομικούς που γνωρίζω και εκεί στην περιοχή και έχουν δεμένα τα χέρια τους, γιατί την παραμικρή κίνηση να κάνουν, αυτομάτως κινδυνεύουν να βρεθούν μπλεγμένοι με ΕΔΕ, με πειθαρχικές διώξεις και με ποινικές διώξεις. Και δεν λέω, βέβαια, για τις περιπτώσεις που σαφέστατα υπάρχει αστυνομική βία. Εγώ μιλώ ακόμη και για την απλή προσαγωγή. Έχουν πρόβλημα. 
     Μήπως σε κάποια φαινόμενα έχουμε και θέματα πολιτικής κάλυψης για την εγκληματικότητα; Γιατί αυτό είναι το ανησυχητικό. Και υπάρχει πολιτική κάλυψη, κύριε Υπουργέ -προς Θεού- σε καμιά περίπτωση από εσάς ή από τον κύριο Υφυπουργό που πραγματικά θεωρώ ότι προσπαθείτε να κάνετε έναν αγώνα προς αυτήν την κατεύθυνση. Δεν μπορώ, όμως, να πειστώ ότι στα Ζωνιανά δεν υπήρξε πολιτική κάλυψη, τουλάχιστον για πολλά χρόνια. Δεν μπορώ να δεχθώ ότι στο άντρο των Εξαρχείων που δεν μπορεί να μπει Αστυνομία, δεν υπάρχει πολιτική κάλυψη. 
     Και ξέρετε ποιο είναι το πρόβλημα; Δεν θέλω να μπω βέβαια σε απόφαση δικαστηρίου που βγήκε, γιατί και ως νομικός λέω ότι είναι μια πρωτόδικη απόφαση, αλλά είναι μια απόφαση. Μπορούμε να την εκτιμήσουμε πολιτικά, αφού συγκεκριμένο πρόσωπο που πρόσκειται στην παράταξη σας, καταδικάστηκε για θέματα που έχουν να κάνουν με τα ναρκωτικά στην περιοχή της Κρήτης. Θα το συζητήσουμε βέβαια άμα γίνει αμετάκλητη, αλλά οπωσδήποτε πολιτικά κρίνεται.
      Το θέμα, λοιπόν, είναι το εξής: Υπάρχει πολιτική βούληση από την Κυβέρνησή σας στο σύνολο και όχι μόνο από εσάς -που ειδικά και σε εσάς και στον κύριο Υφυπουργό θεωρώ ότι υπάρχει- για να αντιμετωπιστεί αυτή η εγκληματικότητα; 
      Υπάρχουν και άλλα θέματα, τα οποία και οι συνάδελφοι θα αναπτύξουν και εγώ στη δευτερολογία την οποία έχω. 
      Όμως, κύριε Υπουργέ, τελικά καταλήγουμε και στο ίδιο το σωφρονιστικό σύστημα. Υπάρχει σωφρονιστικό σύστημα στην Ελλάδα; Δεν είστε εσείς αρμόδιος, αλλά ως καθηγητής γνωρίζετε. Διότι αν τελικά μαζεύουμε κόσμο, τον κλείνουμε στις φυλακές και τον βγάζουμε καλύτερο εγκληματία από ό,τι ήταν, δεν μπορούμε να ευελπιστούμε ότι θα αντιμετωπίσουμε το θέμα της εγκληματικότητας. 
      Τέλος, επειδή υπάρχει ένας μεγάλος προβληματισμός και ειδικά στην περιοχή του Κέντρου, πρέπει, κύριε Υπουργέ, το Υπουργείο σας όχι μόνο με καταγγελίες, όπως ειπώθηκε πριν, αλλά όπου θεωρεί ότι υπάρχουν παράνομες δραστηριότητες να δρα. Αυτήν τη στιγμή γνωρίζετε ποια μπαρ στην Αθήνα λειτουργούν παράνομα, γνωρίζετε ποια μπαρ πουλάνε ναρκωτικά. Σε αυτά τα μπαρ γίνονται έλεγχοι; Σας έχω κάνει ερώτηση και περιμένω απάντηση, για να δούμε πόσοι έλεγχοι έχουν γίνει σε περιοχές, όπου πραγματικά θεωρούμε ότι κάτι γίνεται –όλοι το ξέρουμε που κυκλοφορούμε- και το κράτος απουσιάζει.
      Κύριε Υπουργέ, η εγκληματικότητα ήταν ένα από τα μεγάλα στοιχήματα της Κυβέρνησής σας και πραγματικά όλοι θέλουμε να πιστεύουμε ότι θα το κερδίσετε, αλλά τα νούμερα δεν δείχνουν κάτι τέτοιο.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Κυρίες και κύριοι συνάδελφοι, σας ενημερώνω ότι κατά τη συζήτηση της επερώτησης έχουν οριστεί ως Κοινοβουλευτικοί Εκπρόσωποι οι παρακάτω Βουλευτές: 
      Από τη Νέα Δημοκρατία ο Βουλευτής Χανίων κ. Μαρκογιαννάκης Χρήστος.
      Από το Κομμουνιστικό Κόμμα Ελλάδας ο κ. Γκιόκας Ιωάννης.
      Από το Λαϊκό Ορθόδοξο Συναγερμό ο κ. Βορίδης Μαυρουδής.
      Το λόγο έχει η κυρία Δήμητρα Αράπογλου.
      ΔΗΜΗΤΡΑ ΑΡΑΠΟΓΛΟΥ: Κυρία Πρόεδρε, κύριοι Υπουργοί, ευχαριστώ κατ’ αρχάς για την παραχώρηση, επειδή για λόγους υγείας πρέπει να αποχωρήσω. Σας ευχαριστώ για την κατανόησή σας ως προς την αλλαγή στη σειρά ομιλίας.
      Σύμφωνα με τα τελευταία στοιχεία από την Ευρωπαϊκή Ένωση, αλλά και από τα στατιστικά στοιχεία της επετηρίδας της Ελληνικής Αστυνομίας, για το πρώτο εξάμηνο του 2008 η εγκληματικότητα στην Ελλάδα βρίσκεται σε έξαρση, με χαρακτηριστική την αύξηση στα εγκλήματα βίας ή στα εγκλήματα κατά προσώπου, ανθρωποκτονίες, βιασμοί κ.λπ., όπως επίσης και εγκλήματα κατά της ιδιοκτησίας, κλοπές, διαρρήξεις, ληστείες κ.λπ..
      Επιπλέον, θα πρέπει να αναφέρουμε ότι η παραβατικότητα ανηλίκων παρουσιάζει σημαντική αύξηση και ποικιλία μορφών. Μεταξύ των παραγόντων που επιδρούν στην αύξηση της εγκληματικότητας περιλαμβάνεται και η ανεξέλεγκτη είσοδος λαθρομεταναστών στη χώρα μας, οι οποίοι λόγω των κοινωνικοοικονομικών συνθηκών που βιώνουν στη χώρα μας οδηγούνται στη διάπραξη παραβατικών πράξεων, αλλά και στη δημιουργία γκέτο. Όλοι θα θυμάστε τι έγινε πριν από μερικές εβδομάδες στα στέκια των λαθρομεταναστών, κάπου μεταξύ Ομονοίας και Μεταξουργείου.
      Πρέπει να λάβουμε υπόψη μας ότι παρόλη τη διάθεση της Ελληνικής Αστυνομίας να αντιμετωπίσει και να πατάξει τους κακοποιούς, δυστυχώς η εγκληματικότητα βρίσκεται ένα βήμα μπροστά από τα όργανα του επίσημου κοινωνικού ελέγχου, εξαιτίας της απουσίας της κατάλληλης εκπαίδευσης, τις χαμηλές μισθολογικές και φυσικά την παράβαση καθήκοντος από ορισμένους επίορκους.
      Τα Μέσα Μαζικής Ενημέρωσης και, κυρίως η τηλεόραση, η οποία έχει αντικαταστήσει την αλάνα στην οποία μεγαλώσαμε εμείς, οι προηγούμενες γενιές, προβάλλουν καθημερινά εκπομπές βίας και, μάλιστα, σε ώρες που μπορούν να παρακολουθήσουν οι ανήλικοι, καθώς οι δημιουργίες κινουμένων σχεδίων και παιχνιδιών είναι βασισμένες στη βία και όχι στη γνώση. Όλα αυτά επηρεάζουν άμεσα τον ψυχισμό των ανηλίκων και προκαλούν τη σύγχυση μεταξύ εικονικής πραγματικότητας και πραγματικότητας. Ένα παράδειγμα αυτού είναι το έγκλημα που διαπράχθηκε στο Λονδίνο από δύο ανηλίκους, οι οποίοι απλά θέλησαν να κάνουν αυτό που είδαν σε τηλεοπτικό σήριαλ, δηλαδή την απαγωγή και τη δολοφονία ενός δίχρονου αγοριού. 
      Από την άλλη μεριά, η τεχνολογία βοηθά τους χρήστες της να πραγματοποιήσουν κάθε τους φαντασίωση με ένα από τα πιο αποτρόπαια εγκλήματα, την παιδική πορνογραφία, στην οποία παιδιά από μηνών έως και δεκαοκτώ χρονών, μέσω απειλής, νάρκωσης, οικονομικών κινήτρων κ.λπ., παρουσιάζονται σε άσεμνες εικόνες.
      Στην Ελλάδα, περίπου δύο χιλιάδες φωτογραφίες και βίντεο σεξουαλικής κακοποίησης ανηλίκων διακινούνται κάθε μήνα από Έλληνες χρήστες του διαδικτύου, σύμφωνα με τις εκτιμήσεις αξιωματικών της Αστυνομίας. Όσο και αν θέλουμε, λοιπόν, να πιστεύουμε ότι η εγκληματικότητα στη χώρα μας έχει μειωθεί ή ότι περιορίζεται στην εγκληματικότητα των μεταναστών, το μόνο που έχω να σας αναφέρω είναι, πρώτον, την επίθεση από άγνωστους νεαρούς με βόμβες μολότοφ, κατά του κτηρίου της Αγροφυλακής στο Νέο Κόσμο σήμερα  το πρωί και δεύτερον, τη βομβιστική επίθεση, κατά του Δημαρχείου Λυρκίας στην Αργολίδα με εκρηκτικό μηχανισμό που έγινε σήμερα το πρωί.
      Εάν, λοιπόν, θέλετε να αντιμετωπίσετε την εγκληματικότητα, πρέπει επιτέλους να κατανοήσετε τα αιτήματα της Ελληνικής  Αστυνομίας, να αυξήσετε το έμψυχο δυναμικό της, να προσφέρετε πολιτική και υπηρεσιακή κάλυψη στα όργανα της Ελληνικής  Αστυνομίας, ώστε να μπορέσουν να ανταποκριθούν επαρκώς στις ανάγκες του πολίτη. 
      Ελέγξτε, επίσης, τα γκέτο των λαθρομεταναστών, τη μαστροπεία, τη διακίνηση ναρκωτικών. Βάλτε όρια στα Μ.Μ.Ε. και στα τηλεοπτικά προγράμματα που οδηγούν τους νέους μας σε παραβατικές και ανεξέλεγκτες συμπεριφορές. Προστατέψτε τους πολίτες και την ελληνική οικογένεια από την εγκληματικότητα του μεγάλου κεφαλαίου και το τραπεζικό σύστημα που καταληστεύουν και απομυζούν τους μισθωτούς και τους συνταξιούχους, με αποτέλεσμα την κατάπτωση της κοινωνικής συνοχής, την ανέχεια και την ανομία.
      Σας ευχαριστώ πάρα πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ και εύχομαι περαστικά.
      Το λόγο έχει τώρα ο Βουλευτής του ΛΑ.Ο.Σ. κ. Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, δώστε μου και το χρόνο της δευτερολογίας μου, παρακαλώ.
      ΠΡΟΕΔΡΕΥΟΥΣΑ (Βέρα Νικολαΐδου): Ωραία, κύριε  συνάδελφε, μετά τα πέντε λεπτά.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, θα ξεκινήσω, γιατί είμαι βέβαιος με αυτό, με τα όσα θα μας πει ο Υπουργός. Θα μας πει «κάναμε προσπάθειες», θα μας πει «κάναμε βήματα», θα μας πει ότι έκαναν πολλά και θα κάνουν περισσότερα. Θα μας πει επίσης «έχουμε δουλειά να κάνουμε, θα κάνουμε μεταρρυθμίσεις». Θα μας πει ότι αυτά που λέμε είναι λαϊκισμός, είναι γενίκευση. Μπορεί να περάσουμε και σε πιο extreme καταστάσεις, σε πιο ακραίες καταστάσεις, λέγοντάς μας και ακροδεξιούς ή αν θέλετε ρατσιστές. Βέβαια, η κοινωνία λέει τα ακριβώς αντίθετα, ότι δεν κάνατε τίποτα, ότι νιώθει ανασφαλής ο πολίτης, ότι φοβάται να κυκλοφορήσει στο δρόμο, ότι καθημερινά έχουμε φαινόμενα βομβιστικών επιθέσεων ή διαφόρων άλλων διολιοφθορών από βόμβες μολότοφ και υπάρχει μία, θα έλεγα, συνεχής τρομοκράτηση του πολίτου.
      Κύριε  Υπουργέ, ξέρετε ότι είσθε μια Κυβέρνηση που εύκολα βαπτίζει όρους. Να σας πω ένα παράδειγμα. Το δέχεστε και εσείς. Βαπτίζετε αντιεξουσιαστές άτομα, τα οποία είναι κοινοί εγκληματίες. Φαντασθείτε χθες στην Αγροφυλακή να υπήρχαν άνθρωποι μέσα και να καίγονταν ζωντανοί. Βέβαια, έχω να κάνω και ένα ρητορικό ερώτημα: Αγροφυλακή στη Συγγρού; Έχει αγρούς στη Συγγρού; Για να δείτε τον παραλογισμό του νεοελληνικού κρατιδίου. Κάναμε Αγροφυλακή, κύριοι Υπουργοί και έχουμε τα γραφεία στη Συγγρού. Να τα είχαμε στα Γρεβενά, να τα είχαμε στη Λάρισα του κ. Ροντούλη, να τα είχαμε στη Θεσσαλονίκη, αν θέλετε, που έχουμε και χωράφια, αλλά Αγροφυλακή στη Συγγρού; Αγρούς δεν έχει.
      ΠΑΝΑΓΙΩΤΗΣ ΑΔΡΑΚΤΑΣ: Κεντρική υπηρεσία είναι.
      ΚΥΡΙΑΚΟΣ ΒΕΛΟΠΟΥΛΟΣ: Αφήστε τις κεντρικές υπηρεσίες. Η κεντρική υπηρεσία πρέπει να είναι στην επαρχία, που έχει χώμα, εκεί που καλλιεργεί ο αγρότης με τον ιδρώτα και τον κόπο του.
      ΠΑΝΑΓΙΩΤΗΣ ΑΔΡΑΚΤΑΣ: Από την Καλαμάτα να πάει στη Θεσσαλονίκη!
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, όχι συζήτηση μεταξύ σας!
      ΚΥΡΙΑΚΟΣ ΒΕΛΟΠΟΥΛΟΣ: Όχι στην Αθήνα, όχι στο αθηνοκεντρικό κράτος!
      ΠΡΟΕΔΡΕΥΟΥΣΑ (Βέρα Νικολαΐδου): Κύριε  Βελόπουλε, δεν απευθύνεσθε σε έναν.
      ΚΥΡΙΑΚΟΣ ΒΕΛΟΠΟΥΛΟΣ: Βγήκατε για να αλλάξετε την Ελλάδα, βγήκατε για να κάνετε μεταρρύθμιση. Μεταρρύθμιση σημαίνει νέες υποδομές, όχι Αγροφυλακή στην Αθήνα. Έλεος πια!
      ΠΑΝΑΓΙΩΤΗΣ ΑΔΡΑΚΤΑΣ: Όχι άλλοι λαϊκισμοί.
      ΚΥΡΙΑΚΟΣ ΒΕΛΟΠΟΥΛΟΣ: Όπως και το Εθνικής Άμυνας, δεν μπορεί να είναι στην Αθήνα. Βάλτε λίγο μυαλό, σωφρονιστείτε με τα αυτονόητα. Ακούστε τη φωνή της λογικής. Δεν είναι παραλογισμός αυτό. Ρωτήστε έναν αγρότη αν συμφωνεί που είναι η Αγροφυλακή στην Αθήνα! Πώς θα εξυπηρετούμε εδώ;
      Και επειδή εγώ θέλω να είμαι ξεκάθαρος με τα νούμερα, υπάρχει, κύριε  Υπουργέ, σε εφημερίδα γερμανική που δημοσιεύθηκε και στο διαδίκτυο, ένα άρθρο με τίτλο: «Αποκρύπτεται από την Ελληνική Κυβέρνηση η υψηλή εγκληματικότητα στην Ελλάδα». Δεν ξέρω εάν το ενθυμείστε, είναι αυτή η κρυφή έκθεση που βγήκε, την οποία παρουσίασαν και οι εφημερίδες. Ξέρετε τι λένε οι Γερμανοί; Ακούστε, είναι σημαντικό. Οι Γερμανοί αναφέρουν ότι ανατρέπονται όλα τα ωραιοποιημένα ψέματα των πολιτικών στην Ελλάδα για την εγκληματικότητα. Αναφέρουν ότι ο κ. Μπούτσικας παραδέχεται την πραγματική και υψηλή εγκληματικότητα στην Ελλάδα. Δεν λαμβάνουν υπόψη οι κύριοι της Γερμανίας ότι το άρθρο αφορά μόνο την Αττική και μιλούν για όλη την Ελλάδα. Βέβαια, λέει και το εξής, που είναι και πολύ επικίνδυνο, ότι αυτά τα ψεύτικα στοιχεία που χρησιμοποιεί η Ελλάδα τα δίνει μόνο για τον τουρισμό, για να πηγαίνουν οι Γερμανοί τουρίστες και να αφήνουν τα χρήματά τους εκεί. Αυτά λένε οι Γερμανοί, γιατί δίνετε ψεύτικα στοιχεία και αν δεν το πιστεύετε, ορίστε το γερμανικό κείμενο με τα ευρήματα.
      (Στο σημείο αυτό ο Βουλευτής κ. Βελόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα πω και κάτι άλλο τώρα, πολύ πιο σοβαρό από αυτό. Για να σοβαρευτούμε λίγο, θέλω ειλικρινά με πολλή συμπάθεια να σας πω ότι η Κυβέρνησή σας, όχι απλά μαγειρεύει νούμερα, αλλά κατά το δοκούν ερμηνεύει την εγκληματικότητα και πολλές φορές, κύριε συνάδελφε, ξέρετε τι κάνει; Βαπτίζει το κρέας ψάρι.
      Να σας δώσω λοιπόν τα επιχειρήματα, γιατί μας λένε ότι η Ελλάδα είναι η χώρα της επαγγελίας! 
      Ακούστε. Άκουσα με πολύ προσοχή πολλές φορές να λέει ο Υπουργός –και αυτό προσωπικά με βρίσκει αντίθετο- ότι όσο κυβερνά η Νέα Δημοκρατία και αυτός Υπουργός, ποσόστωση δεν θα υπάρξει. Είναι απαράδεκτο σε ευρωπαϊκή χώρα, όταν συνολικά κύριε Υπουργέ, πανευρωπαϊκά εφαρμόζεται η ποσόστωση σε σοβαρά κράτη όπως η Γαλλία και άλλες χώρες, να λέτε εσείς ως Νέα Δημοκρατία, ως Υπουργός της Κυβερνήσεως ότι όσο είστε εκεί δεν θα επιβάλλετε την ποσόστωση. Είναι άδικο για τον Έλληνα πολίτη. 
      Τώρα θα σας πω μερικά μέτρα τα οποία πήραν ευρωπαϊκές χώρες. Ιταλία, Δήμαρχος Ρώμης. Ζήτησε να δοθούν όπλα στη Δημοτική Αστυνομία, έβγαλε το στρατό στο δρόμο για την τάξη και την ασφάλεια. Μπορεί να διαφωνούμε, αλλά έφθασαν στο έσχατο σημείο. Θέλετε εκεί να φτάσουμε;
      Συνεχίζω. Ο ίδιος ο Μπερλουσκόνι αποφάσισε να βγάλει δοκιμαστικά για περίοδο ενός έτους το στρατό στους δρόμους μεγαλουπόλεων για να συμβάλλει στην πάταξη της εγκληματικότητας.
      Πάμε στο θέμα των απελάσεων. Μαζικές απελάσεις. Ξέρετε τι έκανε ο Μπερλουσκόνι και η Ιταλική Κυβέρνηση; Ανέστειλε τη Συνθήκη της Σένγκεν κύριε Υπουργέ και την ερμηνεύει κατά το δοκούν.
      Ακούστε και κάτι άλλο. Πάμε σε άλλη χώρα. Γαλλία. Πρέπει να καταθέτουν το DNA στην κυβέρνηση  όποιοι θέλουν να μπουν στη χώρα της Γαλλίας, κύριοι συνάδελφοι. Το χειρότερο ρατσιστικό μέτρο που εφαρμόστηκε ποτέ από Γαλλική Κυβέρνηση. Και εμείς φοβόμαστε να μιλήσουμε για την πάταξη της λαθρομετανάστευσης και αν θέλετε την πάταξη της εγκληματικότητας. Αυτό είναι το μείζον θέμα.
      Επίσης, με το νέο νόμο οι οικογένειες μεταναστών θα πρέπει να αποδεικνύουν ότι το εισόδημά τους είναι επαρκές για να ζήσουν στη χώρα της Γαλλίας.
      Θέλετε και άλλα; Ισπανία. Από το 2006 χιλιάδες άνθρωποι κρατούνται στο στρατόπεδο συγκεντρώσεως στο Νουατίμπου που κατασκευάστηκε με ισπανικά χρήματα, για όσους δηλαδή  θέλουν να πάνε στην Ισπανία.
       Αυτά κάνουν οι ευρωπαϊκές χώρες, οι οποίες είναι φιλότιμες ή περιμένουν με πολύ αγάπη τους μετανάστες! 
      Δυστυχώς, έχουμε και άλλα παραδείγματα. Βρετανία. Δεκάδες χιλιάδες άνθρωποι που ζήτησαν άσυλο τέθηκαν υπό κράτηση, η οποία σε πολλές περιπτώσεις είναι παρατεταμένη, ανάρμοστη και παράνομη.
      Αυτά συμβαίνουν στην Ευρώπη κύριοι, όταν στην Ελλάδα έχουμε συνοριοφύλακες στην Αθήνα! Αυτή είναι η πραγματικότητα. Οι συνοριοφύλακες, κύριοι συνάδελφοι, είναι για να φυλάνε τα σύνορα και όχι για να φυλάνε την Αθήνα ή τη Θεσσαλονίκη ή τη Λάρισα, αν θέλετε, κύριε Ροντούλη! Αυτά γιατί μπορώ να σας απαριθμήσω και άλλα για άλλες χώρες.
      Ποια είναι η λύση; Έχουμε, κύριε Υπουργέ, συγκεκριμένα μέτρα. Λύση είναι η πρόληψη και η καταστολή. Πρόληψη είναι να δώσει τη δυνατότητα στους συνοριοφύλακες να φυλάνε τα σύνορα, στον ελληνικό στρατό να φυλάνε τα σύνορα. Αυτή είναι η λύση, διότι ο ελληνικός λαός πληρώνει από το υστέρημά του, κύριοι συνάδελφοι, την αστυνομία και το στρατό για να αισθάνεται ασφαλής. Αλλά δεν αισθάνεται ασφαλής, κύριε Υπουργέ. Και τώρα με τα εξοπλιστικά προγράμματα πάλι, κύριε Υπουργέ, όπου θα ξοδευτούν δισεκατομμύρια, δεν νοιώθει ασφαλής. Από ποιον απειλούμαστε; Αφού με την Τουρκία είμαστε φίλοι και με τα Σκόπια γινόμαστε καθημερινά φίλοι! Οι λαθρομετανάστες μπαινοβγαίνουν καθημερινά και δεν καταλαβαίνω, γιατί θα πρέπει να στερούμε το δικαίωμα του Έλληνα για παιδεία, για ευμάρεια, για καλυτέρευση του επιπέδου της ζωής του ξοδεύοντας όλα αυτά τα χρήματα για εξοπλισμό; 
      Ακούστε, κύριε Υπουργέ. Το πρόβλημα της εγκληματικότητας έχει και άλλες εγγενείς αδυναμίες. Δηλαδή, ποιο είναι το πρόβλημα; Ανέχεια, ακρίβεια και φτώχεια. Όταν ο λαθρομετανάστης ή ο μετανάστης κατά τη δική μου άποψη μπαίνει παράνομα στην Ελλάδα και θέλει να βρει δουλειά και δεν μπορεί να βρει, θα αναγκαστεί να κλέψει, κύριε Υπουργέ. Δεν θα έχει να ταϊσει το παιδί του που το έφερε εδώ από τα σύνορα παράνομα, κοπιάζοντας αγωνιζόμενος. Δεν θα  μπορεί να τα βγάλει πέρα και θα αναγκαστεί να κλέψει. Να, λοιπόν, η διόγκωση της εγκληματικότητας, διότι η φτώχεια, η ανέχεια, η ανεργία, φέρνει και την εγκληματικότητα. Εκεί μπαίνουν και οι Έλληνες πολλές φορές, διότι και ο Έλληνας, αν δεν έχει δουλειά, κύριε Υπουργέ, θα αναγκαστεί να κλέψει εκ των πραγμάτων. Η εγκληματικότητα δεν είναι μόνο οι ξένοι, αλλά υπάρχει και το ελληνικό στοιχείο. Έχουμε και εμείς τα δικά μας μπουμπούκια, για να χρησιμοποιήσω έναν όρο του συρμού. 
      Κύριε Υπουργέ, θέλω να μιλώ ξεκάθαρα. Ξέρετε ότι οι μισοί φυλακισμένοι στις φυλακές είναι αλλοδαποί; Ακούστε τα στοιχεία, διότι κάποια στιγμή, πρέπει να μιλήσουμε με νούμερα. Ο μισός αριθμός των φυλακισμένων είναι αλλοδαποί. Όταν εσείς λέτε ότι το σύνολο των αλλοδαπών είναι ένα εκατομμύριο, δηλαδή, το 10% του ελληνικού πληθυσμού και οι μισοί των φυλακισμένων είναι αλλοδαποί, αυτό κάτι σημαίνει. 
Είναι ένα δείγμα. Το ότι το 10% είναι υπεύθυνο για το 50% της εγκληματικότητας, κάτι σημαίνει. Εγώ δεν λέω ότι είναι διακόσιες, τριακόσιες, τετρακόσιες χιλιάδες, όπως λέτε εσείς, λέω ένα εκατομμύριο, 10% του πληθυσμού μας. Κάτι σημαίνει. Να σας πω ότι στο Βόλο…
      ΠΡΟΕΔΡΕΥΟΥΣΑ (Βέρα Νικολαΐδου): Εξαντλήσατε και το χρόνο της δευτερολογίας σας.
      ΚΥΡΙΑΚΟΣ ΒΕΛΟΠΟΥΛΟΣ: Να κλείσω, κυρία Πρόεδρε, λέγοντας το εξής.
      Ακούστε, κύριε Υπουργέ: Εμείς το είπαμε από την πρώτη στιγμή. Θα σας στηρίξουμε σε κάθε λογική επιλογή σας. Ακούστε τον κ. Νασιώκα. Είναι η φωνή της λογική σας. Είναι η φωνή της συνειδήσεώς σας. Φωνάζει ο Νασιώκας, φωνάζει η βάση σας. Βοηθήστε τον ελληνικό λαό, χτυπήστε την αισχροκέρδεια, χτυπήστε την εγκληματικότητα, χτυπήστε την ανασφάλεια. Μπορείτε να το κάνετε. Και ακούστε τη φωνή της μικρής, αλλά πολύ σοβαρής φωνής, της Ζαφειροπούλου, που μίλησε από εδώ στη Βουλή των Εφήβων. Ξέρετε τι είπε, κύριε Υπουργέ; Θα σας το διαβάσω αυτούσιο και επιτρέψτε μου, κύριε Πρόεδρε, να το ακούσουμε όλοι. 
      ΠΡΟΕΔΡΕΥΟΥΣΑ (Βέρα Νικολαΐδου): Και μ’ αυτό, ολοκληρώστε, παρακαλώ.
      ΚΥΡΙΑΚΟΣ ΒΕΛΟΠΟΥΛΟΣ: Ακούστε με: «Υπάρχουν Υπουργοί που αυτοσκοπό έχουν να πλουτίζουν». Το είπε η νεαρή εδώ μέσα. «Υπάρχουν Υπουργοί, οι οποίοι δεν θέλουν να μας ακούσουν». 
      Εμείς, λοιπόν, σας λέμε, κύριε Υπουργέ: Ακούστε τη φωνή της λογικής και μην ακούτε τη φωνή του παραλογισμού. Είναι η πραγματικότητα. Χτυπήστε την εγκληματικότητα και εμείς θα είμαστε μαζί σας. Απλά είστε αναποφάσιστοι, είστε δειλοί και φοβάστε αυτό που λέω εγώ, έχετε «αριστεροφοβία», φοβάστε μη σας πουν ρατσιστές και ακροδεξιούς. Δεν είστε. Είστε σώφρονες, είστε λογικοί όπως και εμείς και βλέπουμε τα πράγματα με την πραγματική τους διάσταση. 
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει τώρα ο κ. Γεωργιάδης, Βουλευτής του ΛΑ.Ο.Σ..
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κυρία Πρόεδρε, θα ήθελα χρησιμοποιήσω και τη δευτερολογία μου μαζί με την πρωτολογία. Σας ευχαριστώ πάρα πολύ.
      Κύριε Υπουργέ, σας σέβομαι πάρα πολύ ως πρόσωπο. Είναι γνωστή η διαδρομή σας και στον ακαδημαϊκό χώρο αλλά και στην πολιτική και είναι μια διαδρομή αξιοπρέπειας. Γι’ αυτόν το λόγο προσπαθώ να σας μιλήσω όσο μπορώ πιο ήρεμα και όσο μπορώ πιο λογικά, γιατί απευθύνομαι στη λογική του Προκόπη Παυλόπουλου. 
      Σε μία εκπομπή στην τηλεόραση του «ALPHA», όταν σας ρώτησε ο δημοσιογράφος εάν στην προσπάθειά σας να υπερασπιστείτε την εκλογή του ομόσταυλού σας στην Ευρώπη Νικολά Σαρκοζί θα ακολουθήσετε και την πολιτική Σαρκοζί για τους μετανάστες, είπατε εσείς, ο Υπουργός Εσωτερικών της χώρας, την εξής φράση: «Όχι, βέβαια!». «Απεταξάμην μετά βδελυγμίας! Αποτάσσομαι το σατανά, τον Σαρκοζί!». Και μάλιστα είπατε κάτι ακόμα χειρότερο: «Ευχαριστώ όλους τους μετανάστες, που επέλεξαν και επιλέγουν την πατρίδα μας για να έρθουν εδώ».
      Κύριε Υπουργέ, θα μου επιτρέψετε να σας πω, εγώ είμαι πολύ μικρότερός σας και πολύ λιγότερος γνώστης του νόμου, αλλά Υπουργός Εσωτερικών άλλης ευρωπαϊκής χώρας που στην τηλεόραση έδωσε εύφημο μνεία σ’ όσους μπήκαν παρανόμως στη χώρα, καταπατώντας τους νόμους που κατά το Σύνταγμα εσείς υπερασπίζεστε, ομολογώ ότι τέτοιο παράδειγμα δεν έχω ξαναδεί στη ζωή μου. Θα ήθελα πολύ να μου το εξηγήσετε κάποτε γιατί το είπατε και πώς το είπατε και αν αυτό σας προσθέτει σε σοβαρότητα. 
      Έρχομαι, λοιπόν, στην ουσία. Εγκληματικότητα και κυβερνητική πολιτική. Δυο θέματα υπάρχουν. Το ένα, να το δεις καθαρά ως ένα θέμα δημοσίας τάξεως. Εάν το δεις ως θέμα καθαρά δημοσίας τάξεως, δηλαδή στο εάν η Αστυνομία μπορεί ή δεν μπορεί να κάνει καλά τη δουλειά της, τότε θα μου επιτρέψετε να σας πω ότι δυστυχώς και στο θέμα της Αστυνομίας, οι ελλείψεις τις οποίες έχει η Ελληνική Αστυνομία είναι τρομακτικές. Θα σας αναφέρω μόνο ότι εγώ από το κόμμα μου είμαι περιφερειάρχης Στερεάς Ελλάδος. Γύρισα όλους τους νομούς μου, Νομούς Βοιωτίας, Φωκίδας, Εύβοιας, Ευρυτανίας, Φθιώτιδας. Επισκέφθηκα όλα τα κεντρικά αστυνομικά τμήματα. Δεν υπήρξε ένα, που η πρώτη ρήση του διοικητού του τμήματος να μην ήταν: «Έχουμε έλλειμμα προσωπικού». 
      Άρα, λοιπόν, όσον αφορά το ζήτημα της Αστυνομίας, μένω μόνο στο πιο βασικό, στο αν έχουμε προσωπικό ή όχι. Παραδείγματος χάρη, θυμάμαι στη Φωκίδα που πήγα, μου έλεγαν τρομερές σκηνές για το πώς τους παίρνουν οι πολίτες στο αστυνομικό τμήμα και τους λένε: «Ελάτε να μας βοηθήσετε γιατί μας κλέβει κάποιος» και δεν έχουν περιπολικό γιατί είναι ένας στο αστυνομικό τμήμα και για να φύγει πρέπει να κλειδώσει το αστυνομικό Τμήμα και να πάει. Μιλάμε για τραγελαφικά πράγματα, που δεν συνάδουν σε οργανωμένη πολιτεία. Είμαι βέβαιος ότι τα ξέρετε καλύτερα από εμένα. Θα ήθελα, λοιπόν, σήμερα να μας δώσετε μια συγκεκριμένη απάντηση τι σκοπεύετε να κάνετε, ώστε στα επόμενα ταξίδια που θα κάνουμε στα αστυνομικά τμήματα η απάντηση των διοικητών να είναι: «Έχουμε όσους χρειαζόμαστε», γιατί, αν έχουν λιγότερους από όσους χρειάζονται τα αστυνομικά τμήματα, υπάρχει πολύ μεγάλο πρόβλημα.
      Θα μου επιτρέψτε όμως να σας πω κάτι και ελπίζω να μην υποτιμήσετε τη νοημοσύνη μας, δίνοντάς μας στοιχεία του είδους ότι η εγκληματικότητα μειώνεται.
      Είμαι βέβαιος ότι δεν θα το πράξετε. Δεν το επιτρέπει η ευγένειά σας και η ευφυΐα σας. Διότι όλοι γνωρίζουμε –όσοι ζούμε σ’ αυτήν τη χώρα- ότι πριν από δέκα πέντε, είκοσι χρόνια –εγώ θυμάμαι ήμουν μικρό παιδί- φεύγαμε από το σπίτι και το κλειδί το αφήναμε στην εξώπορτα, μήπως κάποιοι φίλοι μου ήθελαν να μπουν μέσα και να φάνε κάτι από το ψυγείο. 
      Σήμερα στην ίδια γειτονιά, όλοι έχουμε βάλει κάγκελα στα παράθυρα, συναγερμό και έχουμε την αγωνία κάθε φορά αν, όταν θα γυρίσουμε, θα βρούμε το σπίτι μας εντάξει ή όχι. Άρα σας παρακαλώ πάρα πολύ για λόγους οικονομίας του χρόνου, μη δώσουμε τη μάχη σε στοιχεία, που όλοι ξέρουν ότι δεν είναι αληθινά. 
      Το αίσθημα ανασφάλειας των Ελλήνων πολιτών είναι τεράστιο. Θέλω απλώς να μεταφέρω στο Σώμα εικόνες, που έχουμε δει όλοι στα δελτία ειδήσεων,  πολίτες της χώρας μας που έχουν επιλέξει –δυστυχώς για μένα- να κοιμούνται έχοντας στο κομοδίνο τους καραμπίνες και πιστόλια και να λένε στα κανάλια «αν ξαναμπούν στο σπίτι μου, εγώ θα πυροβολήσω και θα πάρω το νόμο στα χέρια μου». Αυτές δεν είναι εικόνες που τιμούν το Υπουργείο και την Κυβέρνησή σας. Σκοπός σας είναι να προσφέρετε αίσθημα ασφάλειας στους πολίτες και όχι ανασφάλειας. 
      Επαναλαμβάνω όμως, αν δούμε το ζήτημα στενά στα όρια της δημοσίας τάξεως, είναι βέβαιο ότι θα έχουμε χάσει την ουσία. Θα ομφαλοσκοπούμε και ποτέ δεν θα βρούμε λύση σ’ αυτό το ζήτημα, γιατί δυστυχώς όχι διότι οι μετανάστες είναι οι κακοί και εμείς είμαστε οι καλοί. Εμείς ποτέ δεν είπαμε αυτό το πράγμα. Αυτό αν το πει κάποιος, πράγματι θα είναι ρατσιστής. 
      Εμείς λέμε ένα απλό πράγμα. Οι μετανάστες δεν είναι όλοι κακοί ούτε όλοι καλοί, όπως οι Έλληνες δεν είναι όλοι κακοί και όλοι καλοί. Το πρόβλημα με τους μετανάστες είναι ένα, ότι είναι πάρα πολλοί. Δεν είναι, λοιπόν, θέμα ρατσισμού, είναι θέμα αριθμών. 
      Κύριε Υπουργέ, το είχα τονίσει και στην επιτροπή όταν μιλούσαμε. Όταν για πρώτη φορά είχε θέσει ο Λαϊκός Ορθόδοξος Συναγερμός και ο Πρόεδρός του το θέμα της ποσοστώσεως και του να μπουν όρια, είχατε αντιδράσει πάρα πολύ έντονα σ’ αυτό το Κοινοβούλιο. Θυμάμαι ακόμα τη σκηνή, όπου το θεωρήσατε περίπου σαν ακραία ρατσιστικό μέτρο. 
      Στην επιτροπή όμως σας είπα ότι ο Σίλβιο Μπερλουσκόνι στην Ιταλία, που ανήκει στο ίδιο ευρωπαϊκό λαϊκό κόμμα με σας, επέβαλε πρόσφατα όριο 3% στη μετανάστευση στην Ιταλία. Άρα αν πείτε ότι η ποσόστωση είναι ακροδεξιό μέτρο, τότε να ζητήσετε την αποπομπή της Ιταλίας, του κόμματος του κ. Μπερλουσκόνι από τη δική σας ομάδα, γιατί εσείς δεν μπορείτε να κάθεστε –όπως είναι και ο Πρωθυπουργός- με ακραίους. 
      Αν όμως δεν το θεωρείτε ακροδεξιό μέτρο –προφανώς δεν μπορείτε να το πείτε πια αυτό- περιμένω να μας πείτε μ’ ένα σοβαρό επιχείρημα, γιατί το Υπουργείο σας δεν εξετάζει αυτό που εξετάζει όλη η υπόλοιπη Ευρώπη για να μας πει: «Βάσει των μελετών που έχουμε κάνει για την ελληνική οικονομία, η ελληνική οικονομία και η ελληνική επικράτεια, χωράει τόσους μετανάστες». 
      Πείτε μας έναν αριθμό και μετά να αρχίσουμε να συζητάμε αν αυτός ο αριθμός είναι μεγάλος ή μικρός. Πείτε όμως έναν αριθμό! Δεν μπορεί να λέτε «ας μπουν όσοι θέλουν». Διότι αν μπουν όσοι θέλουν, στο τέλος δεν θα έχουν να φάνε ούτε αυτοί ούτε εμείς. Τόσο απλά είναι τα πράγματα. 
      Δυστυχώς η πατρίδα μας είναι η μόνη ευρωπαϊκή χώρα, λόγω της ιδεολογικής ηγεμονίας της ψευτοαριστεράς, που δεν κάνει τη συζήτηση περί μεταναστεύσεως  με θάρρος, όπως την κάνουν όλες οι υπόλοιπες ευρωπαϊκές χώρες, μηδεμίας εξαιρουμένης. 
      Θέλω επίσης, κύριε Υπουργέ, να επισημάνω και κάτι άλλο, που κατά τη γνώμη μου είναι συνταρακτικό. Απευθύνομαι, κυρίως, και προς τους συναδέλφους του ΠΑ.ΣΟ.Κ.. Ο κ. Σγουρός, ο Νομάρχης Αθηνών, ο οποίος εξελέγη με το Πανελλήνιο Σοσιαλιστικό Κίνημα –δεν εξελέγη ο άνθρωπος αυτός με το Λαϊκό Ορθόδοξο Συναγερμό, με το ΠΑ.ΣΟ.Κ. εξελέγη, κύριε Κοινοβουλευτικέ Εκπρόσωπε του ΠΑ.ΣΟ.Κ- έβγαλε ανακοίνωση και είπε «ζητούμε την παρέμβαση της πολιτείας, διότι η ανεξέλεγκτη κατάσταση με τους μετανάστες στο κέντρο της Αθήνας είναι εστία εγκληματικότητας και παρανομίας». 
      Τι θα πει τώρα ο κ. Βενιζέλος στην Αίθουσα; Ότι ο κ. Σγουρός είναι ρατσιστής και ακραίος και καρατζαφερικός; Πραγματικά θέλω μια απάντηση. Το στέλεχός σας, κύριε Βενιζέλο, ο εκλεγμένος σας νομάρχης και μάλιστα για δύο τετραετίες, κατηγορεί τον κ. Χηνοφώτη και την Κυβέρνησή του για πλήρη αδυναμία ελέγχου του ζητήματος των μεταναστών στο κέντρο των Αθηνών. Αυτό δεν απασχολεί το Κοινοβούλιο; Βάλαμε τώρα και τον κ. Σγουρό στους ρατσιστές; 
      Δεν είναι μόνο αυτός. Αναφέρθηκα στο ΠΑ.ΣΟ.Κ να μας απαντήσει για τον κ. Σγουρό, αν έχει το θάρρος. Πιστεύω ότι θα το θίξει ο κ. Βενιζέλος, γιατί είναι καυτό θέμα. 
      Πείτε όμως εσείς, τον κ. Κακλαμάνη δεν εκλέξατε Δήμαρχο Αθηναίων; Δεν τον στηρίζετε; Δεν τον είχατε Υπουργό; Τα ίδια είπε ο κ. Κακλαμάνης. Ακραίος καρατζαφερικός ρατσιστής είναι και ο κ. Κακλαμάνης; Τι είναι, για να καταλάβω; Όταν τα λέει ο Σγουρός είναι καλώς καμωμένα, όταν τα λέει ο Κακλαμάνης είναι καλώς καμωμένα και όταν τα λέει ο Γεωργιάδης, ο Βελόπουλος, ο Βορίδης, ο Καρατζαφέρης είναι ακραία;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Αυτό είναι το επίπεδο του διαλόγου που θέλετε να κάνετε σ’ αυτήν τη χώρα; 
      Κλείνω αμέσως, κυρία Πρόεδρε.
      Θέλουμε μία σοβαρή απάντηση από έναν άνθρωπο, που κατά τεκμήριο θεωρούμε σοβαρό, τον κ. Προκόπη Παυλόπουλο. Όμως η σοβαρότητα όλων ελέγχεται. Αν ξέρει, να μας πει:  Η Κυβέρνησή του πόσους μετανάστες πιστεύει ότι χωράει η Ελλάδα; Τόσο απλό είναι το θέμα. Πείτε μας: «Πιστεύουμε ότι χωράει ένα δισεκατομμύριο και θέλουμε να κάνουμε την Ελλάδα Κίνα». Όμως πείτε το, για να ξέρει ο ελληνικός λαός με ποιους έχει να κάνει. 
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Βέρα Νικολαϊδου): Έχει ζητήσει το λόγο ο κ. Παυλόπουλος για να κάνει μια μικρή παρέμβαση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όχι. Ας συνεχίσουμε, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαϊδου): Να συνεχίσουμε κανονικά; Ωραία.
      Το λόγο έχει ο κ. Πολατίδης. 
      ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
      Κύριε Υπουργέ, στα κράτη στα οποία υπάρχει κοινοβουλευτικό σύστημα δημιουργείται ένα κοινωνικό συμβόλαιο. Οι πολίτες δέχονται να δεσμεύσουν ένα μέρος της ελευθερίας τους, να το αποδώσουν στο κράτος, δέχονται να δεσμεύσουν ένα μέρος της περιουσίας, του εισοδήματός τους, να το δώσουν προς το κράτος, με αντάλλαγμα το κράτος να τους παρέχει κάποια αγαθά.
      Σύμφωνα με το ελληνικό Σύνταγμα, ένα από τα αγαθά τα οποία πρέπει να προσφέρει η Κυβέρνηση, το κράτος, –και σ’ αυτό δεν μπορεί να υπάρξει καμμία δικαιολογία- είναι η ασφάλεια, το αίσθημα ασφαλείας. Δεν νομίζω ότι κάποιος θέλει να ζει κάτω από το καθεστώς του φόβου, είτε αυτός ο φόβος είναι από το ίδιο το κράτος είτε αυτός είναι από κάποιους ιδιώτες.
      Σ’ αυτόν τον τομέα ακριβώς θα αναφερθώ. Κι επειδή πάρα πολύ μελάνι, καθώς και κάποια κροκοδείλια δάκρυα χύνονται για το φαινόμενο του φόβου ο οποίος υπάρχει απέναντι στην αστυνομική βία, στην κρατική βία κ.λπ., θέλω να πω ότι δεν βλέπουμε την ίδια ευαισθησία όταν ο φόβος και η ανασφάλεια υπάρχει έναντι των ιδιωτών. Και ποιοι είναι αυτοί οι ιδιώτες; Το γνωρίζουμε πολύ καλά. Δεν ξέρουμε ποια είναι η κατάσταση σήμερα, κύριε Υπουργέ; Τη γνωρίζουμε πολύ καλά. Να σας πω ότι στην περιοχή στην οποία συμπτωματικώς ζω -διότι εγώ είμαι Βουλευτής επαρχίας και μένω σ’ ένα ξενοδοχείο στο κέντρο των Αθηνών- επικρατεί μία απαράδεκτη κατάσταση. Τη γνωρίζετε κι εσείς, κύριε Υπουργέ. Αφού τελειώσει εδώ η επερώτηση, μπορείτε να βαδίσετε την οδό Ερμού και να δείτε την κατάσταση η οποία υπάρχει. Αλλοδαποί έχουν χωρίσει μάλιστα και την περιοχή σε ζώνες και όταν δεν μπορούν ακριβώς να συμφωνήσουν μεταξύ τους για τα όρια -εν αγνοία του ελληνικού κράτους, άρα και του ελληνικού λαού, διότι υποτίθεται ότι υπάρχει δημοκρατία στην Ελλάδα- εκεί βγαίνουν οι μπαλτάδες κι έχουμε διάφορα φαινόμενα για τα οποία όλοι εδώ πέρα ποιούν τη νήσσαν. 
      Τι γίνεται με το λαθρεμπόριο; Υπάρχουν Αφρικανοί οι οποίοι πουλάνε είδη-«μαϊμού» μπροστά στην είσοδο του Υπουργείου Οικονομικών. Το Υπουργείο Οικονομικών δεν πράττει το παραμικρό. Υπάρχουν Πακιστανοί και διάφοροι άλλοι Ασιάτες, οι οποίοι γεμίζουν όλη την Ελλάδα με πλαστά CD και DVD. Και ενώ η Κυβέρνησή σας είχε την ευαισθησία να προωθήσει συνταγματική Αναθεώρηση προκειμένου να προστατεύεται καλύτερα η πνευματική ιδιοκτησία, επ’ αυτού του θέματος δεν κάνει το παραμικρό. Είναι δυνατόν σ’ αυτήν τη χώρα που λέγεται Ελλάδα, αυτή η χαμηλού επιπέδου εγκληματικότητα, που μπορεί πολύ άνετα να αντιμετωπιστεί -εφόσον όμως υπάρχει η πολιτική βούληση από σας- να μένει ανεξέλεγκτη; Γιατί αυτούς τους πολίτες, οι οποίοι εν πολλοίς σας ψηφίζουν και σας έχουν δώσει την εξουσία από το 2004 μέχρι σήμερα, τους περιφρονείτε; Γιατί  δεν φροντίζετε για τα συμφέροντά τους; Γιατί δεν φροντίζετε για την ασφάλειά τους; Αυτό το ερώτημα είναι επιτακτικό. Και πρέπει σ’ αυτό να δώσετε λύση. 
      Θα επιχειρήσω εγώ να δώσω τη λύση, σύμφωνα με αυτά που πιστεύω. Γιατί ακριβώς εσείς κάνετε όλα αυτά τα μέτρα; Γιατί εσείς απαιτείτε από τους τηλεοπτικούς σταθμούς -και έχετε βγάλει και σχετική οδηγία από το Ραδιοτηλεοπτικό Συμβούλιο- να μην αναφέρεται η εθνικότητα των αλλοδαπών όταν αυτοί διαπράττουν κάποια εγκλήματα; Εφόσον η εγκληματικότητα των αλλοδαπών είναι μηδαμινή, είναι συγκρίσιμη και μάλιστα πολύ χαμηλή σε σχέση με τους Έλληνες, γιατί δεν επιτρέπετε στους τηλεοπτικούς και στους ραδιοφωνικούς σταθμούς, να δηλώνουν την εθνικότητα του δράστη σε οποιοδήποτε έγκλημα, παρά έχουμε τα αμίμητα «ο εικοσιτριάχρονος», «ο εικοσιεπτάχρονος», «ο εικοσιοχτάχρονος» λες και το μόνο που μας ενδιαφέρει είναι η ηλικία και το φύλο του δράστη αλλά όχι η εθνικότητά του; Για ποιο λόγο ακριβώς το κάνετε αυτό; Διότι έχετε ορισμένες προτεραιότητες. Φυσικά θέλετε να έχετε ψηλά στην προτεραιότητά σας την ασφάλεια του Έλληνα πολίτη. Θα ήσασταν παράλογοι αν κάνατε διαφορετικά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρησιμοποιήσω και τη δευτερολογία μου, κυρία Πρόεδρε.
      Παρ’ όλα αυτά, πρώτα απ’ όλα έχετε την προώθηση της παγκοσμιοποίησης και της νέας τάξης πραγμάτων. Διότι φοβάστε τη «Γκεστάπο» της νέας τάξης πραγμάτων, που στην Ελλάδα είναι ο Συνασπισμός, ο οποίος έχει όχι μόνο το θεωρητικό τμήμα του, αλλά έχει και το πρακτικό του: τους «κουκουλοφόρους» των Εξαρχείων, οι οποίοι επεμβαίνουν, όταν πάνε αυτά τα πράγματα να ξεφύγουν από τα όρια που βάζετε. 
      Φοβάστε. Φοβάστε αρνητικά δημοσιεύματα του Τύπου. Φοβάστε τον ίδιο τον ίσκιό σας. Δεν τολμάτε να πάρετε τα μέτρα εκείνα, τα οποία θα ήταν τα λογικά και τα φυσιολογικά, ούτως ώστε να αντιμετωπίσετε αυτήν τη μάστιγα της εγκληματικότητας. Και η εγκληματικότητα είναι παντού. Δεν σημαίνει ότι οι λαθρομετανάστες είναι κατ’ ανάγκη εγκληματίες. Δεν σημαίνει όμως ότι όλοι είναι λευκές και αθώες περιστερές. Σημαίνει ότι κάποιοι τους φέρνουν στην Ελλάδα, είναι ο στρατός επέλασης και ο πολιορκητικός κριός της νέας τάξης πραγμάτων, ο οποίος προσπαθεί να αλλάξει τη δημογραφία της Ελλάδας.
      Είναι προφανές ότι στη νέα τάξη πραγμάτων και σ’ αυτούς που την προωθούν, μέσα στους οποίους συμπεριλαμβάνεται και η Κυβέρνησή σας, δεν αρέσει η δημογραφική σύνθεση του ελληνικού πληθυσμού. Πώς να το κάνουμε; Θέλει να γίνει πιο προσαρμοσμένο στην παγκοσμιοποίηση. 
      Και χρησιμοποιείτε τους ταλαίπωρους –ταλαίπωρους, το τονίζω- λαθρομετανάστες, οι οποίοι έρχονται σε μια χώρα, στην οποία εκ των πραγμάτων λόγω της καταστροφής του παραγωγικού δυναμικού δεν υπάρχουν θέσεις εργασίας, για να μπορέσουν να χρησιμοποιηθούν. Δεν υπάρχει καμμία εναλλακτική διέξοδος. Και τι τους μένει; Τους μένει η πορνεία, τους μένουν τα ναρκωτικά, τους μένει η ληστεία –κατ’ αρχάς όσων λαθρομεταναστών ή μεταναστών έχουν βρει δουλειά- και δημιουργείται μια παράλληλη οικονομία, η οποία ακριβώς δημιουργεί όλα αυτά τα προβλήματα και έχει ως βασικό της κορμό την εγκληματικότητα. 
      Επίσης, πολλοί λένε «μα δεν υπάρχουν Έλληνες εγκληματίες;». Φυσικά και υπάρχουν. Και επειδή υπάρχουν Έλληνες εγκληματίες, σημαίνει ότι πρέπει να κάνουμε και εισαγωγή; Δηλαδή, αυτό μας λέτε εν ολίγοις;
      (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Είστε μια Κυβέρνηση, η οποία βγήκε στην εξουσία με ορισμένα βασικά ζητήματα. Ένα από τα ζητήματα αυτά, ήταν η εγκληματικότητα, ήταν η καθημερινότητα, ήταν το να δώσετε μια διαφορετική προοπτική στον πολίτη. Έχετε αποτύχει και ειδικά στον τομέα της εγκληματικότητας, η αποτυχία σας είναι παταγώδης. 
       (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Αϊβαλιώτης για πέντε λεπτά.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, θυμάμαι μια δήλωση κάποιου συνδικαλιστή της Ελληνικής Αστυνομίας. Την έκανε σε μεγάλο τηλεοπτικό σταθμό. Ανέφερε ότι στο τρίγωνο Ομόνοια-Κολωνάκι-Σύνταγμα, υπάρχουν περισσότεροι αστυνομικοί από ολόκληρη την Πελοπόννησο. Και δεν διαψεύστηκε. 
      Νομίζω ότι συμφωνούμε όλοι ότι η κατάκτηση κάθε δημοκρατίας, είναι η εμπέδωση του αισθήματος ασφαλείας κάθε πολίτη. Ο πολίτης ο οποίος τελεί υπό φόβο και ανασφάλεια βιώνει το φασισμό. Αυτό είναι φασισμός, να ζεις συνεχώς υπό το φόβο και την ανασφάλεια. 
      Στο Βέλγιο, όπου έχω μείνει δεκατέσσερα χρόνια, ο πολίτης ξέρει ότι υπάρχει μια τραχιά αστυνομία. Συχνά η αστυνομία στο Βέλγιο είναι τραχιά. Όμως ξέρει ότι είναι λειτουργούσα, είναι υπάρχουσα. 
      Εδώ έχουμε επί χρόνια την απαξίωση του θεσμού και όλο αυτό έχει οδηγήσει στη χαλάρωση. Κάθε φορά που κάνουμε επίκαιρη ερώτηση αναρωτιόμαστε: Υπάρχει ο αστυνομικός της γειτονιάς; Υπάρχει πεζή αστυνόμευση; Εγώ νομίζω ότι είναι τα πιο γρήγορα ανέκδοτα της Ευρώπης. Στην Ελλάδα δεν υπάρχει ούτε αστυνομικός της γειτονιάς ούτε πεζή αστυνόμευση.
      Στο Βέλγιο υπάρχει. Αναφέρω μια χώρα, η οποία έχει λειτουργούσα δημοκρατία, με μεγάλη παράδοση και τα ανθρώπινα δικαιώματα προστατεύονται. Στο κινητό μου έχω ακόμα το όνομα και το τηλέφωνο του αστυνομικού της γειτονιάς στο Βέλγιο. Αν ανοίξετε το τηλέφωνό μου, έχω το όνομα και το κινητό του. Ανά πάσα στιγμή, μπορούσα να τον πάρω τηλέφωνο, να του πω ότι συμβαίνει αυτό ή το άλλο. Με έπαιρνε τηλέφωνο κάθε μήνα, χτυπούσε το κουδούνι να δει ποιος μένει μέσα, αν αυτοί που μένουν έχουν κάρτα –εννοώ ταυτότητα- εν πάση περιπτώσει ποιος μένει πού. 
      Εμείς εδώ στην Ελλάδα γνωρίζουμε, από το ενάμισι εκατομμύριο ξένους που έχουν μπει με κάθε τρόπο σ’ αυτήν τη χώρα, ποιος μένει πού; Και υπ’ όψιν ότι εμείς στο Βέλγιο, βγάζαμε ένα σωρό λεφτά, τα ξοδεύαμε στην τοπική κοινωνία, φέρναμε ευμάρεια στην κοινωνία, αλλά ο έλεγχος έλεγχος. Ο αστυνομικός ήταν «κρεμασμένος» στο κουδούνι μια φορά το μήνα κατ’ ελάχιστον. Μία φορά το μήνα, λοιπόν, τον είχα στο κουδούνι. Και βέβαια έκανε τον έλεγχο και κανείς δεν μπορούσε να έχει καμμία αντίρρηση. 
    Ο κ. Χηνοφώτης μου απαντάει πάντα με ειλικρίνεια –το έχω πει κατ’ επανάληψη στη Βουλή- και με ακρίβεια σ’ αυτά που τον ρωτάω. Το έχουμε ξαναπεί. Τριάντα πέντε έως σαράντα περιπολικά ανά βάρδια στην Αθήνα, μου απαντάει σε ερώτησή μου ο κ. Χηνοφώτης, και τριάντα έως σαράντα Ζητάδες. Δηλαδή, χοντρικά εβδομήντα αστυνομικά οχήματα για μια πόλη πέντε εκατομμυρίων. Δηλαδή, εβδομήντα χιλιάδες άνθρωποι με ένα αστυνομικό όχημα ανά βάρδια, σε μια πόλη πραγματικά τεράστια με τα γνωστά προβλήματα. 
    Έλεγχος των συνόρων υπάρχει; Να πω ένα χαρακτηριστικό παράδειγμα. Πάλι θα αναφερθώ στον κ. Χηνοφώτη, γιατί όπως έχω πει, μου απαντάει με ειλικρίνεια. Παράνομη ξύλευση δάσους στα ελληνοαλβανικά σύνορα, στην Καστοριά. Γιατί το λέω αυτό; Διότι υπήρχε η απορία, τι κάνουν ορισμένοι οι οποίοι μπαίνουν στο ελληνικό έδαφος κάνουν ό,τι τους αρέσει, αποχωρούν και δεν έχουν καμμία συνέπεια. Μου απαντάει ο κ. Χηνοφώτης τα εξής: «Προσέγγιση πεζών δυνάμεων απαγορευτική από άποψη ασφαλείας». Αυτά μέσα στο ελληνικό έδαφος. Δεν μπορούν να προσεγγίσουν το μέρος οι πεζές δυνάμεις.
    Βρέθηκα σε μια συνεδρίαση στην Ευρωβουλή για το θέμα της λαθρομετανάστευσης και ήρθε η κουβέντα για το Ευρωπαϊκό Ταμείο Προσφύγων. Εδώ έχω ένα έγγραφο του Υπουργείου Εσωτερικών. Αυτόν τον πίνακα, τον έχει δώσει ο Υπουργός κ. Παυλόπουλος στα όργανα της Ευρωπαϊκής Ένωσης.
    Από το Ευρωπαϊκό Ταμείο Προσφύγων, η Ελλάδα με ενάμισι εκατομμύριο ξένους πήρε πέρυσι μόνο το 2% των πόρων και φέτος θα πάρει το 2,1%. Για την περίοδο μέχρι το 2013 θα πάρει το 2,046% των πόρων, ενώ η Σουηδία, παίρνει επτά φορές περισσότερο. 
    Μα γιατί εμείς που έχουμε το χοντρό πρόβλημα, τη χοντρή λαθρομετανάστευση, που υφιστάμεθα τις συνέπειες όλων αυτών των ανθρώπων που έρχονται –είναι δυστυχισμένοι συμφωνώ, πολλοί απ’ αυτούς όμως δημιουργούν και προβλήματα- παίρνουμε μόνο το 2% των πόρων, από ένα Ευρωπαϊκό Ταμείο Προσφύγων και επτά φορές περισσότερο παίρνουν οι Σουηδοί;
    Να αναφέρω τη δήλωση –ακούστηκε πριν- του κ. Σγουρού. Είπε επί λέξει: «Η ανεπάρκεια και η αδυναμία τη Δημόσιας Διοίκησης, σε συνδυασμό με το διαρκώς αυξανόμενο κύμα λαθρομεταναστών, τείνουν να μετατρέψουν τις περιοχές του κέντρου της Αθήνας σε Σόχο». Αυτά είπε ο κ. Σγουρός. 
    Λυπάμαι που θα αναφερθώ και πάλι στον κ. Χηνοφώτη, αλλά μου απαντάει στις ερωτήσεις και πραγματικά εντυπωσιάζομαι και είναι προς τιμήν του, το ότι αναφέρει ακριβώς τα στοιχεία, όπως είναι. 
    Κατάσχεση από την Τουρκία: Σε δύο χρόνια πενήντα έξι γραμμάρια –προσέξτε το αυτό- ακατέργαστης ινδικής κάνναβης, εξήντα δισκία κοδεΐνης απ’ αυτό το εργοστάσιο παραγωγής πρέζας, ναρκωτικών θανάτου και πενήντα επτά ηρεμιστικά χάπια. 
    Και από τα Σκόπια τι κατασχέσεις είχαμε, ρωτάω. Ναρκωτικές ουσίες προερχόμενες από τα Σκόπια δεν κατασχέθηκαν, μου αναφέρει ο κ. Χηνοφώτης στην απάντησή του. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
    Κύριε Πρόεδρε, θα χρησιμοποιήσω και τη δευτερολογία μου.
    Και ερχόμαστε στις ληστείες. Το 1/3 από τις ληστείες, εξιχνιάστηκαν στα δέκα έξι χρόνια των κυβερνήσεων του Μητσοτάκη, του Παπανδρέου, του Σημίτη και του Καραμανλή σήμερα. Οι δράστες είναι οι μισοί, τουλάχιστον, αλλοδαποί παρά την ακατανόητη προσπάθεια της Αριστεράς να φτιασιδώσει τα στοιχεία, για να μας πει ότι δεν είναι ακριβώς αλλοδαποί. Αυτά λένε τα στοιχεία του Υπουργείου Εσωτερικών. Είναι και στο site της Αστυνομίας. Μάλιστα το 2007, ως προς τις ληστείες είχαμε ρεκόρ εικοσαετίας με τρεις χιλιάδες είκοσι επτά ληστείες. 
    Βιασμοί: Τα είπε πριν ο Θάνος ο Πλεύρης. Είχαμε διακόσιες σαράντα εννέα απόπειρες και τελεσθέντες βιασμούς και μόνο οι μισοί εξιχνιάστηκαν. Πάλι οι μισοί βιασμοί ήταν από αλλοδαπούς όλως τυχαίως. Άρα πάλι καταρρέει το επιχείρημα της Αριστεράς ότι δήθεν συκοφαντούμε τους αλλοδαπούς. 
    Ανθρωποκτονίες: Είχαμε διακόσιες εβδομήντα τέσσερις απόπειρες και τελεσθείσες ανθρωποκτονίες πέρυσι, οι διακόσιες δύο εξιχνιάστηκαν και πάλι τις μισές είχαν κάνει οι αλλοδαποί. Πάλι, λοιπόν, το πρόβλημα με την λαθρομετανάστευση.
    Δεν θέλω να σας κουράσω, θα πω μόνο τα ποσοστά εξιχνίασης. Χρηματαποστολές 15%, ληστείες σε ταχυδρομικά ταμιευτήρια 18%, σε ταχυδρομικούς διανομείς καμμία εξιχνίαση –τους κλέβουν και δεν τους βρίσκουν-  κλοπές και διαρρήξεις 15%, κατοικίες 14%, κλοπές μέσα από Ι.Χ. 11% και αρπαγές τσαντών 8% εξιχνίαση. Είναι χειρότερο ποσοστό στην Ευρώπη. 
    Στο Βέλγιο –και πρέπει να το προσέξουμε αυτό- αυξάνονται ήδη οι διαρρήξεις στις κατοικίες, γιατί παίρνει ο κόσμος τα λεφτά και τα πηγαίνει στα σπίτια. Έχουμε σκεφθεί τώρα που απειλείται με ύφεση η οικονομία, πού θα βρεθούν άνθρωποι –επαναλαμβάνω αλλοδαποί- οι οποίοι δεν θα έχουν δουλειά και θα περιφέρονται άνεργοι στο δρόμο και ο κόσμος θα έχει τις οικονομίες τους στα σπίτια, τι θα γίνει με τις διαρρήξεις στις κατοικίες; Έχουμε σκεφθεί, πού θα φθάσουν τώρα που βυθίζεται και η Ελλάδα στην κρίση;
    Όμως για να υπάρξει αποτελεσματικότητα, οι αστυνομικοί πρέπει να δουλεύουν πέραν του ωραρίου τους, γιατί δεν είναι επαρκές το προσωπικό. Δεν μας έφταναν, λοιπόν, τα ντόπια τα μπουμπούκια, όλα αυτά τα λουλούδια της εγκληματικότητας, έχουμε και τους εισαγόμενους. Και πως να τα βγάλει πέρα η Αστυνομία, όταν τα τροχοφόρα είναι ανεπαρκή και η συντήρησή τους παρουσιάζει προβλήματα; 
    Σε μια περιοδεία στην Κρήτη, είδα απέναντι από τον τοίχο που είναι η φρουρά της Αστυνομικής Διεύθυνσης Ηρακλείου, να είναι γραμμένα υβριστικά συνθήματα για την Αστυνομία. Στα δεκαπέντε μέτρα από εκεί που είναι ο φρουρός, ήταν γραμμένα συνθήματα για την Αστυνομία. Προς Θεού πια! 
      Δεν θέλω να επεκταθώ και να πω τι χάλια παρουσιάζει η Ελλάδα στα διεθνή μέσα ενημέρωσης μ΄ όλα αυτά τα αγάλματα, με τους δημόσιους χώρους γραμμένους. Δείχνουν και συνεχώς σχολιάζουν οι Βέλγοι δημοσιογράφοι ποιος αστυνομεύει τι σ΄ αυτήν τη χώρα, στο κέντρο της πόλης της Αθήνας, που δεν μπορεί ούτε να ελεγχθεί ποιος γράφει με σπρέι όλα αυτά τα καρακιτσάτα τα οποία βλέπουμε σε αγάλματα, ποιοι είναι αυτοί που έχουν καταβρωμίσει τον τόπο.
      Αυτά όλα, εμπεδώνουν ένα συναίσθημα ανασφάλειας για κάποιον ο οποίος θέλει να επισκεφτεί την Ελλάδα. Και βέβαια, εκτεθειμένος στη βαριά εγκληματικότητα δεν είναι ο πλούσιος, αλλά είναι ο φτωχός, είναι ο μη προνομιούχος. Και βέβαια, εκτεθειμένος στη βαριά εγκληματικότητα, είναι και ο απλός αστυνομικός. Ο εφοπλιστής δεν γίνεται αστυνομικός. Ο φτωχός γίνεται αστυνομικός που ψάχνει ένα μεροκάματο, που γίνεται ένα μεροκάματο του τρόμου και του θανάτου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και να τελειώσω εδώ, θυμίζοντας ότι προ μηνών, ένας αστυνομικός έκανε δεύτερη δουλειά για να ζήσει την οικογένειά του. Έπεσε νεκρός στη Λεωφόρο Μεσογείων από τις σφαίρες ληστών. Το μωρό του δεν πρόλαβε να γνωρίσει τον πατέρα. Ήταν ο αστυνομικός, που ζούσε για να βγάλει το μεροκάματο του τρόμου.
      Ευχαριστώ.
(Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Το λόγο έχει ο κ. Ροντούλης για τρία λεπτά.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, σας παρακαλώ να πάρω και το χρόνο της δευτερολογίας μου.
      Κύριε Υπουργέ, επιτρέψτε μου να κάνω μία αιρετική τοποθέτηση. Εγώ δεν θα αναφερθώ στους λειτουργικούς παράγοντες εξαιτίας των οποίων αυξάνει ποιοτικά και ποσοτικά η εγκληματικότητα. Δεν θα αναφερθώ, δηλαδή, στα κενά λειτουργίας που παρατηρούνται στο Δικαστικό Σώμα, στο σωφρονιστικό σύστημα της χώρας, στα αστυνομικά τμήματα. Τα εξέθεσαν οι συνάδελφοι με μεγάλη ενάργεια.
      Δεν θα αναφερθώ ούτε στους μη δομικούς παράγοντες που πυροδοτούν και οξύνουν το φαινόμενο της εγκληματικότητας. Δηλαδή, δεν θα αναφερθώ στη επιρροή των Μέσων Μαζικής Ενημέρωσης, δεν θα αναφερθώ στην όξυνση της λαθρομετανάστευσης, δεν θα αναφερθώ στην αθρόα εισαγωγή ναρκωτικών ουσιών, στο φαινόμενο των ναρκωτικών.
      Επιτρέψτε μου, όμως, μετ’ επιτάσεως, να αναφερθώ και να θίξω τον υπ’ αριθμ. «1» δομικό παράγοντα που συμβάλλει σ΄ αυτήν την κατακόρυφη ποιοτική και ποσοτική αύξηση της εγκληματικότητας.
      Αυτός ο παράγων, κύριε Υπουργέ, είναι η προϊούσα αστικοποίηση του ελληνικού πληθυσμού. Αρκεί να σας αναφέρω -το γνωρίζετε, άλλωστε, καλύτερα από όλους- ότι στην Αθήνα και στην ευρύτερη περιοχή του Λεκανοπεδίου είναι άνω των τριών εκατομμυρίων συσσωρευμένοι άνθρωποι, δηλαδή, το 29,4% του συνολικού ελληνικού πληθυσμού. Αυτό σημαίνει το εξής. Σημαίνει ότι σε μία τέτοια περιοχή, σε ένα τέτοιο υδροκέφαλο αστικό κέντρο θα έχουμε ή μάλλον, για να είμαι ακριβής, δεν θα έχουμε τον άτυπο κοινωνικό έλεγχο που ασκείται στην επαρχία και περιορίζει τις εγκληματικές συμπεριφορές. Θα έχουμε αύξηση της ανεργίας, με ό,τι αυτό συνεπάγεται, θα έχουμε αύξηση των παραβατικών συμπεριφορών, γιατί ο δράστης μπορεί να διαφύγει όποτε το θέλει, ανά πάσα στιγμή.
      Σε κάθε περίπτωση, λοιπόν, αν συνυπολογίσουμε μ΄ όλα όσα είπα τώρα, την κακή χωροταξία, την έλλειψη πρασίνου, ο μεγάλος συνωστισμός του πληθυσμού και μόνο, δημιουργεί εκνευρισμό και δημιουργεί προδιάθεση τέλεσης παραβατικών συμπεριφορών, εγκληματικών συμπεριφορών.
      Τα λέω αυτά όλα, κύριε Υπουργέ, για να εμπλουτίσω τον προβληματισμό σας επί του εξής σημείου. Είμαστε εν όψει εφαρμογής του Καποδίστρια ΙΙ. Σας ερωτώ, λοιπόν: Πρόθεση της Κυβέρνησης είναι να δημιουργήσει μικρές «Αθήνες» στην περιφέρεια; Πρόθεση της Κυβέρνησης είναι να δημιουργήσει υδροκέφαλα αστικά κέντρα στην περιφέρεια; Εάν δεν έχετε την πρόθεση αυτή, σημαίνει ότι θα ενισχύσετε τους δήμους οικονομικά, προκειμένου να παίξουν το δικό τους ρόλο στην καταπολέμηση της εγκληματικότητας.
      Για να γίνει αυτό το πράγμα, κύριε Υπουργέ, σημαίνει ότι ο σχεδιασμός που έχετε για τον «ΚΑΠΟΔΙΣΤΡΙΑ ΙΙ» δεν εξαντλείται σε χωροταξικές διευθετήσεις των νέων δήμων. Αυτό είναι το μόνο εύκολο. Το ΠΑ.ΣΟ.Κ. κάποτε είχε εφαρμόσει το κριτήριο του κομματικού συμφέροντος, δηλαδή, εκεί που μπορούσε να βγάλει δικό του δήμαρχο, έπαιρνε καμμιά πόλη από εδώ και καμμιά κωμόπολη από εκεί.
Αυτά είναι τακτικές ας πούμε του παρελθόντος και δεν πιστεύω ότι θα ακολουθηθούν και από εσάς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εγώ καλοπροαίρετα εμπλουτίζω, λοιπόν, τον προβληματισμό σας στο εξής σημείο. Αν δοθούν πόροι στους δήμους –εκεί είναι το ουσιαστικό, το ουσιαστικό δεν είναι η χωροταξική διευθέτηση, είναι η ενίσχυση των δήμων με πόρους, είτε παρακρατηθέντες πόρους που πρέπει να αποδοθούν στην Τοπική Αυτοδιοίκηση είτε νέους πόρους μέσα από τα τέλη για παράδειγμα κυκλοφορίας που πρέπει να αποδοθούν στην Τοπική Αυτοδιοίκηση- θα ενισχύσουμε τους δήμους για να τους χρησιμοποιήσουμε ως εργαλεία αντιεγκληματικής συμπεριφοράς. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΑΣΤΕΡΙΟΣ ΡΟΝΤΟΥΛΗΣ: Ολοκληρώνω σ΄ ένα λεπτό. 
      Ως Λαϊκός Ορθόδοξος Συναγερμός πιστεύουμε ότι η μάχη θα πρέπει να δοθεί στη γειτονιά, αν θέλουμε να καταπολεμήσουμε την εγκληματικότητα. Για να δοθεί η μάχη στη γειτονιά, όμως, πρέπει το υπερκείμενο σύνολο, ο δήμος, να έχει και τους μηχανισμούς και τους πόρους. Θα πρέπει δε οι νέοι ενισχυμένοι δήμοι να συγκροτήσουν ομάδες πολιτών, οι οποίοι θα συνεισφέρουν σε εθελοντική βάση ή σε ημιεθελοντική βάση –καταλαβαίνετε τι εννοώ- στην καταπολέμηση του εγκλήματος. Άρα, λοιπόν, αν θέλουμε να περάσουμε, όπως έλεγε ο Μακρυγιάννης, «από το εγώ στο εμείς», αυτό μπορεί να γίνει μέσα από την ενίσχυση της Τοπικής Αυτοδιοίκησης. 
      Κάνατε μια επιλογή. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, έχει τελειώσει ο χρόνος σας.
      ΑΣΤΕΡΙΟΣ ΡΟΝΤΟΥΛΗΣ: Τριάντα δεύτερα παρακαλώ, κύριε Πρόεδρε.
      Κάνατε μια επιλογή, κύριε Υπουργέ. Συνενώσατε το Υπουργείο Δημοσίας Τάξεως με το Υπουργείο Εσωτερικών. Αν θέλετε αυτή η επιλογή να έχει πραγματικό αποτέλεσμα, θα πρέπει να λάβετε πολύ σοβαρά υπόψη, τι σημαίνει δήμος στην υπηρεσία καταπολέμησης του εγκλήματος.
      Ευχαριστώ πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε. 
      Ο κύριος Υπουργός έχει το λόγο. Έχετε δικαίωμα, κύριε Υπουργέ, όπως γνωρίζετε, να μιλήσετε για είκοσι λεπτά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε. 
      Θα μοιράσουμε το χρόνο  με τον κ. Χηνοφώτη, ο οποίος θα δώσει και περισσότερες λεπτομέρειες σχετικά με αριθμούς. Γιατί ακούστηκαν αρκετά ζητήματα αριθμών, τα οποία είναι παντελώς ανακριβή. Πρέπει να το επισημάνω αυτό.
      Κύριοι συνάδελφοι, θα ήθελα να σας ευχαριστήσω για την επερώτηση που αναδεικνύει τα μεγαλύτερα θέματα τα οποία έχουμε αυτήν την ώρα, την εγκληματικότητα, θέματα που αφορούν την διαχείριση της μετανάστευσης, την Τοπική Αυτοδιοίκηση, περίπου όλη την πολιτική του Υπουργείου Εσωτερικών. 
      Εγώ χαίρομαι που αναδεικνύονται όλα αυτά τα προβλήματα. Με τη μόνη διαφορά ότι πρέπει να τα βάλουμε στις σωστές τους διαστάσεις. Γιατί ο κοινοβουλευτικός έλεγχος μπορεί να είναι, είτε απλώς μια κραυγή, η οποία σκοπό έχει απλώς και μόνο να εντυπωσιάσει, οπότε δεν νομίζω ότι επιτελεί το ρόλο του. Γιατί οι πολίτες το ζουν. Είτε έχει ακριβή στοιχεία, οπότε βεβαίως, σ΄ αυτήν την περίπτωση, μπορούμε να συζητήσουμε.
      Ζούμε σε ένα κόσμο δύσκολο. Κανείς από εμάς στην Κυβέρνηση, πολύ περισσότερο ο κ. Χηνοφώτης κι εγώ, δεν είπαμε ότι η κατάσταση στη χώρα είναι ειδυλλιακή. Αλίμονο. Τα ζει και τα βιώνει ο πολίτης τα προβλήματα της καθημερινότητας. Είναι άλλο, όμως, να μιλάμε για προβλήματα υπαρκτά, άλλο να τα βάζουμε στις σωστές τους διαστάσεις και άλλο να προσπαθούμε, για να εντυπωσιάσουμε, να δίνουμε μια εικόνα εφιαλτική και μάλιστα -το τονίζω- με εσφαλμένους αριθμούς ή με εσφαλμένα δημοσιεύματα. 
      Κύριοι συνάδελφοι, δεν ωφελεί σε τίποτα ούτε τον τόπο ούτε το λαό μας να κραδαίνει κανείς ένα δημοσίευμα μιας γερμανικής εφημερίδας, το οποίο περιέχει ανακριβή στοιχεία, όταν τα στοιχεία τα οποία δίνει η Ελλάδα είναι στοιχεία που γίνονται αποδεκτά απ΄ όλους τους διεθνείς οργανισμούς. Βρέθηκε ένα δημοσίευμα μιας εφημερίδας και το κραδαίνει ο συνάδελφος από εδώ. Δηλαδή τι έχει μεγαλύτερη αξιοπιστία και τι ωφελεί τη χώρα μας; Το οποιοδήποτε δημοσίευμα; Θέλετε να πάρω δημοσιεύματα γενικότερα εφημερίδων και να εργαζόμαστε εδώ και να κάνουμε κριτική με δημοσιεύματα; Δηλαδή πώς γίνεται και οι διεθνείς οργανισμοί αποδέχονται τα στοιχεία για την εγκληματικότητα που δίνουμε εμείς και εσείς εδώ αμφισβητείτε τα στοιχεία αυτά με ανακριβή δημοσιεύματα ξένων εφημερίδων; Τι υπηρετεί αυτό; Τον τόπο ή το λαό μας ή είναι σκηνές εύκολου εντυπωσιασμού; 
      Σας είπα ότι η κριτική όχι μόνο είναι ευπρόσδεκτη και μας κάνει καλύτερους. Απλά η υπερβολή είναι εκείνη η οποία αποδυναμώνει τον πολιτικό λόγο.
      Ύστερα η σύγκριση. Εγώ δεν αποδέχομαι αυτή τη σύγκριση και ξέρετε γιατί; Εύκολο μου είναι να την κάνω, αλλά δεν θα ήθελα ποτέ, αλλά ούτε είναι και πολιτική μας, να μιμηθούμε στα θέματα εγκληματικότητας το πότε θα φτάσουμε στα επίπεδα εγκληματικότητας ή ποιότητας της εγκληματικότητας των άλλων χωρών. 
      Η  Ελλάδα είναι σε πολύ καλύτερη θέση –παρά το γεγονός ότι έχουμε σε ορισμένα σημεία αύξηση της εγκληματικότητας- από τις περισσότερες χώρες της Ευρωπαϊκής Ένωσης και δη τις μεγάλες χώρες και σε ό,τι αφορά τον αριθμό και σε ό,τι αφορά την ποιότητα της εγκληματικότητας. 
      Όμως, δεν κάνω ποτέ σύγκριση προς αυτήν την κατεύθυνση. Αλίμονό μας αν εμείς, ως Ελλάδα, κάναμε τέτοια σύγκριση και λέγαμε ότι αφού δεν φτάσαμε στο επίπεδο εγκλημάτων σαν και αυτό που είδαμε στο Βέλγιο ή σε άλλες χώρες πρόσφατα, είμαστε ικανοποιημένοι. Καθόλου! Όμως, μη μου φέρνετε ως παραδείγματα καταπολέμησης της εγκληματικότητας ή ζητήματα σχετικά με το θέμα της μετανάστευσης άλλες χώρες οι οποίες έχουν εντελώς διαφορετική νοοτροπία, εντελώς διαφορετικό πολιτισμό, εντελώς διαφορετικό παρελθόν, εντελώς διαφορετική στάση απέναντι στον άνθρωπο και τα δικαιώματα του ανθρώπου. 
      Γιατί να πάρω σαν παράδειγμα την Ιταλία; Φθάσαμε στο σημείο να έχουμε –για να κατεβάσει κάτω ο Μπερλουσκόνι στρατιώτες και άλλα- στην Ελλάδα μαφία, η οποία συνεργάζεται με μετανάστες και σκοτώνει μετανάστες στη συνέχεια, για να κατεβάσουμε στο δρόμο αστυνομικούς ή στρατιώτες; Αυτό είναι το πρότυπο το οποίο παίρνουμε; Εάν ο κ. Μπερλουσκόνι έχει προβλήματα με την πολιτική του και με την κοινωνική του δομή, είναι δικό του ζήτημα. Τα μέτρα που παίρνει, τα παίρνει γιατί έτσι πιστεύει. Και δεν θα γίνω κήνσορας του. Ούτε φασίστα τον λέω ούτε έχω δικαίωμα να τον πω, όπως δεν έχω δικαίωμα να το πω για κανέναν. Όμως, προς Θεού! Δεν θα πάρω για πρότυπο τον κ. Μπερλουσκόνι και τα προβλήματα της ιταλικής κοινωνίας! Ούτε φθάσαμε ούτε θα φθάσουμε εκεί ποτέ! Δεν το καταλαβαίνω, λοιπόν, αυτό! 
      Το ίδιο θα έλεγα και για άλλες χώρες, όχι σε επίπεδο Ιταλίας, αλλά για παράδειγμα Ισπανίας ή Γαλλίας. Δεν το  ξέρετε ότι απέτυχε παντελώς η ισπανική πολιτική για τα θέματα της μετανάστευσης; Δεν πήγαν να κάνουν μαζική νομιμοποίηση και τα γύρισε όλα πίσω η Ευρωπαϊκή Ένωση; Δεν ξέρετε μέσα στη Γαλλία πόσα προβλήματα αντιμετώπισε ο Νικολά Σαρκοζί με τα μεγάλα επεισόδια και αναγκάστηκε να κάνει πίσω, για να μην αιματοκυλήσει τη Γαλλία; 
      Ναι, είπα από τηλεοράσεως από την πρώτη μέρα –γιατί εγώ δεν έπαιξα ποτέ το παιχνίδι του εύκολου εντυπωσιασμού- ότι είμαι αντίθετος με μια τέτοια πολιτική που προσπάθησε στην αρχή να εφαρμόσει. Και το τόνισα αυτό το πράγμα διότι σας είπα και πάλι ότι η Γαλλία έφθασε να έχει γκέτο, γιατί ακολούθησε μία πολιτική πολύ διαφορετική από τη δική μας. Και επειδή υπήρχαν αυτά τα γκέτο, δημιουργήθηκαν τα προβλήματα στο Παρίσι και σ΄ άλλες πόλεις και πήγαν να επεκταθούν κι αλλού. Και είπα την εποχή εκείνη ότι θα έχουμε αντίθετη πολιτική, για να μη φθάσουμε στο γκέτο. 
      Και αλίμονο εάν φθάναμε να δούμε στην Αθήνα αυτά τα φαινόμενα τα οποία βλέπουμε στο Παρίσι! Αναγκάστηκε, ναι ή όχι, η γαλλική πολιτική να ακολουθήσει άλλη ρότα όταν έγιναν τα επεισόδια; Είναι ίδια η πολιτική την οποία είχε επαγγελθεί ο κ. Σαρκοζί προ των εκλογών μ΄ αυτήν που εφαρμόζει σήμερα στη Γαλλία; Το Σύμφωνο για τη μετανάστευση, το οποίο αυτήν τη στιγμή φέρνει η Γαλλία και υπογράφεται από τη Σύνοδο Κορυφής τις επόμενες μέρες στο Παρίσι, έχει καμμία σχέση με το αρχικό το οποίο είχε φέρει στην Ελλάδα και είχε δώσει ο Γάλλος Υπουργός Μετανάστευσης ο κ. Ορτφέ  ή ήταν η Ελλάδα κι άλλες χώρες που το τροποποιήσαμε και έχει ακριβώς το στίγμα, τη σφραγίδα της δικής μας πολιτικής και των δικαιωμάτων του ανθρώπου σε σχέση μ΄ αυτά που ήταν προηγουμένως; 
      Γιατί να μην είμαστε υπερήφανοι όταν τη μεταναστευτική πολιτική της Ελλάδας που κάποιοι την κατηγορούν –δικαίωμά τους είναι- την αποτυπώνει σήμερα ένα ευρωπαϊκό κείμενο, πολύ πέρα και έξω από τις θέσεις που είχαν ακολουθήσει τα προηγούμενα χρόνια άλλες χώρες συμπεριλαμβανομένης και της Γαλλίας; 
      Θα σας φανεί παράξενο αυτό που θα πω, αλλά είναι μία αλήθεια και μην υποτιμάμε ούτε τη χώρα μας ούτε τον πολιτισμό μας ούτε γενικότερα την ευαισθησία μας ως Ελλήνων. Είναι τιμή μας που αυτήν τη στιγμή σε ευρωπαϊκό επίπεδο, με όρους ανθρωπισμού, όρους ευαισθησίας, εμείς είμαστε εκείνοι που παίρνουμε πρωτοβουλίες για να διαμορφώνεται η μεταναστευτική πολιτική. Και δεν ακολουθούμε φοβικά σύνδρομα άλλων χωρών που πριν από λίγα χρόνια δεν τολμούσαν να μιλήσουν για μεταναστευτική πολιτική στην Ευρώπη και που έρχονται τώρα να μιλήσουν, ακριβώς γιατί ξέρουμε ότι αυτή η πολιτική ένταξης νόμιμης μετανάστευσης είναι εκείνη η οποία έχει αποτελέσματα. 
      Με ρωτήσατε πόσους θα δεχθεί η χώρα μας και γιατί είπα «ευχαριστώ» στους μετανάστες που συμβάλλουν για να έχουμε καλύτερη ανάπτυξη, καλύτερη ζωή στην Ελλάδα. Μίλησα για όλους εκείνους τους νόμιμους μετανάστες που εργάζονται μαζί μας. Δεν είναι εκείνοι που αγωνίζονται μαζί μας, ναι ή όχι, για μια καλύτερη Ελλάδα σεβόμενοι ο καθένας την ιδιαιτερότητα του άλλου; Ποιος το αμφισβητεί αυτό το πράγμα; Το να πολεμήσουμε για την παράνομη μετανάστευση –και δεν μίλησα ποτέ για λαθρομετανάστευση- το να χτυπήσουμε τους δουλεμπόρους και τις χώρες εκείνες όπως η Τουρκία που ευνοούν το δουλεμπόριο, ναι, να το κάνουμε όλοι μαζί. Όμως, δεν μπορεί να δαιμονοποιούμε το σύνολο των μεταναστών και δεν μπορούμε να μη βάζουμε κανόνες για τη νόμιμη μετανάστευση και τη νομιμοποίηση των μεταναστών εδώ ή να μη δημιουργήσουμε κέντρα φιλοξενίας για να αποδείξουμε ότι οι δουλέμποροι δεν είναι δυνατόν να δρουν ανεξέλεγκτα. 
      Και ξέρετε πολύ καλά ότι το Σύμφωνο για τη μετανάστευση που υπογράφεται αυτήν τη στιγμή στη Γαλλία, έχει τον πέμπτο πυλώνα –ο οποίος είναι και ο κυριότερος- και λέει για να χτυπήσουμε το δουλεμπόριο, τη μαύρη εργασία των μεταναστών πρέπει να σκύψουμε στο πρόβλημα των χωρών προέλευσης, όπου εκεί είναι η ρίζα του κακού, ο πόλεμος, η πείνα, η δικτατορία. 
      Εκεί πρέπει να σκύψουμε και να δούμε και όχι υποκριτικά να σκεφτόμαστε τι θα γίνει όταν ο μετανάστης, θύμα του δουλεμπορίου, φτάνει στις δικές μας ακτές, όπου εκεί πρέπει να προστατέψουμε και να σεβαστούμε τα δικαιώματα του μετανάστη που έρχεται ως ικέτης εκείνη τη στιγμή μέσα από εμπόριο των ελπίδων του. 
      Μόνο αν αναπτύξουμε ως Ευρώπη στον κόσμο μία τέτοια πολιτική, μπορούμε να σταθούμε στο ύψος των περιστάσεων. Διαφορετικά, θα σηκώσουμε φρούρια. Και η Ευρώπη, η Ελλάδα, δεν θα γίνει ποτέ φρούριο. Γιατί τα φρούρια δεν προστάτευσαν ποτέ κανέναν από τους πεινασμένους και από εκείνους οι οποίοι είναι θύματα βασανιστηρίων.
      Αν αυτή η πολιτική της Κυβέρνησης Καραμανλή ενοχλεί, πείτε το μου. Σέβομαι τις απόψεις σας και δεν τις δαιμονοποιώ ούτε τους βάζω ταμπέλες. Ποτέ δεν το έκανα και το ξέρετε. Όμως, όπως εγώ σέβομαι τη δική σας άποψη, δεν θα ήθελα ποτέ να πιστεύετε ότι κατέχετε την εξ΄ αποκαλύψεως αλήθεια και ότι μόνο η δική σας αλήθεια υπάρχει. 
      Η Κυβέρνηση αυτή εξελέγη μ΄ ένα συγκεκριμένο πρόγραμμα. Λέει τι θα κάνει με τη μετανάστευση. Πότε κατηγορηθήκαμε από κάποιον στην Ευρώπη; Ναι ή όχι, παρά τα προβλήματα που έχουμε, η Ευρώπη είναι εκείνη η οποία τώρα -επειδή ελέχθη προηγουμένως- μας αποδίδει και τους πόρους που ποτέ δεν μας έδωσε, γιατί ποτέ δεν είχαμε συγκροτημένη μεταναστευτική πολιτική; 
      Θα πει ο κ. Χηνοφώτης περισσότερα για το θέμα της εγκληματικότητας. 
      Ένα θα σας πω μόνο. Αυτή η Κυβέρνηση από το 2004, ιδίως όμως από το 2007 και μετά και μέσα από το τριετές πρόγραμμα για την «Πολιτική Δημόσιας Τάξης και Ασφάλειας 2008-2010», έχει ξεκινήσει μία τεράστια προσπάθεια η οποία αποδίδει και θα αποδώσει καρπούς. Και θα το δείτε. 
      Σε ό,τι αφορά την Αστυνομία, ποτέ δεν ελήφθησαν, μέσα σε τόσο λίγο χρονικό διάστημα, αυτά τα μέτρα και για τα μισθολογικά και για την ομογενοποίηση και για τους όρους υγιεινής και ασφάλειας και για τα θέματα τα οποία αφορούν το πειθαρχικό δίκαιο και για τα θέματα της εκπαίδευσης. 
      Και επειδή άκουσα να λέγονται διάφορα και για τον Κώδικα Μεταθέσεων, είπαμε ότι υπήρξε μία πρόταση φυσικής ηγεσίας. Αυτή η πρόταση εδόθη από τη φυσική ηγεσία. Αλλά είπαμε ότι περιμένουμε την πρόταση επί τη βάση του υφιστάμενου καθεστώτος των ίδιων των Σωμάτων, για να συζητήσουμε τις βελτιώσεις που πρέπει να κάνουμε. Και μην ακούω αυτά που λέγονται «ό,τι είπαμε, αυτό είναι και δεν υπάρχει τίποτα άλλο». 
      Γίνεται μία προσπάθεια σε ό,τι αφορά τη στελέχωση. Είναι γνωστό, ναι ή όχι, ότι πήραμε αυτήν τη στιγμή με άψογες αντικειμενικές διαδικασίες χίλιους διακόσιους ειδικούς φρουρούς και άλλους διακόσιους για την Κρήτη –συνολικά, δηλαδή, χίλιους τετρακόσιους- για να μπορέσουμε να στελεχώσουμε καλύτερα γενικότερα την Αστυνομία και τις πεζές περιπολίες; 
      Ναι ή όχι σε ό,τι αφορά τα μεγάλα αστικά κέντρα Αθήνα, Θεσσαλονίκη πρόσφατα χίλιοι εκατό αστυνομικοί είναι εκείνοι οι οποίοι στελεχώνουν περισσότερο το Λεκανοπέδιο και μέσα από τους ειδικούς φρουρούς που παίρνουμε, θα υπάρξουν οι πεζές περιπολίες και μαζί με τη μετεγκατάσταση του Ο.ΚΑ.Ν.Α. –που αποτελεί και υποχρέωσή μας, άλλωστε, να το κάνουμε και έχει εξαγγελθεί κυβερνητικά– θα φτάσουμε στο σημείο εκείνο όπου θα γίνει ο έλεγχος που πρέπει να γίνει με πλήρη σεβασμό των δικαιωμάτων του ανθρώπου; Ούτε πογκρόμ ούτε διώξεις ούτε βεβαίως παραβίαση των δικαιωμάτων του ανθρώπου, αλλά επιβολή του νόμου! Και θα το κάνουμε αυτό το πράγμα και γίνεται. 
      Δεν ξέρετε και δεν γνωρίζετε την προσπάθεια που έχει γίνει αυτήν τη στιγμή μέσα στο κέντρο; Ξέρω ποια είναι η κατάσταση και τη ζω. Και σας διαβεβαιώ ότι πληγώνομαι και εγώ να είμαι όχι μόνο Βουλευτής της Α΄ Αθηνών, αλλά Υπουργός Εσωτερικών και να ξέρω τα προβλήματα που δημιουργούνται. 
      Ελάτε, όμως, να συζητήσουμε εδώ τους επόμενους έξι μήνες. Σε έξι μήνες από σήμερα, θα πρέπει να έχουμε κάνει τη δουλειά μας, χωρίς να παραβιάσουμε δικαιώματα ανθρώπου και χωρίς να δείξουμε ως χώρα κανένα φοβικό σύνδρομο. 
      Ξέρετε τα μέτρα που έχουν ληφθεί για όλο το τετράγωνο το οποίο περικλείεται γύρω από την περιοχή της Ομόνοιας, Αγίου Κωνσταντίνου, Πειραιώς, Ερμού, Αιόλου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
      Ξέρετε τι προσπάθεια έχει γίνει και έχει αποδώσει καρπούς –και ευχαριστώ δημόσια τον κ. Χηνοφώτη για την προσπάθεια που έχει κάνει- και στο Ζεφύρι και στα Άνω Λιόσια και στον Ασπρόπυργο και στην Ελευσίνα με τόσα προβλήματα που υπάρχουν. 
      Όσον αφορά στο θέμα της εγκληματικότητας –και τελειώνω, κύριε Πρόεδρε- γνωρίζετε πολύ καλά ότι βεβαίως έχουμε αύξηση σε ορισμένες περιπτώσεις. 
      Όμως, πρώτα-πρώτα μήπως ξεχάσαμε να δούμε -πέραν του ότι οι αριθμοί που θα σας δώσει ο κ. Χηνοφώτης είναι οι πραγματικοί γι’ αυτό που ελέχθη- ότι η ανίχνευση της εγκληματικότητας, η αύξηση αυτή, οφείλεται στο γεγονός ότι επειδή εντείνονται οι έλεγχοι και αναδεικνύεται η εγκληματικότητα, γι’ αυτό και φαίνεται ότι αυξάνεται σε πολλές περιπτώσεις εγκλημάτων; 
      Όταν τα σκέπαζαν και κάναμε πως δεν καταλαβαίναμε, στην περίπτωση αυτή δεν είχαμε εγκληματικότητα. Όμως, όταν εντείνονται οι έλεγχοι, είναι φυσικό να αυξάνεται, διότι αποκαλύπτεται η εγκληματικότητα η οποία παρέμενε κρυφή. 
      Όσον αφορά στις εξιχνιάσεις, γιατί δεν λέει κανείς μια κουβέντα γι’ αυτή την Αστυνομία, με τις πρόσφατες επιτυχίες όσον αφορά στο ηλεκτρονικό έγκλημα, την περίπτωση της απαγωγής Μυλωνά, την περίπτωση της δολοφονίας Σεργιανόπουλου και τόσες αποκαλύψεις στις ποσότητες των ναρκωτικών; 
      Βέβαια, δεν μας λένε οι ποσότητες των ναρκωτικών ότι ήρθαν από τα Σκόπια. Λέμε για την περίπτωση εκείνη που φαίνεται καθαρά ότι ήταν στα σύνορα. Τόσες άλλες ποσότητες που πιάνονται και μπορεί να προέρχονται από οπουδήποτε; Μήπως και νομίζετε ότι όταν εισάγονται ναρκωτικά απ’ έξω, υπάρχει από πάνω κάποια βούλα που να λέει ότι εισήχθησαν από εκεί; Μ’ αυτόν τον τρόπο, δηλαδή, μετράτε την ποσότητα των ναρκωτικών που έρχεται απ’ έξω; Τόσος όγκος που έρχεται, από πού έρχεται; Στην Ελλάδα παράγεται; 
Η ηρωίνη και οτιδήποτε άλλο δεν ξέρουμε πού παράγεται; Επειδή δεν λέμε ότι πιάστηκε στα σύνορα ή κάπου αλλού; 
	Τέλος, είναι δυνατόν να μη δει κανείς την προσπάθεια που γίνεται σε επίπεδο Τοπικής Αυτοδιοίκησης; Βρήκαμε μια Τοπική Αυτοδιοίκηση που κατέρρεε οικονομικά. Διπλασιάστηκαν οι πόροι σε ό,τι αφορά την Τοπική Αυτοδιοίκηση πρώτου βαθμού με το «ΘΗΣΕΑΣ». Γυρνάμε πίσω τα παρακρατηθέντα και «υπεξαιρεθέντα» τόσα χρόνια. Πενταπλασιάστηκαν οι πόροι της Νομαρχιακής Αυτοδιοίκησης, που από 109.000.000 ευρώ το 2004 είναι πάνω από 550.000.000 ευρώ στον προϋπολογισμό του 2009. Αυτές οι προσπάθειες που έγιναν τι είναι; 
	Όλο αυτό το χρονικό διάστημα γίνεται μια τεράστια προσπάθεια σ΄ ένα δύσκολο κόσμο, με εισαγόμενη εγκληματικότητα και παγκοσμιοποίηση με αρνητικές πλευρές. Μόνο που θα πρέπει να δούμε και τις θετικές πλευρές τόσο της μετανάστευσης όσο και πολλών άλλων, αν θέλουμε να δούμε τη μετανάστευση όπως πρέπει να τη δούμε: Όχι με φοβικά σύνδρομα, αλλά σαν έναν τρόπο συμβίωσης των λαών σε δύσκολους καιρούς, σαν έναν τρόπο με τον οποίο μπορούμε να λύσουμε τεράστια προβλήματα που αφορούν την ειρηνική συμβίωση, τη δημοκρατία, το σεβασμό των δικαιωμάτων του ανθρώπου. 
	Περισσότερα θα σας πει ο κ. Χηνοφώτης, ο οποίος πραγματικά θα σας δώσει και στοιχεία για το πώς οι δείκτες βελτιώνονται στην ουσία και όχι τύποις. 
	Καταθέτω για τα Πρακτικά το τριετές πρόγραμμα στρατηγικού και επιχειρησιακού σχεδιασμού και δράσεων της Ελληνικής Αστυνομίας, για το οποίο μίλησα προηγουμένως και σ΄ άλλη συνεδρίαση.
	(Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά το προαναφερθέν πρόγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Ευχαριστώ πολύ, κύριε Πρόεδρε. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Δραγασάκης): Το λόγο τώρα έχει ο κ. Μαυρουδής Βορίδης για δώδεκα λεπτά. 
	ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κύριε Πρόεδρε. 
	Κυρίες και κύριοι συνάδελφοι, ακούγοντας κανείς τον κύριο Υπουργό, θα θεωρεί ότι ζει σε μια υποδειγματική, από πλευράς εγκληματικότητας, χώρα. Είναι περήφανος ο κύριος Υπουργός, διότι η πολιτική της Νέας Δημοκρατίας, η πολιτική της Κυβέρνησης έχει αποδώσει, προφανώς, λαμπρά αποτελέσματα, όπως αυτά τα οποία καθημερινά ζει ο ελληνικός λαός. 
      Το ανησυχητικό στην τοποθέτηση του κυρίου Υπουργού δεν είναι αν συμφωνούμε ή διαφωνούμε με τις απόψεις του. Το ανησυχητικό στην τοποθέτηση του κυρίου Υπουργού είναι ότι δεν έχει καν επίγνωση του θέματος. Διότι αν δεν συνειδητοποιεί ότι η κατάσταση στην εγκληματικότητα είναι εκτός ελέγχου, αν δεν μπορεί να καταλάβει ότι πλέον υπάρχουν ολόκληρες περιοχές οι οποίες είναι  υπό κατάληψη και υπό ανομία, αν αυτά δεν τα γνωρίζει ο κύριος Υπουργός, τότε πώς να τα λύσει κιόλας; Θα έρχεται εδώ να μας λέει πόσο υπερήφανος είναι που στην ευρωπαϊκή πολιτική υιοθετήθηκαν οι απόψεις της ελληνικής Κυβερνήσεως. 
      Εάν, επίσης, στην ευρωπαϊκή πολιτική δεν καταλαβαίνουν το τεράστιο ζήτημα της ευρωπαϊκής συνοχής, τότε έχουμε πολύ καλούς ευρωπαίους ηγέτες τόσο σπουδαίους σαν αυτούς που μας οδήγησαν στη σημερινή οικονομική κρίση, σαν αυτούς που μας οδήγησαν στην κατάρρευση των χρηματιστηρίων, σαν αυτούς που μας οδήγησαν στη διάλυση της κοινωνικής συνοχής, σαν αυτούς που μας οδήγησαν στη διάλυση του κοινωνικού κράτους. Τέτοιους ηγέτες έχουμε σε ολόκληρη την Ευρώπη και, προφανώς, είστε σε αυτήν τη χορεία. Δεν έχετε καν καταλάβει το πρόβλημα! Από τις απαντήσεις σας φαίνεται ότι δεν έχετε καν καταλάβει το πρόβλημα. 
      Πρώτον, δεν είναι μόνο ζήτημα δημόσιας τάξης υπό τη στενή έννοια. Άμα διαλύσετε, κύριοι Υπουργοί, την κοινωνική συνοχή, πώς θα ελέγξετε την κοινωνία; Έχετε μια γενικότερη κατάρρευση όλων των μηχανισμών, οι οποίοι επιτρέπουν μόνο επικουρικώς να καταφεύγετε στο σύστημα της ποινικής δικαιοσύνης. Δεν υπάρχει πια αυτό. Άμα έχετε τα μισά εγκλήματα να τελούνται από αλλοδαπούς, άμα έχετε το μισό πληθυσμό των φυλακών να είναι αλλοδαποί, τότε αντιλαμβάνεστε το κρίσιμο του προβλήματος. 
      Πώς θα το αντιμετωπίσετε, κύριε Υπουργέ, σε επίπεδο δημόσιας τάξης, όταν δεν έχετε καν φανερούς πληθυσμούς; Τι αντιμετώπιση θα κάνετε; Δεν θέλετε να κάνετε την Ευρώπη φρούριο. Δεν θέλετε να κάνετε την Ελλάδα φρούριο. Μα, εδώ, για να αντιμετωπίσετε αυτήν την εισβολή, θα είστε υποχρεωμένοι να κάνετε στρατοκρατούμενη την Αθήνα, όχι τα σύνορα!
      Φυσικά, δεν είναι τυχαίο ότι άλλες κυβερνήσεις, την πολιτική των οποίων κατακρίνετε, οδηγήθηκαν σ΄ αυτό το σημείο, ακριβώς γιατί κατέρρευσε η κοινωνική τους συνοχή. Τι νομίζετε δηλαδή; Εξυπνότεροι είμαστε εμείς απ’ ό,τι είναι οι Ιταλοί και οι Γάλλοι που χρόνια τώρα αντιμετωπίζουν τα προβλήματα της μετανάστευσης και της εγκληματικότητας; 
Εσείς τα ξέρετε καλύτερα; Αυτοί δεν τα έχουν σκεφτεί αυτά; Δεν τα αντιμετώπισαν; Δεν είχαν τέτοια ζητήματα; Βεβαίως και είχαν. 
      Γιατί κατέρρευσαν αυτές οι πολιτικές; Γιατί ζείτε παρασυρμένοι στα ιδεολογήματα της Αριστεράς. Ποιο είναι το ιδεολόγημα της Αριστεράς; Δεν υπάρχουν σύνορα, δεν υπάρχουν πατρίδες, δεν υπάρχουν εθνικότητες, δεν υπάρχουν διαφορετικοί πολιτισμοί, όλοι είμαστε άνθρωποι που εάν μας βάλετε όλους μαζί, όλοι θα ζήσουμε το ίδιο αγαπημένοι κάτω από οποιεσδήποτε συνθήκες. 
      Με συγχωρείτε, πολύ καλό για να είναι αληθινό. Δεν συμβαίνει, δεν λειτουργεί. Αν θα ήθελα να λειτουργεί; Ενδεχομένως. Αλλά πάντως δεν λειτουργεί. Δεν λειτούργησε πουθενά.
      Η τρίτη μεγαλύτερη τουρκική πόλη στον κόσμο είναι σήμερα ποια; Η πρώτη είναι η Κωνσταντινούπολη, η δεύτερη είναι η Άγκυρα και η τρίτη είναι το Βερολίνο. Μετά από πενήντα χρόνια η κατάσταση είναι αυτή. Δεν μπόρεσαν φυσικά να ενσωματώσουν, δεν μπόρεσαν φυσικά να απορροφήσουν τέταρτης γενιάς Άραβες μετανάστες στη Γαλλία. 
      Όταν λοιπόν, ασκούμε αυτήν την κριτική και λέμε «ακούστε, δείτε την πραγματικότητα, αντιμετωπίστε το θέμα της μετανάστευσης, βάλτε όρια, πείτε πόσο πολύ μπορεί να ωσμωθεί ένας πληθυσμός, ρωτούμε «μπορούν άραγε να ωσμωθούν δύο εκατομμύρια στα δέκα εκατομμύρια;». Δεν είναι ρεαλιστικό, δεν συμβαίνει αυτό. Δημιουργούνται συγκροτημένες μειονότητες, γκετοποιούνται και πλέον δημιουργείται πραγματικά η κοινωνική αποσύνθεση. 
      Άρα, θέμα πρώτο, το οποίο πρέπει να το δείτε: Δεν μπορείτε να αντιμετωπίσετε το ζήτημα της εγκληματικότητας σε ό,τι αφορά το θέμα της μετανάστευσης, χωρίς να έχετε μια εξορθολογισμένη μεταναστευτική πολιτική. 
      Ποια είναι, κύριοι Υπουργοί, η δική σας μεταναστευτική πολιτική; Θα σας την περιγράψω. Κανένας έλεγχος ουσιαστικά στα σύνορα, έρχονται μέσα, είναι κακές οι συνθήκες υποδοχής –και συμφωνώ απόλυτα- και προσέξτε τώρα το δίλημμα: Αν τους φτιάξετε καλές συνθήκες υποδοχής, που αυτό λέτε ότι πρέπει να κάνουμε για λόγους ανθρωπίνων δικαιωμάτων, τι είναι σαν να λέτε; Είναι σαν να λέτε «ελάτε». Έρχονται, μένουν αυτό το χρονικό διάστημα στα κέντρα υποδοχής και παίρνουν ένα χαρτί, το οποίο τους λέει «παρακαλούμε πολύ εντός τριάντα ημερών –αν θυμάμαι καλά- να αποχωρίσετε από την ελληνική επικράτεια». Και φυσικά δεν αποχωρούν. Μένουν, λοιπόν, παράνομοι. Ποια είναι η επόμενη διαδικασία; Τα κύματα της νομιμοποίησης της μετανάστευσης. Αυτό παρεμπιπτόντως για να το ρωτήσω, είναι ευρωπαϊκή πολιτική; Διότι υπάρχει συγκεκριμένη έκθεση της Ευρωπαϊκής Ενώσεως του 2005 που καταδικάζει την πολιτική των διαρκών νομιμοποιήσεων. Και αυτό γιατί; Διότι η πολιτική των διαρκών και συνεχών νομιμοποιήσεων ουσιαστικά ενθαρρύνει την περαιτέρω μετανάστευση. 
      Άρα, η δική σας πολιτική ποια είναι; Νομιμοποίηση. Και προχωρώ. Μετά τη νομιμοποίηση; Μετά τη νομιμοποίηση δεν είναι –φυσικά- ότι λύσατε κανένα ζήτημα, γιατί όλα τα πραγματικά προβλήματα μένουν εκεί. Έχουν δουλειά; Έχουν τη δυνατότητα να σπουδάσουν; Έχουν τη δυνατότητα να ενταχθούν; Σε ποιες ποσότητες; 
      Είναι σημαντικό το ζήτημα των αριθμών. Δεν είναι ζήτημα ιδεολογικό, δεν είναι ζήτημα φυλετικό, δεν είναι ζήτημα θρησκευτικής καταγωγής, είναι ζήτημα αριθμού. Και αυτό είναι που δεν έχει καταλάβει η Αριστερά. Παίζουν σε αυτά τα πράγματα ρόλο οι αριθμοί. Όσους και να βάλεις, εάν είναι πάρα πολλοί, δεν έχουν τη δυνατότητα να αφομοιωθούν. Αυτή είναι η πραγματικότητα που ζούμε σήμερα, η πραγματικότητα της γκετοποίησης, η πραγματικότητα της κοινωνικής αποσύνθεσης. 
      Προχωρώ. Θέλετε να αντιμετωπίσετε το πρόβλημα εντός του συστήματος ποινικής δικαιοσύνης. Ερώτηση: Πώς θα το αντιμετωπίσετε; Με ποιες τεχνικές; Με ποια Αστυνομία; Με ποιες πραγματικές δυνάμεις; Ακόμη σήμερα έχετε διαμορφώσει ένα καθεστώς απόλυτης περιφρόνησης προς την έννομη τάξη, απαξιώνοντας το ρόλο της Αστυνομίας και σε ηθικό επίπεδο και σε υλικό επίπεδο. Σήμερα, η Αστυνομία δεν έχει λύσει τα στοιχειώδη, δεν έχει λύσει ζητήματα όπως, πότε έχει δικαίωμα να χρησιμοποιεί το όπλο της. Δέχεσθε επιθέσεις σε αστυνομικά τμήματα. Υπάρχει ζήτημα καταλήψεως αστυνομικών τμημάτων και οι εντολές που έχουν οι αστυνομικοί είναι οι φρουροί αστυνομικοί να φεύγουν για να αποφύγουν την οποιαδήποτε εμπλοκή. 
      Πώς πρόκειται να αντιμετωπίσετε πια ένα έγκλημα οργανωμένο; Και το έχουμε επισημάνει κατ΄ επανάληψην αυτό, ότι ο χαρακτήρας πλέον του εγκλήματος είναι διαφορετικός. Δεν έχουμε το τυχαίο περιστατικό. Δεν έχουμε καν τη μικροσυμμορία. 
      Υπάρχει σχέση οργανωμένου εγκλήματος, υπάρχει σχέση τρομοκρατίας διακινήσεως ναρκωτικών και εμπορίου όπλων. Αυτό όλο είναι ένα, δεν είναι πια μεμονωμένο. Γι’ αυτό και βλέπετε ότι το επίπεδο δράσης από ενέργεια σε ενέργεια αυξάνει. 
      Ποια είναι τα μέτρα τα οποία έχετε πάρει ως προς αυτό που μας αφορά όλους; Δεν είναι δυνατόν οι άνθρωποι να δένονται στα σπίτια τους και να ληστεύονται 9.15΄ το πρωί! Αυτό είναι που συμβαίνει. Δεν είναι δυνατόν να μπαίνουν στα ιατρεία και να ληστεύουν στα ιατρεία εν ώρα λειτουργίας! Αυτό πια είναι  μια συνθήκη η οποία μάς αφορά όλους. Το να βλέπουμε σκηνές σφαγών μέσα στην Ομόνοια είναι μια συνθήκη και μια πραγματικότητα που πρέπει να σας απασχολεί. 
      Και πηγαίνουμε στην αντιμετώπιση τη δικαιϊκή και την ποινική. Άντε και συλλάβατε αυτούς που συλλάβατε, όσους συλλάβατε. Ποια είναι η τύχη τους στο σύστημα ποινικής δικαιοσύνης; Τι θα τους συμβεί; Λένε να επαυξήσουμε το αξιόποινο. Πόσο να το επαυξήσουμε; Είναι μια σειρά εγκλημάτων που έχουμε αρχίσει και δίνουμε ισόβια. Και λέω, λοιπόν, εγώ: αυτά τα ισόβια είναι ισόβια; Γιατί πηγαίνουμε μόνο στην επαύξηση του αξιοποίνου και τελικώς χάνει και αυτό το νόημα, η ποινή χάνει το νόημά της.
      Ελάτε στη διαδικασία εκτίσεως. Εκτίουν ισόβια; Όχι, βέβαια! Εκτίουν δεκαοκτώ χρόνια. Και όταν ακούγεται μια ποινή φυλακίσεως δωδεκαετίας, εκτίουν δώδεκα έτη; Όχι, βεβαίως! Καταλήγουν να εκτίουν τέσσερα ή πέντε έτη. Πλέον το κόστος του εγκλήματος, η πληρωμή που πρέπει να αποδώσει στην κοινωνία ο εγκληματίας, έχει καταλήξει να είναι φθηνή και λίγη. Γιατί δεν πηγαίνετε, λοιπόν, να επέμβετε νομοθετικά σ’ αυτά τα μέτρα ώστε να εκτίονται οι ποινές οι οποίες επιβάλλονται για να αρχίσει να αποκτάει ένα νόημα; Εγώ δεν λέω να επαυξήσετε το αξιόποινο υπό την έννοια των ποινικών διατάξεων. Πού να το πάμε; Είναι ήδη βαρύ. Λέω πηγαίνετε στην έκτιση. 
      Πάμε τώρα και στο σωφρονισμό. Υπάρχει καμμιά διαδικασία σωφρονισμού σ’ αυτά τα γεμάτα, τα υπερπλήρη σωφρονιστικά καταστήματα τα οποία είναι ξεκάθαρο ότι είναι εστίες εγκλήματος; Δεν μπορείτε να τα εποπτεύσετε και στα οποία συνεχίζεται η διακίνηση των ναρκωτικών.
       Πρόσφατα ευτυχώς υπάρχει μία απόφαση η οποία καταδικάζει το ελληνικό δημόσιο σε αποζημίωση σε πολίτη γιατί συγγενής του κατέληξε να δολοφονηθεί μέσα στον Κορυδαλλό! Και βέβαια πρέπει τέτοια να αρχίσουν να γίνονται. Για ποιο λόγο διακινούνται ναρκωτικά μέσα στα σωφρονιστικά καταστήματα; Δεν κατάλαβα! Γιατί έχει καταλήξει να είναι αυτονόητο πράγμα «έτσι γίνεται, δεν μπορεί να γίνει αλλιώς»; Γιατί έχουμε ανεχθεί δολοφονίες μέσα στα σωφρονιστικά καταστήματα; Γιατί υπάρχει η κατάσταση των συμμοριών; Γιατί υπάρχουν οργανωμένοι εγκληματίες οι οποίοι εξακολουθούν να διευθύνουν το έγκλημα ενώ εκτίουν ποινές φυλακίσεως. Αυτή είναι η κατάσταση σήμερα του συνόλου του συστήματος της  ποινικής δικαιοσύνης. Και το τρομερό είναι ότι εσείς έρχεστε εδώ πέρα υπερηφανευόμενοι για την πολιτική σας. Η πολιτική σας στο σύνολο του αντεγκληματικού τομέα έχει καταρρεύσει. Γεννά περισσότερο έγκλημα, γεννά περισσότερη βία, διαλύει την κοινωνική συνοχή και δεν είστε διατεθειμένοι να λάβετε κανένα πραγματικό μέτρο. 
      Και για να μη λέτε ότι δεν σας έχουμε προτείνει μέτρα, φυσικά σας έχουμε προτείνει, με σειρά τοποθετήσεών μας. Σας έχουμε προτείνει να επιβάλλετε την ποσόστωση στο ζήτημα της μετανάστευσης, μια απολύτως θεμιτή και ορθολογιστική πρόταση. Σας έχουμε προτείνει  να ενισχύσετε και να κάνετε αποτελεσματική τη φύλαξη των συνόρων μας. Μην ακούω τον Πρωθυπουργό να μας λέει ότι έχει κάνει πρόταση στην Ευρωπαϊκή Ένωση να γίνει η ευρωπαϊκή ακτοφυλακή την οποία όμως δεν εδέχθησαν. Ε, και αφού δεν την εδέχθησαν τι να κάνει η ελληνική Κυβέρνηση; Περιμένει πότε  θα τη δεχτούν! ΄Η να χαραχθεί η ευρωπαϊκή μεταναστευτική πολιτική. Και άμα δεν χαραχθεί δηλαδή, εμείς τι θα κάνουμε εδώ πέρα; Θα περιμένουμε πότε θα χαραχθεί; Αυτή είναι στάση Έλληνα Πρωθυπουργού; Αυτή είναι στάση ελληνικής Κυβερνήσεως; 
      Σας έχουμε προτείνει συγκεκριμένα να ακολουθήσετε μέτρα στα οποία θα αποτρέπεται η μετανάστευση. Σας έχουμε πει ότι πρέπει επιτέλους να αποφασίσουμε πόσους θέλουμε και για ποιο λόγο. Να σταματήσετε την πολιτική των συνεχών νομιμοποιήσεων, η οποία απλώς κάνει το μεταναστευτικό ρεύμα προς την Ελλάδα ισχυρότερο. Σας έχουμε πει να ενισχύσετε την αξιοπρέπεια και τη δύναμη της Ελληνικής Αστυνομίας. Σας έχουμε προτείνει να υιοθετήσετε συγκεκριμένους κανόνες για τη χρήση των όπλων, προκειμένου να καθίσταται σαφές το πότε μπορεί ένας αστυνομικός και πότε δεν μπορεί να χρησιμοποιήσει το όπλο του, ώστε να ξέρει ο καθένας πού βρίσκεται. Σας έχουμε πει ότι πρέπει να ενισχύσετε τις περιπολίες, ώστε να αστυνομεύονται αποτελεσματικά οι περιοχές, ειδικά οι περιοχές οι οποίες έχουν γίνει εστίες εγκληματικότητας. 
      
    Σας έχουμε πει για το σύστημα ποινικής δικαιοσύνης, ότι πρέπει να σταματήσετε τους χαριστικούς νόμους εκτίσεως των ποινών, να μετατρέψετε και να καταστήσετε αυστηρότερο τον τρόπο της εκτίσεως. Και σας έχουμε πει να φτιάξετε τα σωφρονιστικά συστήματα, που επιτέλους να σωφρονίζουν. Σας έχουμε μία πλήρη πρόταση για το πώς θα πρέπει να αντιμετωπίζετε την εγκληματικότητα και από την οποία επιλέγετε να μην ακολουθείτε τίποτα, παρά μόνο να επαίρεστε για την άθλια κατάσταση, στην οποία έχετε οδηγήσει τον τόπο. Ελπίζω ο ελληνικός λαός να τα εκτιμήσει όλα αυτά και όταν σκεφτεί τι πρέπει να ψηφίσει την επόμενη φορά. 
    (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΩΝ (Ιωάννης Δραγασάκης): Ο Κοινοβουλευτικός Εκπρόσωπος της Νέας Δημοκρατίας κ. Μαρκογιαννάκης έχει το λόγο για έξι λεπτά.
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, ακούγοντας τους συναδέλφους, που ανέπτυξαν την επίκαιρη επερώτηση, δημιουργείται η εντύπωση πως ζούμε σε μία πολιτειακά ασύντακτη χώρα, όπου ο καθένας κάνει ό,τι θέλει ατιμωρητί, ότι έχουν εισβάλλει εκατομμύρια μεταναστών ανεξέλεγκτα, διαπράττοντας κάθε λογής εγκλήματα και ότι έχουμε μία Κυβέρνηση, που όλα αυτά τα παρατηρεί, χωρίς να κάνει τίποτα. 
    Εγώ δεν λέω ότι τα πράγματα είναι λαμπρά και δεν υπάρχει πρόβλημα. Ασφαλώς πρόβλημα εγκληματικότητας υπάρχει και στην Ελλάδα, όπως υπάρχει και σε όλον τον κόσμο και σε όλη την Ευρώπη. Θα πρέπει όμως να δεχθούμε ότι δεν είναι πάντοτε το άσπρο ή το μαύρο, υπάρχει στη μέση μία κατάσταση. Διότι η αλήθεια είναι ότι σύμφωνα με τα στατιστικά στοιχεία και εγώ αποδέχομαι εκείνα τα οποία δέχεται και η Ευρώπη, αγαπητοί συνάδελφοι, και όχι τα δημοσιεύματα ή ένα δημοσίευμα μίας εφημερίδας. Διότι με τη λογική αυτή, εάν θα πιστεύαμε τα δημοσιεύματα, θα έπρεπε στην Ελλάδα να μην έχουν γίνει και οι Ολυμπιακοί Αγώνες. Διότι θυμάστε τα διάφορα δημοσιεύματα, υποβολιμιαία -που εξυπηρετούσαν ενδεχομένως συμφέροντα- τι έλεγαν προ των Ολυμπιακών Αγώνων. Ότι η Ελλάδα είναι μία χώρα όπου η ασφάλεια είναι ανύπαρκτη.
    Εγώ δέχομαι, λοιπόν, αυτά τα στοιχεία, τα οποία λένε, ότι η χώρα μας είναι στις τελευταίες θέσεις της Ευρωπαϊκής Ένωσης από άποψη εγκληματικότητας. Και ασφαλώς δεν πρέπει να εφησυχάζουμε, επειδή αυτά ακριβώς λένε τα στοιχεία, αλλά θα πρέπει να κάνουμε ό,τι μπορούμε για τη μείωση της εγκληματικότητας. 
    Κύριοι συνάδελφοι, ποια είναι η πραγματικότητα; Η δεκαετία του 1990 ήταν εκείνη η οποία επέφερε μία ποσοτική και ποιοτική αλλαγή του εγκλήματος στον τόπο μας. Η αλήθεια είναι αυτή. Και τότε για πολλούς λόγους, αλήθεια είναι, ότι οι αμυντικοί μηχανισμοί της πολιτείας, που είναι οι διωκτικές αρχές, που είναι η δικαιοσύνη, το σωφρονιστικό σύστημα, βρέθηκαν ανέτοιμοι να αντιμετωπίσουν αυτήν την κατάσταση. Δεν είχε προβλεφθεί. Ήταν ο αιφνιδιασμός. Αυτό είχε ως αποτέλεσμα και η εγκληματικότητα να ανέβει και η ποιότητα του εγκλήματος να διαφοροποιηθεί. 
    Το σημαντικότερο δε είναι ότι σε συνδυασμό και με την μετ΄επιτάσεως προβολή κάποιων εγκληματικών συγκεκριμένων ενεργειών από τα Μ.Μ.Ε. να αναπτυχθεί η εγκληματοφοβία, που είναι δυσανάλογα μεγάλη σε σχέση με την εγκληματικότητα στην Ελλάδα. Αυτό είναι γεγονός. Από ένα σημείο όμως και μετά οι κυβερνήσεις –και αναφέρομαι στην Κυβέρνηση της Νέας Δημοκρατίας- έλαβαν μέτρα. Καταβάλλουν ιδιαίτερη προσπάθεια προς πάταξη της εγκληματικότητας και επαναλαμβάνω για άλλη μία φορά ότι τα στοιχεία δείχνουν πως η κατάσταση δεν είναι τραγική. Δεν είναι εκείνο το οποίο εμφανίζεται σήμερα στην Αίθουσα του Κοινοβουλίου.
    Έχουν γίνει σημαντικά βήματα προς την κατεύθυνση της αποτελεσματικότερης λειτουργίας των διωκτικών αρχών, που δεν είναι μόνο η Αστυνομία, είναι και το Λιμενικό Σώμα, είναι η Πυροσβεστική, είναι το Σ.Δ.Ο.Ε., είναι οι τελωνιακοί υπάλληλοι, είναι κάθε ειδικός προανακριτικός υπάλληλος. 
      Οι προσπάθειες αυτές έχουν αποτελέσματα. Δεν λέω ότι έχουμε φτάσει στην τελειότητα. Κάθε μέρα πρέπει να καταβάλλουμε μεγαλύτερη προσπάθεια.
      Θα σας πω το εξής: Έχει καμμία σχέση σήμερα η αξιολόγηση της προσφοράς και η ανέλιξη του αστυνομικού σε σχέση μ’ αυτό που γινόταν στο παρελθόν και εννοώ τον κομματισμό που παρατηρείτο και που ήταν η κατάρα, ιδιαίτερα για τα Σώματα Ασφαλείας; Είναι χαρακτηριστικό ότι κατά τις τελευταίες ετήσιες κρίσεις ουδείς διαμαρτυρήθηκε ότι παραγκωνίσθηκε ο οποιοσδήποτε χάριν κομματικών σκοπιμοτήτων. Αυτό είναι ένα βήμα.
      Από κει και πέρα, καταβάλλεται προσπάθεια για να έχουμε μία αναδιάρθρωση σε τέτοιο σημείο, όπου πραγματικά εκεί που υπάρχει το μεγαλύτερο πρόβλημα να είναι εντονότερη η παρουσία, εκεί δε που υπάρχει μικρότερο πρόβλημα να έχουμε μικρότερη παρουσία αστυνομικού. 
      Έχουμε φτάσει στο σημείο, από κει που η κοινωνία απέτασσε τον αστυνομικό, δηλαδή δεν ήθελε τον αστυνομικό, σήμερα να τον αποζητά. Έχει συμφιλιωθεί πλήρως η κοινωνία με την Aστυνομία και τον αστυνομικό, γιατί υπάρχει πρόβλημα, αλλά από κει και πέρα έχουμε τον εκδημοκρατισμό, έχουμε την άλλη συμπεριφορά του αστυνομικού. 
      Εγώ δεν δέχομαι σε καμμία περίπτωση ότι το οποιοδήποτε πρόβλημα είτε λέγεται λαθρομετανάστευση είτε λέγεται εγκληματικότητα, πρέπει να το αντιμετωπίσουμε δι’ απομιμήσεως ενεργειών άλλων κρατών. Πώς θα το κάνουμε; Η Ελλάδα δεν είναι Ιταλία, δεν είναι Ισπανία, δεν είναι Γαλλία, δεν είναι Αγγλία. Η Ελλάδα είναι Ελλάδα, με τις ιδιαιτερότητές της και πρέπει να αντιμετωπίσει το θέμα, σύμφωνα με τις δικές της πρακτικές, σύμφωνα με τη δημοκρατική νοοτροπία του λαού μας και όχι με συμπεριφορές, που δεν μπορούν να γίνουν ανεκτές, σε καμμία περίπτωση από τον ελληνικό λαό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Δώστε μου μισό λεπτό, κύριε Πρόεδρε.
      Είναι σημαντικό ότι ιδιαίτερα στο θέμα της λαθρομετανάστευσης η Κυβέρνηση βάλλεται από τα άκρα. Από τη μία μεριά έχουμε την αριστερά της αριστεράς, η οποία λέει ότι η Aστυνομία συμπεριφέρεται κατά τρόπο απάνθρωπο προς τους λαθρομετανάστες και ότι το κράτος δεν συμπεριφέρεται σωστά και από την άλλη μεριά έχουμε αυτό που ακούσαμε σήμερα από σας, αγαπητοί συνάδελφοι. Κάπου στη μέση είναι η πραγματικότητα, η αλήθεια και η σωστή συμπεριφορά και αυτήν ακολουθεί αυτή η Κυβέρνηση.
      Λέτε πράγματα ανεδαφικά, που δεν μπορούν να γίνουν. «Να πείτε» –λέτε- «πόσους μπορούμε να ανεχθούμε και να αντέξουμε ως κράτος και αυτούς να αποδεχτούμε». Είναι εφικτό αυτό; Είναι εύκολο σε μία χώρα, που έχει χιλιάδες χιλιόμετρα θαλάσσια σύνορα, να μπορέσει να ελέγξει με αποτελεσματικό τρόπο τη λαθρομετανάστευση; Γίνονται αυτά τα πράγματα; Τι θα έκανε το κόμμα σας, εάν ήταν κυβέρνηση; Ένα ακυβέρνητο σκάφος έμπαινε στα χωρικά ύδατα της Ελλάδος και σταματούσε από μηχανική βλάβη ή έπεφταν μέσα στη θάλασσα οι λαθρομετανάστες. Τι θα τους κάνατε εσείς εκτός απ’ αυτό που κάνει αυτή η Κυβέρνηση, δηλαδή να τους μαζέψει, να τους πάει σε κάποιο κέντρο και όταν δεν υπάρχουν ταξιδιωτικά έγγραφα, τα οποία να επιτρέπουν την άμεση επαναπροώθηση, να συμπεριφερθεί ανθρώπινα; Εσείς τι θα κάνατε που μας λέτε «δεν κάνετε, δεν κάνετε»; Πώς θα αντιμετωπίζατε αυτό το πρόβλημα; 
      Το πρόβλημα ασφαλώς αντιμετωπίζεται με μία νομοθεσία, που θα κάνει όσο το δυνατόν περισσότερο συντεταγμένη την κατάσταση, με μεγαλύτερη κατά το δυνατόν φρούρηση των συνόρων, αλλά και προπάντων με την προσπάθεια που γίνεται σήμερα στα πλαίσια της Ευρωπαϊκής Ένωσης, προκειμένου να υπάρχει μία κοινή ευρωπαϊκή πολιτική και η Ευρώπη να αναλάβει τις ευθύνες της, από την ώρα που το πρόβλημα δεν είναι μόνο της Ελλάδας, αλλά κοινό ευρωπαϊκό πρόβλημα προς δύο κατευθύνσεις. 
      Η μία κατεύθυνση είναι να δοθεί στην Ελλάδα εκείνη η χείρα βοηθείας, η οποία έχει δοθεί και σε άλλες χώρες, όπως η Κύπρος και η Μάλτα, που αντιμετωπίζουν το ίδιο πρόβλημα. Από την άλλη μεριά, πρέπει να δούμε τι γίνεται με τις χώρες, τους τόπους, τους πληθυσμούς εκείνους, την κακομοιριά στην οποία βρίσκονται και πρέπει να αντιμετωπιστούν εκεί τα προβλήματα ούτως ώστε τα «κύματα» να μην έρχονται προς τα εδώ. 
      Όσο θα υπάρχουν στη γη φτώχεια, κακομοιριά, αντιδημοκρατικές κυβερνήσεις και συμπεριφορές, τα «κύματα» των λαθρομεταναστών θα υπάρχουν, διότι ο άλλος κλείνει τα μάτια του και ο δουλέμπορος και η δική του επιθυμία για μία καλύτερη ζωή θα τον οδηγήσουν σε άλλους τόπους. Αυτοί οι άλλοι τόποι που εννοείται πως έχουν δημοκρατία και μία καλύτερη συμπεριφορά, σε καμμία περίπτωση δεν θα φερθούν με τρόπο απάνθρωπο και σκληρό.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε συνάδελφε.
      Κύριοι συνάδελφοι, διευκρινίζω ότι τα έξι λεπτά στον Κανονισμό. 
      Επομένως, το Προεδρείο κάνει ό,τι μπορεί, αλλά δεν πρέπει να υπερβούμε κάθε όριο.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ευάγγελος Βενιζέλος για έξι λεπτά επίσης.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρατηρώ, κατά τη διάρκεια της συζήτησης της επερώτησης αυτής, μια πολύ ενδιαφέρουσα μετατόπιση ρόλων. Η Κυβέρνηση απαντά σε βασικά θέματα, όπως είναι για παράδειγμα η μεταναστευτική πολιτική και η αντιμετώπιση του εγκλήματος, με έναν πολιτικό λόγο που τον χρησιμοποιούσαν και οι κυβερνήσεις του ΠΑ.ΣΟ.Κ.. Τότε, όμως, το κόμμα της σημερινής Πλειοψηφίας, η Νέα Δημοκρατία, διατύπωνε τον πολιτικό λόγο που διατυπώνει τώρα ο Λαϊκός Ορθόδοξος Συναγερμός.
      Γιατί συμβαίνει αυτό; Γιατί υπάρχει αυτή η παράδοξη, φαινομενικά, αλλαγή ρόλων; Γιατί επί δεκαετίες, αυτό που λέγεται δημόσια τάξη και ασφάλεια ήταν το προνομιακό πεδίο της Δεξιάς, το προνομιακό πεδίο της συντηρητικής αντίληψης για την κοινωνία, το κράτος και την πολιτική;
      Ουσιαστικά, η καλλιέργεια του φόβου, η καλλιέργεια της ανασφάλειας ήταν η δημαγωγική πύλη που ήθελε να μετατρέψει τον πολίτη σε έμφοβο, ήθελε να καλλιεργήσει τα πιο συντηρητικά αντανακλαστικά του.
      Γι’ αυτό παρατήρησα με προσοχή την απάντηση που έδωσε ο κ. Παυλόπουλος προηγουμένως, ο οποίος έκανε μία φιλότιμη, πράγματι, προσπάθεια να αντισταθεί σε ορισμένες αντιλήψεις, να διατυπώσει ένα λόγο ευρωπαϊκό, ένα λόγο δικαιοκρατικό, ένα λόγο που απηχεί το σεβασμό προς το Σύνταγμα, προς το κράτος δικαίου, προς τα δικαιώματα του πολίτη και του ανθρώπου.
      Από την άλλη μεριά, αντιλαμβάνομαι πάρα πολύ καλά και την επιλογή που κάνει ο Λαϊκός Ορθόδοξος Συναγερμός, ο ιδεολογικός τιμητής και ο πολιτικός κηδεμόνας της Κυβέρνησης του κ. Καραμανλή. Ο Λαϊκός Ορθόδοξος Συναγερμός βλέπει να παραπαίει η Κυβέρνηση, να διέρχεται μία περίοδο οξύτατης κρίσης νομιμοποίησης.
      Και βέβαια, με τις επισημάνσεις αυτές, με αφορμή κάθε θέμα σχεδόν –αυτό, όμως, είναι ένα προνομιακό θέμα για τη δική του αντίληψη, για την αντίληψη του Λαϊκού Ορθόδοξου Συναγερμού- έρχεται και λέει, να, «εδώ η αυθεντική  Δεξιά, εδώ ο καθαρός λόγος, ελάτε να σας καθοδηγήσω, να σας σύρω και να σας στηρίξω».
      Αυτό είναι ένα πολύ ενδιαφέρον πολιτικό παίγνιο, το οποίο, όμως, έχει πολύ μικρή σημασία για την καθημερινότητα του πολίτη. Διότι ο πολίτης, πράγματι, ζει μέσα σε μία διάχυτη ανασφάλεια, η οποία τον πιέζει και τον πολιορκεί πανταχόθεν. Γιατί αυτό που λέγεται «αίσθημα ασφάλειας», είναι ένα σύνθετο ζήτημα. Είναι ένα ζήτημα πρωτίστως κοινωνικό, θεσμικό, αναπτυξιακό. Και είναι και ένα ζήτημα αστυνομικής αντιμετώπισης του προβλήματος, είναι ένα ζήτημα δημόσιας τάξης. 
      Θα ήταν, όμως, επιπόλαιο και αβαθές να ξεκινά κανείς την προσέγγισή του από αυτή την οπτική γωνία. Όχι γιατί όταν λύνονται τα προβλήματα της κοινωνικής συνοχής, του κοινωνικού κράτους, του εισοδήματος, των προκλητικών ανισοτήτων, παύει να υπάρχει έγκλημα. Όχι. Δεν παύει. Είναι ανθρωπολογικό φαινόμενο το έγκλημα, που δεν αντιμετωπίζεται μέσα από μία καθαρά θεσμική και αναπτυξιακή προσέγγιση. Είναι, όμως, διαφορετικό το υπόστρωμα στη μία περίπτωση και διαφορετικό το υπόστρωμα στην άλλη.
      Έχει, λοιπόν, πάρα πολύ μεγάλη σημασία, η Κυβέρνηση να αντιληφθεί ότι αυτό που ονομάζεται «αντιμετώπιση της εγκληματικότητας», κινείται σε πολλά επίπεδα.
      Ας ξεκινήσουμε από το επίπεδο, το πιο απλό, το πιο τεχνικό μιας Αστυνομίας που πρέπει να είναι οργανωμένη με βάση τις αρχές του κράτους δικαίου, που πρέπει να αρχίζει και να τελειώνει με τη μέριμνά της για τη νομιμότητα, για τα δικαιώματα των πολιτών, για την τήρηση του Συντάγματος, των νόμων και ιδίως του Κώδικα Ποινικής Δικονομίας. Χρειάζεται όμως και μία Αστυνομία επαγγελματικά οργανωμένη, καλά στελεχωμένη, καλά εκπαιδευμένη, καλά εξοπλισμένη.
    Χρειάζεται μία αστυνομία στην οποία να επικρατούν κανόνες και πρακτικές αξιοκρατίας και διαφάνειας. Εάν δεν έχεις αυτά τα προσόντα, τότε δεν μπορείς να έχεις στα χέρια σου τη δημόσια δύναμη που απαιτείται. Και έχουμε ασκήσει κριτική με πολλές αφορμές τελευταία για το καθεστώς των μεταθέσεων, για το πειθαρχικό δίκαιο, για τον τρόπο με τον οποίο εντάχθηκαν οι ειδικοί φρουροί και συνοριαφύλακες με διάφορες νομοθετικές πρωτοβουλίες και επιλογές της Κυβέρνησης. 
    Στην Ελληνική Αστυνομία αυτή τη στιγμή δεν είναι διαμορφωμένες οι συνθήκες της αξιοκρατίας, του επαγγελματισμού και της διαφάνειας. Η φροντίδα της πολιτικής ηγεσίας για το σεβασμό της νομιμότητας πρέπει να είναι εντονότερη, διαρκέστερη, εμφανέστερη, γιατί συνεχώς έχουμε κρούσματα προσβολής των ανθρωπίνων δικαιωμάτων.
    Χρειάζεται, βεβαίως και επαγγελματική επάρκεια και ικανότητα να συγκρουστείς με το φαινόμενο της βίας και του εγκλήματος επί του πεδίου, γιατί πολλές φορές αναγκάζονται ανεκπαίδευτοι αστυνομικοί, αστυνομικοί που ξέρουν ότι θα κληθούν να πληρώσουν αυτοί το όποιο κόστος της αποτυχίας, ενώ δεν θα πιστωθούν με την επιτυχία τους, να αποφεύγουν να αναλάβουν τον κίνδυνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Δεν αρκεί, όμως, αυτό. Χρειάζεται να γίνουν και όλα τα άλλα. Χρειάζεται να μην ενδίδουμε ούτε σε ένα μικρό ίχνος αυτού που λέγεται ρατσιστική και ξενοφοβική αντίληψη για τη μεταναστευτική πολιτική και για το φαινόμενου του άλλου, για το φαινόμενο της ετερότητας. Είναι πραγματικά πολύ μεγάλη η πραγματική πίεση που υπάρχει, ιδίως στις μικρές τοπικές κοινωνίες. Είναι αδιανόητο, ο πολίτης και μέσα στο κέντρο της Αθήνας και της Θεσσαλονίκης, να βλέπει περιοχές γκετοποιημένες, όμως σε καμμία περίπτωση δεν πρέπει να διολισθαίνουμε σε ρατσιστικές και ξενοφοβικές αντιλήψεις, γιατί αυτή είναι η εύκολη μετατόπιση του προβλήματος, η εύκολη ανάδειξη του άλλου, του ξένου ως εχθρού.
     Χρειαζόμαστε μία ολοκληρωμένη ευρωπαϊκή μεταναστευτική πολιτική, αλλά μην περιμένουμε να μας τη φέρει κανείς έτοιμη στο πιάτο στην Ευρωπαϊκή Ένωση. Η Ευρωπαϊκή Ένωση είναι μία πολύ σκληρή διαρκής διακρατική διαπραγμάτευση. Το είδαμε αυτό και στα προβλήματα που είχε η αντιμετώπιση της κρίσης μέχρι τη χθεσινή αισιόδοξη αντίδραση της Συνόδου Κορυφής της ζώνης του ευρώ στο Παρίσι. 
     Άρα, πρέπει η ελληνική Κυβέρνηση να προτείνει ένα ολοκληρωμένο ευρωπαϊκό σχέδιο για τη μεταναστευτική πολιτική και δεν είναι επαρκές κείμενο το Σύμφωνο για τη Μετανάστευση που είδε το φως της δημοσιότητας μετά την τελευταία συνάντηση των Υπουργών Εσωτερικών της Ευρωπαϊκής Ένωσης.
     Και, βεβαίως, όλα αυτά συνδέονται με το μεγάλο πρόβλημα της εποχής, που είναι το πρόβλημα της οικονομικής κρίσης, της εσωτερικής, της ενδογενούς, των μεγάλων ανισοτήτων, των εισοδηματικών ανεπαρκειών, της ακρίβειας. Όλα αυτά συνδέονται βέβαια και με τις επιπτώσεις της διεθνούς οικονομικής κρίσης, με το φόβο που δημιουργεί αυτό το φαινόμενο της κατάρρευσης του παγκόσμιου χρηματοπιστωτικού συστήματος. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, λυπάμαι που θα διακόψω την ενδιαφέρουμε ομιλία σας, αλλά έχει εξαντληθεί ο χρόνος σας προ πολλού.
     ΕΥΑΓΓΕΛΟΣ ΒΕΝΙΖΕΛΟΣ: Τελειώνω, κύριε Πρόεδρε.
     Ούτε, λοιπόν, ιδεολογικού και πολιτικού χαρακτήρα, νευρικότητες και πιέσεις και υπερβολές ούτε κυβερνητικού χαρακτήρα αυταρέσκειες διαμορφώνουν το πεδίο μιας ολοκληρωμένης, σύμφωνης με το Σύνταγμα και τον ευρωπαϊκό πολιτικό και νομικό πολιτισμό αντιμετώπισης του φαινομένου της εγκληματικότητας. 
     Δεν είχα τον καιρό να αναφερθώ στο παρελθόν, δεν είχα τον καιρό να αντικρούσω τα γνωστά επιχειρήματα για τις στατιστικές. Δεν έχουν σημασία όλα αυτά. Σημασία έχει να προσδιορίσουμε το ηθικό και πολιτικό πλαίσιο, μέσα στο οποίο κινούμαστε. Και αυτό το πλαίσιο μάς το προσφέρει, όπως είπα και προηγουμένως, το Σύνταγμά μας και ο ευρωπαϊκός νομικός και πολιτικός πολιτισμός. 
     ΠΡΟΕΔΡΕΥΩΝ (Ιωάννης Δραγασάκης): Σας ευχαριστούμε.
     Το λόγο έχει ο κ. Ιωάννης Γκιόκας, Κοινοβουλευτικός Εκπρόσωπος του Κομμουνιστικού Κόμματος Ελλάδας, για έξι λεπτά.
     ΙΩΑΝΝΗΣ ΓΚΙΟΚΑΣ: Ευχαριστώ, κύριε Πρόεδρε.
     Είναι αλήθεια, κυρίες και κύριοι Βουλευτές, ότι τα τελευταία χρόνια καταγράφεται και στη χώρα μας μια έξαρση της εγκληματικότητας. Αυτή η διαπίστωση, βέβαια, από μόνη της κατά τη γνώμη μας δεν είναι αρκετή, προκειμένου να βγουν ασφαλή συμπεράσματα για τις αιτίες αυτής της αύξησης. Μια πλευρά πολύ σημαντική, για παράδειγμα, είναι η εσωτερική διάρθρωση του ίδιου του εγκληματικού φαινομένου.
    Και αυτό, γιατί παρά το γεγονός ότι όλα τα εγκλήματα είναι λογικό να προκαλούν –και προκαλούν- ανασφάλεια και αισθήματα φόβου, δεν έχουν όλα την ίδια βαρύτητα, επικινδυνότητα και ηθικοκοινωνική απαξία. Άλλης βαρύτατας έγκλημα είναι, παραδείγματος χάρη, οι διάφορες μικροπαραβάσεις -παρά το γεγονός ότι αυτά τα εγκλήματα είναι κατά κανόνα πιο κοντά στην καθημερινότητα του πολίτη- και άλλης, ασφαλώς, βαρύτητας είναι τα οικονομικά εγκλήματα, το οργανωμένο έγκλημα, το εμπόριο ναρκωτικών, που είναι το πιο κερδοφόρο εμπόριο και το οποίο πολλές φορές τυγχάνει στήριξης και ανοχής από τα διάφορα κράτη. Χαρακτηριστικό παράδειγμα η εξάπλωση της παραγωγής και διακίνησης ναρκωτικών μετά από την εισβολή των αμερικανικών στρατευμάτων στο Αφγανιστάν.
    Ακόμη όμως και στην ίδια την εγκληματική συμπεριφορά υπάρχουν διαβαθμίσεις. Θα σας πω ένα χαρακτηριστικό παράδειγμα. Τα τελευταία χρόνια έχουμε έξαρση των εγκλημάτων της πλαστογραφίας, που τελούνται από αλλοδαπούς. Αυτό, κατά τη γνώμη μας, δεν είναι άσχετο με την απόγνωση αυτών των ανθρώπων, με τη δεινή θέση στην οποία βρίσκονται πολλοί οικονομικοί μετανάστες, όσον αφορά τις δυσκολίες που αντιμετωπίζουν στην έκδοση αδειών, χαρτιών και ούτω καθεξής και δεν νομίζω ότι είναι κάποιος τόσο αφελής, ώστε να πιστεύει ότι αυτά τα εγκλήματα πλαστογραφίας τελούνται από ανθρώπους που δεν γνωρίζουν καλά-καλά την ελληνική γλώσσα. Αυτά τα εγκλήματα στην ουσία στηρίζονται, καλύπτονται από κυκλώματα δικηγόρων και άλλων έναντι αδράς αμοιβής. 
    Από την άλλη μεριά, είναι αξιοσημείωτο το στοιχείο ότι η αύξηση της εγκληματικότητας στη χώρα μας καταγράφεται σε συνθήκες της μεγαλύτερης αστυνομοκρατίας, που έχουμε δει τα τελευταία χρόνια τουλάχιστον στο λεκανοπέδιο της Αττικής, κάτι που δείχνει ότι οι αιτίες αυτής της έξαρσης θα πρέπει να αναζητηθούν αλλού. Δεν έχει να κάνει ούτε με τη μεγαλύτερη ή μικρότερη καταστολή ούτε με τη μεγαλύτερη ή μικρότερη αστυνομοκρατία. Για εμάς, είναι αποτέλεσμα των πολιτικών που έχουν ακολουθηθεί όλα αυτά τα χρόνια και οι οποίες έχουν οδηγήσει στο περιθώριο μεγάλες κοινωνικές ομάδες, έχουν μειώσει στο ελάχιστο το λαϊκό εισόδημα, έχουν δημιουργήσει προκλητικές ανισότητες και έχουν πετάξει έξω ακόμα και από τη βασική εκπαίδευση χιλιάδες νέες και νέους. 
    Δεν είναι τυχαίο, κατά τη γνώμη μας, ότι τα εγκλήματα κατά της ιδιοκτησίας είναι εκείνα που καταγράφουν σταθερή αύξηση στις εγκληματολογικές στατιστικές χρόνο με το χρόνο. 
    Σε καμμία περίπτωση, βέβαια, δεν εννοούμε ότι έγκλημα υπάρχει εκεί που υπάρχει φτώχεια. Όμως, η παραβατική συμπεριφορά από τις πιο ευάλωτες προσωπικότητες, προκειμένου να αποκτήσουν αυτό που άδικα στερούνται, ευνοείται πάνω στο έδαφος αυτής της πολιτικής και των συνεπειών της, πολύ περισσότερο που όλα αυτά τα χρόνια έχει γίνει συστηματική προσπάθεια να καλλιεργηθούν ακόμη και μέσα στο σχολείο, στους χώρους δουλειάς, οι αξίες της ανταγωνιστικότητας, του νόμου της ζούγκλας, να απαξιωθούν οι συλλογικοί και κοινωνικοί αγώνες ως μέσο για τη βελτίωση της ζωής των εργαζομένων και της νεολαίας.
    Βέβαια, υπάρχει και η άλλη όψη του νομίσματος, το μεγάλο οικονομικό έγκλημα, που στα πλαίσια του ανταγωνισμού επιδιώκει να αποκτήσει με παράνομο τρόπο ό,τι δεν απέκτησε με τη νόμιμη υπερεκμετάλλευση των εργαζομένων.
    Καμμία, λοιπόν, προσδοκία και αυταπάτη δεν μπορεί να υπάρξει για αντιμετώπιση της εγκληματικότητας με ένταση της καταστολής όσο θα μένει άθικτος ο πυρήνας της αντιλαϊκής πολιτικής, ιδιαίτερα, σε συνθήκες σαν τις σημερινές, σε συνθήκες δηλαδή οικονομικής κρίσης που, όπως αποδεικνύεται και από τις πρόσφατες αποφάσεις της Ευρωπαϊκής Ένωσης, γίνεται προσπάθεια να πληρώσουν ξανά οι εργαζόμενοι τις συνέπειες των πολιτικών του κεφαλαίου. 
    Ακόμη και αν υπάρξει μια ύφεση λόγω γενικευμένης αστυνομοκρατίας, στην οποία βέβαια διαφωνούμε και η οποία πολύ συχνά χρησιμοποιείται για τη συρρίκνωση δημοκρατικών δικαιωμάτων, η εγκληματικότητα θα επανέρχεται, εφόσον εξακολουθούν να υπάρχουν τα αίτια που την τροφοδοτούν. Άλλωστε, αυτό αποδεικνύεται, κατά τη γνώμη μας, και από την κατάσταση που επικρατεί σε μια σειρά από χώρες, όπως είναι για παράδειγμα οι Ηνωμένες Πολιτείες της Αμερικής, όπου για δεύτερη χρονιά καταγράφεται μεγάλη αύξηση της εγκληματικότητας, παρά την εφαρμογή της θεωρίας της μηδενικής ανοχής, όπως και στη Μεγάλη Βρετανία, μια από τις πιο αστυνομοκρατούμενες χώρες της Ευρωπαϊκής Ένωσης και μάλιστα μ’ έναν από τους μεγαλύτερους αριθμούς φυλακισμένων ανά αριθμό κατοίκων.
    Κυρίες και κύριοι Βουλευτές, σαν Κομμουνιστικό Κόμμα Ελλάδας είμαστε αντίθετοι με όλες εκείνες τις απόψεις, που με άμεσο ή με έμμεσο τρόπο προσπαθούν να αποδώσουν την έξαρση της εγκληματικότητας στην παρουσία των οικονομικών μεταναστών στη χώρα μας. 
    Κατ’ αρχάς, για εμάς, οι ίδιοι οι οικονομικοί μετανάστες είναι θύματα. Είναι μια φορά θύματα, λόγω των εγκληματικών πολιτικών που τους έδιωξαν από την πατρίδα τους, και είναι και δεύτερη φορά θύματα, εξαιτίας των συνθηκών που συναντούν στις χώρες προορισμού, τις πολιτικές των κλειστών συνόρων της Ευρωπαϊκής Ένωσης, της υπερεκμετάλλευσης και της τρομοκρατίας που αντιμετωπίζουν από μεγάλους επιχειρηματίες –βλέπετε τα γνωστά γεγονότα με τους εργάτες φράουλας στη Μανωλάδα- ή την αστυνομική αυθαιρεσία που είδαμε στις γνωστές εικόνες από το αστυνομικό τμήμα της Ομόνοιας.
     Δεν είναι τυχαίο ότι οι περισσότερες συλλήψεις, προσαγωγές, αφορούν αλλοδαπούς για παραβίαση της μεταναστευτικής νομοθεσίας, που το μόνο έγκλημά τους ήταν η παράνομη είσοδος στη χώρα μας, για να γλυτώσουν από τους πολέμους, τη φτώχεια και όλα τα δεινά που έχει προκαλέσει η ιμπεριαλιστική παγκοσμιοποίηση. Βέβαια, σε καμμία περίπτωση δεν μπορεί να ταυτιστεί ο ταλαίπωρος λαθρομετανάστης που στοιβάζεται για μία άδεια παραμονής με τα διάφορα κυκλώματα του οργανωμένου εγκλήματος, που έχουν πολυεθνική σύνθεση, με βάση τα στοιχεία της ελληνικής αστυνομίας και λειτουργούν με σύμπραξη και Ελλήνων και αλλοδαπών. 
     Από εκεί και πέρα, για μας υπάρχει πρόβλημα και με τον προσανατολισμό του Aστυνομικού Σώματος. Την ίδια στιγμή που υπάρχει υπερπληθώρα αστυνομικών σε μηχανισμούς καταστολής του λαϊκού κινήματος, την ίδια στιγμή μια σειρά υπηρεσίες, όπως και τα ίδια τα αστυνομικά τμήματα σε γειτονιές που είναι προορισμένα για την εξυπηρέτηση του πολίτη,  υπολειτουργούν και έχουν μεγάλα κενά.
     Ολοκληρώνοντας, κυρίες και κύριοι Βουλευτές, θέλουμε να πούμε ότι ζητούμενο για τους εργαζόμενους, έτσι ώστε να αντιμετωπιστεί η εγκληματικότητα και να αποκατασταθεί το αίσθημα ασφάλειας, θα πρέπει να είναι πρώτα και κύρια η ρήξη με τις  σημερινές πολιτικές που έχουν ακολουθηθεί όλα αυτά τα χρόνια και στη χώρα μας, αλλά και διεθνώς και οι οποίες, εκτός των άλλων επιπτώσεων στο  βιοτικό επίπεδο και στο εισόδημα, έχουν διαμορφώσει και τις προϋποθέσεις για την αύξηση της εγκληματικότητας. Θα πρέπει να ενισχυθεί ο κοινός αγώνας, κατά τη γνώμη μας, Ελλήνων και ξένων εργατών για τη διεκδίκηση του πλούτου που παράγουν, ο αγώνας για τη νομιμοποίηση των μεταναστών, η αντιμετώπιση της ξενοφοβίας και του ρατσισμού που στόχο έχει να συγκαλύψει τις πραγματικές αιτίες των προβλημάτων που αντιμετωπίζουν οι εργαζόμενοι της φτώχειας, της ανεργίας, όπως επίσης και ο αγώνας για την αλλαγή του προσανατολισμού του Αστυνομικού Σώματος. 
     Ευχαριστώ. 
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Γκιόκα. 
     Το λόγο έχει ο κοινοβουλευτικός εκπρόσωπος του ΣΥ.ΡΙΖ.Α., κ. Κουβέλης. 
     ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
     Κύριοι συνάδελφοι, απόψε πληροφορήθηκα το εξής ενδιαφέρον από τους επερωτώντες, ότι  υπεύθυνοι για την εγκληματικότητα είναι πρωτίστως η μετανάστευση και δευτερευόντως ο ΣΥ.ΡΙΖ.Α.. Αντιπαρέρχομαι, ως αναξιόλογα, τα όσα ελέχθησαν για τον ΣΥ.ΡΙΖ.Α., διότι πράγματι, κύριοι συνάδελφοι, δεν αξίζει τον κόπο να σχολιάσω οτιδήποτε σχετικό έχει ειπωθεί από σας. 
     Όμως, γίνεται μία αφαίρεση, για να επιστρέψω, κύριε Πρόεδρε, στο θέμα της μετανάστευσης. Εάν δεχθούμε ότι είναι ακριβή τα στοιχεία των συναδέλφων του ΛΑ.Ο.Σ., αναφορικά με τον αριθμό των εγκληματούντων μεταναστών, δεν είναι ακριβή τα στοιχεία -τουλάχιστον εγώ αυτά που ξέρω, δεν είναι τα όσα ανέφεραν και ελπίζω, ο αξιότιμος κ. Χηνοφώτης να τα παραθέσει με ακρίβεια- το μεγάλο ερώτημα, συνάδελφοι του ΛΑ.Ο.Σ., είναι: τι γίνεται για το άλλο 60% των εγκληματούντων, που αφορά εγκληματίες Έλληνες και όχι μετανάστες. Και το λέω αυτό, όχι για να ελέγξω το μη ακέραιο του πολιτικού σας ισχυρισμού, αλλά για να ελέγξω το γεγονός ότι δεν κάνατε καμμία, μα καμμία αναφορά, σε όλα εκείνα τα αίτια που γεννάνε την εγκληματικότητα και η συζήτηση γι’ αυτά τα αίτια, προφανώς εκφεύγει, κύριε Πρόεδρε, των ορίων που η κλεψύδρα του Προεδρείου μου έχει δώσει. Αναμφισβήτητα είναι αίτια κοινωνικά, είναι αίτια με την ευρύτητα του όρου πολιτικά, είναι αίτια τα οποία αφορούν τον τρόπο με τον οποίο διαπαιδαγωγείται και αναπτύσσεται η κοινωνία και όχι μόνο η ελληνική, μέσα σε ένα πλαίσιο άκρατου νεοφιλελευθερισμού, ισοπεδωτικού και των οποιονδήποτε αξιών. Δεν θα αναφερθώ, όμως, σ’ αυτά, γιατί είπα ότι πράγματι θα χρειαζόταν μια ειδικότερη συζήτηση. 
     Δεν άκουσα, όμως, συνάδελφοι του ΛΑ.Ο.Σ., να λέτε λέξη για την οφειλόμενη νομιμότητα που πρέπει να εξασφαλίζουν οι ενέργειες των οργάνων της Αστυνομίας και εγώ συμφωνώ απόλυτα με τον Υπουργό τον κ. Παυλόπουλο, ότι δεν θέλουμε μία Αστυνομία, η οποία θα ενεργεί καθ’ υπέρβαση των ορίων της νομιμότητας και των συνταγματικών κανόνων. Δεν σας άκουσα να λέτε λέξη, όσον αφορά τα ζητήματα της μετανάστευσης για όλους εκείνους οι οποίοι είναι νομιμοποιημένοι, αλλά εργάζονται, υπό καθεστώς εργασιακής αιχμαλωσίας και μάλιστα «μαύρη εργασία» προσφέρουν οι άνθρωποι, διότι είναι ανασφάλιστοι.
      Δεν σας άκουσα να λέτε λέξη -και βεβαίως είναι προφανές ποια είναι η διαφορά μας, ποια είναι η αντίθεσή μας- για συμπεριφορές παράνομες, ανάρμοστες, απαράδεκτες σε βάρος των μεταναστών με υφέρποντα ή και όρθιο ένα ρατσισμό και μια ξενοφοβία, που οφείλει κάθε κοινοβουλευτική δύναμη και κάθε δημοκρατικός πολίτης να στηλιτεύει, να κατακρίνει τέτοιες συμπεριφορές.  Αυτά είναι τα ζητήματα.
      Και συναφώς, λέω  αυτό που είχα πει και άλλη φορά, απευθυνόμενος στον κύριο Υπουργό ότι η νομιμοποίηση των μεταναστών είναι εκείνη που τους εντάσσει στην κοινωνική πραγματικότητα, τους επιτρέπει να συσσωματώνονται θετικά και βεβαίως, τους απομακρύνει από το οικονομικό και κοινωνικό περιθώριο, όπου είναι βέβαιο ότι εκεί αναπτύσσονται παραβατικές, παράνομες συμπεριφορές. Αυτά είναι τα ζητήματα που αφορούν, μαζί και με εκείνα που ενδεικτικά ανέφερα, την υπόθεση της εγκληματικότητας. 
      Υπάρχει όμως, κύριε Υπουργέ, ένα ζήτημα. Έχουμε μεγάλο αριθμό αστυνομικών -και νομίζω ότι θα το συνομολογήσετε- αλλά αυτός ο μεγάλος αριθμός αστυνομικών δεν ανταποκρίνεται στις σύγχρονες, πολύπλοκες σύνθετες μορφές του εγκλήματος και όπως αυτό εμφανίζεται. Δεν είναι δυνατόν αυτή η Αστυνομία, με την υπάρχουσα δομή και ανεξαρτήτως προσπαθειών που καταβάλλονται, να μπορέσει να αντιμετωπίσει το σύνθετο έγκλημα, το έγκλημα το οποίο εμφανίζεται με καινούργια στοιχεία, πρωτόγνωρα πολλές φορές, άγνωστα, ακριβέστερα, στο πρόσφατο ή στο απώτερο παρελθόν. Δεν μπορείτε με αυτήν την αστυνομία να εξιχνιάσετε το έγκλημα, να το προλάβετε και να το αντιμετωπίσετε. 
      Τα έχουμε πει πάρα  πολλές φορές. Αυτή η Αστυνομία διεκπεραιώνει και τίποτε πέραν αυτού ή αν θέλετε στην πλειοψηφία των ενεργειών της.
      Περαιτέρω. Ανεφέρθη από το συνάδελφο τον κ. Βορίδη, το ζήτημα της ποινικής μεταχείρισης όλων εκείνων που συλλαμβάνονται-αλλοδαποί, κύριε συνάδελφε, και ημεδαποί και οδηγούνται στη δικαιοσύνη.
      Το ποινικό οπλοστάσιο, κύριε Πρόεδρε, είναι εξαιρετικά ικανό, έχει υπερεπάρκεια. Δεν χρειάζεται καμμία, μα καμμία μεταβολή, ενδεχομένως σε κάποια περιφερειακά ζητήματα. Όμως υπάρχει πρόβλημα έγκαιρης απονομής της δικαιοσύνης, που και αυτό λειτουργεί σε βάρος της αντιμετώπισης της εγκληματικότητας από την ώρα που δεν υπάρχει το έγκαιρον της παρεμβάσεως τη δικαιοσύνης. Και σε ό,τι αφορά την άλλη παρατήρηση για το σωφρονιστικό σύστημα, όντως δεν παρεμβαίνει το σωφρονιστικό σύστημα με τρόπο επαγωγό, προκειμένου να βελτιώσει αυτόν που βρίσκεται στη φυλακή και εκτίει την ποινή του. Γιατί κύριε Υπουργέ; Διότι δεν εφαρμόζεται ο σωφρονιστικός κώδικας. Δεν είναι δυνατόν με τις υπάρχουσες συνθήκες να έχουμε σωφρονιστική πολιτική. Και το λέω αυτό με την επισήμανση και την παραδοχή –ελπίζω κοινή- ότι ο εγκλεισμός σημαίνει σωφρονισμό, δεν σημαίνει εκδίκηση. Και αυτός ο σωφρονισμός δεν επιτυγχάνεται με το υπάρχον σύστημα λειτουργίας των φυλακών και των εν γένει σωφρονιστικών καταστημάτων.
      Τέλος. Όσα φρούρια και αν υψώσουμε, όσα συρματοπλέγματα και αν υπάρξουν στα σύνορα, δεν θα αντιμετωπιστεί αυτό το μεταναστευτικό κύμα. Οικονομικές, πολιτικές συνθήκες σε παγκόσμιο επίπεδο κινούν τεράστιους πληθυσμιακούς όγκους να μετακινούνται. Κατά συνέπεια παρούσα η πολιτική υποχρέωση της Ευρώπης για μια μεταναστευτική πολιτική που δεν θα έχει ως κέντρο τις χώρες της Ευρωπαϊκής Ένωσης, αλλά τις χώρες προέλευσης των ανθρώπων που για να επιβιώσουν μετακινούνται. Νομίζω ότι δεν υπάρχει άλλος τρόπος και η ιστορία το διδάσκει, αλλά και η αξιολόγηση των σημερινών συνθηκών πρέπει να οδηγεί σ’ αυτήν την παραδοχή και σ’ αυτήν την πολιτική που ενδεικτικά, αλλά νομίζω χαρακτηριστικά ανέφερα. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης):  Έχει ζητήσει το λόγο ο Πρόεδρος του Λαϊκού Ορθόδοξου Συναγερμού  κ. Καρατζαφέρης.
      Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, κύριοι Υπουργοί, πράγματι υπάρχει ένας καλπάζων ρατσισμός και αυτή η κοπέλα είκοσι τριών ετών στο Γαλάτσι που στις 05:00΄ το πρωί πήγαινε σπίτι της φεύγοντας από την δουλειά της και δεν άφησε τον Αλβανό να την βιάσει ήταν ρατσίστρια. Ήταν ρατσιστές η άλλη οικογένεια προχθές στο Περιστέρι που μπήκαν τρεις την ώρα που κοιμόντουσαν στις 03.00΄ η ώρα το πρωί στο σπίτι με μαχαίρια και τους λήστευαν. Ήταν ρατσιστές. Κατ’ αρχήν, εάν μάθατε, γιατί εμείς ενδιαφερθήκαμε, δεν ανήκαν στον πολιτικό – ιδεολογικό χώρο το δικό μας. Αντιθέτως. Είναι ρατσιστής ο άλλος, όταν βιάζεται το παιδί του; Είναι ρατσιστής ο άλλος, όταν ξυπνάει με τρεις ληστές επάνω του; Και βεβαίως το έγκλημα δεν είναι δημιούργημα των μεταναστών, όμως πρέπει να δεχθούμε όλοι ότι αυξήθηκε κατακόρυφα από το 1990 και μετά. Ας πούμε αλήθειες, επιτέλους. Δεν μπορούμε να φοβόμαστε την αλήθεια, γιατί όποιος φοβάται την αλήθεια είναι σίγουρο ότι αύριο το πρωί θα γκρεμιστεί. Είναι μια αλήθεια.
      Είναι ψέματα –και ερωτώ όλη την Αίθουσα- ότι μέχρι το 1980 περίπου, κύριε Υπουργέ, κοιμόμασταν έξω στον κήπο; Εγώ στην Αμφιθέα που έμενα  βάζαμε τα ράντζα το καλοκαίρι και κοιμόμασταν στην αυλή. Τολμάει σήμερα Έλληνας οπουδήποτε μέσα στην Επικράτεια να κοιμηθεί το βράδυ έξω στον κήπο, στη βεράντα, έστω και αν είναι στον τρίτο όροφο; Δηλαδή, τι έπαθαν οι Έλληνες; Έγιναν ξαφνικά ρατσιστές; Έγιναν ξενοφοβικοί; Υπάρχει κανένας Έλληνας οπουδήποτε στην Ελλάδα που να φοβάται τον Ιταλό, το Γάλλο, τον Άγγλο; Υπάρχει ένας συγκεκριμένος φόβος που είναι απόρροια μίας εγκληματικής δράσης κάποιων συγκεκριμένων. Μομφή; Θα ψέξουμε δηλαδή εκείνον που φοβάται; 
      Ας πούμε αλήθειες. Οι κρατούμενοι στις φυλακές. Είμαστε δέκα εκατομμύρια εδώ οι Έλληνες και έχουμε περίπου πέντε χιλιάδες επτακόσιους κρατούμενους. Οι μετανάστες άλλοι λέει η Κυβέρνηση ότι είναι ενάμισι εκατομμύριο, συν – πλην, και έχουν άλλους τόσους. Ίδια είναι η κλίμακα; Στις φυλακές ανηλίκων. Τα παιδιά τα δικά μας είναι πολλαπλάσια, βεβαίως, των οικονομικών μεταναστών και στις φυλακές τα παιδιά των μεταναστών είναι δύο φορές επάνω απ’ ό,τι είναι τα Ελληνόπαιδα. Είναι ψέματα αυτό; Έχετε τα νούμερα. Άρα, υπάρχει ένα θέμα. Δεν είναι όμως, επαναλαμβάνω και συμφωνώ με τον κ. Κουβέλη, μόνο οι μετανάστες. Σαφώς εγκληματούν και Έλληνες πολίτες. Δεν υπάρχει καμμία χώρα αγγέλων, αλλά όμως για ποιο λόγο πρέπει να βρισκόμαστε κάτω απ’ αυτήν τη δοκιμασία, απ’ αυτήν τη δουλεία της επιθετικότητας των μεταναστών; 
      Είπατε «πολιτική ανοικτών θυρών». Μπράβο και στην Κυβέρνηση, μπράβο και στο ΣΥ.ΡΙΖ.Α.. Χαίρομαι που βρίσκετε κοινά σημεία επαφής οι δυό σας. Ωραία. Φτιάξτε όμως Δημόσια Διοίκηση. Φτιάξτε Δημόσια Διοίκηση για άλλα δύο εκατομμύρια κατοίκους. Την έχετε; Έχετε δημόσια υγεία για άλλα δύο εκατομμύρια επιπλέον; Την έχετε; Όχι. Έχετε αστυνόμευση για άλλα δύο εκατομμύρια επίπλέον; Όχι. Έχετε μαιευτήρια για άλλα δύο εκατομμύρια επιπλέον; Όχι. Φτιάξτε τα και αφήστε τα ανοικτά τα σύνορα. 
      Ακούω, λοιπόν, για «συρματοπλέγματα», που πρέπει να επιβάλουμε στη χώρα» κ.λπ.. Όλοι λίγο πολύ έχουμε ένα εξοχικό. Δεν μιλάω στην Αθήνα που δεν υπάρχουν πλέον αυλές. Έχουμε ένα εξοχικό. Υπάρχει κανείς από εσάς που δεν βάζει συρματόπλεγμα γύρω–γύρω στο χωράφι; Το συρματόπλεγμα δεν σταματάει τον εγκληματία, αλλά εν πάση περιπτώσει το βάζεις για μια στοιχειώδη προστασία. Ε, ας βάλουμε και εμείς αυτό το υποτυπώδες συρματόπλεγμα για να δούμε ποιος μπαίνει. Ξέρουμε ότι θα μπουν. Και μπαίνουν άνετα γιατί η Ευρώπη δεν επιτρέπει να γίνει Ακτοφυλακή, γιατί, άμα γίνει Ακτοφυλακή -τους είχα στριμώξει, κύριε Υπουργέ, κάθε μήνα τους τράβαγα και μία ερώτηση όσο ήμουν στο Ευρωπαϊκό Κοινοβούλιο- θα αναγκαστεί να οριοθετήσει τα σύνορα στο Αιγαίο και θέλει να το αποφύγει η Ευρώπη. Βεβαίως, δεν μας έδωσε ποτέ, δεν υπάρχει, κύριε Υπουργέ. Έχω τόνους τις απαντήσεις, τις οποίες μπορώ να σας στείλω αύριο το πρωί. 
      Έχουμε, λοιπόν, ένα θέμα. Να έρθουν και άλλοι; Το λέτε ευθέως να έρθουν και άλλοι; Να τους καλοδεχθούμε; Πείτε μας, να ακούσει ο ελληνικός λαός. Ναι, να έρθουν και άλλοι. Εμείς λέμε όχι. Άρα, λοιπόν τι ζητάμε; Ποσόστωση. 
      Είπε ο αξιότιμος εισαγγελέας, Κοινοβουλευτικός Εκπρόσωπος της Νέας Δημοκρατίας «και τι θα τους κάνουμε»; Πολύ απλά, θα πάμε στην Ευρώπη, κύριε  Κοινοβουλευτικέ Εκπρόσωπε. Θα πάμε στην Ευρώπη και θα πούμε «είμαστε πεντακόσια εκατομμύρια. Στην Ευρώπη βρίσκονται είκοσι τέσσερα εκατομμύρια. Αυτό σημαίνει η κάθε χώρα να έχει 5%. Εγώ γιατί να έχω 20%; Θα με πληρώσετε εσείς, της Ευρώπης, για να τους κρατήσω εγώ που είμαι στον προθάλαμο της μετανάστευσης από Ασία και Αφρική. Εγώ είμαι ο προθάλαμος της Ευρώπης, πληρώστε με. Πληρώστε με να κάνω νοσοκομεία, πληρώστε με να έχω Δημόσια Διοίκηση, πληρώστε με να έχω πρόσθετη συγκοινωνία για να μπορέσω να το κάνω».
      Δεν είπε κανείς να τους πετάξουμε στη θάλασσα. Αφήστε δε, κύριε  Μαρκογιαννάκη, ότι υπάρχουν άλλες πολιτικές. Να θυμίσω ό,τι έκανε η Ιταλία –όχι επί Μπερλουσκόνι, επί αριστεράς κυβερνήσεως- να θυμίσω τι έκανε η μεγαλύτερη ίσως δημοκρατία της Ωκεανίας, η Αυστραλία σε κάποιες στιγμές, όταν ετέθησαν προ του προβλήματος των ακυβερνήτων πλοίων. Υπάρχουν λοιπόν τρόποι και πρακτικές που είναι πάρα πολύ γνωστές. 
      Εμείς δεν θέλουμε να στείλουμε κανέναν εις τον Καιάδα, εις την απαξίωση. Αυτό όμως που ζητάμε είναι η δική τους προσαρμογή σ’ έναν τρόπο ζωής να είναι τέτοια που να μην προσβάλει και να μην βάλει τη δική μας ζωή. Αυτό ζητάμε. Και αυτό είναι αντιδημοκρατικό; 
      Η Ιταλία έκανε ποσόστωση με απόφαση της Βουλής της, ποσόστωση έκανε η Ολλανδία, με απόφαση της δικής της Βουλής. Είναι ακραίες φασιστικές χώρες αυτές και οι δύο; Αυτό να πούμε. Πόσους αντέχει η Ελλάδα; Η Ελλάδα αντέχει τόσους. Μπράβο! Ίδιο, μισθό, ίδια κοινωνική ασφάλιση, την ίδια συμπεριφορά στην υγεία. Αυτό θέλουμε εμείς. Γιατί αν αμοίβεται λιγότερο προτιμάτε από το κεφάλαιο και χάνει μια θέση εργασίας ένας Έλληνας.
      Και εμείς, λοιπόν, το φερόμενο ως ρατσιστικό κόμμα ή άλλως πως εξυπηρετεί τον καθένα κατά περίσταση, να μας λέει, είπαμε το εξής πράγμα πρώτα: Οποιοσδήποτε μπαίνει στην Ελλάδα με οποιονδήποτε τρόπο, λαθραίο ή μη, να έχει κάρτα υγείας, εκεί που θα μπει, στο ξερονήσι. Μόλις πατάς εκεί, θα σου δώσω κάρτα υγείας. Το υιοθετείτε; Με το που πατάει στο ξερονήσι, το πρώτο πράγμα να είναι αυτό. 
      Η Ελλάδα έχει τον πολιτισμό και τη δύναμη να σου δώσει κάρτα υγείας, που σημαίνει πρώτον, να εξεταστεί ο άνθρωπος δωρεάν που δεν γίνεται στη χώρα του και βεβαίως να αντιμετωπίζουμε και την οποιαδήποτε δυνατόν ασθένεια έχει. Κάρτα υγείας με το που θα μπει μέσα. 
      Κάντε το, κύριε  Υπουργέ. Έχει ένα κόστος, αλλά έχει και μια εξασφάλιση. Θα ξέρετε πόσοι μπαίνουν μέσα, γιατί σήμερα δεν ξέρετε. Δεν ξέρετε να μας πείτε πόσοι μπαίνουν, πόσοι μπήκαν χθες και προχθές. Υπολογίζουμε βάσει αυτών τους οποίους συλλαμβάνετε, πόσοι άλλοι δεν έχουν συλληφθεί. Δεν είναι σοβαρή χώρα αυτή. Δεν μπορεί να είναι σοβαρή χώρα η Ελλάδα όταν δεν ξέρει τι της συμβαίνει, τι γίνεται.
      Εμείς τι προτείνουμε για το θέμα αυτό, αν και δεν είναι η μετανάστευση το θέμα, αλλά η εγκληματικότητα; Εμείς λέμε όσους χρειάζεται η χώρα. Πρώτον, πού τους χρειάζεται η χώρα; Θέλει η Μεσσηνία για τις ελιές της. Βεβαίως. Πόσους θέλει; Δώδεκα χιλιάδες; Δώδεκα χιλιάδες. 
      Επίσης να επιλέξουμε και εμείς επιτέλους από πού θα είναι. Να πούμε ότι θέλουμε τόσους από τη Σρι-Λάνκα, τόσους από το Πακιστάν, τόσους από το Αφγανιστάν, τόσους από αυτές τις χώρες, τις δοκιμαζόμενες και φτωχές, κάνοντας και μια πολιτική. «Σου παίρνω δεκαπέντε χιλιάδες ανθρώπους, αλλά βοήθησέ με αύριο το πρωί που σε έχω ανάγκη για μια ψήφο στον Ο.Μ.Μ.Ε. οπουδήποτε αλλού σε χρειαστώ». Τίποτα, αλαλούμ. Όποιος θέλει μπαίνει, όπου θέλει εγκαθίσταται, όποια δουλειά θέλει κάνει. 
      Έτσι, λοιπόν, υπάρχει ένα τεράστιο πρόβλημα. Γιατί όποιος έρχεται εδώ, με ελπίδα για να ζήσει την οικογένειά του, αν δεν μπορεί, αν η Ελλάδα δεν είναι έτοιμη να του του προσφέρει αυτό, δηλαδή τα προς το ζην, θα εγκληματίσει. Δεν είναι ότι έρχονται μόνο οι εγκληματίες εδώ. Έρχεται και εκείνος που θέλει να βρει τον παράδεισο, την Εδέμ και βρίσκει μια κατάσταση όχι πολύ βατή. Θα εγκληματίσει. Πώς θα ζήσει; Αυτή είναι η εγκληματικότητα. Τα νούμερα είναι αμείλικτα.
      Πράγματι, έχουμε πολλούς αστυνομικούς, κύριε Υπουργέ. Έχω εδώ την απάντηση του αρμοδίου Επιτρόπου της Ευρωπαϊκής Ένωσης, που λέει ότι η Ελλάδα έχει τετρακόσιους ενενήντα έναν αστυνομικούς για κάθε εκατό χιλιάδες κατοίκους. Η Ολλανδία, η οποία έχει δεκαέξι εκατομμύρια κατοίκους και όχι δέκα, έχει μόλις διακόσιους είκοσι επτά αστυνομικούς και η αστυνόμευση είναι σαφώς πληρέστερη.
      Αστυνομικούς έχουμε και τολμώ να πω ότι έχουμε πράγματι ευφυείς και καθόλου φυγόπονους Υπουργούς. Τι είναι εκείνο το οποίο δεν επιτρέπει να έχουμε σοβαρή αστυνόμευση; Μήπως είναι η γενικότερη βούληση; Μήπως φοβάστε μήπως σας πουν κάποιοι ότι είσθε –όπως το άκουσα πριν- δεξιοί, κακοί κ.λπ.;
      Η Ελλάδα θέλει την ασφάλειά της. Δεν μπορείτε να φροντίσετε τους Έλληνες, να ταΐσετε τους Έλληνες. Τουλάχιστον μην τους κρατάτε φοβισμένους μέσα στα σπίτια τους! 
      Εσείς κύριε Υπουργέ, εσείς κύριε Υφυπουργέ κι εσείς κύριε Μαρκογιαννάκη πηγαίνετε να περάσετε τώρα την Ευρυπίδου περπατώντας. Πηγαίνετε να περπατήσετε την Ευρυπίδου, αν σας βαστάει. Δεν μιλάω για τη γυναίκα σας. Πηγαίνετε να περπατήσετε σε μια γκετοποιημένη περιοχή. Εμείς τα κάναμε τα γκέτο; Εμείς επιλέξαμε τα γκέτο; Ας πάει να περπατήσει ο οποιοσδήποτε θέλει στην Ευρυπίδου τώρα ή στην Πλατεία Θεάτρου. Μπορεί; Μα, δεν μπορεί. Αυτό λοιπόν περιποιεί τιμή για τη χώρα; Δεν μπορούμε αυτό να το αντιστρέψουμε; Δεν μπορούμε να αποφασίσουμε να καθαρίσουμε λίγο την κατάσταση; Αυτό ζητάμε. Ζητάμε να μην υπάρχει η μαφία η ρώσικη, η ρουμάνικη, η μαφία η αλβανική, η μαφία η βουλγάρικη. Ή δεν το ξέρετε, κύριε Υπουργέ, ότι αυτήν τη στιγμή παντού υπάρχουν μαφίες; Ως και από περίπτερο παίρνουν «νονιλίκι». Από ζαχαροπλαστείο μου έλεγε κάποιος ότι «πάω και δίνω 100 ευρώ το μήνα για προστασία». 
      (Στο σημείο αυτό την Προεδρική Έδρα καταλαμβάνει ο  Ζ΄ Αντιπρόεδρος της Βουλής κ.  ΒΑΪΤΣΗΣ ΑΠΟΣΤΟΛΑΤΟΣ)
      Να επαναφέρετε, κύριε Υπουργέ, τα αστυνομικά τμήματα. Δήμος και αστυνομικό τμήμα. Αφήστε την ιστορία με τα πολυδύναμα που απεδείχθησαν πολυαδύναμα. Ο κάθε δήμος όπως έχει την Εφορία του, να έχει και το αστυνομικό του τμήμα. Υπάρχει μία ασφάλεια. Ξέρεις ότι κάτι υπάρχει κοντά. Ο αστυνομικός δεν είναι ο μπαμπούλας. Ο αστυνομικός είναι ο φύλακας της τιμής, της ζωής και της περιουσίας. Εάν παρ’ όλα αυτά κάποιοι επιμένουν να βλέπουν τον αστυνομικό ως μπαμπούλα ε τότε, όπως και να το κάνουμε, δεν έχουν τη σωστή αντίληψη των πραγμάτων και κουβαλάνε πάνω τους φοβικά σύνδρομα από το παρελθόν. 
      (Ζωηρά και παρατεταμένα χειροκροτήματα από την πτέρυγα του ΛΑ.Ο.Σ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Πριν απαντήσει αναλυτικά ο κ. Χηνοφώτης πάνω σε θέματα αριθμών θα ήθελα να δώσω δύο απαντήσεις προς τον Πρόεδρο του ΛΑ.Ο.Σ. κ. Καρατζαφέρη και μια απάντηση προς τον Κοινοβουλευτικό Εκπρόσωπο του ΣΥ.ΡΙΖ.Α. κ. Κουβέλη. 
      Κύριε Πρόεδρε, ένα είναι γεγονός. Το είπα και στην πρωτολογία μου. Αν κοιτάξουμε την ουσία, το έγκλημα εκείνο το οποίο θίγει τον κοινωνικό ιστό, το έγκλημα εκείνο που αποτελεί τον μεγαλύτερο κίνδυνο για την ελληνική κοινωνία, χωρίς να παραγνωρίζω ότι κάθε μορφής εγκληματικότητα έχει την επιρροή της, δεν προέρχεται και δεν θα μπορούσε να προέρχεται από μετανάστες. Προέρχεται από οργανωμένα συμφέροντα, τα οποία δρουν διεθνώς και τα οποία χρησιμοποιούν κατά κόρον την τεχνολογία. Πρέπει να δούμε την άλλη όψη της παγκοσμιοποίησης. Πρέπει να το δούμε –να το πω έτσι- στον άγριο καπιταλισμό. Ιδού τα αποτελέσματα, σε ό,τι αφορά την παγκόσμια οικονομική κρίση, του οικονομικού εγκλήματος, παραδείγματος χάριν, που έχει πάρει διαστάσεις, τις οποίες δεν μπορεί να διανοηθεί άνθρωπος και από το οποίο υποφέρει ο απλός άνθρωπος πολύ περισσότερο απ’ ό,τι από την κοινή εγκληματικότητα. Κι αναφέρομαι παραδείγματος χάριν στο έγκλημα στο διαδίκτυο. Ο μετανάστης ο οποίος έρχεται παράνομα στην Ελλάδα  είναι υπεύθυνος για το έγκλημα στο διαδίκτυο και την παιδική πορνογραφία, που πραγματικά αποτελεί στίγμα για τον πολιτισμό μας; Το μεγαλεμπόριο των ναρκωτικών από πού και πώς εκπορεύεται; 
      Θέλω να πω το εξής. Ναι, ξέρω την ανασφάλεια που υπάρχει στον απλό άνθρωπο στην ύπαιθρο ή ακόμη, παραδείγματος χάριν, στις φτωχογειτονιές της Αθήνας. Και σας το είπα ότι ως Υπουργός δεν είμαι διόλου υπερήφανος. Ως Βουλευτής της Α’ Αθηνών αισθάνομαι ακόμη χειρότερα γι’ αυτούς τους ανθρώπους που μας έκαναν Κυβέρνηση κι εμένα Υπουργό και περιμένουν περισσότερα. Και ο κ. Χηνοφώτης κι εγώ δεν μπορούμε να τα κάνουμε στο χρόνο που θα θέλαμε, παρ’ όλο που προσπαθούμε. 
      Πάντως η ουσία είναι μια: Η βάση του εγκλήματος εκείνου που θίγει τον κοινωνικό ιστό είναι αλλού και μην το ξεχνάμε. 
      Και δεύτερον, ευτυχώς που η Ελλάδα δεν έχει φθάσει σε επίπεδο αρνητικό άλλων χωρών. 
      Μου αναφέρατε την Ολλανδία. Κύριε Πρόεδρε, δεν την έχω πρότυπο. Δεν ξέρω πόσους αστυνομικούς έχει. Εγώ ξέρω ποιο είναι το επίπεδο της βαριάς εγκληματικότητας, για την οποία ακούμε και φρίττουμε, σε Βέλγιο, Ολλανδία. Πράγματα που ευτυχώς δεν τα είδαμε ή δεν θα τα δούμε ποτέ στην Ελλάδα. Και εκεί δίνω μεγαλύτερη σημασία. Γιατί το θεωρώ υποκρισία να έχεις λίγους αστυνομικούς για να πατάσσουν τη μικρή εγκληματικότητα. Γιατί, καταλαβαίνετε, δεν έχει τόσα παράλια η Ολλανδία για να φθάνουν εκατόν δώδεκα χιλιάδες και φέτος, πέρυσι εκατόν πενήντα χιλιάδες παράνομοι μετανάστες. Έχει λιγότερους μετανάστες κι έχει λιγότερη Αστυνομία. Μόνο που αυτή η Αστυνομία είναι ανίκανη να πατάξει μια βαριά εγκληματικότητα που έχει καταντήσει την κοινωνία εκεί –και το ξέρετε- περισσότερο φοβική από οποιεσδήποτε σ’ εμάς, που στο κάτω κάτω είμαστε ελεύθεροι άνθρωποι και είχαμε συνηθίσει στην ελευθερία.
      Δεύτερον –και την οφείλω αυτήν την απάντηση- το Σύμφωνο δεν είναι βέβαια το μεγάλο άλμα. Και μιλάω γι’ αυτό το Σύμφωνο που θα υπογραφεί στη Σύνοδο Κορυφής μεθαύριο. Είναι σημαντικό όμως για την πολιτική της Ευρώπης, για την ενιαία πολιτική μετανάστευσης. Και είναι σημαντικό για την Ελλάδα το γεγονός ότι για πρώτη φορά υπάρχει κείμενο που λέει απλά πως κάθε κράτος-μέλος, κυρίαρχο, καθορίζει τα σύνορά του και προστατεύει τα σύνορά του. 
      Μόνο που τα σύνορα των κρατών-μελών είναι και σύνορα της Ευρωπαϊκής Ένωσης. Είναι η πρώτη φορά που γράφεται αυτό και ήταν κάτι που το επιδιώκαμε, όχι γιατί δεν μπορούμε να προστατεύσουμε μόνοι μας τα σύνορά μας, αλλά γιατί οφείλει η Ευρώπη, αν πηγαίνει προς μία ενοποίηση, να πάρει αυτήν την ευθύνη. 
      Και ο FRONTEX τούτη την ώρα –έχετε δίκιο και δεν το λέω εγώ, το λέει ο Laitinen, ο επικεφαλής- τροχονόμος είναι, δεν κάνει τη δουλειά του. Και το επισήμαναν και το επισήμανα κι εγώ προσωπικά. Και ο FRONTEX πρέπει να αλλάξει και σε επίπεδο προϋπολογισμού και υποδομής και πρέπει να έχει την πορεία της Europol. 
      Πρέπει να καταστεί ευρωπαϊκός οργανισμός και να αναλάβει τις ευθύνες του, ως task-force, σε ό,τι αφορά –συμπληρωματικά βέβαια, σε σχέση με τα κράτη-μέλη- την προστασία των συνόρων. Με την έννοια ότι οφείλει κράτη σαν την Τουρκία που δεν σέβονται στοιχειωδώς τις διεθνείς υποχρεώσεις να τα βάζει στη θέση τους! 
      Δεν μπορεί η Τουρκία από το Πρωτόκολλο του 2002 από εξήντα χιλιάδες και πλέον αιτήσεις να έχει δεχθεί μόνο τις δύο, όταν αποδεδειγμένα το δουλεμπόριο γίνεται από Τούρκους με Τούρκους καπεταναίους και τουρκικά πληρώματα. Αυτό φωνάζουμε στην Ευρώπη, για να αναλάβει κι εκείνη τις ευθύνες της. 
      Αυτό που μου λέγατε, το κάνω. Το θέμα είναι πόσο ακούει η Ευρώπη. Τελευταία αρχίζει να ακούει, γιατί ο κίνδυνος είναι επί θύραις. Ποιος κίνδυνος; Ο κίνδυνος των δουλεμπόρων και της μαύρης εργασίας, όχι ο κίνδυνος από ανθρώπους που ψάχνουν για μια καλύτερη μοίρα και που τους παραπλανούν. 
      Γι’ αυτό ο πέμπτος πυλώνας του Συμφώνου είναι ο πιο σημαντικός, για να απαντήσω και στο ερώτημα που έθεσε ο κ. Κουβέλης. Αν κοιτάξετε το Σύμφωνο, η βάση του είναι ο πέμπτος πυλώνας του. Τι λέει; Όταν αδιάφοροι και μοιραίοι ως Ευρωπαίοι –γιατί είμαστε η μόνη δύναμη στον κόσμο που μπορεί να ασκήσει μεταναστευτική πολιτική, η μόνη, αυτό είναι βέβαιο, μην περιμένουμε από τις Ηνωμένες Πολιτείες και άλλους, μόνο η Ευρώπη μπορεί να το κάνει- βλέπουμε τους ανθρώπους να φτάνουν, θύματα των δουλεμπόρων, στις ακτές μας ή στις χώρες μας και εθελοτυφλούμε. 
      Η βάση είναι αλλού. Γιατί ξεκινούν αυτοί οι άνθρωποι από κει; Γιατί είναι θύματα των δουλεμπόρων; Απλά. Γιατί κανείς δεν ενδιαφέρθηκε να ρίξει τους δικτάτορες και να μη στηρίξει δικτατορίες –για να πω το ηπιότερο- γιατί κάναμε άφρονες πολέμους, νομίζοντας ότι οι πόλεμοι είναι θέμα μόνο όπλων και τίποτα παραπάνω. Και δεν ξέρουμε τις συνέπειες ούτε τη διάρκειά τους, αφού δεν κοιτάξαμε τι σημαίνει πείνα, αφού δεν κοιτάξαμε τι σημαίνει τεράστια ανισότητα.
      Είναι το τεράστιο πρόβλημα ενός καπιταλισμού, ο οποίος αναπτύχθηκε πάνω σε βάσεις που δεν έχουν καμμία σχέση με τον πραγματικό καπιταλισμό, καμμία σχέση με το φιλελευθερισμό που, όπως τον φαντάστηκε –παραδείγματος χάριν- ο Άνταμ Σμιθ, ή άλλοι, όπως τον φαντάστηκε ο σημερινός Νομπελίστας ο Πολ Κρούγκμαν, ο οποίος επεσήμανε αυτήν την άφρονα πολιτική, την οποία κάποιοι τη θεωρούσαν μέχρι σήμερα πανάκεια για την επίλυση των οικονομικών προβλημάτων. 
      Πρέπει να δούμε τις χώρες προέλευσης. Κι εκεί πρέπει να δούμε απλά και ξεκάθαρα. Τις βοηθάμε να ξεφύγουν απ’ όλες αυτές τις δαγκάνες των δικτατοριών, των πολέμων και της πείνας, ναι ή όχι, ως Ευρώπη; Ενημερώνουμε τους ανθρώπους εκεί, ως χώρες της Ευρωπαϊκής Ένωσης και η ίδια η Ευρωπαϊκή Ένωση και οι πρεσβείες μας –όπου έχουμε εκεί- τον άνθρωπο, το μετανάστη πως, αν θέλει να μεταναστεύσει, μπορεί με αυτούς τους όρους να μεταναστεύσει. Κάνουμε αυτήν την καμπάνια; 
      Αυτό λέει το Σύμφωνο στον πέμπτο πυλώνα. Αυτή είναι η προσπάθεια και σε ευρωπαϊκό και σε διμερές επίπεδο. Εκεί πρέπει όλοι να προσπαθήσουμε να βοηθήσουμε, ανεξάρτητα από την ιδεολογία που έχουμε για την Ευρωπαϊκή Ένωση. 
      Ζούμε στην Ευρωπαϊκή Ένωση και το ξανατονίζω. Κύριε Πρόεδρε, κυρίες και κύριοι συνάδελφοι, η μόνη δύναμη που σήμερα μπορεί να ασκήσει μεταναστευτική πολιτική σωτήρια για τον κόσμο και τον άνθρωπο  είναι η Ευρώπη. Έχει τον πολιτισμό, έχει την ιστορία, έχει τη δημοκρατία. Ή θα την κάνει αυτή, ή δεν θα την κάνει κανένας! Αλλοιώς θα ζήσουμε έναν εφιάλτη, έναν πραγματικό εφιάλτη, εφιάλτη για τον άνθρωπο!
      Δύο είναι τα μεγαλύτερα προβλήματα σήμερα στον κόσμο. Και αυτό φαίνεται από εκείνο με το οποίο ασχολείται η Ευρώπη. Το πρώτο ζήτημα είναι η οικονομική κρίση που είναι βαθιά και θα πάει μακριά. Και το δεύτερο ζήτημα είναι η μετανάστευση που, για πρώτη φορά, είδα ως Υπουργός, μετά από τόσα χρόνια, η Σύνοδος των Υπουργών να ασχολείται μόνο με το θέμα αυτό. Και ορθώς ασχολείται μόνο με το θέμα αυτό. 
      Τελειώνω λέγοντάς σας πως δεν είναι τυχαίο ότι η Ελλάδα ανέλαβε, με τα πενιχρά της μέσα, να οργανώσει το Παγκόσμιο Φόρουμ για τη Μετανάστευση του Οργανισμού των Ηνωμένων Εθνών. Είναι το τρίτο που οργανώνεται. Το πρώτο έγινε στο Βέλγιο, το δεύτερο γίνεται τώρα στη Μανίλα. Και το τρίτο θα γίνει στην Αθήνα το Νοέμβριο του 2009. 
      Ξέρετε ποιο είναι το θέμα που διαλέξαμε; Το επιλέξαμε και οριστικοποιήθηκε σήμερα με τους δύο συμβούλους του κ. Σάδερλοντ εδώ στην Αθήνα. Είπαν αυτό: «Η μετανάστευση υπό την οπτική της ανάπτυξης των χωρών προέλευσης», ακριβώς για να μπορέσουμε, μαζί με την Ευρωπαϊκή Ένωση, να δουλέψουμε προς αυτή την κατεύθυνση και να ευαισθητοποιήσουμε τα Ηνωμένα Έθνη, τα οποία κι εκείνα δεν έχουν κάνει το χρέος τους. Δεν ανέπτυξαν σοβαρή πολιτική ως σήμερα. 
      Απλώς και μόνο, σε κάποιες στιγμές, ήλεγξαν χώρες, όπως μας ελέγχουν και εμάς, αλλά δεν φθάνει αυτό. Πρέπει να πάρουν αποφάσεις. Δεν τις πήραν.
      Εμείς θα τις πάρουμε. Και ξέρω ότι έχουμε όλοι την ίδια ευαισθησία. Γι’ αυτό δεν έβαλα ταμπέλα σε κανέναν. Μπορεί να βλέπουμε το δημόσιο συμφέρον από διαφορετική οπτική γωνία. Σε ένα πράγμα συμφωνούμε. Ως χώρα, οφείλουμε και τη μετανάστευση να τη δούμε με βάση εκείνο που ο πολιτισμός και η ιστορία μας, μας έχουν διδάξει: Τη δημοκρατία και τον άνθρωπο.
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ζητήσει ο Πρόεδρος του Λαϊκού Ορθόδοξου Συναγερμού.
      Κύριε Καρατζαφέρη, παρακαλώ.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, χαίρομαι για την αυτογνωσία σας, γι’ αυτό που είπατε ότι δεν είστε υπερήφανος ούτε ως Υπουργός ούτε ως Βουλευτής της Α’ Αθηνών γι’ αυτά που συμβαίνουν, τη γκετοποίηση και την εγκληματικότητα. Αυτός είναι ένας καλός αγωγός ότι κάτι μπορεί να γίνει.
      Θα επιμείνω σε ορισμένα πράγματα. Δίπλα σας είναι ο ναύαρχος, ο κ. Χηνοφώτης. Υπήρξε πολύ καλός σε ό,τι έχει αναλάβει. Υπήρξε καλός Αρχηγός των Ενόπλων Δυνάμεων. Υπήρξε καλός σε ό,τι διοίκησε στο ναυτικό.
      Εδώ, γιατί το πράγμα χωλαίνει; Ένας άξιος άνθρωπος που πέτυχε σε μεγάλα πόστα, εδώ, στο θέμα της αστυνόμευσης, κάτι δεν πάει καλά. Γιατί; Τη βούληση δεν έχετε. Φοβάστε μη σας πει η Αριστερά ότι είσαστε ακραίοι δεξιοί κ.λπ. Έχετε αυτό το σύνδρομο απέναντι εις το ΣΥ.ΡΙΖ.Α., την Αριστερά της Αριστεράς κ.λπ. Αυτό είναι.
      Εμείς γιατί κάναμε την επερώτηση; Για να σας αποβάλουμε αυτό το σύνδρομο, κύριε Υπουργέ, να βοηθήσουμε όλοι για την ασφάλεια των πολιτών. Και σας είπα ότι δεν μπορούμε επαρκώς να ταΐσουμε τους πολίτες μας. Τουλάχιστον να τους αποβάλουμε αυτό το φόβο. Μπορούμε όλοι μαζί.
      Επαναλαμβάνω αυτό για την Ευρώπη. Τα σύνορά της επάνω στη Βαλτική είναι δώδεκα μίλια, εδώ δίπλα, στη Μαύρη Θάλασσα είναι δώδεκα μίλια, ανοικτά στην Ισπανία, στα Κανάρια νησιά είναι δώδεκα μίλια. Εδώ πόσο είναι; Στα πόσα είναι τα θαλάσσια σύνορα, για να τα φυλάξουμε; Γιατί δεν μας αναγνωρίζει η Ευρώπη τα δώδεκα μίλια που αναγνωρίζει γύρω-γύρω και εξαιρεί τη Ελλάδα;
      Υπάρχουν, λοιπόν, μείζονος σημασίας θέματα τα οποία θα μπορούσαμε να θέσουμε, εν όψει, μάλιστα, αυτής της ιστορίας την οποία πολύ σωστά παρουσιάσατε, της ανάγκης εξευρέσεως λύσης για τη μετανάστευση στην Ευρώπη.
      Και επαναλαμβάνω, αυτό το οποίο η πατρίδα μπορεί να ζητάει από την Ευρώπη είναι να έχουμε τον ίδιο μέσο όρο των μεταναστών. Εάν φορτωθώ παραπάνω εγώ, θα με πληρώσετε γι’ αυτό το φορτίο το οποίο επωμίζομαι. Να ξεκουράσουμε τον Έλληνα, να διαμορφώσουμε τέτοιες συνθήκες ζωής, ώστε να μην αναγκάζεται και αυτός να γίνεται εγκληματίας. Να βοηθήσουμε.
      Και θα κλείσω με αυτό που είπατε για τους δικτάτορες. Μάλιστα, κύριε Υπουργέ. Έτσι είναι τα πράγματα. Μπορούμε να τα βάλουμε με τους δικτάτορες, όταν ο αμερικανός τους έχει κολλητούς;  Όταν είναι κακός ξαφνικά ο δικτάτωρ του Ιράκ, ο Χουσεΐν και τον εξευτέλισαν και τον σκότωσαν, ενώ μέχρι χθες αγκάλιαζαν τον Μουσάραφ, επειδή τους εξυπηρετούσε στο παιχνίδι;
      Εγώ είμαι εναντίον όλων των δικτατόρων.
      Πείτε, λοιπόν, εις την Ευρώπη, που εσείς συνομιλείτε μαζί τους -εγώ τους τα έλεγα όσο ήμουν στο Κοινοβούλιο- να σταματήσουμε κάθε σχέση με τον οποιοδήποτε δικτάτορα. Αν όλη η Ευρώπη κόψει διπλωματικές σχέσεις με τους δικτάτορες, θα πέσουν οι δικτάτορες. Όμως, υπάρχουν οι καλοί δικτάτορες και οι κακοί δικτάτορες, αναλόγως τις σχέσεις και πως εξυπηρετείται ο αμερικάνος.
      Πράγματι, λοιπόν, εάν μπορέσουμε και εξοβελίσουμε δικτάτορες και εάν μπορέσουμε σαν Ευρώπη από το περίσσευμα, το υστέρημά μας να ενισχύσουμε αυτές τις χώρες, τότε θα κόψουμε πράγματι τον κύριο λόγο της ανάγκης μεταναστεύσεως αυτών των πολιτών. Είναι σωστή η σκέψη, αλλά θέλει τόλμη. Και αυτή η τόλμη πολύ φοβούμαι ότι στις Βρυξέλλες δεν ακούγεται από την πλευρά της Ελλάδος.
(Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κύριο Πρόεδρο του Λαϊκού Ορθόδοξου Συναγερμού.
      Η συνεδρίαση συνεχίζεται με τις δευτερολογίες. Ο πρώτος επερωτών Βουλευτής κ. Αθανάσιος Πλεύρης, από την Α΄ Αθηνών, έχει τέσσερα λεπτά.
      ΑΘΑΝΑΣΙΟΣ ΠΛΕΥΡΗΣ: Ευχαριστώ πολύ, κύριε Πρόεδρε.
      Είχα στο νου μου να πω κάποια άλλα πράγματα στη δευτερολογία μου, αλλά βλέπω ότι αμφισβητήθηκαν τα στοιχεία τα οποία προσκομίσαμε και συνεπώς, πρέπει να τα καταθέσω, κύριε Υπουργέ.
      Όσον αφορά στις φυλακές, πέντε χιλιάδες επτακόσιοι σαράντα τέσσερις  είναι οι Έλληνες, πέντε χιλιάδες εκατόν εξήντα έξι είναι οι αλλοδαποί. Ποιος το λέει αυτό; Ο κ. Χατζηγάκης σε απάντησή του σε ερώτηση του ομιλούντος στις 22-10-2007.
      Όσον αφορά στις φυλακές ανηλίκων, εκατόν δώδεκα είναι οι Έλληνες, διακόσιοι πενήντα ένας είναι οι αλλοδαποί. Ποιος το λέει αυτό; Το λέει ο Υπουργός κ. Χατζηγάκης σε ερώτηση του ομιλούντος στις 12-3-2008.
    Θέματα εγκληματικότητας και τα ποσοστά που ανέφερα. Σε ερώτησή μου που μου απαντάτε εσείς, κύριε Υπουργέ και είναι και πολύ πρόσφατη η απάντηση που μου έχετε δώσει, είναι στις 26 Σεπτεμβρίου του 2008 -πίστευα ότι δεν αμφισβητούνται αυτά τα στοιχεία- στις ανθρωποκτονίες, στο α΄ εξάμηνο του 2008 έχουμε ενενήντα τρεις από ημεδαπούς, εβδομήντα τρεις από αλλοδαπούς. Είπα το 40%. Φαντάζομαι ότι αυτό περίπου είναι το νούμερο. Σε βιασμούς, το 2007 έχουμε εκατόν δεκατέσσερις από ημεδαπούς και εκατόν επτά από αλλοδαπούς. Είναι το 50%, είπα το 48%. Το ίδιο ισχύει και για όλα τα άλλα νούμερα, τα οποία έχω προσκομίσει.
    Η ουσία, κύριε Υπουργέ, είναι η εξής: Το να λέμε ότι είναι ξενοφοβική αυτή η αντιμετώπιση ή ρατσιστική αυτή η αντιμετώπιση δεν λύνει το πρόβλημα. Εδώ υπάρχουν κάποια νούμερα και αυτά τα νούμερα λένε κάποιες αλήθειες. Και δεν είπαμε εμείς ότι οι μετανάστες ευθύνονται για όλα τα πράγματα. Επειδή, όμως, ακούστηκε για οικονομική κρίση, ακούστηκε για εξαθλίωση, θέλω να μου εξηγήσετε: Η εξαθλίωση οδηγεί στο να γίνεται το 50% των βιασμών από αλλοδαπούς; Ο εξαθλιωμένος δηλαδή θα πάει να βιάσει; 
    Άλλο είναι το πρόβλημα που δεν θέλουμε να δούμε, ότι υπάρχουν κάποιοι άνθρωποι που έχουν έρθει από κάποιες χώρες που τα αξιακά πρότυπα είναι τελείως διαφορετικά. Διαφορετική σημασία έχει η ζωή στο δυτικό κόσμο, διαφορετική σημασία έχει στις μουσουλμανικές χώρες. Διαφορετική σημασία έχει η αξία της γυναίκας στην Ελλάδα και στην Ευρώπη και διαφορετική σημασία έχει στο Αφγανιστάν, στο Ιράν και στο Ιράκ. 
    Όταν, λοιπόν, έρχονται τέτοιοι άνθρωποι, επειδή έχουν μεγαλώσει με ένα τελείως διαφορετικό αξιακό πρότυπο και θα βιάσουν πολύ πιο εύκολα, όπως είδαμε το κακόμοιρο το Αλβανάκι που το βίασαν δέκα Πακιστανοί πριν δυο μήνες   -εναντίον αλλοδαπού ήταν το έγκλημα- και εύκολα θα πάρουν και τους μπαλτάδες και τα τσεκούρια στο κέντρο της Αθήνας. 
    Μήπως ο κ. Κουβέλης είχε δει εγκληματικότητα Ελλήνων με τσεκούρια, με μπαλτάδες, με τόξα και με όπλα μέσα στο κέντρο των Αθηνών; Όχι, βέβαια. Αυτή είναι μιας νέας μορφής εγκληματικότητα που δεν είχε δει ποτέ η Ελλάδα και οφείλεται 100% σ’ αυτήν την αύξηση της λαθρομετανάστευσης. 
    Το γεγονός ότι υπάρχουν άλλα προβλήματα στην εγκληματικότητα να το συζητήσουμε. Αν, όμως, αφαιρέσουμε την εγκληματικότητα των λαθρομεταναστών ή των αλλοδαπών, όπως δίνεται στις στατιστικές, θα δούμε ότι δεν υπάρχει μεγάλη αύξηση από το 1991. Δεν χάλασε η ελληνική κοινωνία ξαφνικά και οι Έλληνες σφάζονται στους δρόμους, κλέβουν και γίνονται ληστείες. Υπήρξε μια εισαγόμενη εγκληματικότητα. Κάποιοι δεν θέλουν να το παραδεχθούν. Όμως –και αυτό είναι μια πραγματικότητα- όσο πιο γρήγορα το αντιληφθούμε, όσο πιο γρήγορα το παραδεχθούμε, τόσο περισσότερες πιθανότητες έχουμε να αντιμετωπίσουμε το φαινόμενο.
    Τέλος –και κλείνω για να μην κάνω κατάχρηση του χρόνου- θα ήθελα να πω αυτό το οποίο ανέφερε και ο Πρόεδρος και είναι η θέση μας. Για ποιο λόγο είμαστε κατά της ποσόστωσης, υπό την έννοια που τη θέσαμε ότι όλες οι ευρωπαϊκές χώρες θα έχουν το ίδιο ποσοστό μεταναστών; Μας ενοχλεί δηλαδή αν το 20% των μεταναστών της Ελλάδος μοιραστεί στους Νορβηγούς που μας εγκαλούν ότι δεν είμαστε ανθρωπιστές έχοντας ½% μετανάστευση, στους Σουηδούς, στους Φιλανδούς και στους Δανούς; Για ποιο λόγο δεν κατευθυνόμαστε προς αυτήν την κατεύθυνση; Τι σας ανησυχεί; Τι φοβάστε; 
    Κύριε Υπουργέ, επειδή ξέρετε και την προσωπική μου εκτίμηση προς το πρόσωπό σας, αλλά και του Προέδρου και όλων των μελών της Κοινοβουλευτικής Ομάδας, πιστεύουμε ότι θα αντιληφθείτε αυτήν την πραγματικότητα, γιατί όπως είπε και ο κ. Παυλόπουλος και εγώ Βουλευτής Α΄ Αθηνών είμαι και παρ’ όλο που ανήκω στην ήσσονα Αντιπολίτευση, δεν με τιμά το γεγονός να βλέπω συμπολίτες μου που να με εκλιπαρούν να γίνει κάτι για να μπορούν να κυκλοφορούν στη Μενάνδρου, στη Βερανζέρου, στην Κυψέλη, στον Άγιο Παντελεήμονα. 
    (Στο σημείο αυτό ο Βουλευτής κ. Αθανάσιος Πλεύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τον κύριο συνάδελφο, ειδικότερα για το χρόνο αυτήν την περασμένη ώρα.
    Ο Υπουργός κ. Παναγιώτης Χηνοφώτης έχει το λόγο για δέκα λεπτά. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
      Κυρίες και κύριοι συνάδελφοι, θα πρέπει εκ πρώτης να τοποθετηθώ σ’ ένα θέμα το οποίο ετέθη από το επερωτόν κόμμα ή τους επερωτώντες συναδέλφους και πρωταρχικά εμφανίστηκε ως δειλία της Κυβέρνησης ή του Υπουργού και του Υφυπουργού κατά την πρωτολογία σας και ατολμία στη συνέχεια ή έλλειψη βούλησης.
      Αυτό για το οποίο θέλω να σας διαβεβαιώσω είναι ότι δεν υπάρχει καμμία δειλία, καμμία ατολμία, καμμία έλλειψη βούλησης, αλλά δεν είμαστε υπέρ των πολιτικών πυροτεχνημάτων και αυτό το οποίο πρέπει να γίνει, πρέπει να είναι κάτι το οποίο να διαρκεί εσαεί. Και αυτό το μόνιμο, το συνεχόμενο, το σταθερό, χρειάζεται αστυνομία καλύτερα οργανωμένη –να το διευκρινίσω για να μην παρεξηγηθώ- καλύτερα εκπαιδευμένη και μεγαλύτερη σε αριθμό, όχι σε μεγάλο ποσοστό. 
      Και επειδή μπορεί να εγερθούν ερωτήματα σε πολλούς, σκοπεύω να διευκρινίσω ότι δεν σημαίνει ότι η Αστυνομία δεν είναι οργανωμένη. Δεν σημαίνει ότι η Αστυνομία δεν είναι εκπαιδευμένη. Δεν σημαίνει ότι η Αστυνομία δεν είναι εξοπλισμένη. Με μία διαφορά: οι παράμετροι οι οποίες επηρεάζουν την εγκληματικότητα, συνεχώς επιδεινούνται. 
      Ως εκ τούτου, πρέπει να υπάρχει μία ευθεία σχέση στην ανύψωση του επιπέδου εκπαίδευσης και του εξοπλισμού. Και, βέβαια, αυτό συνεπάγεται και την κατάλληλη τροποποίηση της οργάνωσης της Αστυνομίας –θα το λέγαμε διαφορετικά- με τεχνοκρατικούς όρους, μία νέα δομή της Αστυνομίας, όπου το κύτταρο θα είναι το αστυνομικό τμήμα, κατάλληλα επανδρωμένο, κατάλληλα εξοπλισμένο και με έργα τα οποία να αποσκοπούν κατά το μάλλον ή ήττον στο πεδίο και όχι στο γραφείο. Εδώ είναι η διαφορά!
      Δώσατε κάποια στοιχεία. Εγώ θα σας παραθέσω τα επίσημα στοιχεία, όπως καταγράφονται από το Αρχηγείο της Ελληνικής Αστυνομίας και επειδή άκουσα για κάποιο δημοσίευμα γερμανικής εφημερίδας, θα σας πω το εξής: Με συγχωρείτε, αλλά προτιμώ να δέχομαι τα στοιχεία της Ελληνικής Αστυνομίας με ελέγχους που κάνω εγώ, παρά το τι γράφει οποιοσδήποτε Γερμανός δημοσιογράφος και –επιτρέψτε μου να πω- σε οιαδήποτε γερμανική εφημερίδα, με όποια βαρύτητα μπορεί να έχει μέσα ή έξω από τη Γερμανία. Δεν με ενδιαφέρει. Αναφέρθηκε στη χώρα μου και δεν μπορεί να αμφισβητεί ο οιοσδήποτε την ακρίβεια των στοιχείων τα οποία επισήμως δίδονται από το Αρχηγείο της Ελληνικής Αστυνομίας ή, αν θέλετε, από το Υπουργείο Εσωτερικών, τα οποία προσυπογράφονται από εμάς.
       Και αξίζει να συγκρατηθούν ορισμένες χαρακτηριστικές περιπτώσεις. Εδώ θα ήθελα να επαναλάβω ό,τι είχα αναφέρει και στην περίπτωση της επερώτησης του ΠΑ.ΣΟ.Κ. Οι αριθμοί, δηλαδή, δεν εξωραΐζουν την εγκληματικότητα, αν είναι μικρότερα τα συμβάντα, μικρότερα τα περιστατικά. Έστω και ένα περιστατικό εγκληματικότητας να υπάρχει, αυτό σημαίνει ότι οφείλουμε να δαιμονοποιήσουμε και να κυνηγήσουμε την εγκληματικότητα.
      Το 1995 έγιναν ανθρωποκτονίες, εκατόν πενήντα μία (151).
      Και έρχομαι μέχρι το 2007–για να μη σας κουράσω, θα τους καταθέσω τους πίνακες- που είναι εκατόν τριάντα εννέα (139).
      Μέχρι χθες είναι εκατόν τρεις (103).
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά τον προαναφερθέντα πίνακα, ο οποίος  έχει ως εξής:
      (Να μπει η σελ. 186)
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Αναφερθήκατε σε βιασμούς. Παρακαλώ να ελέγξετε τους αριθμούς από εδώ. Είναι ένα ειδεχθέστατο έγκλημα. Δεν θέλω να αναφερθώ περισσότερο, αλλά πιστεύω ότι εξοργίζει τον οποιονδήποτε συμπολίτη μας, οπουδήποτε και αν αυτό γίνεται και από οιονδήποτε.
      Ως προς τις κλοπές και τις διαρρήξεις, το 1995 είχαμε εξήντα χιλιάδες τριακόσιες ενενήντα οκτώ. Το πρώτο οκτάμηνο σαράντα τέσσερις χιλιάδες. 
      Καταθέτω τον πίνακα ο οποίος έχει και γραφικές απεικονίσεις. 
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά τον προαναφερθέντα πίνακα, ο οποίος έχει ως εξής: 
      (Να φωτογραφηθεί ο πίνακας)
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Έρχομαι τώρα στην περίπτωση της Γενικής Αστυνομικής Διεύθυνσης Αττικής. 
      Για το πρώτο οκτάμηνο, 1998, ανθρωποκτονίες πενήντα τέσσερις. Το 2008 είχαμε πενήντα, το 2007 είχαμε εβδομήντα τρεις. 
      Έρχομαι στις κλοπές και στις διαρρήξεις. Τριάντα εννέα χιλιάδες εξακόσιες έντεκα για όλο το έτος και είκοσι εννέα χιλιάδες τριακόσιες είκοσι εννέα για το πρώτο οκτάμηνο. Όσον αφορά στις κλοπές τροχοφόρων, είχαμε δεκατέσσερις χιλιάδες οκτακόσιες το 1998 για όλο το έτος –διευκρινίζω- και το πρώτο οκτάμηνο οκτώμισι χιλιάδες περίπου. 
      Καταθέτω και αυτόν τον πίνακα. 
      (Στο σημείο αυτό ο ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να φωτογραφηθεί ο πίνακας)
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Στην πορεία, θα καταθέσω και άλλους πίνακες, γιατί δεν επαρκεί ο χρόνος για να αναφερθώ αναλυτικά.
      ΜΑΥΡΟΥΔΗΣ ΒΟΡΙΔΗΣ: Αυτές είναι εξιχνιασθείσες; Είναι συλλήψεις; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Είναι τελεσθείσες, κύριε συνάδελφε. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Όχι, είναι τα τετελεσμένα εγκλήματα. 
      Ως προς τις εξιχνιάσεις, φαίνονται ορισμένα στοιχεία στον πίνακα που έδωσα. 
      Θέλω να κάνω μία διευκρίνιση στον κ. Αϊβαλιώτη, ο οποίος λείπει, αναφορικά με τις ποσότητες ναρκωτικών ουσιών που προέρχονται από την Τουρκία. Η απάντησή μου στις 28 Ιανουαρίου αναφερόντα σε 75,8 κιλά ηρωίνης και όχι σε γραμμάρια. Τα πενήντα έξι γραμμάρια ήταν στην ακατέργαστη ειδική κάνναβη. Διότι αντιλαμβάνεστε ότι είναι τέτοια η γεωγραφία που στοχεύουν στα σκληρά ναρκωτικά. 
      Παρεπιπτόντως και προ τριμήνου, κατασχέθησαν από το Τελωνείο Χίου εκατό κιλά ηρωίνης προερχόμενα από την Τουρκία, πέραν των ανωτέρω.    
      Ετέθησαν ορισμένα στοιχεία για το Βέλγιο και την Ιταλία αναφορικά με την εγκληματικότητα με τον κ. Αϊβαλιώτη ο οποίος έχει μείνει εκεί. Και βέβαια, δεν είναι ο μόνος. Κι άλλοι έχουν διαμείνει για πολύ μικρότερο βέβαια διάστημα. Ξέρουν τι γίνεται, ξέρουν τι συμβαίνει. 
      Εγώ θα σας παραθέσω σε γενικές γραμμές και πολύ λίγα στοιχεία από τη EUROSTAT.
      Όσον αφορά στην περίοδο 2004-2006, όπου είναι όλα καταγεγραμμένα, οι ανθρωποκτονίες έφθασαν κατά μέσο όρο το 1,04 ανά εκατό χιλιάδες κατοίκους στην Ελλάδα με μέσο κοινοτικό όρο το 1,5. 
      Η Αθήνα με 1,04 και η Λισαβόνα με 0,68 ανθρωποκτονίες ανά εκατό χιλιάδες κατοίκους, εμφανίζονται απ’ αυτή την άποψη από τις πιο ασφαλείς ευρωπαϊκές πρωτεύουσες. Όλα αυτά τα στοιχεία θα τα καταθέσω.  
      Σύμφωνα με τη EUROSTAT, πρωτεύουσες προηγμένων ευρωπαϊκών χωρών, όπως η Ολλανδία έχει με το Άμστερνταμ συντελεστή 3,42, υπερδιπλάσιο από τον ελληνικό. Το Βέλγιο-Βρυξέλλες έχει συντελεστή 2,94, υπερδιπλάσιο από το ελληνικό. Μεγάλη Βρετανία-Λονδίνο έχει συντελεστή 2,42 και Δανία-Κοπεγχάγη 2,07. 
      Τα κακουργήματα και τα πλημμελήματα που συνοδεύτηκαν από βία έφθασαν στην Ελλάδα το 2006 τις δέκα χιλιάδες περιπτώσεις. 
      Στην Πορτογαλία και το Βέλγιο που έχουν πληθυσμό περίπου ίσον μ’ αυτόν της Ελλάδας, τα κακουργήματα και τα πλημμελήματα με βία έφθασαν τις είκοσι τέσσερις χιλιάδες και εκατόν δύο περιπτώσεις αντίστοιχα για το Βέλγιο, επειδή ελέχθη για το Βέλγιο. Όμως, νομίζω ότι αν κατέβει κάποιος στο Central Mide. κ.λπ., αντιλαμβάνεται ποια είναι η κατάσταση εκεί και όχι μόνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
	Δεν επαρκεί ο χρόνος. Αναφέρομαι στο Ευρωβαρόμετρο, με βάση τις μετρήσεις της άνοιξης του 2008 -ως γνωστό, είναι όργανο της Ευρωπαϊκής Επιτροπής- αναφορικά με την ανασφάλεια. Η ανασφάλεια είναι σε ποσοστό 14% στη χώρα μας, ενώ ο μέσος κοινοτικός όρος στην Ευρώπη των εικοσιεπτά είναι 20%. 
      Και εδώ θέλω να κάνω μια διευκρίνιση, ότι δεν προσπαθώ, όπως είπα και στην αρχή, ούτε να εξωραΐσω την κατάσταση ούτε να την εξιδανικεύσω επ’ ωφελεία δική μας, αλλά από την άλλη πλευρά ίσα-ίσα θέλω να τονίσω ότι είναι μια κατάσταση, όπου κανείς δεν μπορεί να εφησυχάζει, εφόσον δεν παταχθεί το έγκλημα μέχρι να φθάσουμε σε μηδενικούς αριθμούς. 
	Καταθέτω για τα Πρακτικά στοιχεία από την έκθεση της EUROSTAT. Tο θέμα είναι αρκούντως σοβαρό. 
	(Στο σημείο αυτό ο Υφυπουργός Εσωτερικών κ. Παναγιώτης Χηνοφώτης                        καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Πού είμαστε; Με βάση την πολιτική δημόσιας τάξης και ασφάλειας, όπως ετέθη από τον Υπουργό κ. Παυλόπουλο που εφαρμόζεται από την 1η Μαρτίου πρέπει να δούμε ότι η Ελληνική Αστυνομία έχει τον κυρίαρχο ρόλο στο θέμα της πρόληψης και της καταστολής του εγκλήματος. Αναπροσάρμοσε τον επιχειρησιακό της σχεδιασμό και έχει αναπτύξει εντονότερη αστυνομική παρουσία, αρχής γενομένης από το κέντρο, το τρίγωνο των Αθηνών, με πεζές και εποχούμενες περιπολίες. Νομίζω ότι είναι εμφανές. Επειδή κάτι άκουσα για Μενάνδρου, Ευριπίδου κ.λπ., εκτιμώ ότι πρέπει να αναφέρεται σε ένα προηγούμενο διάστημα και όχι σε αυτό το διάστημα. 
	Το ίδιο συμβαίνει και σε άλλες περιοχές της Ελλάδος. Εδώ –επιτρέψτε μου να σας πω- ακούγεται και το οξύμωρο για υπερβολική αστυνόμευση σε ορισμένες περιοχές της Ελλάδος, πράγμα το οποίο, βέβαια, ούτε καν το λαμβάνουμε υπ’ όψιν ούτε καν πρόκειται να τροποποιήσουμε αυτά τα οποία έχουμε χαράξει όχι μόνο στο κέντρο της Αθήνας, αλλά και σε άλλες περιοχές. 
	Τον προγραμματισμό αυτών των εξορμήσεων, τη συγκρότηση και δραστηριοποίηση συνεργείων γενικών και ειδικών αστυνομικών ελέγχων για συγκεκριμένες περιπτώσεις εγκληματικότητας και παραβατικότητας, την καθιέρωση του μέτρου των μεικτών συνεργείων περιπολιών και των μεικτών συνεργείων ελέγχων τα οποία λειτουργούν σε όλη τη χώρα, με σκοπό τη συντονισμένη και συνδυασμένη δράση για την πρόληψη και καταστολή της βαρύνουσας εγκληματικότητας, αλλά και το παρεμπόριο. 
	Θα ήθελα να αναφερθώ στο παρεμπόριο, με βάση την προσπάθεια η οποία γίνεται μαζί με το Δήμο Αθηναίων, καθώς επίσης και το Υπουργείο Εμπορίου και το Υπουργείο Οικονομίας και Οικονομικών, με την Υπηρεσία Ειδικών Ελέγχων, καθώς επίσης και την Ελληνική Αστυνομία. Από τις 25 Νοεμβρίου που έχει αρχίσει αυτό το σχέδιο μέχρι τις 31 Αυγούστου έχουμε τα αποτελέσματα, τα οποία θεωρώ ότι είναι ενθαρρυντικά, με βάση το ό,τι υπάρχει συνέχεια μέχρι τώρα. Τα αποτελέσματα αυτά τα καταθέτω για τα Πρακτικά. 
(Στο σημείο αυτό ο Υφυπουργός Εσωτερικών κ. Παναγιώτης Χηνοφώτης                         καταθέτει για τα Πρακτικά το προαναφερθέν έγγραφο, το οποίο έχει ως εξής: 
(Να φωτογραφηθεί η σελ. 198)
	ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ειδικότερα στο κέντρο της Αθήνας, νομίζω ότι έχει γίνει αντιληπτό πως έχει εντατικοποιηθεί η παρουσία, αλλά όπως έχουμε συζητήσει με τον κ. Παυλόπουλο δεν σταματάμε εδώ. Η αστυνομική παρουσία στην Αθήνα θα αυξηθεί και –επαναλαμβάνω- θα είναι επί μονίμου βάσεως. 
	Ως εκ τούτου, επειδή ακούστηκε ή γράφτηκε ορισμένες φορές για επιχειρήσεις «σκούπα», θέλω να δηλώσω ότι αυτό είναι τελείως ανακριβές και δεν έχει καμμία σχέση με την πραγματικότητα. Οι επιχειρήσεις «σκούπα», όποτε γίνονταν, διέπονταν από μία προσωρινότητα. Δεν είναι εδώ αυτό το θέμα. Το θέμα είναι ότι αυτές οι περιπολίες, αυτή η αστυνομική παρουσία, εποχούμενα ή πεζά περίπολα θα είναι επί μονίμου βάσεως και προϊόντος του χρόνου θα αυξάνονται και θα αυξηθούν και ειδικότερα με την αποφοίτηση των χιλίων τετρακοσίων οκτώ νέων αστυφυλάκων –ορκίζονται στις 26 Οκτωβρίου- καθώς επίσης και με την απόδοση των χιλίων τετρακοσίων σαράντα ειδικών φρουρών. 
      Ως προς τα θέματα δραστηριότητας της Ελληνικής Αστυνομίας, νομίζω ότι η αύξηση των συλλήψεων για ποινικά αδικήματα πλην της λαθρομετανάστευσης και των βεβαιώσεων συγκεκριμένων εγκλημάτων σε εξήντα πέντε χιλιάδες πεντακόσια έναντι σαράντα έξι χιλιάδων το τελευταίο εξάμηνο σε σύγκριση με το προηγούμενο έτος, δείχνει την εικόνα και δεν χρειάζεται να επεκταθώ περισσότερο.
      Η αύξηση της απόδοσης της Αστυνομίας –αυτό είναι που μας ενδιαφέρει, δηλαδή έχουμε δραστηριότητα, αυξανόμενη παρουσία και αποδοτικότητα, αυτά τα τρία κυρίαρχα στοιχεία- έχει αρχίσει να ευδοκιμεί. Θα παραθέσω ορισμένα στοιχεία. 
      Και επαναλαμβάνω και πάλι, δεν σημαίνει ότι εφησυχάζουμε ή ότι ικανοποιούμεθα ή ότι προσπαθούμε να εξωραΐσουμε κατάσταση, αλλά είναι στοιχεία τα οποία πρέπει να λαμβάνονται υπόψη. 
      Στις ληστείες παρουσιάζεται μείωση του ποσοστού αύξησης από 75,79% που ήταν το δίμηνο του 2008, σε 53,34% το τετράμηνο. Μειούται ακόμα περισσότερο στο 43,41% το εξάμηνο. Μειούται ακόμα περισσότερο σε 30,99% το οκτάμηνο και σε 26,34% το εννεάμηνο. Το ίδιο παρατηρείται και στις κλοπές-διαρρήξεις, από 31,21% που ήταν το δίμηνο του 2008, μειώθηκε στο 25,95% το τετράμηνο, σε 21,87% το εξάμηνο, σε 19,31% το οκτάμηνο και σε 18,55% το εννεάμηνο του ίδιου έτους. 
      Γιατί λέω αυτά τα στοιχεία; Γιατί φαίνεται ότι αυτό το συγκεκριμένο πρόγραμμα, το οποίο εξεδόθη το Φεβρουάριο του 2008 και εφαρμόζεται από 1η Μαρτίου 2008, διέπεται από μεθοδικότητα, καλύπτει ορισμένους απαραίτητους παράγοντες, προκειμένου να αυξηθεί η αποδοτικότητά του και από την άλλη αποτελεί το γνώμονα για το μέλλον και πάνω εκεί βαδίζουμε. Οπωσδήποτε δεν είμαστε ανελαστικοί, δεν έχουμε αγκυλώσεις. Οτιδήποτε απαιτηθεί να αναπροσαρμοστεί στην πορεία, θα αναπροσαρμόζεται.
      Θα ήθελα να καταθέσω στα Πρακτικά –γιατί πρέπει να το αναφέρω και από Βήματος- τις συλλήψεις κατά μήνες για όλα τα αδικήματα πλην της λαθρομετανάστευσης, το 2007 και το 2008, τον πίνακα περιπολιών για τους μήνες Ιούνιο, Ιούλιο, Αύγουστο και Σεπτέμβριο της Γενικής Αστυνομικής Διεύθυνσης Αττικής, καθώς επίσης και τα αποτελέσματα του σχεδίου δράσης στην περιοχή του κέντρου της Αθήνας από τις 26 Νοεμβρίου 2007 έως τις 31 Αυγούστου 2008, με την επισήμανση ότι ενδιαμέσως αναπροσαρμόστηκε επί τα βελτίω, εννοώ με μεγαλύτερη, αυξημένη αστυνομική παρουσία απ’ ό,τι όταν άρχισε. 
      (Στο σημείο αυτό ο Υφυπουργός κ. Παναγιώτης Χηνοφώτης καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
      (Να φωτογραφηθεί οι πίνακες)
      
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Επειδή αναφέρθηκε από τον κύριο Υπουργό το θέμα της αστυνόμευσης της περιοχής Δήμων Αχαρνών, Ζεφυρίου, Άνω Λιοσίων, Ασπροπύργου και Ελευσίνας, θα καταθέσω τα στοιχεία δραστηριότητας ανά δήμο από 10 Δεκεμβρίου 2007 όταν άρχισε αυτό το συγκεκριμένο σχέδιο, μέχρι 31 Σεπτεμβρίου του 2008, αθροιστικά και κατά περίπτωση, που υπάρχουν. 
      (Στο σημείο αυτό ο Υφυπουργός κ. Παναγιώτης Χηνοφώτης καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
      (Να φωτογραφηθούν οι πίνακες)
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Επιπρόσθετα θα καταθέσω ένα φάκελο με τα μέτρα που έχουν ληφθεί για την πάταξη της παράνομης οπλοκατοχής, επειδή αναφέρετε στα ακροτελεύτια ερωτήματά σας –και με συγχωρείτε, κύριε Πρόεδρε, για την κατάχρηση του χρόνου- και τα στατιστικά στοιχεία, κατασχέσεις κ.λπ.
      Θεσμικές και οικονομικές ρυθμίσεις για το προσωπικό, επειδή αναφέρεται στην επερώτησή σας. Μέτρα για την καταπολέμηση των ναρκωτικών και τα στατιστικά  στοιχεία, όπου εκεί θεωρώ ότι στην Ελληνική Αστυνομία και ειδικά στην Υπηρεσία Δίωξης Ναρκωτικών, απανταχού στην Ελλάδα, αξίζει ένα μεγάλο «μπράβο», διότι αν όχι εξαλείφουν, περιορίζουν δραστικότατα όλη αυτήν την κίνηση των ναρκωτικών με βάση τις συλλήψεις και τις ποσότητες, που αξίζει να τις δείτε και να τις μελετήσετε. Επίσης, για τα θέματα μέτρων για την καταπολέμηση της παράνομης μετανάστευσης επαναπροώθησης και ορισμένα στατιστικά στοιχεία. 
      (Στο σημείο αυτό ο Υφυπουργός Εσωτερικών  κ. Παναγιώτης Χηνοφώτης                          καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και μια διευκρίνιση, επειδή αναφέρεται ότι έχουν διαταχθεί οι φρουροί να εγκαταλείπουν τις σκοπιές στα τμήματα εν ή περιπτώσει εμφανιστούν κουκουλοφόροι. Ούτε κατά διάνοια υπάρχει τέτοια εντολή ούτε από το πολιτικό επίπεδο ούτε από τη φυσική τους ηγεσία αλλά ούτε ακόμη και σε επίπεδο αστυνομικού τμήματος. 
      Ως προς το σύστημα της ποινικής δικαιοσύνης νομίζω ότι ανεφέρθη και από τους συναδέλφους ετέθη και από τον κ. Παυλόπουλο. 
      Και επιτρέψτε μου να πω ως τελικό σημείο, επειδή ακούστηκε για τα θέματα γκετοποίησης ότι η γκετοποίηση -εάν συμβαίνει- όπου συμβαίνει και δεν αναφέρομαι μόνο στην Ελλάδα, σε οποιοδήποτε μέρος του κόσμου, το έχουμε δει στο παρελθόν τουλάχιστον από έναν αιώνα πριν- οφείλεται σε πολλούς διαφόρους άλλους  παράγοντες και δεν είναι μόνο καθαρά θέμα αστυνόμευσης ή θα έλεγα δεν είναι θέμα αστυνόμευσης. Διότι δεν σημαίνει ότι όπου υπάρχει γκετοποίηση είναι απαραίτητο να υπάρχει και παρανομία. Είναι ένας εν δυνάμει κίνδυνος να συμβεί, αλλά εν πρώτοις για να επέλθει αυτή η πληθυσμιακή συγκέντρωση ορισμένων κοινωνικών ομάδων ή ομάδων που έχουν άλλα χαρακτηριστικά είτε κοινωνικά είτε εθνικά από τους πολίτες που κατοικούν στο συγκεκριμένο μέρος, σημαίνει ότι υπάρχουν ορισμένες παθογόνες εστίες ή παράμετροι οι οποίες δεν είναι αποκλειστικά και μόνο θέμα της Ελληνικής Αστυνομίας. 
      Ένα τελευταίο σημείο, επειδή ετέθη από τον κ. Κουβέλη το θέμα του ποσοστού των εγκληματιών κατά πόσο «ημεδαποί» κατά πόσο «αλλοδαποί». Τα στοιχεία είναι γνωστά. Ποικίλουν ανάλογα με το έγκλημα. Και βέβαια εκεί μπορεί ο οποιοσδήποτε να δει το  ποτήρι είτε  μισοάδειο είτε μισογεμάτο. Όπως και να το δει όμως κανείς όταν είμαστε κατακριτικοί, όταν λοιδορούμε όλη η κοινωνία σε αρκετές περιπτώσεις την Αστυνομία, είναι σίγουρο ότι αυτό το ποτήρι θα το πιεί η Αστυνομία και κανένας άλλος. Και οφείλουμε ένα «εύγε» στην Αστυνομία, στη δουλειά που κάνει να επικροτήσουμε την προσπάθειά τους, να τους ενθαρρύνουμε, να τους εμψυχώσουμε. Παράλληλα, βέβαια, εάν υπάρχουν μεμονωμένες παραβατικές συμπεριφορές δεν σημαίνει ότι αυτές οι συμπεριφορές χαρακτηρίζουν το σύνολο της Αστυνομίας αλλά ούτε και εμείς μπορεί να δεχόμαστε ποτέ ότι η εικόνα της Αστυνομίας αντιπροσωπεύεται από την παραβατική συμπεριφορά ενός, δύο ή μεμονωμένων αστυνομικών. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαϊτσης Αποστολάτος): Η συνεδρίαση συνεχίζεται με τον Κοινοβουλευτικό Εκπρόσωπο του Λαϊκού Ορθόδοξου Συναγερμού κ. Μαυρουδή Βορίδη. 
      Έχετε έξι λεπτά, κύριε συνάδελφε. 
      ΜΑΥΡΟΥΔΗΣ ΒΟΡΙΔΗΣ: Και υποθέτω, κύριε Πρόεδρε, ότι θα επιδείξετε τουλάχιστον ανάλογη ανοχή με αυτή που δείξατε στον κύριο Υπουργό, ο οποίος από δέκα λεπτά πήγε στα είκοσι τρία. Κατ’ αντιστοιχία, αν έχω κάνει καλά το λογαριασμό, γύρω στο δεκαπεντάλεπτο θα μιλήσω εγώ. 
      Επομένως εκείνο το οποίο μένει στο κλείσιμο αυτής της επερωτήσεως είναι να δούμε εάν η Κυβέρνηση κατάλαβε κάτι. Και εξ όσων έχω αντιληφθεί, η Κυβέρνηση ήρθε και μας είπε ότι ναι μεν αναγνωρίζει ότι υπάρχουν ορισμένα προβλήματα, που είναι περίπου το προφανές. 
    Διότι ούτως ή άλλως η οιαδήποτε κυβέρνηση θα αναγνώριζε ότι υπάρχουν κάποια προβλήματα, εκτός και αν είχε μηδενίσει την εγκληματικότητα.
    Αλλά για την ταμπακιέρα, δηλαδή ως προς το αν έχει καταλάβει η Κυβέρνηση τα αίτια, ως προς το αν έχει συλλάβει την έκταση, ως προς το αν έχει χαράξει πολιτικές για την ταμπακιέρα, εκείνα τα οποία ακούσαμε ήταν πάρα πολύ λίγα. 
    Ένα ζήτημα, λοιπόν, για να βάλουμε τα πράγματα στην ευθεία, διότι αμφισβητήθηκαν τα στοιχεία. 
    Όπως καταθέσατε, κύριε Υφυπουργέ, τους πίνακές σας, θα καταθέσω κι εγώ τρεις πίνακες οι οποίοι λένε τα εξής: Τα στοιχεία 1991-1997 προέρχονται από τη Στατιστική Επετηρίδα της ΕΛ.ΑΣ. και για το 1998-2008 από στοιχεία της Δ.Δ.Α./Α.Ε.Α.. Αυτές είναι αστυνομικές υπηρεσίες. Αυτοί οι πίνακες για τις ανθρωποκτονίες λένε ότι το 1991 ήταν διακόσιες τριάντα ένα και το 2007 ήταν διακόσιες εβδομήντα τέσσερις, για τις κλοπές τροχοφόρων λένε ότι το 1991 ήταν οκτώ χιλιάδες εξακόσιες πενήντα τρεις και το 2007 ήταν είκοσι δύο χιλιάδες εξακόσιες ενενήντα εννέα και για τις ληστείες λένε ότι για το 1991 οι ληστείες ήταν χίλιες διακόσιες επτά και το 2007 ήταν τρεις χιλιάδες είκοσι επτά.
    Καταθέτω τους πίνακες για τα Πρακτικά.
    (Στο σημείο αυτό ο Βουλευτής κ. Μαυρουδής Βορίδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
    (Να φωτογραφηθούν οι πίνακες σελ. 217, 218, 219)
    ΜΑΥΡΟΥΔΗΣ ΒΟΡΙΔΗΣ: Εάν λοιπόν αυτό είναι επιτυχία, τότε με γεια σας με χαρά σας, να το θεωρείτε επιτυχία. 
    Υποθέτω ότι όχι πια σε ένα επίπεδο εμπειρικό, αλλά σε ένα επίπεδο πραγματικό, σε ένα επίπεδο στοιχείων, η κοινωνία έχει βγάλει τα συμπεράσματά της. Η αύξηση της εγκληματικότητας όλο αυτό το τελευταίο διάστημα των δεκαπέντε ετών είναι τεράστια και δεν έχει μειωθεί, δεν έχει αντιμετωπιστεί. Αυτό είναι ένα συμπέρασμα.
    Το δεύτερο. Αν κατάλαβα καλά εδώ ο κύριος Υπουργός των Εσωτερικών ήλθε και μας είπε περίπου αυτά τα οποία μας είπε και ο Πρωθυπουργός. Δηλαδή τι; Ότι σε τελευταία ανάλυση εάν δεν λυθεί το ζήτημα της παγκόσμιας φτώχειας, δεν μπορούμε να λύσουμε και το ζήτημα της μετανάστευσης. Τι βολική τοποθέτηση για να φύγει η οιαδήποτε κυβέρνηση από τις ευθύνες της! Μα, εδώ τίθεται το ζήτημα της παγκόσμιας φτώχειας. Τι περιμένετε από εμάς; Να έχουμε πολιτικές περιορισμού ή ελέγχου της μετανάστευσης; Δεν μπορούμε να το πράξουμε, γιατί, να, υπάρχει φτώχεια στον κόσμο. Και επειδή θα υπάρχουν πάντοτε κάπου δικτατορίες και επειδή στον κόσμο κάπου θα υπάρχουν φτωχοί και επειδή στον κόσμο κάπου θα υπάρχουν πόλεμοι, άρα τι λέτε στους Έλληνες πολίτες; Θα ζήσουν με τους παράνομους μετανάστες. Θα ζήσουν με την ανεξέλεγκτη μετανάστευση. Εάν αυτό είναι μία επαρκής εξήγηση, εάν αυτό εσάς σας καλύπτει πολιτικά, κυρίως εάν καλύπτει πολιτικά τους Έλληνες πολίτες, αυτό είναι κάτι το οποίο θα κριθεί και θα το δούμε. 
    Εγώ πάντως δεν θα αντιλαμβανόμουν έτσι τη δική μου δουλειά, εάν τυχόν βρισκόμουν στη δική σας καρέκλα. Θα καταλάβαινα ότι κάτι περισσότερο πρέπει να κάνω για να απαντήσω σε αυτό το μεγάλο πρόβλημα. 
    Μία δεύτερη απάντηση. Ξέρετε, η μετανάστευση είναι ευρωπαϊκό πρόβλημα. Πάλι η Κυβέρνηση μας λέει τα περίπου προφανή. Βεβαίως, ουδείς αμφισβήτησε ότι η μετανάστευση είναι ευρωπαϊκό πρόβλημα. Το ερώτημα είναι, λέγοντάς το αυτό σε τι ακριβώς μας απαντήσατε; Τι ακριβώς έλυσε αυτή η διαπίστωση; Ότι θα  περιμένουμε δηλαδή να χαραχθεί ενιαία μεταναστευτική ευρωπαϊκή πολιτική η οποία να λύνει το ζήτημα, διότι μέχρι τότε εμείς δεν μπορούμε να κάνουμε τίποτα; Άλλως, εάν δεν εννοείτε αυτό, τότε τι μας ενδιαφέρει αυτή η συζήτηση; 
    Βεβαίως και υπάρχει μία μεγάλη συζήτηση σε επίπεδο Ευρωπαϊκής Ένωσης. Βεβαίως και καλώς γίνεται. Βεβαίως και υπάρχουν ορισμένα θετικά μέτρα. Και είναι θετικό. Και θα πω ότι χάρη στις τοποθετήσεις ανθρώπων σαν κι εμάς ξύπνησε η Ευρωπαϊκή Ένωση. Χάρη στις τοποθετήσεις όλων εκείνων των λαών, των πολιτών, οι οποίοι βλέπουν το πρόβλημα και δεν κρύβονται πίσω από αυτό και λένε ότι πρέπει να αντιμετωπιστεί, ξύπνησε η Ευρωπαϊκή Ένωση.
	Για την ίδια την Ευρωπαϊκή Ένωση έρχεστε εσείς και λέτε ότι και με ορισμένες πολιτικές των χωρών δεν συμφωνείτε. Δικαίωμά σας να μη συμφωνείτε, αλλά και δικαίωμά μας να λέμε ότι υπάρχουν και πολιτικές πιο αποτελεσματικές από τη δική σας.
	Λέω το εξής: Ακούω τις τοποθετήσεις σας. «Η χώρα μας ακολουθεί μία σύγχρονη μεταναστευτική πολιτική, η οποία ανταποκρίνεται στις υποχρεώσεις που έχει αναλάβει η Ελλάδα στο πλαίσιο της Ευρωπαϊκής Ένωσης». Συγκεκριμένη και σαφής ερώτηση: H πολιτική των διαδοχικών νομιμοποιήσεων είναι πολιτική της Ευρωπαϊκής Ένωσης; Την εγκρίνει; Αυτή είναι η πολιτική σας.
	Διαβάζω: έκθεση του 2004. «Η αποτελεσματικότητα των εκ των υστέρων νομιμοποιήσεων μεταναστών έχει αμφισβητηθεί, καθώς προσφέρουν μία μορφή ενθάρρυνσης της παράνομης μετανάστευσης». Περίπου το προφανές. Επομένως γιατί καθόμαστε σ’ αυτήν την Αίθουσα και συζητάμε γι’ αυτά που είναι τόσο σαφή και τόσο ξεκάθαρα; Άλλο αν δεν έχετε την πολιτική βούληση. Ακούω αυτές τις συζητήσεις με τα συρματοπλέγματα και με τα φρούρια και όλη αυτή τη δήθεν φοβία την οποία προσπαθείτε να σχηματοποιήσετε. 
	Έχω μία απλή ερώτηση να σας κάνω: Έχετε παραιτηθεί των εθνικών συνόρων; Δεν υπάρχουν εθνικά σύνορα; Θέλω αυτό να το καταλάβω διότι αν έρχεστε σήμερα και λέτε ότι τα εθνικά σύνορα τελικώς δεν μπορούν να φυλαχθούν, δεν έχει κανένα νόημα. Σε τελευταία ανάλυση μπορεί να μπαίνει όποιος θέλει. Εμείς δεν μπορούμε να σταματήσουμε αυτό το φαινόμενο. Εμείς δεν μπορούμε να κάνουμε κάτι, δεν μπορούμε να βάλουμε συρματοπλέγματα, δεν μπορούμε να υψώσουμε φρούρια, δεν μπορούμε να το περιορίσουμε. Στην πραγματικότητα τι μας λέτε; Ότι τα εθνικά σύνορα στο επίπεδο της διακίνησης των προσώπων δεν έχουν καμμία σημασία. Τι σημασία έχουν; Πείτε το λοιπόν αυτό με διαύγεια και ξεκάθαρα στον ελληνικό λαό, ότι δηλαδή δεν έχει σύνορα, για να ξέρουμε αν του αρέσει, για να ξέρουμε αν αυτή η παραδοχή είναι μία παραδοχή με την οποία συμφωνεί ο ελληνικός λαός, μια παραδοχή την οποία θέλει να εγκρίνει και να αποδεχτεί.
	Λέτε ακόμα: «Μα, ξέρετε, έχουμε θαλάσσια σύνορα και γι’ αυτόν το λόγο δεν μπορούμε στην πραγματικότητα να τα περιφρουρήσουμε και να τα φυλάξουμε». Ψευδοεπιχείρημα. Από πού έρχονται οι περισσότεροι εκ των παρανόμων; Από τη θάλασσα; Διαβάζω τώρα τα ποσοστά συλλήψεων. Συλλήψεις παρανόμων εισελθόντων διά θαλάσσης το 2004 τρεις χιλιάδες σαράντα επτά, το 2005 τρεις χιλιάδες τριακόσιες εβδομήντα μία –συν 11%-, το 2006 τρεις χιλιάδες τετρακόσιες πενήντα έξι –συν 2,5%-, το 2007 εννέα χιλιάδες διακόσιες σαράντα –συν 167%. Αυτά τα χρόνια συνελήφθησαν δεκαεννέα χιλιάδες εκατόν δέκα τέσσερις οι οποίοι εισέρχονταν διά θαλάσσης. Σύνολο συλλήψεων για παράνομη είσοδο και παραμονή σαράντα τέσσερις χιλιάδες εννιακόσιες ογδόντα επτά το 2004, εξήντα έξι χιλιάδες τριακόσιες πενήντα μία το 2005, ενενήντα πέντε χιλιάδες διακόσιες τριάντα εννέα το 2006, εκατόν δώδεκα χιλιάδες τριακόσιες εξήντα τέσσερις το 2007, σύνολο αυτών των ετών τριακόσια δεκαοκτώ χιλιάδες εννιακόσιες σαράντα μία. Ούτε λοιπόν τα χερσαία μπορείτε να φυλάξετε, ούτε τα εκ θαλάσσης. Άρα, λοιπόν, ποια είναι εδώ η μεταναστευτική πολιτική για την οποία συζητάμε; Δεν είναι σίγουρα η φύλαξη των συνόρων. Ποια είναι; Η νομιμοποίηση. Αυτό κάνετε συνεχώς.
	Ερώτηση απλή και καθαρή: Αυτό σταματάει κάπου; Στο πόσο; Είναι στο ενάμισι εκατομμύριο. Στα δύο σταματάει; Στα δυόμισι, στα τρία, στα τριάμισι; Υπάρχει κάπου όριο ή το όριο πλέον είναι αυτό το οποίο εσείς ονομάσατε άγριο καπιταλισμό, δηλαδή όταν πια, αφού έχει θρυμματιστεί η αγορά εργασίας, αφού πλέον χτυπάνε τα μεροκάματα, φτάνει να μην υπάρχει δουλειά ούτε καν για τη «μαύρη» εργασία, αφού πλέον έχουν εξαθλιωθεί πλήρως και τα ελληνικά αλλά και τα αλλοδαπά στρώματα; Αυτή λοιπόν τη συνθήκη θα φτιάξουμε; 
      Πάμε τώρα στα υπόλοιπα για τα περί δαιμονοποιήσεως, για τα περί φοβιών.
      Αυτή δεν είναι μία πραγματικότητα; Δηλαδή, οι εικόνες, τις οποίες βλέπουμε, είναι μη πραγματικές; Μόνο εμείς τις βλέπουμε; Δεν τις βλέπετε εσείς; Αυτές τις εικόνες στις γειτονιές της Αθήνας δεν τις βλέπετε; Είναι φαντασίωσή μας; Εσείς δεν έχετε την ίδια παράσταση με εμάς; Η εικόνα των γειτονιών που είναι γεμάτες από αλλοδαπούς, οι οποίοι κάθονται και πουλάνε την πραμάτεια τους στο δρόμο, οι οποίοι είναι ενοχλητικοί απέναντι στους περαστικούς, που ουσιαστικά έχουν καταλήξει μη προσβάσιμες στο ελληνικό κοινό, είναι μία ψευδοεικόνα, την οποία δημιουργεί η δική μας ανασφάλεια ή είναι μία εικόνα πραγματική;
      Αν, λοιπόν, είναι μία εικόνα πραγματική, εκείνο που θα περίμενα, κύριοι Υπουργοί, είναι να έρθετε εδώ και αντί να μας εξαγγέλλετε τα μεγαλεπήβολα οράματα για την αντιμετώπιση της φτώχειας και τις ευρωπαϊκές πολιτικές, να έρθετε να μας πείτε συγκεκριμένα τι θα κάνετε γι’ αυτό. Να μας πείτε πώς θα μειώσετε τον αριθμό των παρανόμων μεταναστών. Να μας πείτε πώς θα ελέγξετε τα σύνορα. Να μας πείτε πώς θα ελέγξετε την εγκληματικότητα.
      Εγώ δέχομαι –και αυτό πρέπει να το αναγνωρίσουμε στον κύριο Υφυπουργό για λόγους, αν θέλετε, πολιτικής ακεραιότητας- ότι η προσπάθεια την οποία έχει κάνει ο κύριος Υφυπουργός στην Περιφέρεια Αττικής, σε συγκεκριμένες περιοχές, δουλεύοντας μαζί με τους Δήμους, δουλεύοντας μαζί με τις τοπικές κοινωνίες, ελέγχοντας και οργανώνοντας συγκεκριμένα πράγματα και με συγκεκριμένο τρόπο, τον τρόπο λειτουργίας των Αστυνομικών Τμημάτων, βλέπετε ότι εκεί έχει αποφέρει.
      Γιατί, όμως, μιλάμε εκεί; Μιλάμε για μικρές κοινωνίες, οι οποίες είναι σχετικά εύκολα ελέγξιμες, οπότε μία παρέμβαση αυτού του τύπου -στην οποία ξέρετε ότι συμμετείχαμε, κάναμε υποδείξεις και είπαμε αυτά τα οποία είχαμε να πούμε- βεβαίως και φέρνει αποτελέσματα. 
      Όταν, όμως, πρέπει αυτό να το κάνεις στα εκατομμύρια πληθυσμού, στις μεγαλουπόλεις, στις μεγάλες γειτονιές, βεβαίως τα πράγματα είναι πολύ πιο σύνθετα.
      Γι’ αυτό και λέω το εξής: Το πρόβλημα της εγκληματικότητας αυτής της μορφής δεν μπορείτε να το δείτε αποσπασμένο από τη διάρρηξη της κοινωνικής συνοχής, η οποία οφείλεται ακριβώς η παράνομη μετανάστευση.
      Άρα, λοιπόν, όλα τα υπόλοιπα είναι σαν να μη θέλουμε να μιλήσουμε για το πρόβλημα. Και φυσικά υπάρχουν ζητήματα. Γι’ αυτό μίλησα για ένα σύνολο αντιμετωπίσεων. 
      Είπαμε εμείς ότι θέλουμε καμία Αστυνομία, η οποία να παραβιάζει τον Κώδικα Ποινικής Δικονομίας, όπως έτσι, παραβιάζοντας ανοιχτές θύρες τώρα, τα έθεσε ο κ. Κουβέλης; Είπαμε εμείς ότι θέλουμε καμία Αστυνομία, η οποία να μη σέβεται τα δικαιώματα αυτών που συλλαμβάνει; Όχι. Είπαμε, όμως, ότι θέλουμε και μία Αστυνομία, η οποία να είναι αποτελεσματική. 
      Κι εκεί, αν ζητάτε την άποψή μου, η στάθμιση που γίνεται από τον Κώδικα Ποινικής Δικονομίας είναι πάρα πολύ εύκολη και πάρα πολύ απλή. Αρκεί να τηρείται.
      Εγώ, κύριε Πρόεδρε, θα πω και κάτι άλλο για την Ελληνική Αστυνομία. Θα πω ότι το μισό σφάλμα που κάνει η Ελληνική Αστυνομία υπερπροβάλλεται. 
      Κι εγώ θα ρωτήσω: Πόσες συλλήψεις κάνει καθημερινά η Ελληνική Αστυνομία; Πόσες είναι οι παραβιάσεις των δικαιωμάτων των κατηγορουμένων ή των συλληφθέντων; Αν, όμως, συμβεί η μισή υπερβολή, θα παίζεται πέντε μέρες στους τηλεοπτικούς σταθμούς. Το καθημερινό έγκλημα παίζεται; Τους καθημερινούς βιασμούς τους παίζουμε στα κανάλια; Τις καθημερινές ληστείες, τις ηλικιωμένες γυναίκες που τις χτυπάνε μέσα στο σπίτι, τις παίζουμε στα κανάλια; Αυτό όχι πια. Τα παιδιά που πεθαίνουν από τα ναρκωτικά –για να δούμε και αυτή τη διάσταση- τα παίζουμε στα κανάλια; Τα κυκλώματα διακινήσεως γυναικών; Τις γυναίκες που είναι κλειδωμένες, σκλαβωμένες και εκπορνεύονται δια της βίας, τις παίζουμε στα κανάλια; Αυτές, βέβαια, έχουμε συνηθίσει. Είναι σύνηθες φαινόμενο. 
      Κι εκεί η απάντηση –και το λέω συγκεκριμένα- είναι η εξής: Ναι, εγώ δεν θέλω, κύριε Υφυπουργέ, έναν φρουρό, ο οποίος δέχεται επίθεση και επειδή έχουμε την ερμηνεία του μέτρου της άμυνας του Ποινικού Κώδικα, δεν έχει δικαίωμα να αμυνθεί στην πραγματικότητα, αλλά είναι υποχρεωμένος, είτε του έχετε δώσει διαταγή είτε δεν του έχετε δώσει διαταγή, να τραπεί εις άτακτον φυγή, γιατί αν τυχόν χρησιμοποιήσει το όπλο του, θα βρεθεί κατηγορούμενος και δεν θα ξεμπλέξει ποτέ.
      Εγώ, λοιπόν, θέλω μία Αστυνομία, η οποία να γίνεται σεβαστή. Δεν θέλω μία Αστυνομία η οποία μονίμως να είναι κυνηγημένη και όπου αν τυχόν εφαρμόσει το νόμο και το δίκαιο απέναντι σε αυτούς τους οργανωμένους παραβάτες, απέναντι σε αυτό το οργανωμένο έγκλημα, εν συνεχεία διακινδυνεύει ο αστυνομικός να βρεθεί και κατηγορούμενος, να αποταχθεί από το Σώμα και να πληρώνει σε όλη του τη ζωή τεράστιες συνέπειες. Γιατί; Διότι έτσι είναι δομημένος ο νόμος. Δεν λέω ότι φταίτε εσείς. 
      Λέω, όμως, το εξής: Η Κυβέρνηση γιατί δεν προχωράει σε αυτό; Γιατί δεν κάνει κάτι γι’ αυτό; Γιατί δεν κάνει κάτι για να βελτιώσει αυτή τη συγκεκριμένη δυνατότητα, για να την έχει η Ελληνική Αστυνομία;
      Άρα, λοιπόν, τα πράγματα είναι πολύ απλά. Ή έχετε να μας πείτε, κύριοι Υπουργοί, κάτι συγκεκριμένο, το οποίο να φέρνει αποτελέσματα πρακτικά ή αν είναι να παρηγορηθούμε, γιατί κάποτε θα αντιμετωπιστεί η φτώχεια στον κόσμο, αυτό είναι βέβαιο ότι δεν ικανοποιεί τους πολίτες και ελπίζω να το συνειδητοποιείτε και εσείς.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κύριο συνάδελφο.
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Βορίδη, πραγματικά εκπλήσσομαι. Έχετε λύσεις για όλα τα προβλήματα και δεν το έχει καταλάβει ο ελληνικός λαός ακόμη!
      ΜΑΥΡΟΥΔΗΣ ΒΟΡΙΔΗΣ: Σιγά-σιγά, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Έτσι διατείνεστε. Κατέχετε την εξ Αποκαλύψεως αλήθεια, γνωρίζετε τα πάντα, έχετε τις λύσεις. Και το ωραιότερο απ’ όλα; Ξεκινάτε από την πραγματικότητα που εσείς διαμορφώνετε για να απαντήσετε επί ερωτημάτων, των οποίων τις απαντήσεις προηγουμένως εσείς έχετε φτιάξει.
      Υπάρχει στο κόμμα σας γενικότερα και σε εσάς προσωπικά, μια βασική αντίφαση. Επικαλείστε πρότυπα μεταναστευτικής πολιτικής άλλων χωρών, που έχουν αποτύχει. Σας το είπα και να μας ακούσει και ο ελληνικός λαός, όσοι μας ακούνε αυτή τη στιγμή ή βλέπουν τη Βουλή, γιατί δεν έχουμε άλλους συναδέλφους εδώ. Τα πρότυπα τα οποία εσείς θέλετε να φέρετε –επικαλείστε την Ιταλία, τη Γαλλία, την Ισπανία- ομολογημένα έχουν αποτύχει. Και οι χώρες αυτές έκαναν πίσω στη μεταναστευτική πολιτική που εσείς θελήσατε να υιοθετήσετε.
      Ο Νικολά Σαρκοζί άλλα είχε στο νου του προ των εκλογών, άλλα κάνει τώρα. Άλλο Σύμφωνο πρότεινε στην αρχή και αλλού καταλήγει τώρα. Μπράβο, γιατί καταλήγει όλη η Ευρώπη σ’ αυτό.
      Η Ιταλία αναγκάζεται –και το ξέρετε πάρα πολύ καλά- να πάρει μέτρα, διότι έχει πλήρως αποτύχει από τα σκουπίδια στη Νάπολη μέχρι τους μετανάστες. Εάν θέλετε να μου φέρετε την πολιτική Μπερλουσκόνι ως παράδειγμα προς μίμηση, δικό σας θέμα, όχι δικό μου. Τα προβλήματα που έχει η Ιταλία, τα ξέρετε.
      Η Ισπανία πήγε να κάνει μαζική νομιμοποίηση μεταναστών και τα πήρε όλα πίσω. 
      Εμείς σε ό,τι και αν κάναμε σε επίπεδο μεταναστευτικής πολιτικής, η Ευρωπαϊκή Ένωση ούτε κατά διάνοια δεν βρέθηκε μια φορά να  μας κατηγορήσει για κάτι. Και για το άσυλο, για το οποίο τόσες μεμονωμένες κατηγορίες υπήρξαν εναντίον της Ελλάδας, μας δικαίωσε πλήρως η Ευρωπαϊκή Ένωση, όταν δώσαμε τις εξηγήσεις.
      Εγώ δεν έχω καταλάβει, λοιπόν, γιατί μου επικαλείστε μέτρα άλλων χωρών, οι οποίες οδηγήθηκαν εκεί που οδηγήθηκαν, σε γκέτο, σε εξεγέρσεις και δεν έχουν λύσει το παραμικρό από τα προβλήματα που εδώ επικαλείστε. Ποιο πρότυπο, λοιπόν, είναι εκείνο το οποίο οραματίζεστε; Μου θυμίζετε λιγάκι στο σημείο αυτό το Κομμουνιστικό Κόμμα, του οποίου έχει αποτύχει το πρότυπο που κάποτε το στήριζε, αλλά σου λέει, «εκεί θα μείνω εγώ». Σ’ αυτό το σημείο έχετε ένα κοινό. Και εσείς έρχεστε και μου λέτε «επικαλούμαι πρότυπα που απέτυχαν, αλλά δεν ξέρω, άμα γίνω εγώ κάτι, αν θα πετύχω».
      Στη μεταναστευτική πολιτική συνταγές δεν υπάρχουν. Σας λέω ότι οι χώρες που επικαλείστε έχουν κάνει λάθη, απέτυχαν, έχουν τεράστια προβλήματα, πολύ μεγαλύτερα από εμάς. Γκέτο ολόκληρα δημιουργήθηκαν εκεί που εμείς δεν τα έχουμε. Μην τις επικαλείστε, λοιπόν. Τις πολιτικές τους μην τις επικαλείστε. Έχετε καμμία ιδέα διαφορετική; Γιατί αυτά που είπατε, είναι ιδέες των χωρών που απέτυχαν στη μεταναστευτική τους πολιτική.
      ΑΘΑΝΑΣΙΟΣ ΠΛΕΥΡΗΣ: Ποιες πέτυχαν; Πείτε μας. Σας ρωτώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σας άκουσα με θρησκευτική ευλάβεια. Δεν διέκοψα κανέναν. 
      Θα επαναλάβω για να μας ακούσουν. Αντιγράφετε συνταγές κρατών που απέτυχαν, κρατών που δημιούργησαν γκέτο και που είχαν εξεγέρσεις και θύματα, τα οποία δεν είχαμε ποτέ στην Ελλάδα. Εάν αυτό το φοβικό σύνδρομο είναι εκείνο το οποίο θεωρείτε ότι είναι σωστό, εγώ δεν το βάζω στο στόμα σας, αλλά αυτό είδα. Εάν θέλετε να πάρουμε μέτρα αντίστοιχα με εκείνα που πήρε ο Μπερλουσκόνι για τη μίξη μαφίας και μεταναστών, σας διαβεβαιώ ότι εμείς μαφία δεν έχουμε ούτε θα αποκτήσουμε, ευτυχώς. Επομένως μην καθίσετε εσείς στο σημείο αυτό να υιοθετήσετε κοπιάρετε τέτοιου είδους μοντέλα.
      Απορώ επίσης και με το άλλο για ένα κόμμα σαν το δικό σας, που ξέρω πολύ καλά πόσο ψηλά έχει και την εθνική υπερηφάνεια και γενικότερα την προστασία της Ελλάδας και τη στήριξή της στην προσπάθειά της να' χει και τη διεθνή συμπαράσταση στα εθνικά της δίκαια. Έχετε δει κανένα άλλο κείμενο μέχρι σήμερα, οπουδήποτε, που να λέει η χώρα, η Ελλάδα και οι είκοσι επτά χώρες καθορίζουν τα σύνορά τους κυριαρχικά και εκείνες τα προστατεύουν, και αυτά είναι σύνορα της Ευρώπης; Και ο FRONTEX, συμπληρωματικά, στην κοινή προσπάθεια υποχρεούται, μετεξελισσόμενος σε EUROPOL και αυτός να παίζει αυτόν το ρόλο. 
      Αυτό το βήμα θεωρείτε ότι είναι απλό στην προοπτική του χρόνου; Τι νομίζετε; Ότι λύσαμε σε μια στιγμή όλα τα προβλήματα, ότι έχουμε το μαγικό ραβδί να επιβάλουμε τη θέλησή μας; 
      Την Ευρώπη την ξέρετε. Αρκετοί από εσάς την έχουν ζήσει, υποθέτω και εσείς, αν και δεν έχετε κάνει πολύ στο εξωτερικό στον τομέα αυτό. Εάν ρωτήσετε τους Ευρωβουλευτές, θα σας πουν ένα πράγμα. Είναι από τα μεγαλύτερα βήματα που έγιναν. Και πρέπει να ξέρετε ότι με τη δική μας επιμονή έγινε. Όχι γιατί δεν είμαστε ικανοί να θωρακίσουμε τα σύνορά μας, αλλά εάν υπάρχει μία Ευρώπη που πάει στην ολοκλήρωσή της, πρέπει να στηρίξει και τα σύνορα των κρατών-μελών της. 
      Αυτό είναι υπέρ των συμφερόντων της Ελλάδας και καταλαβαίνετε τι εννοώ. Γιατί, όταν εγώ καθορίζω τα σύνορά μου, εγώ καθορίζω, παραδείγματος χάριν, την αιγιαλίτιδα ζώνη και οτιδήποτε άλλο και αυτό που εγώ καθορίζω υποχρεούται να το υπερασπιστεί και η Ευρώπη, αντιλαμβάνεστε ότι κάτι σημαίνει για πρώτη φορά στα δεδομένα. Εάν εσείς το θεωρείτε μικρό, είναι δικό σας θέμα. Εάν νομίζετε ότι μπορούμε να ζήσουμε στον κόσμο, θεωρώντας ότι μόνοι μας μπορούμε να καταφέρουμε οτιδήποτε, δεν μπορώ να σας πω τίποτα  άλλο. Εν πάση περιπτώσει, και ικανοί είμαστε να υπερασπιστούμε τα σύνορά μας, αλλά είναι και αυτό ένα μεγάλο βήμα. 
      Άκουσα αυτό που μου είπατε για τη νομιμοποίηση. Η Ισπανία πραγματικά είναι υπόλογη ακόμα για τον τρόπο που έκανε τη νομιμοποίηση των μεταναστών. Εγώ, επί των ημερών μου ως Υπουργός Εσωτερικών, έκανα δύο προσπάθειες και το ξέρετε. Και οι δύο έγιναν σε συνεννόηση με την Ευρωπαϊκή Ένωση, όταν ήταν επίτροπος ο Φράνκο Φρατίνι. Γι’ αυτό και δεν μας είπε κανείς τίποτα. 
      Από εδώ και κάτω,	όπως λέει και το Σύμφωνο που θα υπογραφεί την Πέμπτη στη Σύνοδο Κορυφής, δεν επιτρέπεται στις χώρες πλέον να κάνουν μαζικές νομιμοποιήσεις. Είναι σε συγκεκριμένες περιπτώσεις. Οι δύο, όμως, που έκανε η Ελλάδα έγιναν σε συνεννόηση και με την επίνευση της Ευρωπαϊκής Ένωσης, ακριβώς για να μην έχουμε φαινόμενα που έχουν άλλα κράτη. 
      Πηγαίνετε στην Ισπανία, για να δείτε τι γίνεται ακόμα και στον κεντρικό δρόμο της Μαδρίτης. Έχετε πάει; Έχετε δει τι γίνεται σε διάφορες μεγαλουπόλεις της Ιταλίας; Γιατί δίνετε μια εικόνα σε όσους είναι έξω από αυτήν την Αίθουσα ότι όλη η Ευρώπη και χώρες, οι οποίες είναι μεγαλύτερες γεωγραφικά από εμάς, ζουν έναν «παράδεισο» με τους μετανάστες και ότι εμείς έχουμε όλα τα προβλήματα. Δεν είπατε, όμως, ότι όχι απλώς έχουν προβλήματα, αλλά κατέβασαν το στρατό  κάτω, πράγμα που δεν χρειάστηκε και δεν θα χρειαστεί να κάνουμε εμείς. Ακριβώς γιατί είμαστε μία χώρα και μια Κυβέρνηση, τουλάχιστον τα τελευταία χρόνια που κυβερνάμε τον τόπο, που με την επίνευση του ελληνικού λαού και σύμφωνα με την ψυχή του ελληνικού λαού και τη δημοκρατική παράδοση που έχουμε αντιμετωπίζουμε το μετανάστη όπως του ταιριάζει. 
      Προβλήματα υπάρχουν. Θα τα λύσουμε, θα προσπαθήσουμε. Μας βοηθάτε με την κριτική, ακόμα και την ανακριβή που κάνετε πολλές φορές. Οι υπερβολές δεν κάνουν κακό σε ορισμένα πράγματα. Ξέρετε πού κάνουν κακό οι υπερβολές  μερικές φορές; Στο γεγονός ότι σας δίνουν την αίσθηση ότι εσείς τα ξέρετε όλα και κανείς άλλος δεν ξέρει τίποτα. Στην Αντιπολίτευση, επειδή έχω κάνει πολλά χρόνια σε αυτήν την Αίθουσα και ως Κοινοβουλευτικός Εκπρόσωπος –βέβαια, δεν προσπαθώ να δώσω σε κανέναν μαθήματα- είχα πάντα την αίσθηση ότι  κάθε τι που έλεγα, το έλεγα, τουλάχιστον, με την ευθύνη ότι μία ημέρα ίσως κληθώ να το εφαρμόσω. Να, που ήρθε η ώρα! Και γι’ αυτό δεν μπορεί να με κατηγορήσει  κανείς ότι από εκεί που ήμουν έλεγα διαφορετικά πράγματα για τη μετανάστευση απ’ αυτά που κάνω τώρα. 
      Ευχαριστώ πολύ.
    ΠΡΟΕΔΡΕΥΩΝ (Βαϊτσης Αποστολάτος): Κηρύσσεται περαιωμένη η συζήτηση επί της υπ’ αριθμόν 8/4/3-10-2008 επίκαιρης επερώτησης των Βουλευτών του ΛΑ.Ο.Σ. προς τον Υπουργό Εσωτερικών, σχετικά με την εγκληματικότητα. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 22.30’ λύεται η συνεδρίαση για αύριο ημέρα Τρίτη 14 Οκτωβρίου 2008 και ώρα 18.00’, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
    Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 13-10-08 	ΣΕΛ.-2-

Τελευταία Αποθήκευση:	16/10/2008 3:52:00 μμ	Από:	Σκότη Δέσποινα
Εκτυπώθηκε:	16/10/2008 12:09:00 μμ

