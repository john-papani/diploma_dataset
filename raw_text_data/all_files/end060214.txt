ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ ΙΒ’
ΣΥΝΕΔΡΙΑΣΗ ΠΔ’

Τρίτη 14 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων σχετικά με την έκδοση υπουργικής απόφασης για τη διάθεση του ποιοτικού παρακρατήματος 4% των επιδοτήσεων ελαιολάδου, σελ.
β) Προς τον Υπουργό Οικονομίας και Οικονομικών σχετικά με τη συνέχιση του μέτρου επιδότησης της απασχόλησης μέσω του Οργανισμού Απασχόλησης Εργατικού Δυναμικού (ΟΑΕΔ) για τις παραμεθόριες περιοχές, σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τα έργα επέκτασης της Αττικής Οδού, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου:
Οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Εμπορικής Ναυτιλίας, Εθνικής ‘Αμυνας και Ανάπτυξης κατέθεσαν σχέδιο νόμου: «Κύρωση της Συμφωνίας για την προώθηση εγκατάστασης και χρήσης των συστήματων δορυφορικής πλοήγησης GALILEO και GPS και των συναφών εφαρμογών», σελ.
2. Συζήτηση και ψήφιση επί του συνόλου του σχεδίου νόμου του Υπουργείου Ανάπτυξης: «’Εγκριση της σύστασης ιδρύματος με την επωνυμία ΙΔΡΥΜΑ ΟΡΜΥΛΙΑ και κύρωση του Οργανισμού και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΝΔΡΙΑΝΟΠΟΥΛΟΣ Α., σελ.
ΓΙΑΚΟΥΜΑΤΟΣ Γ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΞΑΝΘΟΠΟΥΛΟΣ Θ., σελ.
ΣΓΟΥΡΙΔΗΣ Π., σελ.

Β. Επί του σχεδίου νόμου του Υπουργείου Ανάπτυξης:
ΣΙΟΥΦΑΣ Δ., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΠΔ΄
     Τρίτη 14 Φεβρουαρίου 2006
     
     Αθήνα, σήμερα στις 14 Φεβρουαρίου 2006, ημέρα Τρίτη και ώρα 18.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο Πανελλήνιος Σύνδεσμος Ιδιοκτητών Φροντιστηρίων Ξένων Γλωσσών ζητεί τη διατήρηση και αναβάθμιση του θεσμού της επάρκειας προσόντων διδασκαλίας των κατόχων πιστοποιητικών γλωσσομάθειας.
     2) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία η Πανελλήνια Ένωση Καθηγητών Γερμανικής Γλώσσας ζητεί την κατάργηση του δικαιώματος διδασκαλίας της Αγγλικής, Γαλλικής και Γερμανικής Γλώσσας σε κατόχους πιστοποιητικών γλωσσομάθειας.
     3) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά, με την οποία ο Δήμαρχος Αγίου Ιωάννη Ρέντη Αττικής ζητεί την ολοκλήρωση της κατασκευής τμημάτων των λεωφόρων Μακρυγιάννη και Αγίας Άννας Ρέντη.
     4) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο Δήμος Θουρίας Μεσσηνίας ζητεί οικονομική ενίσχυση για την αποκατάσταση ζημιών, που προκλήθηκαν από ακραία καιρικά φαινόμενα στην περιοχή του.
     5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Συντονιστική Επιτροπή Κατοίκων του Δημοτικού Διαμερίσματος Πύργου Δυρού του Δήμου Οιτύλου  ζητεί την επανακήρυξη σε «Δήμο Δυρού» της Κοινότητας Πύργου Δυρού, καθώς και τις Κοινότητες της δυτικής Μάνης που είχαν ενταχθεί μέχρι το έτος 1995 στο νεοσύστατο τότε Δήμο Δυρού.
     6) Ο Βουλευτής Β΄ Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά, με την οποία οι εργαζόμενοι στη Δημόσια Επιχείρηση Πολεοδομίας και Στέγασης ζητούν την ανάπτυξη της εταιρείας σύμφωνα με τη νομοθεσία καθώς και τη λύση των οικονομικών προβλημάτων των εργαζομένων της.
     7) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Σύνδεσμος Συνταξιούχων Τ.Ε.Β.Ε. Κέρκυρας ζητεί τη στελέχωση των κενών οργανικών θέσεων στη μονάδα υγείας του Ι.Κ.Α. Κέρκυρας.
     8) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία οι Πανελλήνιες Ενώσεις Ναυτών, Ραδιοτηλεγραφητών και Ραδιοηλεκτρονικών και Πρακτικών Πλοιάρχων Κυβερνητών Εμπορικού Ναυτικού διαμαρτύρονται για τη συρρίκνωση των θέσεων εργασίας των Ελλήνων ναυτεργατών στην ποντοπόρο ναυτιλία.
     9) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» διαφωνεί με τον τρόπο με τον οποίο διεξήχθησαν οι πρόσφατες μετακινήσεις προσωπικού και ζητεί να ληφθεί μέριμνα, ώστε να διαφυλαχθούν τα υπαλληλικά δικαιώματα των μελών του.
     10) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία το Δημοτικό Συμβούλιο Ελευσίνας Αττικής συμπαραστέκεται στους απολυμένους από το εργοστάσιο «ΓΙΟΥΛΑ Α.Ε.».
     11) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» ζητεί να καταβάλλεται στους εργαζόμενους του Κέντρου, το κίνητρο απόδοσης (επίδομα πετρελαιοειδών ν. 3054/2002).
     12) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά, με την οποία το Εργατοϋπαλληλικό Κέντρο Νομού Καβάλας ζητεί να δίδεται η επιδότηση κόστους εργασίας 8-12% στους επιχειρηματίες της ανατολικής Μακεδονίας.
     13) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο κ. Δημήτριος Κατσαντώνης ζητεί να του χορηγηθεί παράταση για να ολοκληρώσει τις διαδικασίες δανειοδότησης ακινήτου του, ως σεισμόπληκτο.
     14) Ο Βουλευτής Καρδίτσας κ .ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά, με την οποία ο Δήμος Μενελαΐδος Καρδίτσας ζητεί έκτακτη οικονομική ενίσχυση για την αποκατάσταση ζημιών που προκάλεσε η πρόσφατη κακοκαιρία στην περιοχή του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5731/19.12.05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Φ.90022/563/14/13.1.06 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      Απαντώντας στην αριθμ. 5731/19-12-05 ερώτηση, που κατατέθηκε στη Βουλή των Ελλήνων από τη Βουλευτή κα. Ε. Xριστoφιλoπoύλoυ, σχετικά με το Κ.Η.Υ.Κ.Υ., σας γνωρίζουμε τα εξής:
      1. Με την αριθμ. ΟΙΚ.24808/881/Φ80350/21-01-2005 (Β'135) υπουργική απόφαση έχει συσταθεί στο Υπουργείο μας επιτροπή, έργο της οποίας είναι η μελέτη δημιουργίας Εθνικού Φορέα Υποστήριξης Πληροφοριακών Συστημάτων και Ηλεκτρονικής Διακυβέρνησης στον ευρύτερο χώρο της Κοινωνικής Ασφάλισης. Οι εργασίες της επιτροπής σύντομα ολοκληρώνονται και το πόρισμά της θα τεθεί υπόψη των κοινωνικών εταίρων και των υπηρεσιών του Υπουργείου, προς περαιτέρω συζήτηση και επεξεργασία.
      Η προβλεπόμενη από το άρθρο 30, παρ.5 του ν. 3232/04 υπουργική απόφαση δεν έχει εκδοθεί, λόγω προβλημάτων που προέκυψαν κατά την εφαρμογή των διατάξεων του άρθρου 30 του ιδίου νόμου στο σύνολό του.
      Μέχρι σήμερα το Κ.Η.Υ.Κ.Υ. λειτουργεί ακόμη με τις οργανωτικές αρχές του ιδρυτικού του νόμου.
      2. Όσον αφορά το θέμα της σύμβασης του Κ.Η.Υ.Κ.Υ. με το ΙΚΑ-ΕΤΑΜ για τις πληρωμές προς τα φαρμακεία, σας γνωρίζουμε τα εξής:
      1. Το ΙΚΑ-ΕΤΑΜ το έτος 1999 μετά από διαγωνισμό, ανέθεσε στην Εταιρεία INTRASOFT Α.Ε. τη μελέτη, την ανάπτυξη και την εγκατάσταση ενός Ολοκληρωμένου Πληροφοριακού Συστήματος (ΟΠΣ). Ένα μικρό μέρος της σύμβασης αφορούσε την υλοποίηση-εγκατάσταση και καλή λειτουργία της εφαρμογής της πληρωμής προκαταβολών Φαρμακείων.
      2. Το Ίδρυμα για τη λειτουργία της παραπάνω εφαρμογής δεν διέθετε προσωπικό εισαγωγής στοιχείων και ζήτησε από το Κ.Η.Υ.Κ.Υ. τη διάθεση προσωπικού της ειδικότητας αυτής (30 χειρίστριες για απασχόληση μέχρι 15 ημέρες το μήνα) καθώς και το κόστος ανά ανθρωποημέρα. Για το σκοπό αυτό το ΚΗΥΚΥ διέθεσε περίπου 50 χειρίστριες (για λόγους αναπλήρωσης) προκειμένου να γίνει εκπαίδευση και εξοικείωση των χειριστριών στα νέα συστήματα και στην εφαρμογή, για το διάστημα από 05 έως 20/12/2005.
      3. Το ΙΚΑ-ΕΤΑΜ ανέθεσε την εργασία αυτή στο ΚΥΗΚΥ με βάση τον ιδρυτικό νόμο. Το ακριβές κόστος θα οριστικοποιηθεί μετά από τρίμηνη δοκιμαστική λειτουργία. Η έναρξη των εργασιών θα γίνει το πρώτο δεκαήμερο του 2006 για την πληρωμή των προκαταβολών των φαρμακείων, μηνός Δεκεμβρίου 2005.
      Οι υποχρεώσεις της αναδόχου ιδιωτικής εταιρείας είναι:
      η καλή λειτουργία και συντήρηση της εφαρμογής του προγράμματος και η εκπαίδευση του προσωπικού.
      Τέλος επισημαίνουμε ότι το ΙΚΑ-ΕΤΑΜ καταβάλει στο ΚΗΥΚΥ για διάφορες εργασίες που εκτελεί για λογαριασμό του (πληρωμές συντάξεων, μισθοδοσία προσωπικού, ένσημα κλπ.) περίπου 7.000.000 € ετησίως.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      2. Στην με αριθμό 6076/22.12.05 ερώτηση των Βουλευτών κυρίων Δημητρίου Βαρβαρίγου, Κων/νου Καΐσερλη, Βασιλείου Κεγκέρογλου, Άγγελου Μανωλάκη και Μάρκου Μπόλαρη δόθηκε με το υπ’ αριθμ. Δ13/Β/Φ5.25/282/13.1.06 έγγραφο από τον Υφυπουργό Ανάπτυξης η ακόλουθη απάντηση:
      Απαντώντας στην παραπάνω σχετική Ερώτηση που κατέθεσαν στη Βουλή των Ελλήνων οι Βουλευτές κ.κ. Δ. Βαρβαρίγος, Κ. Καΐσερλης, Β. Κεγκέρογλου, Α. . Μανωλάκης και Μ. Μπόλαρης σας διαβιβάζουμε το υπ' αριθ. 52/5-1-06 έγγραφο της Δημοσίας Επιχείρησης' Ηλεκτρισμού (ΔΕΗ Α.Ε.) με το οποίο δίδεται απάντηση στα θιγόμενα στην ανωτέρω Ερώτηση θέματα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 5890/20.12.05 ερώτηση των Βουλευτών, κυρίας Ροδούλας Ζήση και κυρίου Χρήστου Πρωτόπαπα δόθηκε με το υπ’ αριθμ. Β13-648/13.1.06 έγγραφο από τον Υφυπουργό Ανάπτυξης η ακόλουθη απάντηση:
      Απαντώντας στην με αριθμ. 5890/20-12-05, ΕΡΩΤΗΣΗ που κατέθεσαν στη Βουλή των Ελλήνων οι Βουλευτές κ. κ. Ρ. Ζήση, Χρ. Πρωτόπαπας με θέμα «Ωράριο λειτουργίας εμπορικών καταστημάτων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης σας γνωστοποιούμε τα ακόλουθα:
      1. Η πρόταση προς διαβούλευση με τους φορείς του Υπουργού Ανάπτυξης κ. Δημήτρη Σιούφα αφορά τη λειτουργία των εμπορικών καταστημάτων μέχρι επτά συγκεκριμένες Κυριακές το χρόνο μετά τις 10.00. Επιδιώκουμε σε χρονικά διαστήματα που η ζήτηση λόγω συνθηκών είναι μεγάλη (π.χ, εορτές, εκπτώσεις) τα καταστήματα να είναι ανοικτά ώστε οι επιχειρήσεις και ειδικότερα οι μικρομεσαίες να επωφελούνται από την τάση των καταναλωτών για περισσότερες αγορές σε αυτές τις περιόδους και οι καταναλωτές (οικογενειακά ή μεμονωμένα) να μπορούν να ψωνίζουν με μεγαλύτερη άνεση χρόνου.
      2. Ανεξάρτητα από τις εκτιμήσεις των συνδικαλιστικών φορέων της αγοράς η πραγματικότητα είναι ότι όσες επιχειρήσεις κάνουν χρήση του νέου ωραρίου και νέες θέσεις εργασίας δημιουργούν και αύξηση του τζίρου έχουν. Σε γενικές γραμμές πάντως τα όσα καταστροφικά σενάρια είχαν προβλεφθεί τόσο από το ΠΑΣΟΚ όσο και από ορισμένους συνδικαλιστικούς φορείς δεν επιβεβαιώνονται από τις εξελίξεις στο χώρο του λιανικού εμπορίου. Ο νέος νόμος μας είπε το ΠΑΣΟΚ θα φέρει ύφεση στην αγορά και θα μειώσει την απασχόληση στο λιανικό εμπόριο. Τι απόδειξε η ίδια η ζωή; Στο τρίτο τρίμηνο του 2005 σύμφωνα με την Εθνική Στατιστική Υπηρεσία, ο Γενικός Δείκτης Απασχολούμενων στο λιανικό εμπόριο, αυξήθηκε κατά 2,4%, σε σύγκριση με τον αντίστοιχο περυσινό διάστημα. Στο τρίτο τρίμηνο του 2005, σύμφωνα με την Εθνική Στατιστική Υπηρεσία, ο όγκος των λιανικών πωλήσεων συνέχισε την ισχυρά αυξητική πορεία του, αυξήθηκε με 3,4% έναντι 0,8 στην Ευρωζώνη. Έγινε το εντελώς αντίθετο από ότι προέβλεψαν.
      3. Η κυβέρνηση επιδιώκει να προωθήσει μεταρρυθμίσεις με τη μέγιστη δυνατή συναίνεση. Κατέθεσε την πρόταση της, θα ξεκινήσει ο διάλογος και δεν επιθυμεί να προδιαγράψει τα αποτελέσματα των διαβουλεύσεων ούτε θετικά ούτε αρνητικά. Άλλωστε και το ΠΑΣΟΚ με επίσημη ανακοίνωση του άφησε ανοικτό το θέμα λειτουργίας των μικρών και μεσαίων επιχειρήσεων περισσότερες ώρες κάτι που μέχρι πρότινος δεν το συζητούσε καν.
      4. Η κυβέρνηση διαθέτει και υλοποιεί ολοκληρωμένο σχέδιο στήριξης των μικρών και μεσαίων επιχειρήσεων και είναι σημαντικό ότι ενόψει και του Δ' ΚΠΣ τα ποσά που πρόκειται να διατεθούν σε όφελος των ΜΜΕ θα είναι τα περισσότερα που δόθηκαν ποτέ.
      5. Τελικά το ΠΑΣΟΚ έχει αντιληφθεί ότι σε όλη τη Ευρώπη τα ωράρια λειτουργίας είναι μεγαλύτερα από τα δικά μας ανεξάρτητα αν η οικονομία βρίσκεται σε φάση ανάπτυξης ή ύφεσης; Η βελτίωση της αγοραστικής δύναμης του Πολίτη είναι σημαντική για μια σειρά λόγους και για αυτό το ΠΑΣΟΚ θα πρέπει να μας εξηγήσει γιατί στην πράξη, δεν κατάφερε από το 1981 ως το 2003, να την βελτιώσει.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     4. Στην με αριθμό 6043/21.12.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./416/9.1.06 έγγραφο από τον Υφυπουργό Πολιτισμού η ακόλουθη απάντηση:
      Σε απάντηση της με αριθμ. πρωτοκόλλου 6043/21-12-05 Ερώτηση του Βουλευτή κ. Β. Κεγκέρογλου, που αφορούν στον Κατάλογο Μνημείων Παγκόσμιας Κληρονομιάς, σας πληροφορούμε τα εξής:
      Η ίδια η ΟΥΝΕΣΚΟ θέτει περιορισμούς σε ότι αφορά τον αριθμό των εγγραφών μνημείων παγκόσμιας κληρονομιάς και συγκεκριμένα επιτρέπει ένα πολιτιστικό και ένα φυσικό μνημείο ανά έτος. Καθίσταται, λοιπόν, σαφές εξαρχής ότι ο απώτερος στόχος είναι οι ποιοτικές εγγραφές και όχι μία σωρεία εγγραφών που θα οδηγούσαν πιθανώς στον υποβιβασμό της αξίας του Καταλόγου Μνημείων Παγκόσμιας Κληρονομιάς στο σύνολό του. Η Ελλάδα, ως εκ τούτου, ενεργεί σύμφωνα με το πνεύμα τόσο της Επιτροπής Παγκόσμιας Κληρονομιάς, όσο και με το πνεύμα της ΟΥΝΕΣΚΟ γενικότερα.
      Συμπληρωματικά, αναφέρουμε ότι εκτιμώντας τη μοναδικότητα και ιστορικότητα της Κνωσού, καθώς επίσης και το γεγονός ότι αποτελεί αντιπροσωπευτικό δείγμα του Μινωικού πολιτισμού, ο προαναφερθείς αρχαιολογικός χώρος περιλαμβάνεται ήδη στον αναθεωρημένο, το 2003, Ενδεικτικό Κατάλογο Μνημείων Παγκόσμιας Κληρονομιάς της χώρας μας, όπως εξάλλου είχε συμβεί και στον προηγούμενο Ενδεικτικό Κατάλογο. Η δε Ολομέλεια της Επιτροπής Παγκόσμιας Κληρονομιάς της ΟΥΝΕΣΚΟ υιοθέτησε την υποψηφιότητα της Κνωσού ήδη από το 2003. Ο εν λόγω Κατάλογος κατετέθη αναθεωρημένος το 2003 μετά από σύνθετη διαδικασία, η οποία απαίτησε την άμεση συνεργασία του Υπουργείου Πολιτισμού με τα Υπουργεία Εξωτερικών, Υ.ΠΕ.ΧΩ.ΔΕ. καθώς και Αγροτικής Ανάπτυξης και Τροφίμων (πρώην Γεωργίας).
      Για τη σύνταξη φακέλων υποψηφιότητας απαιτείται εκτός της τεκμηρίωσης και των ζωνών προστασίας, σχέδιο διαχείρισης του υποψήφιου μνημείου, με βάση τις νέες επιχειρησιακές . οδηγίες 2005 της ΟΥΝΕΣΚΟ.
      Από την στιγμή κατάθεσης του φακέλου υποψηφιότητας υπάρχει χρονικός- ορίζοντας διετίας για την εξέταση του φακέλου από τα αρμόδια συμβουλευτικά όργανα της Επιτροπής Παγκόσμιας Κληρονομιάς και ακολουθεί η απόφαση της Επιτροπής Παγκόσμιας Κληρονομιάς της χώρας μας.
      Στην παρούσα φάση γίνονται ενέργειες αξιολόγησης των υποψηφιοτήτων που περιλαμβάνονται στον Ενδεικτικό Κατάλογο Μνημείων Παγκόσμιας Κληρονομιάς, σύμφωνα με τις νέες επιχειρησιακές οδηγίες της ΟΥΝΕΣΚΟ, που τέθηκαν πέρσι σε ισχύ, σχετικά με την εφαρμογή της Σύμβασης για την Παγκόσμια Πολιτιστική Κληρονομιά και οι οποίες διαβιβάστηκαν στις αρμόδιες Εφορείες Αρχαιοτήτων.
      Στο πλαίσιο αυτό θα εξεταστεί η δυνατότητα υποψηφιότητας αλληλουχίας, υπό τον τίτλο «Μινωικά ανακτορικά κέντρα» ή άλλο παρεμφερές, ώστε να δοθεί η δυνατότητα συμπερίληψης, παράλληλα με την Κνωσό, και άλλων ανακτορικών κέντρων της Κρήτης στην ίδια εγγραφή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 5779/20.12.05 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. 12067/ΕΥΣ/48408/16.1.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ότι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Η Δημόσια Δαπάνη του ΠΕΠ Ανατολικής Μακεδονίας και Θράκης ανέρχεται σε 1.014.660.278 εκατομμύρια Ευρώ. Μέχρι σήμερα έχουν ενεργοποιηθεί και τα 36 Μέτρα του Προγράμματος. Με βάση στοιχεία ΟΠΣ 31.12.2005 το ΠΕΠ παρουσιάζει ποσοστό προϋπολογισμού ενταγμένων έργων 92% επί της Δημόσιας Δαπάνης του προγράμματος, ποσοστό νομικών δεσμεύσεων 63% επί της Δ.Δ. του ΠΕΠ και ποσοστό πραγματοποιηθεισών δαπανών, 41% επί της Δ.Δ του ΠΕΠ.
      Τα ανωτέρω ποσοστά είναι πολύ κοντά στο μέσο όρο του περιφερειακού σκέλους του ΚΠΣ ενώ το ΠΕΠ ΑΜΘ βρίσκεται στις πρώτες θέσεις από πλευράς απορρόφησης μεταξύ των περιφερειακών. προγραμμάτων. Σε σχέση με τα αντίστοιχα ποσοστά στις 31.12.2004 το πρόγραμμα παρουσιάζει σημαντική πρόοδο (π.χ. αύξηση πραγματοποιηθεισών δαπανών κατά 16 μονάδες σε σχέση με τις δαπάνες του Δεκεμβρίου 2004).
      Συνολικά και όσον αφορά τα μέτρα που έχουν ληφθεί για την ενίσχυση της απορρόφησης των προγραμμάτων και την αντιμετώπιση του κανόνα ν+2, σας γνωστοποιούμε τα ακόλουθα:
      Το Υπουργείο Οικονομίας και Οικονομικών μέσω των υπηρεσιών του και σε συνεργασία με τις Ειδικές Υπηρεσίες Διαχείρισης των προγραμμάτων, παρακολουθεί συστηματικά την εξέλιξη των Επιχειρησιακών Προγραμμάτων προκειμένου να υπάρξει βέλτιστη ανταπόκριση στους αυστηρούς και ανελαστικούς κανόνες δημοσιονομικής εκτέλεσης που προβλέπονται από τον Kανoνrσμό.
      Στο πλαίσιο αυτό καθ' όλη τη διάρκεια του έτους 2005 έχουν προωθηθεί συντονισμένες δράσεις υποστήριξης των φορέων υλοποίησης, μέτρα επιτάχυνσης που εφαρμόζονται από τις Διαχειριστικές Αρχές καθώς επίσης και δράσεις ενδυνάμωσης των ρυθμών και της αποτελεσματικότητας των Προγραμμάτων.
      Αναλυτικότερα, η υλοποίηση των Προγραμμάτων παρακολουθείται συστηματικά στη βάση αναλυτικών σχεδίων δράσης για τον κανόνα ν+2 του έτους 2005, των αντίστοιχων προγραμμάτων επιτάχυνσης (προγράμματα crash) και των προβλέψεων των επί μέρους Διαχειριστικών Αρχών ενώ οι δράσεις εξυγίανσης των Προγραμμάτων είναι συνεχείς.
      Ειδική μέριμνα έχει ληφθεί για τον καλύτερο συντονισμό και την επιτάχυνση των διαδικασιών χρηματορροών ώστε τα συγχρηματοδοτούμενα έργα, εξεταζόμενα σε συνάρτηση με τα προγράμματα επιτάχυνσης, να χρηματοδοτούνται έγκαιρα από το Πρόγραμμα Δημοσίων Επενδύσεων.
      Συμπληρωματικά με τις ανωτέρω ενέργειες οι δράσεις υποστήριξης των Τελικών Δικαιούχων των Επ. Προγραμμάτων, στο πλαίσιο της Τεχνικής Βοήθειας, συμβάλλουν στη συνεπή ανταπόκρισή τους στις ιδιαίτερα αυξημένες απαιτήσεις των διαδικασιών υλοποίησης του ΚΠΣ και στη βελτίωση των ρυθμών απορρόφησης.
      Όσον αφορά την επιτάχυνση της υλοποίησης των προγραμμάτων, ιδιαίτερα σημαντικές εξελίξεις αποτελούν η εξασφάλιση της θετικής αξιολόγησης των συστημάτων διαχείρισης και ελέγχου του ΕΤΠΑ από την Επιτροπή αλλά και η θεσμοθέτηση ενός εθνικού κανονιστικού πλαισίου για τα δημόσια έργα συμβατού με το Κοινοτικό δίκαιο.
      Τέλος, στο πλαίσιο της διασφάλισης της απορρόφησης του συνόλου των πόρων του Γ΄ ΚΠΣ και της μεγιστοποίησης των αναπτυξιακών αποτελεσμάτων του, εγκρίθηκαν με γραπτή διαδικασία οι βασικές κατευθύνσεις αναθεώρησης των Επιχειρησιακών Προγραμμάτων κατά το έτος 2005. Η αναθεώρηση ανακατανέμει μέρος των αδιάθετων πόρων σε τομείς παρέμβασης-πολιτικής που συμβάλλουν άμεσα στην ενίσχυση της σύγκλισης, των Ελληνικών Περιφερειών αλλά και στηρίζουν ουσιαστικά τις στρατηγικές ενίσχυσης της ανταγωνιστικότητας της ελληνικής οικονομίας.
      Με δεδομένο ότι η προώθηση της περιφερειακής ανάπτυξης αποτελεί πολιτική προτεραιότητα για τη χώρα, αποφασίστηκε η ενίσχυση του άξονα περιφερειακής ανάπτυξης του ΚΠΣ με επιπλέον πόρους ύψους 205.000.000 Ευρώ κοινοτικής συνδρομής εκ των οποίων τα 146.200.000 Ευρώ αφορούν κοινοτική συνδρομή του ΕΤΠΑ και τα 58.800.000 Ευρώ κοινοτική συνδρομή του ΕΚΤ.
      Ειδικότερα, το ΠΕΠ Ανατολικής Μακεδονίας και Θράκης ενισχύθηκε με συνολικά με 16.470.085 Ευρώ Δ.Δ. Από αυτά τα 7,3 εκ. Ευρώ αφορούν το Ευρωπαϊκό Κοινωνικό Ταμείο και στοχεύουν στην αντιμετώπιση της συνέχισης της λειτουργίας των δομών κοινωνικής φροντίδας και τα 9,1 εκ. Ευρώ το ΕΤΠΑ με τη δημιουργία νέου μέτρου Τεχνικής Βοήθειας με στόχο την έγκαιρη προετοιμασία και εξειδίκευση έργων και ενεργειών που θα περιληφθούν στα Προγράμματα της Δ' προγραμματικής περιόδου.
      Από τα ανωτέρω προκύπτει ότι, στο πλαίσιο των συγκεκριμένων απαιτήσεων διαχείρισης που θέτουν οι κανόνες του Γ΄ ΚΠΣ, το ΥΠΟΙΟ προωθεί συντονισμένες δράσεις υποστήριξης των φορέων υλοποίησης και συνεργάζεται στενά με τις ΕΥΔ ώστε να επιταχυνθούν οι ρυθμοί υλοποίησης και η αποτελεσματικότητα των Προγραμμάτων.
      Ο Υφυπουργός
      ΧΡΗΣΤΟΣ ΦΩΛΙΑΣ»
     6. Στην με αριθμό 5211/5-12-05 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 740/12-12-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Π. Κατσιλιέρης, σας διαβιβάζουμε συνημμένα το με αριθ. πρωτ. 22693/9-12-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 4904/23-11-05 ερώτηση Των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 132876/ΙΗ/12-12-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4904/23-11-2005, την οποία κατέθεσαν οι Βουλευτές κ.κ. Νικ. Γκατζής και Τάκης Τσιόγκας, και αφορά στον υποσταθμό της Δ.Ε.Η. σε σχολικό συγκρότημα του Ν. Μαγνησίας σας διαβιβάζουμε το αριθμ. 22366/30-11-2005 έγγραφο της Δ/νσης Τεχνικών Υπηρεσιών του Δήμου Ν. Ιωνίας Μαγνησίας προς ενημέρωσή σας.
     Ο Υφυπουργός
     ΓΕΩΡΓΙΟΣ ΚΑΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 5171/1-12-05 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1743/14-12-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία της Περιφέρειας Κεντρικής Μακεδονίας, σας γνωρίζουμε ότι το θιγόμενο θέμα δεν είναι αρμοδιότητας του ΥΠΕΧΩΔΕ.
     Σας επισυνάπτουμε έγγραφα, της Περιφέρειας Κεντρικής Μακεδονίας (Αρ.Πρ.612/13.12.2005) και της Νομαρχιακής Αυτοδιοίκησης Σερρών (Αρ.Πρ. 3652/ 9.12.2005), για ενημέρωσή σας.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 4164/21-11-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Φ90022/28348/5654/13-12-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Δημήτριος Π. Πιπεργιάς και αφορά τις ελλείψεις προσωπικό στο Κέντρο Υγείας - Περιφερειακό Νοσοκομείο Καρύστου, σας γνωρίζουμε ότι αρμόδιο να σας απαντήσει είναι το Υπουργείο Υγείας και Κοινωνικής Αλληλεγγύης στο οποίο κοινοποιείται το παρόν με αντίγραφο της ανωτέρω ερώτησης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     10. Στην με αριθμό 4885/23-11-05 ερώτηση του Βουλευτή κ. Γεώργιου Παπαγεωργίου δόθηκε με το υπ’ αριθμ. 686/12-12-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     Απαντώντας στην παραπάνω ερώτηση που κατέθεσε ο Βουλευτής κ. Γ. Παπαγεωργίου, σας πληροφορούμε τα εξής:
     Η ερώτηση αναφέρεται στην πολλαπλή συμμόρφωση και την τροποποίηση του άρθρου 2 παράγραφος 4 της υπ’ αριθμ. 324032/24-12-2004 Κ.Υ.Α. που αφορούσε στην υποχρέωση όλων των γεωργών να καλλιεργούν με ψυχανθή το 20% της καλλιεργούμενης έκτασης της εκμετάλλευσής τους.
     Λόγω του σεβασμού του Υπουργείου μας, προς τους ανθρώπους της αγροτικής υπαίθρου οι αρμόδιες Υπηρεσίες εισηγήθηκαν στην Πολιτική ηγεσία του Υπουργείου Αγροτικής Ανάπτυξης και Τροφίμων, η οποία με την ευαισθησία που την διακρίνει απεδέχθη την εισήγηση αυτή, να μην υλοποιηθεί για τα επόμενα 1-2 χρόνια (εσοδείες 2006-2007) η ως άνω υποχρέωση των γεωργών, μέχρις ότου τα ερευνητικά Ιδρύματα του Υπουργείου (ΠΕ.Γ.Ε.Α.Λ.) και τα Ινστιτούτα Εδαφολογίας του ΕΘ.Ι.ΑΓ.Ε. πραγματοποιήσουν εδαφολογικές αναλύσεις και με βάση τα αποτελέσματα αυτών, καθορίσουν τις περιοχές και ζώνες όπου απαιτείται η εφαρμογή αμειψισποράς με καλλιέργεια ψυχανθών.
     Η ως άνω απόφαση αποσκοπεί αφ’ ενός μεν να απαλλάξει τους γεωργούς από τον κόπο και τη δαπάνη που συνεπάγεται η εν λόγω υποχρέωση και αφ’ ετέρου να εισάγει ένα σύστημα αμειψισποράς στη γεωργία, που θα βασίζεται σε πραγματικά δεδομένα τα οποία θα προκύψουν από έρευνα και αναλύσεις εδαφών από τα εξειδικευμένα ερευνητικά ιδρύματα της χώρας μας.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές- ερωτήσεις πρώτου κύκλου:
     Πρώτη είναι η με αριθμό 3910/25-10-2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την έκδοση υπουργικής απόφασης για τη διάθεση του ποιοτικού παρακρατήματος 4% των επιδοτήσεων ελαιολάδου. 
     Η ερώτηση του κυρίου συναδέλφου έχει ως εξής: 
     «Με την πλήρη εφαρμογή της νέας Κ.Α.Π. μετά το 2006 και σύμφωνα με το άρθρο 69 του κανονισμού 1782/2003 στις επιδοτήσεις ελαιολάδου θα γίνεται ποιοτικό παρακράτημα 4%. 
     Το ανωτέρω παρακράτημα θα διατίθεται για την ενίσχυση των δραστηριοτήτων της αναβάθμισης της ποιότητας του ελαιολάδου και συγκεκριμένα για την ολοκληρωμένη καταπολέμηση στο χωράφι, την έκθλιψη του ελαιοκάρπου σε ελαιοτριβεία με πιστοποίηση ISO και HACCP, την τυποποίηση και τη διάθεση του ελαιολάδου με πιστοποιήσεις ISO και HACCP.
     Επειδή πρέπει να ενημερωθούν έγκαιρα οι παραγωγοί για τη διαδικασία που πρέπει να τηρήσουν για να τύχουν αυτής της ενίσχυσης, ερωτάσθε, κύριε Υπουργέ, πότε προτίθεστε να εκδώσετε την απαραίτητη υπουργική απόφαση, η οποία θα καθορίζει επακριβώς τη διαδικασία χορήγησης, στους ελαιοπαραγωγούς που θα συμβάλλουν στην αναβάθμιση της ποιότητας του ελαιολάδου, του παρακρατήματος 4% από τις επιδοτήσεις;»
     Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός για τρία λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, είναι μονόδρομος για την ελληνική γεωργία με τη νέα Κοινή Αγροτική Πολιτική να οδηγηθούμε σε προϊόντα ποιότητας, σε ανταγωνιστικά προϊόντα τα οποία θα μπορούν να ανταγωνίζονται στην ελληνική και διεθνή αγορά ομοειδή προϊόντα που παράγονται σε άλλες χώρες. 
     Πρέπει εδώ να πούμε ότι με τη νέα Κ.Α.Π. ένα από τα εργαλεία, για να πάμε σε ποιοτικά προϊόντα, είναι το ποιοτικό παρακράτημα. Κάθε χώρα επιλέγει το ποσοστό του ποιοτικού παρακρατήματος από 0% έως 10%. Εμείς επιλέξαμε να είναι 4%, διότι έτσι κρίναμε ότι μπορεί στον τομέα του ελαιολάδου να γίνει μία μεγάλη στροφή, να πάμε σε βιολογικά προϊόντα, σε προϊόντα ονομασίας προέλευσης, σε προϊόντα γεωγραφικής ένδειξης και να δώσουμε μεγαλύτερη προστιθέμενη αξία σ’ αυτό το τόσο σημαντικό αγροτικό προϊόν.
     Πρέπει να πούμε ότι το παρακράτημα ανέρχεται στο ελαιόλαδο σε 22,2 εκατομμύρια ευρώ. Η ενίσχυση, που θα χορηγείται στους παραγωγούς σαν ποιοτικό παρακράτημα, μπορεί να ανέλθει μέχρι και 65 ευρώ ανά στρέμμα. Βεβαίως, το ακριβές ύψος της ενίσχυσης θα καθοριστεί μετά την υποβολή και αξιολόγηση των αιτήσεων των ενδιαφερομένων παραγωγών.
     Ο συνάδελφος, με την ερώτησή του, ρωτά πότε θα υπογραφεί η κοινή υπουργική απόφαση, έτσι ώστε να ολοκληρωθεί η διαδικασία του ποιοτικού παρακρατήματος. Σας λέω, λοιπόν, κύριε συνάδελφε, ότι η κοινή υπουργική απόφαση των Υπουργείων Αγροτικής Ανάπτυξης και Τροφίμων και του Υπουργείου Οικονομίας και Οικονομικών έχει ήδη υπογραφεί, έχει αποσταλεί στο Εθνικό Τυπογραφείο και αναμένεται η δημοσίευσή της. Αμέσως μόλις δημοσιευθεί, θα γνωστοποιηθεί στους Έλληνες ελαιοπαραγωγούς, έτσι ώστε να γνωρίζουν και οι ίδιοι πώς θα μπορέσουν να κάνουν χρήση του ποιοτικού παρακρατήματος.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
     Κύριε Υπουργέ, πράγματι τα δύο βασικά χρηματοδοτικά εργαλεία για την άσκηση εθνικής λαϊκής πολιτικής τα επόμενα χρόνια είναι το ποιοτικό παρακράτημα του 4% από τη νέα Κ.Α.Π. και το παρακράτημα του κανονισμού 2080/2005. Η αίτηση για συζήτηση της ερώτησης έχει το νόημα της επιπλέον ενημέρωσης των ελαιοπαραγωγών -γιατί υπάρχει ένα τέτοιο έλλειμμα ενημέρωσης- προκειμένου να αξιοποιήσουν αυτούς τους πόρους προς όφελος της γεωργίας, για μια ανταγωνιστική και ποιοτική γεωργία. Τουλάχιστον 50.000.000 ευρώ από τα δύο ποσά που προανέφερα θα είναι στη διάθεση της ελληνικής Κυβέρνησης για την προώθηση του ελαιολάδου.
     Η βελτίωση της ποιότητας του ελαιολάδου, η διασφάλιση της ποιότητας για τον καταναλωτή, η μείωση του κόστους παραγωγής, η προστασία του περιβάλλοντος και η αύξηση του εισοδήματος του ελαιοπαραγωγού είναι στόχοι που πρέπει να επιτευχθούν, κυρίως μέσα από την ενίσχυση του ελαιοπαραγωγού. Κανένα ευρώ δεν πρέπει να πάει χαμένο και νομίζω ότι συμφωνούμε σ’ αυτό.
     Ανακοινώσατε εδώ και καιρό ότι θα επιδοτηθούν ορισμένες δράσεις, όπως η ολοκληρωμένη διαχείριση της καλλιέργειας της ελιάς, η παραγωγή για τυποποίηση ελαιολάδου σε ελαιοτριβεία  και τυποποιητήρια που διαθέτουν HACCP. Ανακοινώσατε και είπατε και σήμερα ότι μέχρι 65 ευρώ θα φθάσει η επιδότηση ανά στρέμμα. Σ’ αυτές τις καλλιέργειες περιλαμβάνονται και οι περιοχές Π.Ο.Π. και Π.Γ.Ε., ονομασίες προέλευσης και προστατευόμενης γεωγραφικής ένδειξης. 
     Τα ερωτήματα που πρέπει να απαντηθούν για την καλύτερη ενημέρωση των ελαιοπαραγωγών είναι πολλά. Να αναφέρω ορισμένα, προκειμένου να δοθεί αυτή η δυνατότητα της ενημέρωσης. Κατ’ αρχάς, θα πρέπει να γνωρίζουν ποια πιστοποιητικά θα αναγνωρίζονται από το Υπουργείο για την εφαρμογή της ολοκληρωμένης διαχείρισης. Το πιστοποιητικό Αgro ή το EuropGap -που το προηγούμενο διάστημα οι περισσότερες ευρωπαϊκές χώρες για άλλα προϊόντα ζητούν αυτό το πιστοποιητικό- ή και τα δύο. 
     Έχετε λάβει υπ’ όψιν σας ότι το πρότυπο HACCP αντικαθίσταται από 31/3/2006, δηλαδή, σε μερικές ημέρες, με το διεθνές πρότυπο ISO 22.000.
     Για τα 65 ευρώ διευκρινίσατε, αλλά πρέπει να δώσετε περισσότερες εξηγήσεις. Δεν ισχύουν de facto.  Εξαρτώνται από τα στρέμματα που τελικά θα καλλιεργηθούν. Θα ήθελα μια ενημέρωση για το πόσα στρέμματα είναι οι περιοχές ονομασίας προέλευσης και οι περιοχές γεωγραφικής ένδειξης στην Ελλάδα. 
     Αν θεωρητικά όλοι οι Έλληνες ακολουθήσουν τη σωστή προτροπή για ολοκληρωμένη διαχείριση της καλλιέργειας, επειδή τα στρέμματα ελιάς που καλλιεργούνταν είναι περίπου οκτώ εκατομμύρια στη χώρα μας, η επιδότηση αυτή, ανά στρέμμα, θα είναι μόνο 2,7 ευρώ, κύριε Υπουργέ. Υπάρχει,  λοιπόν,  η δυνατότητα και η βούληση από πλευράς ελληνικής Κυβέρνησης να ενισχύσει αυτό το ποσό των 22.000.000 ευρώ, προκειμένου να υπάρξει μεγαλύτερο κίνητρο για ανταγωνιστική και ποιοτική γεωργία ;
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Το λόγο έχει ο Υφυπουργός κ. Κοντός.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, ανέφερα ότι η κοινή υπουργική απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων έχει ήδη υπογραφεί  και θα την καταθέσω στα Πρακτικά, κύριε συνάδελφε,  έτσι ώστε να μπορέσετε να την πάρετε. Θα τη δημοσιεύσουμε στην Εφημερίδα της Κυβέρνησης και εν συνεχεία θα τη γνωστοποιήσουμε και στους Έλληνες ελαιοπαραγωγούς. 
     Από εκεί και πέρα, πρέπει να σας πω ότι 22,2 εκατομμύρια ευρώ, όπως και εσείς είπατε είναι η ενίσχυση. Το ακριβές, όμως, ύψος της ενίσχυσης θα καθοριστεί, αφού γίνει η υποβολή και η αξιολόγηση των αιτήσεων των ενδιαφερομένων παραγωγών.
     Ρωτήσατε, αν θα ισχύσει το Agro ή το EuropGap. Σας λέω, λοιπόν, ότι στη χώρα μας ισχύει το Agro. Γίνεται μία μεγάλη προσπάθεια, έτσι ώστε να γίνει γνωστό το σήμα αυτό. Έχουμε υπογράψει κοινή υπουργική απόφαση για την προώθηση της βιολογικής γεωργίας, όπου πλέον κατοχυρώνεται και καθιερώνεται το Agro, παράλληλα όμως έχουμε επικοινωνία με εταιρείες, οι οποίες έχουν άλλα σήματα που γίνονται αποδεκτά από μεγάλους οίκους του εξωτερικού, από μεγάλες αλυσίδες σούπερ μάρκετ, έτσι ώστε παράλληλα με το Agro να κατοχυρώσουμε και άλλα σήματα για να βοηθήσουμε τα δικά μας προϊόντα και τα προϊόντα της Κρήτης,  για τα οποία εσείς αναφερθήκατε, να μπορούν να διεισδύουν και να διατίθενται στις αγορές του εξωτερικού.
     Θέλω να σας πω ότι όντως τα ποσά, τα οποία θα διατεθούν για την ποιοτική γεωργία είναι αρκετά μεγάλα. Από εμάς εξαρτάται να κάνουμε σωστή αξιοποίηση των ποσών αυτών και γίνεται μια σημαντική προσπάθεια στο Υπουργείο Αγροτικής Ανάπτυξης και Τροφίμων, έτσι ώστε και στο ελαιόλαδο να πάμε σε μία νέα εποχή. Γνωρίζετε πολύ καλά ότι έχει χαρακτηριστεί το 2006, ως έτος ελαιολάδου.
     Πρέπει να σας πω ότι σε όλες τις εκθέσεις τροφίμων του εξωτερικού συμμετέχει πλέον το ελληνικό ελαιόλαδο και έχουμε μία δυναμική παρουσία. Σε όλα τα προϊόντα τροφίμων δημοσιεύονται πλέον καταχωρήσεις προβολής του ελληνικού ελαιολάδου και γίνεται προσπάθεια να τυποποιήσουμε το ελληνικό προϊόν, διότι είναι γνωστό ότι μέχρι πρότινος οι εξαγωγές γίνονταν σε μεγάλη συσκευασία. Το αγόραζαν άλλες χώρες,  έκαναν αυτές τυποποίηση και κέρδιζαν από την προστιθέμενη αξία που εδημιουργείτο. Κατά συνέπεια καταβάλλεται μία ουσιαστική προσπάθεια, έτσι ώστε το ελληνικό  ελαιόλαδο να βρει τη θέση που του αξίζει.
     Οι τιμές φέτος κυμαίνονται σε ικανοποιητικά για τους παραγωγούς επίπεδα. Θεωρούμε ότι το ελληνικό ελαιόλαδο, ένα από τα σημαντικότερα ελληνικά αγροτικά προϊόντα, έχει πολύ μεγάλες προοπτικές και είναι ένα από τα προϊόντα μας το οποίο θα δώσει το ποιοτικό στίγμα, θα έλεγα, της νέας ελληνικής αγροτικής οικονομίας. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
     Έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Εμπορικής Ναυτιλίας, Εθνικής Άμυνας και Ανάπτυξης κατέθεσαν σχέδιο νόμου: «Κύρωση της Συμφωνίας για την προώθηση εγκατάστασης και χρήσης των συστημάτων δορυφορικής πλοήγησης GALILEO και GPS και των συναφών εφαρμογών».
     Παραπέμπεται στην αρμόδια Διαρκή Επιτροπή
     Εισερχόμαστε στη συζήτηση των αναφορών ερωτήσεων δεύτερου κύκλου.
     Πρώτη είναι η με αριθμό 4859/23-11-2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Οικονομίας και Οικονομικών, σχετικά με τη συνέχιση του μέτρου επιδότησης της απασχόλησης μέσω του Οργανισμού Απασχόλησης Εργατικού Δυναμικού (Ο.Α.Ε.Δ.) για τις παραμεθόριες περιοχές. 
     Η ερώτηση του κυρίου συναδέλφου έχει ως εξής:
     «Κύριοι Υπουργοί, είναι γνωστό ότι για την ενίσχυση ακριτικών και παραμεθόριων περιοχών συμπεριλαμβανομένης και της Ξάνθης θεσπίστηκε η επιδότηση της απασχόλησης, μέσω Ο.Α.Ε.Δ., σε ποσοστό 12%.
     Με δεδομένο ότι στις 31-12-2005 λήγει η ισχύς του μέτρου αυτού, έχει δημιουργηθεί μεγάλη ανησυχία στον επιχειρηματικό κόσμο των ακριτικών περιοχών. Η Ξάνθη όπως και οι υπόλοιπες περιοχές της Θράκης μαστίζονται από την ανεργία, εξαιτίας του ανταγωνισμού και της μετανάστευσης επιχειρήσεων σε γειτονικές χώρες. 
     Εν όψει των ανωτέρω ερωτώνται οι κύριοι Υπουργοί:
     Τι προτίθενται να πράξουν για τη συνέχιση αυτού του μέτρου που ανακουφίζει τις ακριτικές επιχειρήσεις και τους εργαζόμενους στην Ξάνθη, αλλά και τις υπόλοιπες παραμεθόριες περιοχές της χώρας μας;».
     Ο κύριος Υφυπουργός, έχει το λόγο για τρία λεπτά. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καταλαβαίνω και κατανοώ απόλυτα το ενδιαφέρον σας για την εκλογική σας  περιφέρεια την Ξάνθη, μία από τις ωραιότερες ακριτικές περιοχές της χώρας μας, πολύπαθη και ταλαιπωρημένη. 
     Θέλω να σας διαβεβαιώσω απόλυτα ότι το Υπουργείο Εθνικής Οικονομίας και το Υπουργείο Απασχόλησης θα συνεχίσει να καταβάλλει το 12%. Δεν υπάρχει στο νόμο 1290/10-4-1997, που επιδοτεί αυτές τις επιχειρήσεις, καμία καταληκτική ημερομηνία. 
     Άρα λοιπόν, οι φόβοι σας νομίζω ότι δεν είναι δικαιολογημένοι και τα Υπουργεία Οικονομικών και Απασχόλησης με την κοινή υπουργική απόφαση των Υπουργών Οικονομίας και Απασχόλησης, θα συνεχίσουν κανονικά να καταβάλλουν το 12% που είναι μία επιδότηση του μισθολογικού κόστους για βιομηχανικές περιοχές, όπως είναι και η Ξάνθη. 
     ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο για δύο λεπτά. 
     ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, κατ’ αρχάς θέλω να διαμαρτυρηθώ εντονότατα, διότι εγώ υπέβαλα την ερώτηση στο Υπουργείο Οικονομίας και Οικονομικών και το Υπουργείο Οικονομίας και Οικονομικών θεώρησε ότι έπρεπε να την παραπέμψει για απάντηση στο Υπουργείο Απασχόλησης και Κοινωνικών Ασφαλίσεων. Θεωρώ ότι αυτό είναι ένα δείγμα αλαζονικής συμπεριφοράς εκ μέρους του Υπουργείου Οικονομίας και Οικονομικών, όταν βάζει να απαντήσει ένα Υπουργείο το οποίο δεν συνερωτάται, αλλά επειδή συνυπογράφει την κοινή υπουργική απόφαση των δύο Υπουργείων…
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε, ένα λεπτό, να σας διακόψω –σταματά εδώ ο χρόνος σας- για να μη δημιουργούνται και παρεξηγήσεις. Διαβάζοντας την ερώτησή σας βλέπω ότι την απευθύνετε και στους δύο Υπουργούς και στον Υπουργό Οικονομίας και Οικονομικών και στον Υπουργό Απασχόλησης και Κοινωνικής Προστασίας. Άρα εσείς ο ίδιος την απευθύνετε και στους δύο Υπουργούς. 
     ΠΑΝΑΓΙΩΤΗΣ ΣΓΟΥΡΙΔΗΣ: Το Υπουργείο Απασχόλησης μου απήντησε ως αναρμόδιο. Το Υπουργείο Οικονομίας και Οικονομικών δεν απήντησε. Γι’ αυτό επανέφερα την ερώτηση, επειδή δεν απαντήθηκε στον κανονικό χρόνο, να συζητηθεί στη Βουλή, στην Ολομέλεια. 
     ΠΡΟΕΔΡΕΥΩΝ (Ιωάννης Τραγάκης): Θα πείτε κάτι επί της ουσίας; 
     ΠΑΝΑΓΙΩΤΗΣ ΣΓΟΥΡΙΔΗΣ: Επί της ουσίας, λοιπόν, επανέρχομαι και σας λέω ότι δεν μπορεί το συνερωτώμενο Υπουργείο που είναι ο φτωχός συγγενής της συνυπογραφής της κοινής υπουργικής απόφασης να λέει ότι θα  συνεχιστεί το 12%  που επαναλαμβάνω ότι είναι κοινή υπουργική απόφαση και δεν είναι νόμος. Άρα πάλι με κοινή υπουργική απόφαση, από τη στιγμή που δεν βρίσκονται λεφτά, να μπορεί αυτό το 12% για τις ακριτικές επιχειρήσεις, να διακοπεί. 
     Πρόθεσή μου ήταν να υπάρξει μία γραπτή απάντηση από το Υπουργείο Οικονομίας και Οικονομικών που να λέει ότι θα συνεχιστεί το επίδομα.
     Εγώ αποδέχομαι έστω ό,τι και ο Υφυπουργός Απασχόλησης λέει, ότι αυτό θα συνεχιστεί απρόσκοπτα. Όμως εγώ επαναλαμβάνω ότι έχω αμφιβολίες και επισημαίνω: το ότι δεν γράφεται καταληκτική ημερομηνία στην κοινή υπουργική απόφαση δεν σημαίνει ότι δεν μπορείτε να επανέλθετε. Μπορείτε να επανέλθετε αν δεν υπάρχουν λεφτά και να το κόψετε. 
     Και θέλω επίσης να σας πω ότι δεν μας κάνετε ελεημοσύνη. Αυτό το δίνετε στις ακριτικές περιοχές για να μην έρχονται οι εργαζόμενοι των ακριτικών περιοχών στο Σύνταγμα και να πολιορκούν το Υπουργείο το δικό σας και το Υπουργείο Οικονομίας και Οικονομικών όπως έγινε και με τη «Γιούλα» και το εργοστάσιο λιπασμάτων. Αυτό το δικαιούνται οι ακριτικές περιοχές γιατί οι εργαζόμενοι εκεί δεν πρόκειται να βρουν δουλειά και δεν πρόκειται να δουλέψουν αν δεν έχουν το επίδομα οι επιχειρήσεις. Θα βρίσκονται σε μαρασμό και σε ανεργία. Και στη δευτερολογία σας θέλω, κύριε Υπουργέ, να ξαναπείτε ότι εσαεί θα συνεχιστεί το επίδομα αυτό για να δοθούν ίσες ευκαιρίες πρόσβασης στις ακριτικές περιοχές της Θράκης και των νησιών.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Κύριε Υπουργέ, έχετε το λόγο για δυο λεπτά. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, χάνουν πολλές φορές οι λέξεις την έννοιά τους. Και ειδικά όταν έρχονται από τη δική σας παράταξη. Και ειδικά σήμερα η λέξη «αλαζονεία». Αν είχατε ένα καθρέφτη εδώ στη Βουλή, κύριε Πρόεδρε, θα βλέπατε το πρόσωπο του κ. Σγουρίδη. Αυτή είναι η αλαζονεία, κύριε Σγουρίδη, όταν δεν αντιλαμβάνεστε ότι σ’ ένα δημοκρατικό καθεστώς σ’ ένα σύγχρονο κράτος όπως είναι η Ελλάδα, στην Κυβέρνηση δεν λειτουργεί με το δικό του μπαϊράκι ο καθένας. Είναι συνολική η ευθύνη. Και η ευθύνη σήμερα, που έχω την τύχη να είμαι εδώ για να σας απαντήσω, σας λέει, κύριε Σγουρίδη, ότι ο Υπουργός Οικονομίας έχει απαντήσει και γραπτώς –και είναι στη διάθεσή σας- και το Υπουργείο Απασχόλησης. Όμως αυτοαναιρείστε όταν στην ίδια την ερώτησή σας λέτε «τι σχέση έχει ο φτωχός συγγενής». 
     ΠΑΝΑΓΙΩΤΗΣ ΣΓΟΥΡΙΔΗΣ: …(δεν ακούστηκε)
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν ξύνεστε στην γκλίτσα του βοσκού θα τις φάτε. 
     ΠΡΟΕΔΡΕΥΩΝ (Ιωάννης Τραγάκης): Πάλι η γκλίτσα; Αφήστε τη γκλίτσα. 
     ΠΑΝΑΓΙΩΤΗΣ ΣΓΟΥΡΙΔΗΣ: Εγώ απάντηση από το Υπουργείο Οικονομίας και Οικονομικών δεν έχω πάρει. Δεν έχω πάρει απάντηση. Αν έχετε την απάντηση να μου τη δώσετε. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σγουρίδη, ποιος σας μίλησε για ελεημοσύνη; Αυτές είναι τακτικές παλιάς διακυβέρνησης. Εμείς λέμε ότι είναι χρέος μας και υποχρέωσή μας. Εσείς μιλήσατε για ελεημοσύνη και φτωχό Υπουργείο. Φτωχά μυαλά υπάρχουν. Φτωχά συναισθήματα υπάρχουν. Φτωχά Υπουργεία και ελεημοσύνες δεν υπάρχουν. Μα, δεν είναι τυχαίο ότι έχασε ο Σημίτης. Τέτοιες λογικές είχε στην κυβέρνησή του και τέτοια μπαϊράκια. Εμείς, λοιπόν, συνολικά σας διαβεβαιώνουμε ότι το 12% δεν σταματάει. Η καταληκτική ημερομηνία υπάρχει. Το «εσαεί» είναι αλλουνού παπά ευαγγέλιο. Αυτό που διαβεβαιώνουμε  σήμερα τους πολίτες της Ξάνθης είναι ότι το 12% θα συνεχιστεί κανονικά. Αυτό σας ενδιαφέρει. Όλα τα άλλα είναι φτώχεια. Και η φτώχεια στα έργα πενίας πολιτικάς καταδεικνύει.  
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
     Σειρά έχει η με αριθμό 4501/14-11-2005 δεύτερη ερώτηση του Ανεξάρτητου Βουλευτή κ. Στέφανου Μάνου προς τον Υπουργό Οικονομίας και Οικονομικών, σχετικά με τα έργα επέκτασης της Αττικής Οδού. 
     Συγκεκριμένα η ερώτηση του κ. Μάνου έχει ως εξής:
     «Την 20/10/2005, ο Πρόεδρος της Κοινοπραξίας «Αττική Οδός» πρότεινε την απευθείας ανάθεση των επεκτάσεων της Αττικής Οδού στην κοινοπραξία του. Πρόκειται για έργα εκατοντάδων εκατομμυρίων ευρώ που συνδέονται με τις επεκτάσεις του οδικού άξονα προς πέντε περιοχές της Αττικής. Τα έργα αυτά, μολονότι προκηρύχθηκε διαγωνισμός το 2001 και έχουν ήδη προεπιλεγεί τέσσερις κοινοπραξίες, έχουν παγώσει. Έχουν χαθεί πέντε χρόνια. 
     Η Κοινοπραξία προτείνει να αναλάβει να κατασκευάσει με δικά της κεφάλαια πέντε επεκτάσεις του οδικού άξονα, αρκεί να παραταθεί κατά μερικά χρόνια η υπάρχουσα δεκαοκταετής σύμβαση παραχώρησης που έχει υπογράψει με το δημόσιο.
     Οι οδηγοί θα χρησιμοποιούν τους νέους οδικούς άξονες με το ίδιο διόδιο που πληρώνουν σήμερα στην Αττική Οδό.
     Η πρόταση σημαίνει ότι η Κοινοπραξία θα αναλάβει όλες τις δαπάνες, οι οδηγοί θα πληρώνουν το ίδιο διόδιο για διπλάσιες αποστάσεις και το δημόσιο δεν θα εκταμιεύσει ούτε ένα ευρώ. Το αντάλλαγμα θα είναι η παράταση της σύμβασης παραχώρησης. 
     Τη 14η Νοεμβρίου 2005 (αριθμός πρωτοκόλλου της Βουλής: 4501/14-11-2005) ερώτησα τον Υπουργό Οικονομίας πότε σκοπεύει να απαντήσει στην εξαιρετικά ελκυστική για τους κατοίκους της πρωτεύουσας πρόταση της Κοινοπραξίας. Ο Υπουργός αμέλησε να απαντήσει στην ερώτησή μου και δεν έχει τοποθετηθεί σε σχέση με την πρόταση της Κοινοπραξίας.
     Ερωτάται ο κύριος Υπουργός αν έχει κατά νου άλλη συμφερότερη για τους κατοίκους της πρωτεύουσας λύση, σε ό,τι αφορά τις επεκτάσεις της Αττικής Οδού, που να δικαιολογεί την ολιγωρία του και την ιδιότροπη σιωπή του».
     Κύριε Υφυπουργέ, έχετε το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Μάνο, η ερώτηση αυτή απευθύνεται και στον Υπουργό ΠΕ.ΧΩ.Δ.Ε. γι’ αυτό και απαντώ εγώ. 
     ΣΤΕΦΑΝΟΣ ΜΑΝΟΣ:  Η αρχική απευθυνόταν και στο Υ.ΠΕ.ΧΩ.Δ.Ε.. Αυτή εδώ απευθύνεται αποκλειστικά στον Υπουργό Οικονομίας και Οικονομικών. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έχω, κύριε Πρόεδρε, στα χέρια μου ένα πραγματικά πολύ διεξοδικό ερώτημα του κ. Μάνου …
     ΠΡΟΕΔΡΕΥΩΝ (Ιωάννης Τραγάκης): Δώστε απάντηση επί της ουσίας, κύριε Υπουργέ. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως, κύριε Πρόεδρε.
     Ξεκινάω, λοιπόν, λέγοντας το εξής: Το έργο κάθε άλλο παρά μπήκε στο ψυγείο. Υπενθυμίζω ότι επτά είναι τα μεγάλα έργα παραχώρησης. Ξεκίνησαν πράγματι επί διακυβέρνησης της χώρας από την προηγούμενη κυβέρνηση και  τα έξι εξ’ αυτών, παρ’ ότι παρελήφθησαν σε νηπιακό στάδιο το 2004, βρίσκονται στη φάση της κατάθεσης προσφορών. Δύο ήδη έχουν αναδόχους προσωρινούς. Δύο έχουν ήδη προσφορές, προχθές και σήμερα. Αναμένεται για την κεντρική Ελλάδα η προσφορά τον επόμενο μήνα και κλείνουμε με προσφορές τον Απρίλιο για το έκτο έργο, που είναι το μεγαλύτερο απ’ όλα, Κόρινθος-Πάτρα-Πύργος-Τσακώνα.
     Το υπόψη έβδομο έργο, πράγματι προγραμματίζεται για προσφορές τον επόμενο Σεπέμβρη. Έχουν, όμως, ήδη -χωρίς να φαίνεται- ολοκληρωθεί κατά μέγιστο ποσοστό οι σχετικές μελέτες, γιατί πρώτο μας μέλημα είναι να δούμε το φυσικό αντικείμενο του έργου, να ξέρουμε για τι πράγμα μιλάμε, πόσο κοστίζει, ποιες είναι οι προτεραιότητές του και τι μπορεί να συμπεριλάβει μέσα, χωρίς πράγματι ούτε μια δραχμή να κατατεθεί από το ελληνικό δημόσιο. Και πράγματι, από τα μέχρι σήμερα στοιχεία, ευτυχώς προκύπτει ότι αυτό το έργο μπορεί να κατασκευαστεί αδαπάνως για το ελληνικό δημόσιο, διότι είναι τέτοια τα διόδια που αναμένεται να εισπραχθούν, ώστε πράγματι το καλύπτουν πλήρως και μάλιστα με επεκτάσεις που δεν είχαν περιληφθεί στην αρχική προκήρυξη του έργου, όπως παραδείγματος χάριν η λεωφόρος Κύμης, που ορθά επισημαίνετε ότι πρέπει να διασυνδεθεί με την εθνική οδό. 
     Συνεπώς, επί της ουσίας πρώτιστο μέλημά μας είναι να διατηρηθεί ο διαγωνισμός και ο ανταγωνισμός. Μπορεί αυτή να είναι μια πρόταση που ακούγεται καλή. Μπορεί όμως κάποια κυβέρνηση κάποιο Υπουργείο, εμείς εν προκειμένω, να κάνουμε ανάθεση απ’ ευθείας με διαπραγμάτευση, εφόσον υπάρχει μέχρι στιγμής ισχυρός ανταγωνισμός και, επιπλέον, εφόσον επιτυγχάνεται αδαπάνως για το δημόσιο η κατασκευή αυτού του έργου; Ασφαλώς όχι. 
     Στη συνέχεια, επισημαίνω επίσης κάτι πολύ σημαντικό, ότι οι προτεραιότητες στα έργα της Αττικής δεν είναι μόνον αυτές. Και η πρόταση αυτή η οποία περιλαμβάνει την περαιτέρω εκμετάλλευση του έργου από τον υπάρχοντα ανάδοχο, έχει μερικά καίρια χαρακτηριστικά. Πρώτα-πρώτα, σήμερα εισπράττονται περί τα 16.000.000 ευρώ το μήνα από την Αττική Οδό, που σημαίνει περί τα 200.000.000 ευρώ το χρόνο. Το ποσό αυτό, σε μια προοπτική επένδυσης στην Αττική, οδηγεί σε μια σειρά από άλλες προτάσεις, εξαιρετικά ενδιαφέρουσες οικονομικά. 
     Θα αναφέρω μια μόνο εξ αυτών. Η Αττική πάσχει ακόμα από μειωμένο δίκτυο μετρό. Έγινε, λοιπόν, μια πρόταση να γίνουν άλλα είκοσι χιλιόμετρα και άλλοι είκοσι σταθμοί -μάλιστα πιστεύω ότι την ξέρετε, γιατί κάποτε είχατε την ίδια ιδέα, κύριε Υπουργέ- δηλαδή Γαλάτσι-Κυψέλη-Πανεπιστήμιο-Παγκράτι-Ζωγράφου-Κατεχάκη-Κηφισίας-Μαρούσι, κόστους περίπου 2,1 δισεκατομμυρίων ευρώ, η οποία φαίνεται ότι μπορεί, μεταξύ άλλων δυνατοτήτων, να υλοποιηθεί χωρίς  δραχμή από το ελληνικό δημόσιο, βάζοντας στο παιχνίδι τα αναμενόμενα μετά την εκπνοή της σύμβασης του υπάρχοντος αναδόχου, έσοδα της Αττικής Οδού. 
     Βλέπετε, λοιπόν, ότι θέλουμε να προτάξουμε τις προτεραιότητες των έργων της Αττικής, που δεν είναι μόνο οι επεκτάσεις που φαίνεται ότι είναι δελεαστικές αυτήν τη στιγμή. Τα υπόλοιπα στη δευτερολογία μου, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Μάνος έχει το λόγο.
     ΣΤΕΦΑΝΟΣ ΜΑΝΟΣ: Κύριε Πρόεδρε, θα μου επιτρέψετε να κάνω μια διαδικαστική παρατήρηση για ένα δευτερόλεπτο. 
     ΠΡΟΕΔΡΕΥΩΝ (Ιωάννης Τραγάκης): Συνεχίστε και θα έχετε άνεση, κύριε Μάνο. 
     ΣΤΕΦΑΝΟΣ ΜΑΝΟΣ: Έχω διατελέσει Υπουργός ΠΕ.ΧΩ.Δ.Ε. και Υπουργός Εθνικής Οικονομίας και μου αναγνωρίζουν –κυρίως το κάνουν οι αντίπαλοι του παρελθόντος- την έμπνευση και την έναρξη των εργασιών για την Αττική Οδό. 
     ΠΡΟΕΔΡΕΥΩΝ (Ιωάννης Τραγάκης): Και πολλοί άλλοι το αναγνωρίζουν. 
     ΣΤΕΦΑΝΟΣ ΜΑΝΟΣ: Μπορώ, λοιπόν, να σας διαβεβαιώσω ότι γνωρίζω ποιος είναι ο αρμόδιος. Και όταν απευθύνω ένα ερώτημα στο Υπουργείο Οικονομίας, έχω την απαίτηση να απαντά το Υπουργείο Οικονομίας. Δεν με στενοχωρεί ότι παρίσταται ο καθηγητής και Υφυπουργός κ. Ξανθόπουλος, αλλά με απασχολεί η συμπεριφορά των Υπουργών απέναντί μου. Τη βρίσκω προκλητικά αναιδή και ασυγχώρητη. Και λυπάμαι που προφανώς έχει συμπράξει και το Προεδρείο.
     ΠΡΟΕΔΡΕΥΩΝ (Ιωάννης Τραγάκης): Αφού αναφερθήκατε στο Προεδρείο, μου δίνετε την ευκαιρία να σας πω ότι η πρώτη σας ερώτηση η οποία υπεβλήθη στις 14.11.2005, απευθύνεται και προς τους δύο Υπουργούς, και Οικονομίας και ΥΠΕΧΩΔΕ.
     ΣΤΕΦΑΝΟΣ ΜΑΝΟΣ: Το γνωρίζω.
     ΠΡΟΕΔΡΕΥΩΝ (Ιωάννης Τραγάκης): Αφού το γνωρίζετε γιατί απευθύνεσθε προς το Προεδρείο κυρίως; 
     ΣΤΕΦΑΝΟΣ ΜΑΝΟΣ: Αφήστε με, κύριε Πρόεδρε, να τελειώσω. 
     Στη συνέχεια, επειδή κανένα Υπουργείο δεν θεώρησε σωστό να απαντήσει, μετετράπη η ερώτηση σε επίκαιρη ερώτηση, απευθυνόμενη αποκλειστικά προς τον Υπουργό Οικονομίας. Δεν μπορούσα να έχω εδώ δύο Υπουργούς και επέλεξα μεταξύ των δύο τον ένα, διότι θεωρώ ότι είχε μεγαλύτερη συνάφεια. Αυτός άλλωστε ασχολείται με τα έργα σύμπραξης δημοσίου και ιδιωτικού τομέα, δηλαδή ο Υπουργός Οικονομίας κ. Αλογοσκούφης.
     ΠΡΟΕΔΡΕΥΩΝ (Ιωάννης Τραγάκης): Ελάτε επί της ουσίας, παρακαλώ. 
     ΣΤΕΦΑΝΟΣ ΜΑΝΟΣ: Θα παρακαλέσω, κύριε Πρόεδρε, στο μέλλον το Προεδρείο να είναι αυστηρότερο απέναντι στην Κυβέρνηση. Δεν είναι συμπεριφορά αυτή απέναντι στην Αντιπολίτευση.
     Έρχομαι τώρα επί της ουσίας.
     Κύριε Πρόεδρε, ελπίζω να καταλάβετε περί τίνος πρόκειται. Η Κοινοπραξία που έχει κατασκευάσει την Αττική Οδό, τον Οκτώβριο πρότεινε στα πλαίσια του συνεδρίου για τη σύμπραξη ιδιωτών και δημοσίου, όπου παρίστατο ο κ. Αλογοσκούφης, να αναλάβει την επέκταση όλης της Αττικής Οδού με δικά της χρήματα. Είπε ότι δεν θα πληρώσει τίποτα το δημόσιο, αλλά το σημαντικότερο, όμως, είναι ότι όπως είπε οι χρήστες, δηλαδή οι οδηγοί, δεν θα πληρώνουν αυξημένα διόδια. Δεν θα πληρώνουν τίποτα παραπάνω. Φαίνεται, δηλαδή, μια απίστευτα ελκυστική προσφορά.
     Αντίθετα μ’ αυτά που είπε ο Υφυπουργός για νέους διαγωνισμούς, αυτό σημαίνει ότι οι οδηγοί για τα νέα κομμάτια θα πληρώνουν διόδιο. Συνεπώς μπορεί το δημόσιο να μην πληρώσει τίποτα και στη μία περίπτωση και στην άλλη, αλλά με την τακτιική που ακολουθεί τώρα το Υ.ΠΕ.ΧΩ.Δ.Ε., οι οδηγοί θα πληρώνουν πρόσθετο διόδιο.
     Εγώ θα ήθελα να επισημάνει ο κ. Ξανθόπουλος στον Υπουργό Οικονομίας το εξής: Όταν προτείνει κάποιος κάτι στο δημόσιο, δημοσίως, το οποίο αξίζει πολλά δισεκατομμύρια, δεν πρέπει να κρύβονται οι Υπουργοί. Οφείλουν να απαντήσουν. Διότι αν δεν απαντήσουν -να απορρίψουν, να εγκρίνουν ή  να εξηγήσουν το γιατί- τότε, κατά τη γνώμη μου, διαπράττουν το αδίκημα της παράβασης καθήκοντος, που πλησιάζει τα όρια της απιστίας. Διότι δεν μπορώ να χωνέψω εγώ ότι κάποιος προσφέρει κάτι τέτοιο και εμείς του λέμε: «Δεν μας ενδιαφέρει, θα συνεχίσουμε με αυτά που κάναμε». Πρέπει, τουλάχιστον να δώσουν μια τεκμηριωμένη απάντηση. Αυτήν περιμένω και όχι τα τεχνικά για το τι κάνουν και τι δεν κάνουν. Περιμένω να ακούσω από τον Υπουργό γιατί είναι ασύμφορη η προταθείσα επέκταση από την Κοινοπραξία. 
     ΠΡΟΕΔΡΕΥΩΝ (Ιωάννης Τραγάκης): Ζητάνε και σύντμηση του χρόνου παράδοσης; Αυτό το ρωτά το Προεδρείο. 
     ΣΤΕΦΑΝΟΣ ΜΑΝΟΣ: Κύριε Πρόεδρε, αυτό είναι στην αρχική σύμβαση. Η αρχική σύμβαση προβλέπει ότι ο χρόνος θα περιοριστεί, αν τα κέρδη της επιχείρησης υπερβαίνουν κάποιο ποσοστό. Αυτοί λένε «δώστε μας δυνατότητα παράδοσης και θα σας τα φτιάξουμε όλα, αλλά οι οδηγοί δεν θα πληρώνουν παραπάνω. Θα πηγαίνουν από την Ελευσίνα στη Ραφήνα ή στο Λαύριο με τα ίδια λεφτά». 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ’ αρχήν πρέπει να επισημάνω ότι απάντηση, ο καθ’ ύλην αρμόδιος και επί του οικονομικού σκέλους, όσον αφορά την αρμοδιότητα, Υπουργός ΠΕ.ΧΩ.Δ.Ε. έχει δώσει  σαφώς και δημόσια, κύριε Μάνο, σε δύο δελτία Τύπου και είπε ότι αυτή η πρόταση δεν συζητείται, διότι έστω και αν φαίνεται δελεαστική, είναι εναντίον του υγιούς ανταγωνισμού,. Δεν μπορείς, όταν έχεις 200.000.000 το χρόνο έσοδα από την Αττική Οδό και άρα στα πέντε ή δέκα χρόνια παράταση που ζητάνε οι κοινοπρακτούντες το ποσό αυτό φθάνει το 1 με 1,5 δισεκατομμύριο, χωρίς ανταγωνισμό, να συζητάς a priori την πρόταση και μάλιστα πριν ακόμα οριστικοποιήσεις το φυσικό αντικείμενο.
     Θα έρθει βέβαια και η ώρα της απάντησης με συγκεκριμένα στοιχεία. Πριν απ’ όλα, όμως, ετοιμάζεσαι να δώσεις μια απάντηση ολοκληρωμένη και, εάν θέλετε, τεκμηριωμένη. 
     ΣΤΕΦΑΝΟΣ ΜΑΝΟΣ: Σε μένα πότε θα τη δώσετε; Εμένα δεν μου δώσατε απάντηση. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Σας απαντώ, λοιπόν, ότι προωθείται ο διαγωνισμός κανονικά, ότι υπάρχει τρόπος να μην υπάρχουν διπλά διόδια –αυτό έχει τεχνολογικά επιτευχθεί- ότι στο νέο κομμάτι του δρόμου τα διόδια θα είναι ανάλογα με τα χιλιόμετρα -και όχι όπως είναι σήμερα στην Αττική Οδό- και ότι σε κάθε περίπτωση, το δημόσιο δεν θα ζημιωθεί από την ιστορία της συνέχισης του διαγωνισμού. Αυτό σας απαντώ ευθέως. Διότι επαναλαμβάνω ότι μπορεί μεν να φαίνεται και ενδεχομένως να είναι μια καλή πρόταση, αλλά μπορεί να υπάρξει και μια πολύ καλύτερη, εάν υπάρξει ανταγωνισμός στον επόμενο διαγωνισμό –είναι πάρα πολύ απλό- που να περιλαμβάνει και αυτήν τη δυνατότητα μέσα. Είναι και αυτή μια σαφής δυνατότητα. 
     Συνεπώς, πριν ακόμα συντάξουμε τα οριστικά τεύχη του διαγωνισμού, τα οποία θα είναι έτοιμα περίπου σε δυόμισι μήνες και πριν να έχουμε ένα σαφές φυσικό αντικείμενο, κάθε περαιτέρω συζήτηση είναι, εάν θέλετε, ανώριμη, όσον αφορά το να γίνει σοβαρά και με στοιχεία, εφ’ όσον παίζουμε με δισεκατομμύρια. 
     Το δεύτερο που θέλω να πω και να κλείσω είναι το εξής. Πράγματι, θα μπορούσε αυτή η ιστορία να ενταχθεί στα Σ.Δ.Ι.Τ., αλλά, όπως σαφώς θα ξέρετε, στο νόμο που προ καιρού ψηφίστηκε, τα Σ.Δ.Ι.Τ. αφορούν σε έργα που είναι ύψους μέχρι 200.000.000 ευρώ περίπου, ενώ για τα υπόλοιπα πρέπει να υπάρχει μια ομόφωνη απόφαση ορισμένων Υπουργών. Τα έργα αυτά με σύμβαση παραχώρησης είναι εξαιρετικά πολύπλοκα, για να μπουν στο πλαίσιο ενός γενικού νόμου των Σ.Δ.Ι.Τ.. Κάθε σύμβαση κυρώνεται στη Βουλή και ορθώς κυρώνεται, γιατί πρέπει να ξέρει ο ελληνικός λαός τι συμβαίνει με λεπτομέρειες για έργα αξίας 1.000.000.000 ευρώ το καθένα και συνεπώς δεν υπάγεται στα Σ.Δ.Ι.Τ. η δυνατότητα αξιοποίησης αυτής της έβδομης σύμβασης παραχώρησης για τα υπόλοιπα έργα της Αττικής Οδού. 
     Τέλος, θέλω να επισημάνω ότι η οποιαδήποτε υποστήριξη μιας πρότασης, όσο και εάν φαίνεται λογική, έχει κάθε λόγο να μη μας οδηγεί σε ακρότητες από πλευράς κατηγοριών προς τους Υπουργούς -ακούσατε για τον κ. Σουφλιά- γιατί έδωσα μια απάντηση. Αλίμονο αν ήταν παράβαση καθήκοντος ή απιστία το γεγονός ότι μελετάμε σε βάθος το τεχνικό και οικονομικό αντικείμενο, ώστε, όταν κάποτε δώσουμε την τελική μορφή στα τεύχη διακήρυξης και εσείς να καλυφθείτε, αλλά κυρίως να καλυφθεί το συμφέρον του ελληνικού δημοσίου. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερησία διάταξη. 
     Υπουργείου Ανάπτυξης 
     Ψήφιση στο σύνολο του σχεδίου νόμου: «Έγκριση της σύστασης Ιδρύματος με την επωνυμία ΙΔΡΥΜΑ ΟΡΜΥΛΙΑ και κύρωση του Οργανισμού του και άλλες διατάξεις». 
     Το νομοσχέδιο θα ψηφιστεί στο σύνολο στη συνέχεια. 
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Εθνικής Παιδείας και Θρησκευμάτων.
     Μόνη συζήτηση επί της αρχής, των άρθρων και του συνόλου του σχεδίου νόμου: «Τοπικά Συμβούλια Νέων και άλλες διατάξεις». 
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Εσωτερικών, Δημόσιας Διοίκησης και Αποκέντρωσης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Μεταφορών και Επικοινωνιών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση και λειτουργία αρχών ελέγχου κυκλοφορίας των οχημάτων –Ρυθμίσεις για τις επιβατικές μεταφορές και άλλες διατάξεις».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Μεταρρύθμιση του Συστήματος Φαρμακευτικής Περίθαλψης». 
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Κύριοι συνάδελφοι, επανερχόμαστε στο νομοσχέδιο του Υπουργείου Ανάπτυξης. 
     Ψήφιση στο σύνολο του σχεδίου νόμου: «Έγκριση της σύστασης Ιδρύματος με την επωνυμία ΙΔΡΥΜΑ ΟΡΜΥΛΙΑ και κύρωση του Οργανισμού του και άλλες διατάξεις». 
     Κύριε Υπουργέ, θέλετε να κάνετε κάποια νομοτεχνική βελτίωση;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σύμφωνα με ό,τι μου εγνώρισε η Υπουργός Εθνικής Παιδείας και Θρησκευμάτων, προτείνω στο Σώμα να διαγραφούν πέντε λέξεις στο άρθρο 4, καθ’ ότι από την ώρα που αποφασίζει η Σύγκλητος, που είναι το ανώτατο όργανο, δημιουργείται μια γραφειοκρατία. Συνεπώς, προτείνω να διαγραφούν οι λέξεις «πρόταση του οικείου Τμήματος και», χωρίς να αλλάζει τίποτα από το άρθρο 4 του νομοσχεδίου. 
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά την προαναφερθείσα νομοτεχνική βελτίωση, η οποία έχει ως εξής:
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ.
     Ερωτάται το Σώμα: Γίνεται δεκτό το νομοσχέδιο και στο σύνολο, όπως διανεμήθηκε και με τη νομοτεχνική διόρθωση του κυρίου Υπουργού;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό κατά πλειοψηφία και στο σύνολο.
     Συνεπώς το νομοσχέδιο του Υπουργείου Ανάπτυξης:«Έγκριση της σύστασης Ιδρύματος με την επωνυμία ΙΔΡΥΜΑ ΟΡΜΥΛΙΑ και κύρωση του Οργανισμού του και άλλες διατάξεις» έγινε δεκτό κατά πλειοψηφία, όπως διανεμήθηκε και με τη νομοτεχνική διόρθωση του κυρίου Υπουργού, σε μόνη συζήτηση επί της αρχής, των άρθρων και του συνόλου και έχει ως εξής:
     ΠΡΟΕΔΡΕΥΩΝ (Ιωάννης Τραγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Παρεσχέθη η ζητηθείσα εξουσιοδότηση.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 19.12΄ λύεται η συνεδρίαση για αύριο ημέρα Τετάρτη 15 Φεβρουαρίου 2006 και ώρα 10.30΄, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Τοπικά Συμβούλια Νέων και άλλες διατάξεις», σύμφωνα με την ημερήσια διάταξη που έχει διανεμηθεί.
           Η ΠΡΟΕΔΡΟΣ                                           ΟΙ ΓΡΑΜΜΑΤΕΙΣ
                                                                        2

