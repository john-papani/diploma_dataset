Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΛΑ'

Δευτέρα 25 Νοεμβρίου 1996

Αθήνα, σήμερα στις 25 Νοεμβρίου 1996, ημέρα Δευτέρα και ώρα 18.30', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ.ΑΠΟΣΤΟΛΟΥ ΚΑΚΛΑΜΑΝΗ

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα:

Ανακοινώνονται προς το Σώμα από το Γραμματέα της Βουλής κ.Δημήτριο Κατσικόπουλο τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Νομάρχης Σάμο ζητεί τη βελτίωση στη διοργάνωση της αερομεταφοράς του Τύπου και των φαρμάκων.

2. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία το 3ο Λύκειο Αγίας Παρασκευής Ανατολικής Αττικής ζητεί την προμήθεια μαθητικών καρεκλών.

3. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο επισημαίνεται ο κίνδυνος της κακής ποιότητας ελαιοπαραγωγής εφόσον εφαρμοσθούν οι νέες ρυθμίσεις της επιδότησης του ελαιολάδου.

4. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση μεταφοράς στύλου της ΔΕΗ από δρόμο της Κοινότητας Κάλφα Αχαϊας.

5. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο εργασιακό κλίμα στο εργοστάσιο της MISKO μετά τις τελευταίες εξελίξεις και κινητοποιήσεις των εργαζομένων.

6. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση εξέτασης της πρότασης του χαρτοβιομηχάνου κ. Χ. Ανδρικόπουλου για την χαρτοποιϊα "Λαδόπουλου".

7. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση κατασκευής Βιοτεχνικού Πάρκου της Πάτρας στην περιοχή Ιτεών Αχαϊας.

8. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επέκταση του αγωγού φυσικού αερίου στην ευρύτερη περιοχή των Πατρών Αχαϊας.

9. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ανάκληση της απόφασης για συστέγαση του Γυμνασίου με το ΤΕΛ Κάτω Αχαϊας.

10. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ύπαρξη ανθρωπίνων οστών και σταυρών τάφων μεταξύ των απορριμάτων στις όχθες του χειμάρρου Μειλίχου στα Συχαινά Πατρών Αχαϊας.

11. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διακοπή οικονομικής ενίσχυσης του κέντρου ατόμων με ειδικές ανάγκες "ΜΕΡΙΜΝΑ".

12. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο ενδεχόμενο εγκατάστασης των τσιγγάνων σε περιοχή της Κοινότητας Πετρωτού Αχαϊας.

13. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διακοπή του έργου ασφαλτόστρωσης του δρόμου που οδηγεί στο συνοικισμό Κούμπερι της Κοινότητας Δροσιάς Τριταίας Αχαϊας.

14. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αναγκη καθαρισμού του χειμάρρου Διακονιάρη από τα απορρίματα για την προστασία της υγείας των πολιτών.

15. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση της διαδικασίας κλήσεως για κατάθεση των εμπλεκομένων στην υπόθεση λαθραίας εισαγωγής πολυτελών αυτοκινήτων στο λιμάνι της Πάτρας.

16. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην παραίτηση κατά του αντιεισαγγελέα εφετών Πατρών κ. Δημήτρη Χριστόπουλου.

17. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εκποίηση μέρους της ακίνητης περιουσίας του Γενικού Κρατικού Νοσοκομείου Πατρών.

18. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις έρευνες για την ανακάλυψη κοιτασμάτων πετρελαίου στη Δυτική Ελλάδα.

19. Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία η Ομοσπονδία Βιοτεχνικών Σωματείων Θεσ/νίκης ζητεί τη λήψη ουσιαστικών μέτρων προκειμένου να βγει ο κλάδος από το αδιέξοδο στο οποίο βρίσκεται.

20. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στις αδικαιολόγητες καταλήψεις των σχολείων από τους μαθητές.

21. Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία η Ελληνική Ομοσπονδία Καλαθοσφαίρισης, Τοπική Επιτροπή Νομού Σάμου ζητεί χρηματοδότηση για την ολοκλήρωση της κατασκευής του κλειστού γυμναστηρίου της Σάμου.

22. Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Φαρμακευτικός Σύλλογος Σάμου ζητεί την καθιέρωση της αερομεταφοράς των φαρμάκων.

23. Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Σύλλογος Δικαιούχων Εργατικών Κατοικιών "Ο 'Αγιος Αθανάσιος" Σάμου ζητεί τη μείωση του κόστους κατασκευής των εργατικών κατοικιών.

24. Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσ αναφορά με την οποία η κυρία Ελένη Κυριακοπούλου, κάτοικος της Κοινότητας Κουμουθέκρας του Νομού Ηλείας διαμαρτύρεται για τη στέρηση του δικαιώματος της υποχρεωτικής σχολικής εκπαίδευσης του ανήλικου παιδιού της.

25. Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία το Εμπορικό και Βιομηχανικό Επιμελητήριο Αθηνών διαμαρτύρεται για την επιβολή του τέλους περιβάλλοντος από τους δήμους.

26. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Τοπική 'Ενωση Δήμων και Κοινοτήτων του Νομού Μεσσηνίας ζητεί χρηματοδότηση για την μηχανοργάνωση των Ταμειακών Υπηρεσιών των ΟΤΑ.

27. Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία ο Σύλλογος Προστασίας Περιβάλλοντος Ευρύτερης περιοχής Λαγκαδά υποβάλλει προτάσεις για την αποφυγή περιβαλλοντικής ρύπανσης στο λεκανοπέδιο Λαγκαδά.

28. Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Σύλλογος Υπαλλήλων του Υπουργείου Αιγαίου ζητεί τη θέσπιση ενιαίου μισθολογίου για του υπαλλήλους του δημοσίου.

29. Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη επαναλειτουργίας και χρηματοδότησης των εκπαιδευτικών σχολών για τυφλούς.

30. Ο Βουλευτής Ευβοίας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων Χαλκίδος και Περιχώρων διαμαρτύρεται για την περικοπή του επιδόματος στην πολύτεκνη μητέρα.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 62/15.10.96 Ερώτηση δόθηκε με το υπ'αριθμ. 11524/12.11.96 έγγραφο από τον Υφυπουργό Υγείας η ακόλουθη απάντηση.

"Απαντώντας στην αριθμ. 62/15.10.96 ερώτηση του Βουλευτή κ. Σπ. Σπηλιωτόπουλου, σχετικά με την μεταφορά ασθενών σας πληροφορούμε τα εξής:

Οι διακομιδές των ασθνών από τα Κ.Υ. και τα ΠΙ στα Νοσοκομεία γίνονται με ασθενοφόρα του ΕΚΑΒ Πάτρας.

Μέχρι σήμερα δεν έχει κινδυνεύσει ασθενής από έλλειψη ασθενοφόρου αυτοκινήτου.

Πάντως στις άμμεσες προτεραιότητες του Υπουργείου Υγείας και Πρόνοιας είναι ο εφοδιασμός των Νοσοκομείων με περισσότερα ασθενοφόρα έτσι ώστε να εξαλειφθούν τα όποια προβλήματα τυχόν υπάρχουν.

Ο ΥΦΥΠΟΥΡΓΟΣ

Ε. ΣΚΟΥΛΑΚΗΣ"

2. Στην με αριθμό 139/21.10.96 Ερώτηση δόθηκε με το υπ'αριθμ. 1079/13.11.96 έγγραφο από τον Υπουργό Παιδείας η ακόλουθη απάντηση.

" Απαντώντας στην Ερώτηση με αριθμό 139/21.10.96 σχετικά με τα ΤΕΦΑΑ Θεσσαλονίκης, που κατέθεσε ο Βουλευτής κ. Παν. Ψωμιάδης, σας γνωρίζουμε τα ακόλουθα:

Το Υπουργείο Παιδείας στα πλαίσια του Ετήσιου Προγραμματισμού μετά από τις υποβληθείσες προτάσεις των Α.Ε.Ι. σε συνδυασμό με τα κριτήρια και τις προϋποθέσεις που έχουν θεσπιστεί ενέκρινε την χορήγηση μιας (1) θέσης από τις δύο που είχαν προταθεί στα ΤΕΦΑΑ Θεσσαλονίκης με την αριθμ. Β2. 4758/31.10.96 απόφασή του, η οποία έχει σταλεί στην Εφημερίδα της Κυβερνήσεως για δημοσίευση.

Το ΥΠ.Ε.Π.Θ. παρά τις υπάρχουσες σοβαρές ανάγκες σε εκπαιδευτικό προσωπικό στη Δ/θμια Εκπ/ση κατά το τρέχον σχολικό έτος 1996-97 έχει αποσπάσει στο ΤΕΦΑΑ ΑΠΘ 84 εκπαιδευτικούς και στο ΤΕΦΑΑ Σερρών 19 εκπαιδευτικούς.

Τέλος, σχετικά με το πρόβλημα των κτιριακών εγκαταστάσεων του Τμήματος ΤΕΦΑΑ Θεσσαλονίκης, σας γνωρίζουμε ότι το ΥΠ.Ε.Π.Θ. έχει εντάξει στο ΠΔΕ έργο, από το οποίο θα εκτελεσθεί αυτοδύναμο μέρος της υπάρχουσας μελέτης η οποία προβλέπεται να καλύψει τις ανάγκες υποδομής του Τμήματος Επιστήμης Φυσικής Αγωγής και Αθλητισμού.

Το έργο είναι προϋπολογισμού 1.500.000.000δρχ. και έχει απορροφήσει μέχρι σήμερα 300.000.000 δρχ. Το 1996 έχουν εγγραφεί πιστώσεις ύψους 150.000.000 δρχ. οι οποίες μέχρι σήμερα δεν έχουν απορροφηθεί.

Το ΥΠ.Ε.Π.Θ. κατά την κατάρτιση του ΠΔΕ κάθε χρόνο λαμβάνει υπόψη του τις προτάσεις του Ιδρύματος που αφορούν το κάθε έργο, την πρόοδο των εργασιών που έχουν ανατεθεί και ανάλογα με τη δυνατότητα που υπάρχει από το διατιθεμένο όριο πληρωμών γίνεται η κατανομή στα έργα.

Η πρόταση του Α.Π.Θ. για τα έργα των κτιριακών εγκαταστάσεων του ΤΕΦΑΑ είναι η δημοπράτιση του έργου να γίνει σε τμήματα, από την υπάρχουσα μελέτη, σύμφωνα και με τις δυνατότητες του Υπουργείου για χρηματοδότηση του έργου.

Ο ΥΠΟΥΡΓΟΣ

ΓΕΡΑΣΙΜΟΣ Δ. ΑΡΣΕΝΗΣ"

3. Στην με αριθμό 141/96 Ερώτηση δόθηκε με το υπ'αριθμ. 63157/13.11.96 έγγραφο από τον Υφυπουργό Εσωτερικών η ακόλουθη απάντηση.

"Σε απάντηση της ερώτησης 141/96 που κατέθεσαν οι βουλευτές κ.κ. Κόρακας και Αυδής και αναφέρεται στην εκμίσθωση ακινήτου του Δήμου Πειραιά, σε ιδιωτική εταιρία, για την κατασκευή χώρου στάθμευσης αυτοκινήτων, σας γνωρίζουμε ότι με την 58776/11.11.96 απόφασή μας, η οποία εκδόθηκε επί'ασκηθείσας ενώπιόν μας προσφυγής, ακυρώσαμε την 15/96 απόφαση της επιτροπής του άρθρου 177 παρ. 2 ΔΚΚ, διότι η επιτροπή θεώρησε εσφαλμένα ότι η απόφαση του δήμου για την εκμίσθωση του ακινήτου ήταν νόμιμη.

Ως προς το θέμα της ύπαρξης σχεδίου υπουργικής απόφασης του ΥΠΕ.ΧΩ.Δ.Ε. που νομιμοποιεί την δημιουργηθείσα κατάσταση, αρμόδιος να σας απαντήσει είναι ο συνερωτώμενος Υπουργός.

Ο ΥΦΥΠΟΥΡΓΟΣ

Α. ΠΑΠΑΔΗΜΑΣ"

4. Στην με αριθμό 143/21-10-96 ερώτηση δόθηκε με το υπ' αριθμ. 63172/14-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 143/21-10-96 που κατατέθηκε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα, σας πληροφορούμε ότι:

Το έργο "ασφαλτόστρωση δρόμου Τρόπαια-Σπάθαρη" είναι ενταγμένο στο Πρόγραμμα ΕΑΠΤΑ/2, με συνολικό προϋπολογισμό 20 εκατ. δρχ. και πίστωση για το 1996, 20 εκατ. δρχ..

Μέχρι τώρα δεν έχει σημειωθεί ουδεμία απορρόφηση των εγκεκριμένων πιστώσεων. 'Εχει προχωρήσει το ασφαλτικό μέρος και έχει σταματήσει το τεχνικό λόγω του ότι γίνεται μία εγκάρσια τομή για τα όμβρια ύδατα. Το έργο θα συνεχιστεί μετά την ολοκλήρωση του τεχνικού μέρους.

Ο Υφυπουργός

Λ. ΠΑΠΑΔΗΜΑΣ"

5. Στην με αριθμό 144/21-10-96 ερώτηση δόθηκε με το υπ' αριθμ. 63173/14-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 144/21-10-96 που κατατέθηκε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα, σας πληροφορούμε ότι:

Το έργο είχε αρχικά ενταχθεί στο Πρόγραμμα ΕΑΠΤΑ/2 με προϋπολογισμό 60 εκατ.δρχ. Με την τελευταία τροποποίηση, προτάθηκε από την Περιφέρεια Πελοποννήσου μείωση σε 11.800.000 δρχ. που είναι το ποσοστό της απορρόφησης.

Οι εργασίες έχουν σταματήσει γιατί η ΤΥΔΚ πρέπει να καθορίσει τον άξονα του δρόμου ώστε ο Νομάρχης να δώσει εντολή στην Τοπογραφική Υπηρεσία για οριστική αποτύπωση και σύνταξη κτηματολογίου.

Η ολοκλήρωση του έργου συναντάει αντιδράσεις σχετικά με τις απαλλοτριώσεις των ιδιοκτητών.

Ο Υφυπουργός

Λ. ΠΑΠΑΔΗΜΑΣ"

6. Στην με αριθμό 145/21-10-96 ερώτηση δόθηκε με το υπ' αριθμ. 63174/14-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 145/21-10-96 που κατατέθηκε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα, σας πληροφορούμε ότι:

Στο ΠΕΠ Πελοποννήσου υποπρόγραμμα 1 υπάρχει έργο με τίτλο Τρίπολη-Χρυσοβίτσι-Στεμνίτσα-Δημητσάνα-Καρκαλού, προϋπολογισμού 400 εκατ. δρχ.

Το έργο εκτελείται από τη Ν.Α. Αρκαδίας.

'Εχουν γίνει αναθέσεις μελετών, οι οποίες βρίσκονται στο στάδιο ολοκλήρωσης.

Προβλέπεται ότι θα δημοπρατηθεί μέσα στο 1997. Η τοποθέτηση πινακίδων θα γίνει μετά την ολοκλήρωση.

Ο Υφυπουργός

Λ. ΠΑΠΑΔΗΜΑΣ"

7. Στην με αριθμό με αρ. 164/22-10-96 ερώτηση δόθηκε με το υπ' αριθμ. 2792/12-11-96 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης 164/22-10-96 σας γνωρίζουμε τα εξής:

1. Την άνοιξη του 1996 συντάχθηκαν από το ΥΠΕΘΟ οι προδιαγραφές αναπτυξιακής μελέτης - προγράμματος για την Εύβοια και απεστάλησαν στη Νομαρχία.

2. Ακολούθησε η επίσκεψη του Υπουργού Εθνικής Οικονομίας με τις σχετικές εξαγγελίες και η ευρεία συνεργασία στο ΥΠΕΘΟ με τους Γενικούς Γραμματείς των Υπουργείων, της Περιφέρειας Στερεάς Ελλάδας και το Νομάρχη Εύβοιας, κατά την οποία ανέλαβαν την δέσμευση να εξετάσουν τις χρηματοδοτικές δυνατότητες και να ενημερώσουν το ΥΠΕΘΟ. 3. Μετά τη μεσολάβηση της προεκλογικής περιόδου και την ανάληψη καθηκόντων των νέων Γενικών Γραμματέων θα εξετάζεται η δυνατότητα για χρηματοδότηση έργων και δράσεων που θα συμβάλλουν αποφασιστικά στην έξοδο από την κρίση του Νόμου.

4. Από το 1997 θα αρχίσει η υλοποίηση του Ειδικού Αναπτυξιακού Προγράμματος του Νομού Εύβοιας με συγκεκριμένη πρόβλεψη στο ΠΔΕ.

Ο Υφυπουργός

ΧΡΗΣΤΟΣ ΠΑΧΤΑΣ"

8. Στην με αριθμό 167/22-10-96 ερώτηση δόθηκε με το υπ' αριθμ. 3838/12-11-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε Ερώτηση 167/22-10-96 του Βουλευτή κ.κ. Πάνου Καμμένου και απευθύνεται στον Υπουργό Μεταφορών και Επικοινωνιών, σας πληροφορούμε ότι τα Ελληνικά Ταχυδρομεία εξετάζουν με ιδιαίτερη σοβαρότητα και προσοχή το ενδιαφέρον αυτό αίτημα και μελετούν την δυνατότητα υλοποίησής του.

Για το λόγο αυτό η παραπάνω πρόταση, καταχωρήθηκε στον πίνακα των θεμάτων που θα εξεταστούν, από τα αρμόδια 'Οργανα του Οργανισμού, κατά τον προγραμματισμό των μελλοντικών εκδόσεων.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

9. Στην με αριθμό 171/23.10.96 ερώτηση δόθηκε με το υπ' αριθμ. 10655/12.11.96 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της αριθμ. 171/23.10.96 ερώτησης, που κατατέθηκε στη Βουλή των Ελλήνων από τους Βουλευτές κ.κ. Σ.Παπαθεμελή και Α.Δαμιανίδη, πληροφορούμε την Εθνική Αντιπροσωπεία ότι το αίτημα των τεχνικών υπαλλήλων της Ελληνικής Επιτροπής Ατομικής Ενέργειας, ανάγεται κατ' αρχήν στην αρμοδιότητα του Υπουργείου Ανάπτυξης.

Από πλευράς Υπουργείου Οικονομικών σας ενημερώνουμε ότι με το άρθρο 20 του ν.1514/85, το τεχνικό προσωπικό της Ελληνικής Επιτροπής Ατομικής Ενέργειας διορίζεται σε μόνιμες οργανικές θέσεις. Το προσωπικό αυτό κατανέμεται σε κλάδους ανάλογα με τα τυπικά προσόντα που απαιτούνται για το διορισμό.

Το ανωτέρω προσωπικό αμείβεται σύμφωνα με τις διατάξεις του ν. 1505/84.

Με εντολή Υπουργού

Ο Υφυπουργός Οικονομικών

ΝΙΚ.ΧΡΙΣΤΟΔΟΥΛΑΚΗΣ"

10. Στην με αριθμό 173/23.10.96 ερώτηση δόθηκε με το υπ' αριθμ. 71/12.11.96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 173/23.10.96 που κατέθεσε ο Βουλευτής κ. Σ.Σπηλωτόπουλος, σε ό,τι μας αφορά, σας γνωρίζουμε ότι τα καταγγελόμενα με αυτή περί εκφοβισμού και απειλών για διώξεις υπαλλήλων των Πυροσβεστικων Υπηρεσιών της Αχαίας, λόγω της ιδεολογικής τους τοποθέτησης, είναι ατυχή.

Καμμιά δίωξη δεν γίνεται σήμερα στο Πυροσβεστικό Σώμα. 'Ολες οι ενέργειες της Υπηρεσίας για τις κρίσεις, προαωγές και μεταθέσεις του προσωπικού γίνονται σύμφωνα με τις ισχύουσες διατάξεις με αντικειμενικότητα και υπευθυνότητα και κάθε άλλη διάσταση που δίδεται σε τέτοια θέματα απέχει από την πραγματικότητα.

Ο Υπουργός

ΓΕΩΡΓΙΟΣ ΡΩΜΑΙΟΣ"

11. Στην με αριθμό 183/23.10.96 ερώτηση δόθηκε με το υπ' αριθμ. 56/13.11.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 183/23.10.96, που κατέθεσε ο Βουλευτής κ. Σ. Σπηλιωτόπουλος αναφορικά με το παραπάνω θέμα, σας πληροφορούμε ότι:

Από την Κοινότητα Αιγιάλειας δεν υποβλήθηκαν στον ΕΛΓΑ δηλώσεις που να αφορούν ζημιές από βροχοπτώσεις σε σταφιδοκαλλιέργειες.

Οι αναφερόμενες ζημιές από βροχοπτώσεις σε σταφίδες, σύμφωνα με τα στοιχεία του ΕΛΓΑ, δημιουργήθηκαν κατά τη φάση αποξήρανσης του προϊόντος εξ' αιτίας της υψηλής ατμοσφαιρικής υγρασίας λόγω των συνεχών βροχοπτώσεων. Επισημαίνεται ότι οι ζημιές αυτές, σύμφωνα με τον Κανονισμό Αφάλισης της Φυτικής Παραγωγής από τον ΕΛΓΑ, δεν καλύπτονται ασφαλιστικά και δεν αποζημιώνονται από τον ΕΛΓΑ.

Από την Κοινότητα Κοινινών, υποβλήθηκαν στον ΕΛΓΑ 120 δηλώσεις για ζημιές που προεξνήθηκαν από την ανεμοθύελλα της 13ης Σεπτεμβρίου και αφορούσαν διάφορες καλλιέργειες μεταξύ των οποίων και ελάχιστες σταφιδοκαλλιέργειες (πέντε περιπτώσεις) οι οποίες κατά την παραπάνω ημερομηνία δεν είχαν ακόμα τρυγηθεί.

Οι εκτιμήσεις των ζημιών αυτών έχουν ολοκληρωθεί και θα καταβληθούν οι σχετικές αποζημιώσεις στους δικαιούχους παραγωγούς, σύμφωνα με τα προβλεπόμενα από τον Κανονισμό του ΕΛΓΑ για την ασφάλιση της Φυτικής Παραγωγής.

Για τις ζημιές που δεν καλύπτονται ασφαλιστικά από τον ΕΛΓΑ (παραγωγή στα αλώνια, εγκαταστάσεις) το Υπουργείο συγκεντρώνει στοιχεία προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και στη συνέχεια να εξετάσει τη δυνατότητα και αναγκαιότητα λήψης μέτρων υπέρ των πληγέντων σταφιδοπαραγωγών.

Η ΑΤΕ κατά πάγια τακτική παρέχει στους παραγωγούς που οι γεωργοκτηνοτροφικές τους εκμεταλλεύσεις ζημιώνονται από δυσμενείς καιρικές συνθήκες και λοιπά αίτια τις παραίτητες πιστωτικες διευκολύνσεις για να μπορέσουν να αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

12. Στην με αριθμό 203/23-10-1996ερώτηση δόθηκε με το υπ' αριθμ. 61/13-11-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 203/23.10.1996, που κατέθεσαν οι Βουλευτές κ.κ. Μ. Μπόσκου, Στ. Παναγιώτου αναφορικά με το παραπάνω θέμα, σας πληροφορούμε ότι σύμφωνα με τα στοιχεία του ΕΛΓΑ από την Κοινότητα Αγίου Παντελεήμονα του Νομού Φλώρινας δεν υποβλήθηκαν δηλώσεις για ζημιές σε αμπελοκαλλιέργειες από τις πρόσφατες βροχοπτώσεις.

Οι αναφερόμενες στο Υπόμνημα του Αγροτικού Συνεταιρισμού της παραπάνω Κοινότητας ζημιές που προξενήθηκαν στα σταφύλια από προσβολή βοτρύτη, δεν καλύπτονται ασφαλιστικά και δεν αποζημιώνονται από τον ΕΛΓΑ.

Επίσης από το πρόγραμμα εκτάκτων αναγκών του Υπουργείου δεν υπάρχει δυνατότητα καταβολής οικονομικής ενίσχυσης στους σταφυλοπαραγωγούς των οποίων η παραγωγή ζημιώθηκε από ασθένειες που αναπτύχθηκαν λόγω της υπερβολικής υγρασίας που δημιουργήθηκε από τις συνεχείς βροχοπτώσεις.

Ωστόσο, η ΑΤΕ κατά πάγια τακτική χορηγεί στους παραγωγούς που γεωργοκτηνοτροφικές τους εκμεταλλεύσεις ζημιώνονται από δυσμενείς καιρικές συνθήκες, πυρκαϊές και άλλα αίτια τις απαραίτητες πιστωτικές διευκολύνσεις (αναστολή εξόφλησης των ληξιπροθέσμων οφειλών, χορήγηση νέων καλλιεργητικών δανείων) για να μπορέσουν ν'αντιμετωπίσουν οικονομικές τους δυσχέρειες από τις ζημιές που έ'παθαν και να συνεχίσουν ομαλά την παραγωγικής τους δραστηριότητα.

Ο Υπουργός

ΣΤ. ΤΖΟΥΜΑΚΑΣ"

13. Στην με αριθμό 217/25-10-1996 ερώτηση δόθηκε με το υπ'αριθμ. 94/13-11-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 217/25.10.1996, που κατέθεσε ο Βουλευτής κ. Αθ. Χειμάρας αναφορικά με το παραπάνω θέμα, σας πληροφορούμε ότι:

Με την 20/1934 απόφαση του Διοικητικού Δικαστηρίου κρίθηκε το ιδιοκτησιακό ζήτημα των θέσεων "ΣΠΑΡΤΙΑ-ΤΣΕΡΛΙΑ-ΠΑΛΗΟΧΩΡΙ & ΚΕΝΤΡΩΜΑΤΑ" της περιοχής Κοινότητας Παλαιοβράχας Ν. Φθιώτιδας.

Σύμφωνα με την απόφαση αυτή το ορεινό τμήμα με την ονομασια "ΠΑΛΗΟΧΩΡΙ" εμβαδού 2.000 στρεμ., το καλυπτόμενο υπό ελτάτης και Δρυός ανήκει στο Δημόσιο.

Από το πεδινό τμήμα "Σπαρτιά", "Τσερλιά" και "Κεντρώματα", κρίθηκε ότι ανήκει στην κυριότητα διαφόρων κατοίκων της Κοινότητας Παλαιοβράχας η θέση "Σπαρτιά" εμβ. 950 στρ. καλυμμένη υπό πρίνων και πλατάνων και της θέσης "Τσερλιά" συνολικού εμβαδού 700 περίπου στρεμ., καλυμμένη υπό πλατάνων τμήμα αυτής (κατά τον χρόνο της αναγνώρισης).

Με την ίδια απόφαση στο πεδινό τμήμα, κρίθηκε ότι ανήκει στο Δημόσιο το υπόλοιπο τμήμα της θέσης "Τσερλιά" και ολόκληρη η θέση "Κεντρώματα" εμβαδού 350 στρεμ., καλυμμένη υπό πρίνων και λοιπών πλατυφύλλων, εκτός από τις εντός αυτών καλλιεργημένες εκτάσεις.

Σ'ότι αφορά τη λήψη νομοθετικής μέριμνας που προτείνεται ώστε να δοθεί λύση στο πρόβλημα που απασχολεί τη Κοινότητα, έχουμε την άποψη ότι αυτής της φύσεως οι ιδιοκτησιακές διαφορές μπορούν να επιλυθούν στα τακτικά δικαστήρια, στα οποία και η Κοινότητα Παλαιοβράχας θα έπρεπε ήδη να έχει προσφύγει από το έτος 1934, και προς αυτήν την κατεύθυνση θα πρέπει να κατατείνουν και οι οποιεσδήποτε νομοθετικές ρυθμίσεις θα προωθηθούν από μέρους του Υπ. Γεωργίας.

Ο Υπουργός

ΣΤΕΦ. ΤΖΟΥΜΑΚΑΣ"

14. Στην με αριθμό 229/25-10-1996 ερώτηση δόθηκε με το υπ'αριθμ. 96/13-11-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 229/25.10.1996, που κατέθεσε ο Βουλευτής κ. Γ. Τρυφωνίδης αναφορικά με το παραπάνω θέμα σας πληροφορούμε ότι:

Οι βροχοπτώσεις που σημειώθηκαν κατά τα τέλη Αυγούστου και συνεχίστηκαν και τους μήνες Σεπτέμβριο και Οκτώβριο στο Νομό Πρέβεζας, οι οποίες συνέπεσαν με το στάδιο ωρίμανσης των βαμβακιών, σε συνδυασμό με τις χαμηλές σχετικά θερμοκρασίες, την υψηλή ατμοσφαιρική υγρασία, την μειωμένη ηλιοφάνεια κλπ. επηρέσασε δυσμενώς τις αποδόσεις των βαμβακολλιεργειών με αποτέλεσμα αυτές να υπολείπονται των μέσων όρων προηγουμένων ετών.

Διευκρινίζεται ότι από επισημάνσεις που έχουν διενεργηθεί από τους αρμόδιους γεωπόνους - επόπτες του ΕΛ.Γ.Α. σε διάφορες περιοχές του Ν. Πρέβεζας δεν διαπιστώθηκαν άμεσες ζημιές στην παραγωγή από αίτια ασφαλιστικά καλυπτόμενα απ'τον ΕΛ.Γ.Α. και για το λόγο αυτό δεν υποβληθηκαν στον ΕΛ.Γ.Α. δηλώσεις ζημιάς από τους παραγωγούς του Ν. Πρέβεζας.

Η Α.Τ.Ε. όμως κατά πάγια τακτική παρέχει στους παραγωγούς που γεωργοκτηνοτροφικές τους εκμεταλλεύσεις ζημιώνονται από δυσμενείς καιρικές συνθήκες και λοιπά αίτια τις απαραίτητες πιστωτικές διευκολύνσεις για να μπορέσουν ν'αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγικη'τους δραστηριότητα.

Ο Υπουργός

ΣΤΕΦ. ΤΖΟΥΜΑΚΑΣ"

15. Στην με αριθμό 231/25-10-96 ερώτηση δόθηκε με το υπ' αριθμ. 97/13-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 231/25.10.96, που κατέθεσε ο Βουλευτής κ. Β. Μαγγίνας αναφορικά με το παραπάνω θέμα, σας πληροφορούμε ότι όσον αφορά τον έλεγχο των εισαγωγών των γαλακτοκομικών προϊόντων, τόσο για τα εισαγόμενα από τα κράτη μέλη της Ευρωπαϊκής 'Ενωσης και ειδικότερα του λευκού τυρού άλμης, όσο και και για αυτά τα οποία εισάγονται από τρίτες χώρες, αυτά ελέγχονται κατά την εισαγωγή τους και τη διακίνησή τους από τις αρμόδιες Κτηνιατρικές Υπηρεσίες της Χώρας.

Το Υπουργείο έχει εκδόσει εγκυκλίους για την εντατικοποίηση των ελέγχων των γαλακτοκομικών προϊόντων και σε περίπτωση που δεν τηρούνται οι προβλεπόμενες από τη νομοθεσία ενδείξεις, δεσμεύεται το προϊόν και απωθείται κατά περίπτωση ενώ κινείται η διαδικασία παραπομπής των παραβατών των κειμένων διατάξεων της νομοθεσίας στη Δικαιοσύνη.

Ειδικά για το εισαγόμενο λευκό τυρί άλμης, από καμία τρίτη χώρα δεν επιτρέπεται η εισαγωγή του ει μή μόνο από την Βουλγαρία και το οποίο ελέγχεται στο Σταθμό Υγειονομικού Κτην/κού Ελέγχου Προμαχώνα από την Κτηνιατρική Υπηρεσία και την Τελωνειακή Αρχή.

Μετά την είσοδό του στη Χώρα οι Νομαρχιακές Κτηνιατρικές Υπηρεσίες προορισμού όλων των φορτίων λευκού τυρού άλμης παρακολουθούν την περαιτέρω διακίνησή του ως τον τελικό καταναλωτή για την ανατροπή πώλησής του ως ελληνική φέτα.

'Οσον αφορά τη νοθεία των ελληνικών παραδοσιακών τυριών και ειδικότερα του τυριού "φέτα" με πρόσμιξη αγελαδινού γάλακτος σε σκόνη το Υπουργείο με αυστηρές εγκυκλίους του έχει δώσει εντολές στις αρμόδιες Κτηνιατρικές Υπηρεσίες για την εντατικοποίηση των παραπάνω ελέγχων και τη δίωξη των παραβατών για την επιβολή σε αυτούς των από την κείμενη νομοθεσία προβλεπομένων κυρώσεων. Μέτρα, πέρα των υφισταμένων (εξισωτική αποζημίωση, επιλέξιμα) για την παρέμβαση επί της τιμής του γάλακτος είναι ασυμβίβαστα προς το Κοινοτικό καθεστώς.

Οι αδιάθετες ποσότητες σε ΦΕΤΑ σήμερα έχουν μειωθεί σημαντικά χάριν:

- στις προσπάθειες του Υπουργείου μας με άλλα συναρμόδια Υπουργεία για την αύξηση της σίτησης στο Στρατό - Νοσοκομεία κ.λπ..

- τη μείωση των εισαγωγών λευκών τυριών από Τρίτες Χώρες εξ' αιτίας των εντατικών ελέγχων στα σύνορα, καθώς επίσης και στο γεγονός ότι βρίσκεται σε εξέλιξη πρόγραμμα Κοινοτικό για τη διάθεση, σε άπορα άτομα και Κοινοφελή Ιδρύματα της χώρας 2.000 τόννων ΦΕΤΑΣ.

Με την εφαρμογή των παραπάνω μέτρων για φέτος η τιμή του γάλακτος στο παραγωγό τείνει να επανέλθει σε φυσιολογικά επίπεδα.

Ο Υπουργός

ΣΤ. ΤΖΟΥΜΑΚΑΣ"

16. Στην με αριθμό 244/29-10-96 ερώτηση δόθηκε με το υπ' αριθμ. 100/13-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 244/29.10.96, που κατέθεσε ο Βουλευτής κ. Μ. Καρχιμάκης αναφορικά με το παραπάνω θέμα στα πλαίσια των αρμοδιοτήτων μας σας πληροφορούμε ότι στους παραγωγούς της χώρας που οι γεωργοκτηνοτροφικές τους εκμεταλλεύσεις ζημιώθηκαν από πυρκαγιές κατά το έτος 1993 δεν χορηγήθηκαν οικονομικές ενισχύσεις από το πρόγραμμα εκτάκτων αναγκών του Υπουργείου Γεωργίας διότι παρά τις προσπάθειες που καταβλήθηκαν δεν κατέστη δυνατόν να εξευρεθούν οι σχετικές πιστώσεις τόσο από εθνικούς όσο και από Κοινοτικούς πόρους.

Σημειώνουμε ότι από το πρόγραμμα εκτάκτων αναγκών έτους 1996 του Υπουργείου Γεωργίας δεν υπάρχει δυνατότητα λήψης ειδικών οικονομικών μέτρων υπέρ των πληγέντων, από τις πυρκαγιές έτους 1993, παραγωγών.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

17. Στην με αριθμό 246/29-10-96 ερώτηση δόθηκε με το υπ' αριθμ. 350/13-11-96 έγγραφο από τον Υπουργό Ναυτιλίας η ακόλουθη απάντηση:

"Επί του αριθμ. 246/29-10-96 εγγράφου σας, με το οποίο μας διαβιβάσατε την από 29-10-96 ερώτηση των Βουλευτών κ.κ. Σ. ΚΟΡΑΚΑ και Ν. ΓΚΑΤΖΗ σας γνωρίζουμε τα ακόλουθα:

"1.- Από το ΥΕΝ έχουν αναληφθεί πρωτοβουλίες για την εξεύρεση λύσης στα θέματα που συμπεριλαμβάνονται στα μνημόνια συμφωνίας που αφορούν τα πλοία με ξένη σημαία στη γραμμή ΠΑΤΡΑΣ - ΙΤΑΛΙΑΣ.

2.- Επίσης το ΥΕΝ έχει προτείνει στο ΝΑΤ, την κατ' εξαίρεση σύμβαση ασφάλισης πληρώματος των Ελλήνων ναυτικών που υπηρετούν σε υπό ξένη σημαία πλοία στην περίπτωση που οι πλοιοκτήτριες εταιρείες των εν λόγω πλοίων δεν καλύπτουν κατά πλειοψηφία Ελληνικά συμφέροντα.

3.- 'Ηδη έχουν προωθηθεί προς το ΝΑΤ αιτήσεις για την κατ' εξαίρεση ασφάλιση 249 Ελλήνων Ναυτικών που υπηρετούν στα υπό ξένη σημαία Ε/Γ - Ο/Γ πλοία "VALENTINO", "BRINDISSI", "AFRODITE II", "POSEIDON" και "AG. ANDREAS" των εταιρειών "MED LINK LINES S.A." και "VERGINA NAVIGATION CO L T D".

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

18. Στην με αριθμό 257/29-10-96 ερώτηση δόθηκε με το υπ' αριθμ. 101/13-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 257/29.10.96, που κατέθεσε ο Βουλευτής κ. Ε. Πολύζος αναφορικά με το παραπάνω θέμα, σας πληροφορούμε ότι οι ισχύουσες κοινοτικές διατάξεις στον τομέα του καπνού, δεν προβλέπουν ανακατανομή ποσοστώσεων ούτε καταβολή πριμοδότησης σε πλεονασματικές (πέραν της ποσόστωσης) ποσότητες που ενδεχομένως διαθέτουν ορισμένοι παραγωγοί. Εκείνο που προβλέπεται και ισχύει είναι, η δυνατότητα επί πλέον παράδοσης από κάθε παραγωγό μέχρι και 10% κατ' ανώτατο όριο της ποσόστωσής του , με δικαίωμα όμως στην πριμοδότηση μόνο κατά την επόμενη εσοδεία, γεγονός που είναι γνωστό στους παραγωγούς από την εσοδεία έτους 1994.

Επομένως για ενδεχόμενη παράδοση πλεονασματικών ποσοτήτων πέραν του 10% της ποσόστωσης, δεν καταβάλλεται καμία πριμοδότηση, παρά μόνον η εμπορική τιμή που συμφωνείται μεταξύ των δύο πλευρών (παραγωγών - επιχειρήσεων).

Επί πλέον σημειώνεται ότι, η παράδοση οποιασδήποτε πλεονασματικής παραγωγής πρέπει να πραγματοποιηθεί μόνο στα κέντρα μεταποίησης ή στα κέντρα ελέγχου, των επιχειρήσεων, είτε στα αναγνωρισμένα κέντρα αγοράς μετά τις 15.5.97 και εφόσον:

- έχει πραγματοποιηθεί και διαπιστωθεί η παράδοση της συνολικής ποσόστωσής του για την οποία έχει συνάψει σύμβαση καλλιέργειας και

- έχει προηγηθεί δήλωσή του για την πλεονασματική ποσότητα που έχει στην κατοχή του όπως ο Καν. (ΕΟΚ) 3478/92 προβλέπει, δηλαδή να αναφέρει γραπτώς μέχρι τις 25/5/97 στον αρμόδιο οργανισμό ελέγχου (ΕΟΚ) τις ποσότητες καπνού που δεν παραδόθηκαν σε επιχείρηση μέχρι τις 15.5.97, καθώς και τον τόπο αποθήκευσης του καπνού.

Η ρύθμιση που έδινε την δυνατότητα πριμοδότησης, εντός του ορίου κατωφλίων εγγύησης της ομάδας ποικιλιών, των πλεονασματικών ποσοτήτων κάποιων παραγωγών αφορούσε μόνον την εσοδεία 1995, παρόλο που η Ελληνική αντιπροσωπεία, είχε ζητήσει στο πλαίσιο της αρμόδιας Διαχειριστικής Επιτροπής, να αποτελέσει πάγια ρύθμιση όλων των εσοδειών από της ρυθμίσεως και εφ' εξής.

Το Υπουργείο Γεωργίας θα καταβάλλει κάθε δυνατή προσπάθεια στα αρμόδια Κοινοτικά 'Οργανα για την ενσωμάτωση στο καθεστώς του καπνού, ρυθμίσεων που θα το καθιστούν περισσότερο ευέλικτο και δικαιότερο.

Σε ό,τι αφορά τους νέους αγρότες, δεν προβλέπεται από τις κοινοτικές διατάξεις δυνατότητα εισόδου στην καπνοκαλλιέργεια παρά μόνο στις περιπτώσεις μεταβίβασης της γεωργικής εκμετάλλευσης και κατ' επέκταση της ποσόστωσης από άλλο δικαιούχο παραγωγό.
 

Εν τούτοις το Υπουργείο Γεωργίας είναι προετοιμασμένο, να υποστηρίξει την θεσμική κατοχύρωση του δικαιώματό του για ένταξη στην παραγωγική διαδικασία, στο πλαίσιο της αναθεώρησης της Κοινής Οργάνωσης Αγοράς (ΚΟΑ) του Καπνού, που αναμένεται να γίνει σύντομα.

Ο Υπουργός

ΣΤ. ΤΖΟΥΜΑΚΑΣ"

19. Στην με αριθμό 270/30-10-96 ερώτηση δόθηκε με το υπ' αριθμ. 108/13-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 270/30.10.96, που κατέθεσε ο Βουλευτής κ. Ι. Λαμπρόπουλος, αναφορικά με το παραπάνω θέμα, σας πληροφορούμε ότι:

Η Νομοθεσία, ανέκαθεν απαιτούσε για την αναγνώριση τρίτων, εκ μέρους του Κράτους, ως ιδιοκτητών εκτάσεων που έχουν μορφή και χαρακτήρα δάσους και δασικής έκτασης, να είναι εφοδιασμένοι με σχετική αναγνωριστική πράξη που κατά καιρούς την εξέδιδαν αρμοδίως διάφορα όργανα (η επί των Οικονομικών Γραμματεία, το παρά το Υπ. Γεωργίας Διοικητικό Δικαστήριο, ο Υπουργός Γεωργίας).

Ειδικότερα για τις αγροτικές εκτάσεις που λόγω εγκατάλειψης της καλλιέργειάς τους αποκτούσαν (ή απέκτησαν) δασικό χαρακτήρα ο νομοθέτης καθιέρωσε ειδικές διαδικασίες αναγνώρισης ανυπαρξίας δικαιωμάτων του Δημοσίου μετά το 1979 (σχ. άρθρο 67 ν. 998/79 και άρθρο 14 ν. 1734/87), ορίζοντας σας αρμόδια όργανα έκδοσης της αναγνωριστικής απόφασης τον οικείο Νομάρχη (σήμερα Περιφ/κός Δ/ντής).

Επειδή η προθεσμία υποβολής σχετικών αιτήσεων από μέρους ιδιωτών, που έθεσε το άρθρο 14 του ν. 1734/87 έληξε στις 18.11.89, το Υπουργείο μελετά την ανανέωση ισχύος της προθεσμίας ή αντιμετώπιση του προβλήματος με το Σχέδιο Νόμου που θα προωθηθεί για ρυθμίσεις εμπραγμάτων δικαιωμάτων σε δάση και δασικές εκτάσεις της χώρας.

Με το χαρακτηρισμό μιας έκτασης από τη Δασική Υπηρεσία ως δάσους ή δασικής δεν χάνονται οι περιουσίες των κατοίκων καθόσον οι ενδιαφερόμενοι μπορούν να προσφύγουν για την αναγνώριση της έκτασης σας ιδιωτικής, είτε στη διοικητική διαδικασία του άρθρου 8 του ν. 998/79 είτε στα Πολιτικά Δικαστήρια με κατάθεση σχετικής αγωγής.

Σύμφωνα με το ισχύον Σύνταγμα, έχουν καθιερωθεί υποχρεώσεις στο Κράτος να μεριμνά για την προστασία του φυσικού και πολιτιστικού περιβάλλοντος (σχ. άρθρα 23 και 117 παρ. 3 Συντάγματος) αλλά και να θεσπίσει κανόνες περιορισμού της άσκησης δικαιωμάτων που απορρέουν από την ιδιοκτησία όταν τούτο το επιβάλλει το δημόσιο συμφέρον.

Για τις περιπτώσεις των δασωθέντων αγρών είναι δύσκολο να αγνοηθεί, ενόψη του ισχύοντος Συντάγματος, ότι το δημόσιο συμφέρον επιβάλλει να διατηρούνται και προστατεύονται τα δάση που έχουν εγκατασταθεί σε εγκαταλειφθέντες αγρούς.

Από πλευράς Υπουργείου Γεωργίας μελετάται το θέμα και έχουν γίνει συγκεκριμένες προτάσεις ενόψη του Σχεδίου Νόμου που ετοιμάζεται για τα δασικά θέματα.

Ο Υπουργός

ΣΤΕΦ. ΤΖΟΥΜΑΚΑΣ"

20. Στην με αριθμό 280/30-10-96 ερώτηση δόθηκε με το υπ' αριθμ. 36484/12-11-96 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση του υπ' αριθμ. 280/30.10.96 εγγράφου σας που αφορά ερώτηση που κατέθεσε ο Βουλευτής κ. Α. Βούλγαρης σας γνωρίζουμε σε ότι μας αφορά τα εξής:

Σύμφωνα με τις διατάξεις του αναπτυξιακού Νόμου 1892/90 όπως ισχύει οι δαπάνες για κατασκευή οικιών δεν αποτελούν καθόλου κόστος "παραγωγικής επένδυσης" (σύμφωνα με το άρθρο 1 αυτού) και ως εκ τούτου δεν μπορεί να υπάρξει δυνατότητα να συμπεριληφθούν στις ενεργετικές διατάξεις του Νόμου για επιστροφή του Φ.Π.Α..

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

21. Στην με αριθμό 346/1-11-96 ερώτηση δόθηκε με το υπ' αριθμ. 24627/12-11-96 έγγραφο από τον Υπουργό Υγείας η ακόλουθη απάντηση:

"Απαντώντας στην 346/1.11.96 ερώτηση που κατέθεσε στη Βουλή των Ελλήνων ο Βουλευτής κ. Κοτσακάς Αντ., σχετικά με την έλλειψη εκπαιδευτικού προσωπικού των Κ.Π.Σ. της Περιφ. Δ/νσης Χίου, σας γνωρίζουμε τα εξής:

Με το ΔΥ1γ/οικ. 9769/18.4.96 έγγραφό μας προς το ΑΣΕΠ έχουμε ζητήσει την έγκριση της προκήρυξης 132 συνολικά θέσεων εκ των οποίων (2) δύο θέσεις θα καλύψουν τις ανάγκες των Κ.Π.Σ. της Περ. Δ/νσης Χίου.

Ο Υπουργός

Κ. ΓΕΙΤΟΝΑΣ"

22. Στην με αριθμό 407/5-11-96 ερώτηση δόθηκε με το υπ' αριθμ. 368/13-11-96 έγγραφο από τον Υπουργό Ναυτιλίας η ακόλουθη απάντηση:

"1) Σε απάντηση στην ερώτηση 407/96 του Βουλευτή κου Ε. ΜΕΙΜΑΡΑΚΗ, σχετικά με τις απαιτούμενες ενέργειες των αρμοδίων Αρχών, ώστε να καταλογισθούν ευθύνες, αφού πρώτιστα διερευνηθούν οι συνθήκες που οδήγησαν στη βύθιση του πλοίου Π.Ν. "ΚΩΣΤΑΚΟΣ" και την απώλεια τεσσάρων μελών του πληρώματος του μετά την σύγκρουση του ως άνω πλοίου με το Ε/Γ - Ο/Γ "ΣΑΜΑΙΝΑ", σας πληροφορούμε τα ακόλουθα:

α) 'Ηδη η κατά τόπον αρμόδια Λιμενική Αρχή Σάμου, διενεργεί, υπό την εποπτεία και τις οδηγίες της οικείας Εισαγγελικής Αρχής, ένορκη προανάκριση σύμφωνα με τις διατάξεις του Ποινικού Κώδικα και Κώδικα Ναυτικού Δικαίου, για την διερεύνηση των συνθηκών και αιτιών υπό τις οποίες έλαβε χώρα το συγκεκριμένο ατύχημα.

β) Μετά την ολοκλήρωση της, η σχηματισθείσα δικογραφία θα υποβληθεί αρμοδίως για τον ποινικό και πειθαρχικό έλεγχο των υπευθύνων του εν λόγω ατυχήματος.

Ο Υπουργός

ΣΤΑΥΡΟΣ ΑP. ΣΟΥΜΑΚΗΣ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης, 26ης Νοεμβρίου 1996 ώρα 18.00'.

Α. Αναφορές και ερωτήσεις Πρώτου Κύκλου ('Αρθρο 130 παρ. 5 Καν. Βουλής)

1. Η με αριθμό 31/14-10-96 ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων αντιμετώπισης των προβλημάτων του Νομαρχιακού Νοσοκομείου Καρύστου.

2. Η με αριθμό 208/24-10-96 Ερώτηση του Βουλευτή του Συνασπισμού της Αριστεράς και της Προόδου κ. Ιωάννου Δραγασάκη προς τον Υπουργό Εθνικής Οικονομίας, σχετικά με την παροχή πληροφοριών για τις ευρωπαϊκές και άλλες χρηματοδοτήσεις προς το 'Αγιον 'Ορος.

ΠΡΟΕΔΡΟΣ (Απόστολος Κακλαμάνης): Κύριοι Βουλευτές, εισερχόμεθα στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου.

Πρώτη στην ημερήσια διάταξη είναι η με αριθμό 272/20-11-96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς την Υπουργό Ανάπτυξης, σχετικά με τις προθέσεις της Κυβέρνησης για εγκατάσταση νέας μονάδας ηλεκτροπαραγωγής καύσης φυσικού αερίου στη Δυτική Μακεδονία κ.λπ.

Η ερώτηση του κ. Πιπεργιά έχει ως εξής:

"Στο δεκαετές πρόγραμμα ανάπτυξης της Δημόσιας Επιχείρησης Ηλεκτρισμού προβλέπεται η ένταξη μονάδων ηλεκτροπαραγωγής καύσης φυσικού αερίου με ορθολογική κάλυψη του ενεργειακού ισοζυγίου και ενίσχυση του ηλεκτρικού δικτύου με παραγωγή στην Αττική, όπου και το μεγάλο κέντρο της κατανάλωσης, και τη Θράκη.

Η πέραν της προβλέψεως του δεκαετούς προγράμματος χρήση του φυσικού αερίου στην ηλεκτροπαραγωγή θα ανατρέψει τον υψηλό βαθμό ασφάλειας εφοδιασμού και την αξιοπιστία του συστήματος παραγωγής.

Πρόσφατα δημοσιεύματα αναφέρουν δημιουργία νέας επιπρόσθετης μονάδας καύσης φυσικού αερίου στη Δυτική Μακεδονία συσχετίζοντάς της, με το προτεινόμενο από ιδιώτες, αγωγό φυσικού αερίου προς Αλβανία.

Για την τεκμηρίωση του "ωφέλιμου" της κατασκευής του αγωγού φυσικού αερίου προς Κοζάνη-Αλβανία, η Δημόσια Επιχείρηση Ηλεκτρισμού ανέθεσε σε κοινοπραξία εταιρειών την εκπόνηση μελέτης και περιμένει τα θετικά, όπως λέγεται, αποτελέσματα.

Μετά τα παραπάνω, ερωτάται η αρμόδια Υπουργός:

1. Χρειάζεται εγκατάσταση νέας μονάδας ηλεκτροπαραγωγής, καύσης φυσικού αερίου και μάλιστα στη Δυτική Μακεδονία;

2. Ποιος θα επιβαρύνεται το κόστος από τις απώλειες μεταφοράς της ηλεκτρικής ενέργειας που ανέρχεται σε εκατοντάδες εκατομμύρια κάθε χρόνο;".

Η Υπουργός Ανάπτυξης κυρία Βάσω Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Σε απάντηση της ερώτησης του κ. Πιπεργιά θα ήθελα να πω, ότι, όπως γνωρίζετε, μετά από την κυβερνητική απόφαση για σταδιακή μείωση και μετά περικοπή της λειτουργίας της ΔΕΗ στο Κερατσίνι, θα έχουμε μία μείωση στη διαθέσιμη ονομαστική ισχύ. Αυτό θα γίνει σε έξι χρόνια.

Επομένως, απαιτείται η εγκατάσταση πρόσθετης ισχύος, η οποία θα καλύψει και τη διαφορά αυτή, αλλά και την αύξηση της ζήτησης που προβλέπεται για τα επόμενα χρόνια.

'Οπως γνωρίζετε, οι μονάδες συνδυασμένου κύκλου παρουσιάζουν μία σειρά από πλεονεκτήματα και για το λόγο αυτό άρχισαν να χρησιμοποιούνται ευρύτατα, καθώς το φυσικό αέριο αρχίζει να μπαίνει πλέον στην κατανάλωση, αλλά και στην ηλεκτροπαραγωγή. Υπάρχει υψηλότερος βαθμός απόδοσης, χαμηλό επενδυτικό κόστος, μειωμένος χρόνος κατασκευής των μονάδων αυτών, σε σχέση με άλλους τύπους μονάδων, ευελιξία λειτουργίας με χαμηλά φορτία.

Συνεπώς, ως βέλτιστη λύση για την κάλυψη της απαιτούμενης ισχύος προκρίνεται η ισχύς μονάδων συνδυασμένου κύκλου. Το πότε, το τι ισχύ θα έχει η μονάδα και το που θα γίνει, ακόμα δεν είναι γνωστό. Θα εξαρτηθεί και από τη μονάδα της Κομοτινής, η οποία είναι και αυτή μονάδα συνδυασμένου κύκλου. Αλλά όπως γνωρίζετε, η προκύρηξη δεν γίνεται για μια συγκεκριμένη ισχύ, αλλά για ένα εύρος ισχύος. Εξαρτάται δηλαδή, ακριβώς από το ποια θα είναι η ισχύς της μονάδας.

Θα εξαρτηθεί επιπλέον και από τις μελέτες, οι οποίες πρέπει να γίνουν σε σχέση με τη θέση εγκατάστασης του νέου σταθμού. 'Οπως γνωρίζετε και όπως λέτε, η ΔΕΗ έχει αναθέσει μια μελέτη για τον τελικό άξονα του φυσικού αερίου προς Αλβανία. Από κει και πέρα, όταν έχουμε τα πορίσματα της μελέτης, θα κρίνουμε την παραπέρα πορεία του δυτικού άξονα και θα γίνει μελέτη σχετικά με την οικονομική λειτουργία του όλου συστήματος και με το που θα πρέπει να τοποθετηθεί η καινούρια μονάδα.

'Οσο για το ποσοστό του φυσικού αερίου που θα συμμετέχει στο ενεργειακό ισοζύγιο προβλέπεται να φτάσει σε ποσοστό 15%-18% στην περίοδο 2003-2006, ανάλογα με την εξέλιξη της ζήτησης. Το ποσοστό αυτό είναι μέσα στα όρια της βέλτιστης ικανοποίησης, τόσο της ασφάλειας παροχής, όσο και της οικονομικότητος του φυσικού αερίου.

ΠΡΟΕΔΡΟΣ (Απόστολος Κακλαμάνης):Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ:Κύριε Πρόεδρε, κυρία Υπουργέ, κύριοι συνάδελφοι, η εγκατάσταση καινούριων μονάδων φυσικού αερίου, θα πρέπει να μελετηθεί πιο ουσιαστικά και να επιλεγεί η κατάλληλη τοποθεσία.

Εάν δεχτούμε ότι, μετά την απόσυρση των μονάδων του Κερατσινίου, που μετασκευάζονται, προκύψει ανάγκη για νέα μονάδα παραγωγής ηλεκτρικής ενέργειας με φυσικό αέριο, αυτή η μονάδα δεν μπορεί και δεν πρέπει να είναι μακρυά από το βασικό κέντρο κατανάλωσης. 'Ηδη έχουμε προβλήματα και δεν έχει ολοκληρωθεί η τρίτη γραμμή μεταφοράς ηλεκτρικής ενέργειας, Βορρά-Νότου. 'Εχει σταματήσει χρόνια στο Κρυονέρι και δεν παρουσιάζεται κάποια κίνηση και από την Κυβέρνηση, να ξεπεραστεί αυτή η δυσκολία. Αλλά ακόμη και αν φτιαχτεί αυτή η γραμμή, η μεταφορά της ηλεκτρικής ενέργειας από τη Βόρεια Ελλάδα, από τη Μακεδονία, προς το κέντρο της κατανάλωσης, δηλαδή προς την Αθήνα, κοστίζει στον Ελληνικό Λαό εκατοντάδες εκατομμύρια. Μια πρόχειρη μελέτη που έκανα δείχνει ότι εάν μια μονάδα μέσης ισχύος τριακοσίων μεγαβάτ, φτιαχτεί στην Κοζάνη και το ηλεκτρικό ρεύμα που παράγει μεταφερθεί για να καταναλωθεί στην Αθήνα, θα έχει απώλειες της τάξεως των 500 εκατομ. δραχμών το χρόνο.

'Αρα, λοιπόν, εάν προκύψει ανάγκη για νέα μονάδα παραγωγής ηλεκτρικής ενέργειας με καύση φυσικού αερίου, τότε αυτή θα πρέπει να φτιαχτεί κοντά στο κέντρο, μια και ο αγωγός του Φυσικού Αερίου ξεκινάει από τα σύνορα και καταλήγει στο κέντρο. Πρέπει π.χ. να γίνει στη Θίσβη, σε καμία, όμως, περίπτωση στη Δυτική Μακεδονία.

Φοβάμαι, κυρία Υπουργέ, ότι επιχειρείται από εξωγενείς παράγοντες να επιβληθεί μονάδα στη ΔΕΗ με καύση φυσικού αερίου στην Κοζάνη, για να στηριχθεί οικονομικά ο αγωγός του φυσικού αερίου προς Αλβανία. Εάν υπάρχει ανάγκη να στηριχθεί ο αγωγός, ναι να το κάνουμε.

ΠΡΟΕΔΡΟΣ (Απόστολος Κακλαμάνης):Κύριε συνάδελφε, έχετε υπερβεί το χρόνο.

ΔΗΜΗΤΡΙΟΣ ΠΙΠΕΡΓΙΑΣ:Ναι, κύριε Πρόεδρε, τελειώνω. 

Θα είναι, όμως, εγκληματικό να το κάνουμε με δημιουργία μονάδας καύσης φυσικού αερίου στην περιοχή αυτή. Θα είναι διπλό λάθος.

ΠΡΟΕΔΡΟΣ (Απόστολος Κακλαμάνης):Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης):Κύριε Πιπεργιά, σας είπα, ότι για την επιλογή της θέσης εγκατάστασης είτε στη Δυτική Μακεδονία, είτε αλλού, θα γίνει μελέτη. Δεν έχει παρθεί καμία απόφαση, για το αν θα γίνει μονάδα και για το που θα εγκατασταθεί. Θα γίνει μελέτη σχετικά με την ασφάλεια του συστήματος και την οικονομική λειτουργία του συστήματος. Αυτή τη στιγμή δεν είναι του άμεσου μέλλοντος, έχουμε το Κερατσίνι το οποίο σε έξι χρόνια θα διακοπεί, έχουμε τη μονάδα του Λαυρίου και μέχρι τότε ελπίζουμε να έχει λυθεί και το θέμα στο Κρυονέρι. Εδώ δεν είναι δική μας αδράνεια, περιμένουμε την απόφαση του Συμβουλίου Επικρατείας, η οποία αν δεν κάνω λάθος αναμένεται από το Φεβρουάριο. 'Εχει πάει στο τμήμα και περιμένουμε να γράψουν την απόφαση από το Φεβρουάριο.

ΔΗΜΗΤΡΙΟΣ ΠΙΠΕΡΓΙΑΣ:Να υπάρχει όμως μια παρέμβαση για τη συντόμευση του χρόνου.

ΠΡΟΕΔΡΟΣ (Απόστολος Κακλαμάνης):Κύριε Πιπεργιά, σας παρακαλώ πάρα πολύ!

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Βεβαίως έχει γίνει παρέμβαση από μένα. Θα εκδοθεί απόφαση, γιατί έχει συζητηθεί στο τμήμα. Και λέμε να εκδόσετε τελικά την απόφαση, να ξέρουμε τι γίνεται.

ΓΕΡΑΣΙΜΟΣ ΓΙΑΚΟΥΜΑΤΟΣ: Ο Πρόεδρος...

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Δεν είναι θέμα του Προέδρου. Είναι θέμα του τμήματος. Ο Πρόεδρος του τμήματος αυτή την απόφαση δεν τη βγάζει.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, συμφωνείτε να συζητήσουμε τώρα την τέταρτη ερώτηση για να αποδεσμεύσουμε την κυρία Υπουργό;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή συμφώνησε.

Θα συζητηθεί η τέταρτη της ημερήσιας διάταξης με αριθμό 265/20.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την υγιεινή και ασφάλεια των εργαζομένων στους ατομοηλεκτρικούς σταθμούς και ορυχεία της Δημόσιας Επιχείρησης Ηλεκτρισμού (ΔΕΗ).

Η επίκαιρη ερώτηση έχει ως εξής:

"Τρίτο θύμα προστέθηκε μέσα σε οκτώ μήνες στον κατάλογο αυτών που έχασαν τη ζωή τους εργαζόμενοι στο λιγνιτικό κέντρο της ΔΕΗ στη Μεγαλόπολη. Το τραγικό αυτό γεγονός δείχνει τα σοβαρά προβλήματα ασφαλείας που αντιμετωπίζουν οι εργαζόμενοι στους ΑΗΣ και τα ορυχεία. Ερωτώνται οι κύριοι Υπουργοί: Τι μέτρα έχουν παρθεί από τη ΔΕΗ στο ενεργειακό κέντρο μετά τα θανατηφόρα ατυχήματα όσον αφορά την υγιεινή και την ασφάλεια των εργαζομένων.

Πως προτίθενται να αντιμετωπίσουν τα προβλήματα που σχετίζονται με την έλλειψη εξειδιξευμένου και έμπειρου προσωπικού".

Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Πράγματι, κύριε συνάδελφε, έχουν συμβεί αυτά τα τραγικά γεγονότα στη μονάδα αυτή, όμως αυτό δεν οφείλεται στην ελλιπή λειτουργία του τομέα ασφάλειας. Στο λιγνιτικό κέντρο Μεγαλόπολης υπάρχει ανεξάρτητος τομέας ασφάλειας εργασίας στον οποίο προίσταται μεταλειολόγος μηχανικός, έχει δύο τεχνικούς ασφαλείας βοηθούς του που ασχολούνται με τα εξειδικευμένα θέματα λειτουργίας και συντήρησης του εξοπλισμού των ορυχείων. Ολος ο τομέας εργάζεται πάνω στην εκπαίδευση των εργαζομένων σε θέματα ασφάλειας εργασίας, ασφάλειας μηχανημάτων, εγκαταστάσεων, καθώς και σε ειδικά θέματα πυρασφάλειας.

Επίσης η διεύθυνση του λιγνιτικού κέντρου πραγματοποιεί σε τακτά χρονικά διαστήματα συσκέψεις με θέμα την ασφάλεια και υγιεινή των εργαζομένων, στις οποίες συμμετέχουν όλα τα στελέχη και εκπρόσωποι των εργαζομένων και αποτέλεσμα όλων αυτών των ενεργειών είναι να έχει μειωθεί ο δείκτης ατυχημάτων διαχρονικά και πρέπει να πω, ότι ο δείκτης ατυχημάτων του λιγνιτικού κέντρου Μεγαλόπολης δεν είναι από τους χειρότερους. Αυτό δε σημαίνει ότι δεν πρέπει να βελτιωθεί ακόμη παραπέρα αλλά σε σύγκριση με άλλες μονάδες δεν είναι από τους χειρότερους.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ ΚΡΗΤΙΚΟΣ)

'Οσον αφορά το θέμα της υγιεινής του προσωπικού, στις εγκαταστάσεις υπάρχει μόνιμος γιατρός εργασίας και βεβαίως υπάρχουν κι άλλες ειδικότητες γιατρών που επισκέπτονται τις εγκαταστάσεις κατά διαστήματα. 'Εχουν συμβεί αυτά τα γεγονότα, έχει γίνει μία επιτροπή η οποία μελετά τους λόγους, το πόρισμά της θα βγει στις 15 Δεκεμβρίου και θα σας ενημερώοσουμε σχετικά με το πόρισμα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, η απάντηση της κυρίας Υπουργού δεν κάνει τίποτε άλλο, παρά να επιχειρεί να αναφερθεί σε αυτό που από τη νομοθεσία προβλέπεται. Εγώ δεν θα αμφισβητήσω ότι υπάρχει ιατρός εργασίας, δεν θα αμφισβητήσω ότι υπάρχει νομοθετική πρόβλεψη, τόσο από το δικό μας δίκαιο, όσο και από το Κοινοτικό δίκαιο, εκείνο που θα αμφισβητήσω όμως είναι αυτό το οποίο είπε, δηλαδή ότι υπάρχει ένας συστηματικός έλεγχος και παρακολούθηση εφαρμογής των μέτρων υγιεινής.

Κυρία Υπουργέ, σας βεβαιώνω ότι δεν υπάρχει. Οι ίδιοι οι εργαζόμενοι οι οποίοι όπως ξέρετε δεν ενεργούν από καμιά στείρα αντιπολιτευτική διάθεση, αλλά αντίθετα ενεργούν για την προστασία της ζωής τους, διαμαρτύρονται ότι απουσιάζουν τα μέτρα ασφαλείας. Τρία θανατηφόρα ατυχήματα μέσα στο έτος 1996. Και σας λέγω ότι δεν έχουν ακόμα εκδοθεί τα πορίσματα για τα δύο προηγούμενα ατυχήματα και δεν αναφέρομαι στο τελευταίο, που έγινε λίγες μέρες πριν.

Πρέπει ακόμα να σας πω, ότι όλοι αυτοί, που είναι υπεύθυνοι, δείχνουν να ευαισθητοποιούνται και να ανησυχούν μόλις συμβεί το θανατηφόρο ατύχημα. Σ'όλες τις άλλες περιπτώσεις κωφεύουν. Δεν αναφέρομαι κατά συνέπεια στην πρόβλεψη που υπάρχει. Αναφέρομαι στην έλλειψη εξειδικευμένου προσωπικού, όπως επίσης αναφέρομαι στο γεγονός ότι θέλουν να καλύψουν τις ανάγκες με εντατικοποίηση της εργασίας του ήδη υπάρχοντος προσωπικού.

Γνωρίζετε πολύ καλά, ότι είναι υπαίτια, αυτή η εντατικοποίηση, πολλές φορές, ατυχημάτων.

Τα συγκεκριμένα μέτρα δεν φθάνει να προβλέπονται. Τα συγκεκριμένα μέτρα πρέπει να εφαρμόζονται. Αυτά σας λέγει το εργατικό κέντρο της Αρκαδίας, αυτά λένε οι εργαζόμενοι που συνδικαλίζονται στο χώρο της ΓΕΝΟΠ-ΔΕΗ και επιτέλους ας σταματήσουμε να αναφερόμαστε γενικά και αόριστα στην πρόβλεψη και να απαντάμε σε εκείνο που πράγματι μας δεσμεύει. Και εκείνο που θα σας δεσμεύσει είναι να μου πείτε τι προτίθεστε ακριβώς να κάνετε για να μην έχουμε ξανά θανατηφόρο ατύχημα στη Μεγαλόπολη, αλλά και σε άλλους ατμοηλεκτρικούς σταθμούς της ΔΕΗ. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε συνάδελφε, υπάρχουν οι νόμοι και οι κανονισμοί. Και σε αυτό υπάρχει πλήρης εναρμόνισή μας με όλα τα προβλεπόμενα. Υπάρχει το κατάλληλο εκπαιδευμένο προσωπικό. Γίνεται καθημερινή επιστασία, γίνονται επισκέψεις, γίνονται σεμινάρια, όλοι οι κανονισμοί έχουν δοθεί στο προσωπικό, αλλά υπάρχουν και εργαζόμενοι οι οποίοι δεν λειτουργούν σύμφωνα με τους κανονισμούς. Υπάρχουν κάποιες γνώμες διευθυντών της επιχείρησης, που λένε ότι ο ίδιος ο εργαζόμενος σε μία περίπτωση δεν τήρησε τους κανονισμούς. Εγώ όμως περιμένω το επίσημο πόρισμα.

'Ο,τι προβλέπεται, κύριε συνάδελφε, γίνεται. Από εκεί και πέρα δεν θα ήθελα να πω ότι υπάρχει τέτοια απασχόληση στην ΔΕΗ, που δεν υπάρχουν περιθώρια εντατικοποίησης εργασίας και αν θα υπάρξει μία εντατικοποίηση της εργασίας θα είναι εις βάρος της υγιεινής και ασφάλειας των εργαζομένων.

Είναι γνωστό, ότι στη ΔΕΗ, όπως και σε άλλους οργανισμούς και επιχειρήσεις, υπάρχει πλεονάζον δυναμικό, και δεν έχουμε πρόβλημα έλλειψης δυναμικού ώστε να χρειάζεται επιπλέον δυναμικό για να ανταποκριθούμε στις απαιτήσεις. Υπάρχει, όπως και στις δύο προηγούμενες περιπτώσεις το πόρισμα ότι ήταν ένα μοιραίο, αλλά, τυχαίο γεγονός. 'Ολα τα πηγάδια είχαν ανοίξει στη Μεγαλόπολη και σε ένα πηγάδι το διοξείδιο του άνθρακος, ήταν σε τέτοια πυκνότητα, που επειδή δεν το άφησαν να εξανεμιστεί και κατέβηκαν αμέσως κάτω για να το ελέγξουν, συνέβη αυτό το ατύχημα. Γίνονται τώρα μελέτες, διότι είναι κάτι που δεν είναι σύνηθες, για να το δουν και από επιστημονικής πλευράς.

Υπάρχουν λοιπόν όλα και οι κανονισμοί και το απαραίτητο προσωπικό. Από εκεί και πέρα σίγουρα περιμένουμε το πόρισμα για να δούμε αν χρειάζεται και από την πλευρά της επιχείρησης να ληφθούν επιπλέον μέτρα. Αν χρειάζεται να είστε σίγουρος ότι θα τα λάβουμε.

ΠΡΟΕΔΡΕΥΩΝ (Παναγιώτης Ν.Κρητικός): Δεύτερη στην ημερήσια διάταξη είναι η με αριθμό 262/19.11.96 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό ΠΕ.ΧΩ.Δ.Ε., σχετικά με την κατασκευή της Λεωφόρου Σπάτων-Σταυρού-Ελευσίνας και τα μέτρα που προτίθεται να λάβει η Κυβέρνηση για να αντιμετωπίσει τα περιβαλλοντικά προβλήματα από την κατασκευή της κ.λπ., η οποία έχει ως εξής:

"Η κατασκευή της ελεύθερης λεωφόρου αεροδρομίου Σπάτων -Σταυρού -Ελευσίνας έχει εξελιχθεί σε μείζον οικολογικό πρόβλημα για τις κατοικημένες περιοχές, από τις οποίες διέρχεται. Ειδικότερα το τμήμα της λεωφόρου που διέρχεται από τους Δήμους Βριλησίων και Χαλανδρίου, επειδή κατασκευάζεται επιφανειακά, δημιουργεί μεγάλα και σοβαρά προβλήματα με τεράστιες επιπτώσεις στην ποιότητα ζωής, όχι μόνο των ανωτέρω Δήμων, αλλά και σε όλα γενικώς τα βόρεια προάστια (Κηφισιά-Μαρούσι).

Πρώτον, υποβαθμίζει δραματικά το περιβάλλον με τη ρύπανση που θα προκαλεί τόσο με τη μορφή ηχορύπανσης, όσο και με τη μορφή καυσαερίων, δεύτερον, διακόπτει βίαια την πολεοδομική συνοχή των περιοχών Βριλησίων και Χαλανδρίου. Τρίτον, προσβάλλει βάναυσα την αισθητική περιοχών αμιγούς κατοικίας, οι οποίες κινδυνεύουν να γίνουν "βιομηχανικές" περιοχές. Τέταρτον, για την πρόληψη των συνεπειών από την κατασκευή του δρόμου οι Δήμοι Βριλησίων και Χαλανδρίου έχουν προχωρήσει σε ενέργειες, όπως προσφυγές στο Σ.τ.Ε. και Ευρωπαϊκό Δικαστήριο. Πέμπτον, από μελέτη που εκπόνησε ο Δήμος Βριλησίων προκύπτει, ότι η μελέτη περιβαλλοντικών επιπτώσεων δεν πληρεί τους όρους και κανόνες του Νόμου.

Ερωτάται ο κύριος Υπουργός: Αποδέχεται το αίτημα της Τοπικής Αυτοδιοίκησης και της τοπικής κοινωνίας για κατασκευή του δρόμου σε σήραγγα (σκεπαστός); Ποια είναι η αιτιολογία, που επιβάλλει την κατασκευή του συγκεκριμένου λεωφορειόδρομου, σκεπαστού σε ορισμένες περιοχές και επιφανειακού σε άλλες; Πώς αντιμετωπίζει τα περιβαλλοντικά προβλήματα, που θα δημιουργήσει η επιφανειακή κατασκευή; Πώς αντιμετωπίζει τους κινδύνους να εμπλακεί η κατασκευή του έργου λόγω ακυρώσεως αποφάσεων από το Σ.τ.Ε. και της προσφυγής των δήμων σε διεθνή όργανα."

Ο Υφυπουργός Περιβάλλοντος, Χωροταξίας και Δημοσίων 'Εργων κ. Χρήστος Βερελής έχει το λόγο.

ΧΡΗΣΤΟΣ ΒΕΡΕΛΗΣ (Υφυπ.ΠΕ.ΧΩ.Δ.Ε.): Κύριε Πρόεδρε, πραγματικά είναι επίκαιρη η ερώτηση, διότι πριν από λίγες μέρες κυρώθηκε στη Βουλή η σύμβαση κατασκευής του έργου της ελεύθερης λεωφόρου Σπάτων-Σταυρού-Ελευσίνας. Είναι έργο ζωτικής σημασίας για ολόκληρο το λεκανοπέδιο, ένα έργο πνοής. Για την αναγκαιότητα και τη χρησιμότητά του συμφωνούν όλες οι Πτέρυγες της Βουλής, όλοι οι κοινωνικοί και επιστημονικοί φορείς. Το έργο αυτό ξεκίνησε να σχεδιάζεται και συζητείται από τις αρχές της δεκαετίας του '50 και η σημερινή χάραξη, η οποία θα ακολουθηθεί, βρίσκεται ακριβώς στις ίδιες αρχές, που είχαν προβλεφθεί ήδη προ τριάντα ετών. Αργότερα εντάχθηκε στις προβλέψεις του ρυθμιστικού σχεδίου της Αθήνας ως το σημαντικότερο συγκοινωνιακό έργο της Αττικής, με στόχο την αναβάθμιση της ποιότητας ζωής και τη συνολική βιώσιμη και ισόρροπη ανάπτυξη του λεκανοπεδίου. Για το σχεδιασμό της τελικής μορφής του έργου λήφθηκαν υπόψη οι απαιτήσεις και οι περιορισμοί, που προκύπτουν από τα οδικά δίκτυα, το σιδηροδρομικό δίκτυο, τα αναγκαία αντιπλημμυρικά έργα και κυρίως από την ανάγκη για ομαλή ένταξη του έργου στο ανθρωπογενές και φυσικό περιβάλλον. Είναι πολύ σημαντικό στην εξέλιξη του έργου αυτού το στοιχείο της συνέχειας και της συνέπειας της Πολιτείας ως προς το σχεδιασμό και ως προς τις διαδικασίες. Σε όλο το μήκος του έργου που ανέρχεται στα εβδομήντα χιλιόμετρα περίπου μαζί με τη λεωφόρο Υμηττού, έγινε ό,τι είναι δυνατόν, για να ενταχθεί το έργο αυτό σωστά στο περιβάλλον και να ελαχιστοποιηθούν οι τοπικές περιβαλλοντικές επιπτώσεις.

Στις περιοχές Βριλησίων και Χαλανδρίου, στη διαδρομή της ελεύθερης λεωφόρου από τον κόμβο Πεντέλης μέχρι τον κόμβο Πλακεντίας υπάρχουν δύο σοβαρότατοι περιορισμοί: Ο πρώτος περιορισμός είναι τα ρέματα Χαλανδρίου και Ποδονίφτη, που διέρχονται αντίστοιχα από την περιοχή των κόμβων αυτών. Ο δεύτερος περιορισμός είναι οι κυκλοφοριακές συνδέσεις στους δύο κόμβους. Τρίτος επίσης περιορισμός είναι η αδυναμία το τρένο να ακολουθεί κλίσεις, οι οποίες υπερβαίνουν το 3%. Ιδιαίτερα όμως τα δύο ρέματα επιβάλλουν αξεπέραστους υψομετρικούς περιορισμούς. Δεν μπορούμε να αγνοήσουμε και να παραβιάσουμε τους περιορισμούς αυτούς, γιατί θα κινδυνεύσει η αντιπλημμυρική προστασία όλου του έργου και των εκατέρωθεν περιοχών. Δεν εξαρτώνται όλα τα θέματα από τη βούληση ή την καλή πρόθεση, αλλά δυστυχώς και από τεχνικές αναγκαιότητες, οι οποίες προκαλούν αυτούς τους περιορισμούς.

Υπήρξε στο Υπουργείο μία συνεργασία και ένας διάλογος με τους ενδιαφερόμενους δήμους. Ο διάλογος αυτός απέδωσε μια προσπάθεια, την οποία έκανε το Υπουργείο και η οποία ανακοινώθηκε από τον αρμόδιο Υπουργό τον κ. Λαλιώτη ήδη κατά τη διάρκεια της συζήτησης στη Βουλή της κύρωσης της σύμβασης αυτής, με βάση την οποία από τα ογδόντα έξι εκατοστά που είναι η υποβάθμιση στη συγκεκριμένη περιοχή, για την οποία ερωτάτε, κύριε Γιακουμάτο, η υποβάθμιση αυτή θα κατέλθει στα τρεισήμισυ μέτρα. Και αυτό το έργο δημιουργεί μια πρόσθετη δαπάνη, η οποία υπερβαίνει τα 2 δισεκατομμύρια. Αλλά στη δευτερολογία μου θα πω ορισμένα πράγματα ακόμη.

ΠΡΟΕΔΡΕΥΩΝ(Παναγιώτης Ν.Κρητικός): Ο κ. Γιακουμάτος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, είπατε λίγα για την ταμπακιέρα. Και η ταμπακιέρα δεν είναι το έργο του λεωφορειόδρομου Σπάτων-Σταυρού Ελευσίνας, η ταμπακιέρα είναι γι'αυτό το ένα χιλιόμετρο για τα Βριλήσια.

Ξέρετε καλά ότι απειλείται έμμεσα και άμεσα η φυσική, η ψυχική και η πνευματική υγεία των κατοίκων της περιοχής και υποβαθμίζεται επικίνδυνα η ποιότητα ζωής τους.

Ειδικότερα, κύριε Υπουργέ, στο τμήμα Βριλησίων-Χαλανδρίου, που κατασκευάζεται επιφανειακά ο δρόμος αυτός, εμείς ζητάμε να γίνει σκεπαστός. Και αυτό είναι το ζητούμενο. Ξέρετε καλύτερα από εμένα γιατί μένετε στου Παπάγου, ότι υποβαθμίζεται δραματικά το περιβάλλον με τη ρύπανση που θα προκαλείται, τόσο με τη μορφή ηχορύπανσης, όσο και με τη μορφή καυσαερίων. Διακόπτει βίαια την πολεοδομική συνοχή των περιοχών Βριλησίων και Χαλανδρίου. Προσβάλλει δε βάναυσα την αισθητική περιοχών αμιγούς κατοικίας, κύριε Υπουργέ. Κινδυνεύουν αυτές οι περιοχές των Βορείων προαστίων να γίνουν βιομηχανικές περιοχές.

Είναι εδώ και ο δήμαρχος και οι κάτοικοι, με τους οποίους δεν είχατε καμία συνεννόηση. Δεν συμφώνησαν και δεν συμφωνούν ούτε ο Δήμαρχος Χαλανδρίου ούτε ο Δήμαρχος Βριλησίων. Η μελέτη περιβαλλοντικών επιπτώσεων που έχει γίνει για λογαριασμό του Δήμου, δείχνει ότι δεν πληρεί τους όρους και τους κανόνες.

Προσέξτε, κύριε Υπουργέ, ποιο είναι το αίτημα της τοπικής κοινωνίας και της Τοπικής Αυτοδιοίκησης. Τι ζητάνε; Ζητάνε ένα χιλιόμετρο σκεπαστό δρόμο. Λέτε ότι στοιχίζει 2 δισ. τα τρεισήμισι μέτρα και είχατε πει στο παρελθόν ότι στοιχίζει 10 δισεκατομμύρια. Επιτέλους, πόσο αποτιμάτε τη ζωή των κατοίκων; Με τα 10 δισ. θα απελευθερώσετε, κύριε Υπουργέ, για χρήση προς τους κατοίκους εξηνταπέντε στρέματα εάν γίνει σκεπαστός ο δρόμος. Θα μπορέσει να γίνει πάρκο ώστε να μπορούν να αθλούνται τα παιδιά και θα υπάρχει και οξυγόνο. Εκπέμπει SOS σήμερα ο πολίτης στην Αθήνα από την τσιμεντούπολη. Πώς λοιπόν συνεχίζετε σ'αυτούς τους ρυθμούς; Και στο τέλος-τέλος, κάνετε και κάτι άλλο. Εμείς δεν λέμε ούτε για τα υπερκέρδη των μεγαλοεργολάβων που θα χάσουν 4 ή 5 δισεκατομμύρια. Λέμε κύριε Υπουργέ, τα δεκαεπτάμισι χρόνια που θα εκμεταλλεύεται η ανάδοχος εταιρεία τα κέρδη, ας γίνουν δεκαοκτώμισι ώστε να λυθεί το πρόβλημα αυτό. Και αφήστε τα τερτίπια της τεχνολογίας που λένε για το ρέμα του Ποδονίφτη και το ρέμα του Χαλανδρίου. Σήμερα φτάνουμε στο διάστημα, κύριε Υπουργέ. Δεν είναι δυνατόν να λέμε, ότι δεν μπορεί να γίνει αυτό το χιλιόμετρο σκεπαστό. Λέμε, ότι εάν υπάρχει τεχνική αδυναμία, εμείς θα σας φέρουμε -και θα έλθουμε σύντομα στο γραφείο σας-τις τεχνικές υπηρεσίες που μπορούν και προβλέπουν αυτή τη μελέτη του σκεπαστού δρόμου.

(Στο σημείο αυτό, ακούγεται ο προειδοποιητικός ήχος λήξης ομιλίας του κυρίου Βουλευτή)

Κύριε Υπουργέ, σας το λέω ξεκάθαρα, να το μεταβιβάσετε και στον κ.Λαλιώτη: Οι κάτοικοι των Βριλησίων και του Χαλανδρίου επ'ουδενί θα δεχθούν -και το λέω κατηγορηματικά- αυτό το τσιμέντο, τη διχοτόμηση του Χαλανδρίου-Βριλησίων και την υποβάθμιση της ζωής των παιδιών τους. Θα χυθεί αίμα, κύριε Υπουργέ. Εμείς σας λέμε, και πληροφορούμε την εταιρεία, τον κ.Μπόμπολα, όποιοι είναι, ότι όταν ο δρόμος φθάσει στην περιοχή που ζητάμε να είναι σκεπαστός, θα βρει τα σώματα των πολιτών αντιμέτωπα. Και να είστε σίγουρος ότι εμείς δεν θα υποχωρήσουμε. Και δεν θα υποχωρήσουμε, γιατί έχουμε ιερό χρέος προς τα παιδιά μας που μεγαλώνουν εκεί, να μπορέσουν ν'αναπνεύσουν οξυγόνο, κύριε Υπουργέ.

ΠΡΟΕΔΡΕΥΩΝ(Παναγιώτης Ν.Κρητικός): Παρακαλώ, κύριε συνάδελφε, τελειώνετε. Παρήλθε ο χρόνος σας. 

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, θα κάνουμε μια συνάντηση σε δέκα-δεκαπέντε μέρες που θα σας δοθεί η δυνατότητα, να λύσουμε αυτό το πρόβλημα.

ΠΡΟΕΔΡΕΥΩΝ(Παναγιώτης Ν.Κρητικός): Παρακαλώ, κύριε συνάδελφε, δεν έχετε άλλο χρόνο.

ΓΕΡΑΣΙΜΟΣ ΓΙΑΚΟΥΜΑΤΟΣ: Αυτός ο δρόμος δεν θα γίνει, κύριε Πρόεδρε! Θα το κάνουμε Κερατσίνι;

ΠΡΟΕΔΡΕΥΩΝ(Παναγιώτης Ν.Κρητικός): Σας παρακαλώ, κύριε συνάδελφε. Σας δόθηκε παραπάνω χρόνος, μη διαμαρτύρεστε κιόλας, διότι δεν συνεχίζει να παραβιάζει τον Κανονισμό και το Προεδρείο!

ΓΕΡΑΣΙΜΟΣ ΓΙΑΚΟΥΜΑΤΟΣ: Δεν προκαλώ κανέναν, κύριε Πρόεδρε.

ΠΡΟΕΔΡΕΥΩΝ(Παναγιώτης Ν.Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ(Υφυπ.ΠΕ.ΧΩ.Δ.Ε.): Κύριε Πρόεδρε, μετά την αιματηρή παρέμβαση του κ.Γιακουμάτου, η οποία νομίζω ότι έχει προκαλέσει κάποια ρίγη εδώ στην Αίθουσα, θα ήθελα να πω ότι η ευαισθησία την οποία έχει δείξει η Κυβέρνηση, κύριε Γιακουμάτο, είναι δεδομένη και τη γνωρίζετε εσείς πάρα πολύ καλά, καλύτερα απ'τον καθένα, στο παράδειγμα της λεωφόρου Υμηττού.

ΓΕΡΑΣΙΜΟΣ ΓΙΑΚΟΥΜΑΤΟΣ: Να γίνει σκεπαστό.

ΧΡΗΣΤΟΣ ΒΕΡΕΛΗΣ(Υφυπ.ΠΕ.ΧΩ.Δ.Ε.): Κάναμε συστηματικές παρεμβάσεις και αλλαγές προς όφελος του περιβάλλοντος και των πολιτών που θα κοστίσουν 22 δισεκατομμύρια.

ΓΕΡΑΣΙΜΟΣ ΓΙΑΚΟΥΜΑΤΟΣ: Για τα Βριλήσια μιλάμε.

ΧΡΗΣΤΟΣ ΒΕΡΕΛΗΣ(Υφυπ.ΠΕ.ΧΩ.Δ.Ε.): Φαίνεται ότι δεν παίρνετε πολλούς σταυρούς σ'αυτήν την περιοχή και σας ενδιαφέρουν μόνο τα Βριλήσια.

ΠΡΟΕΔΡΕΥΩΝ(Παναγιώτης Ν.Κρητικός): Κύριε συνάδελφε, σας άκουσε ο κύριος Υπουργός, παρά το γεγονός ότι είχατε οξύνει τη συζήτηση. Παρακαλώ, δείξτε ψυχραιμία.

ΓΕΡΑΣΙΜΟΣ ΓΙΑΚΟΥΜΑΤΟΣ: Ζωντανή Βουλή θέλουμε. Νεκρή φύση, θέλουμε εδώ μέσα;

ΠΡΟΕΔΡΕΥΩΝ(Παναγιώτης Ν.Κρητικός): Σας παρακαλώ, κύριε συνάδελφε!

ΧΡΗΣΤΟΣ ΒΕΡΕΛΗΣ(Υφυπ.ΠΕ.ΧΩ.Δ.Ε.): Με την ίδια ευαισθησία, κύριε Γιακουμάτο, αντιμετωπίσαμε για τα προβλήματα της λεωφόρου Σπάτων-Σταυρού Ελευσίνας. Σε μήκος περίπου εικοσιπέντε χιλιομέτρων, δηλαδή στη μισή διαδρομή, το έργο διαμορφώνεται σε όρυγμα, δηλαδή κατω από τη στάθμη του εδάφους. Δεχόμαστε το αυξημένο κόστος για να περιορίσουμε την ηχορύπανση και την οπτική όχληση.

Σε ορισμένες περιοχές, λόγω του μεγάλου βάθους του ορύγματος, που φθάνει ακόμα και τα δέκα πέντε μέτρα στην περιοχή Ηρακλείου, επιβάλλεται η διαμόρφωση καλύψεων. Εξ άλλου, για να διαμορφώσουμε καλύψεις, πρέπει να υπάρξει ένα βάθος τουλάχιστον επτά μέτρων. Και αυτό στην περίπτωση των Βριλησίων φαίνεται ότι τεχνικά δεν είναι δυνατόν...

ΓΕΡΑΣΙΜΟΣ ΓΙΑΚΟΥΜΑΤΟΣ: Τεχνικά μπορεί στα εννιά μέτρα.

ΧΡΗΣΤΟΣ ΒΕΡΕΛΗΣ(Υφυπ. ΠΕ.ΧΩ.Δ.Ε.): Κύριε Γιακουμάτε, λυπάμαι, αλλά οι δρόμοι γίνονται από τεχνικούς, μελετώνται από τεχνικούς και εμείς στην Αίθουσα αυτή θα πρέπει τουλάχιστον κάποιες σταθερές να τις υπολογίζουμε.

ΓΕΡΑΣΙΜΟΣ ΓΙΑΚΟΥΜΑΤΟΣ: Θα σας φέρω τη μελέτη. 

ΧΡΗΣΤΟΣ ΒΕΡΕΛΗΣ(Υφυπ. ΠΕ.ΧΩ.Δ.Ε.): Από εκεί και πέρα, ας χυθεί όσο "πνεύμα" θέλετε! Ανθρώπινο αίμα να μη βοηθήσουμε να χυθεί.

ΠΡΟΕΔΡΕΥΩΝ(Παναγιώτης Ν. Κρητικός): Κύριοι συναδελφοι, σας παρακαλώ. Είναι θέμα το οποίο συζητήθηκε εδώ μια ολόκληρη εβδομάδα και είχατε την ευχέρεια να θέσετε τα ζητήματα. 

ΓΕΡΑΣΙΜΟΣ ΓΙΑΚΟΥΜΑΤΟΣ: 'Αλλο συζητήθηκε, κύριε Πρόεδρε.

ΧΡΗΣΤΟΣ ΒΕΡΕΛΗΣ(Υφυπ. ΠΕ.ΧΩ.Δ.Ε.): Κύριε Πρόεδρε, είναι εκτός Κανονισμού, αλλά ο διάλογος παίζει ρόλο. Προσωπικά δεν έχω πρόβλημα. Ο κ. Γιακουμάτος μπορεί να παρουσιάσει εδώ τις απόψεις του με το ταπεραμέντο του.

Κύριε Γιακουμάτε, στην τελευταία συνάντηση που έγινε στο Υπουργείο στις έξι Νοεμβρίου, ανακοινώσαμε δια του Υπουργού ότι υπάρχει δυνατότητα υποβιβασμού της λεωφόρου κατά τρισήμισι μέτρα στην περιοχή της οδού Πλαταιών. Πιστεύω ότι θα παραδεχθείτε πως κάνουμε, ότι είναι δυνατόν και εξαντλούμε κάθε περιθώριο.

ΓΕΡΑΣΙΜΟΣ ΓΙΑΚΟΥΜΑΤΟΣ: 'Εχουμε διαφορά πεντέμισι μέτρα.

ΧΡΗΣΤΟΣ ΒΕΡΕΛΗΣ(Υφυπ. ΠΕ.ΧΩ.Δ.Ε.): Με τρισήμισι μέτρα βάθος θα μειωθεί σημαντικά η ηχορύπανση και η οπτική όχληση. Στο σημείο αυτό θέλω να παρατηρήσω ...

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ..

ΠΡΟΕΔΡΕΥΩΝ(Παναγιώτης Ν. Κρητικός): Παρακαλώ, να μην καταχωρίζονται οι διακοπές του κ. Γιακουμάτου.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Κύριε Πρόεδρε, θα μου επιτρέψετε για μισό λεπτό για να ολοκληρώσω;

ΠΡΟΕΔΡΕΥΩΝ (Παναγιώτης Ν. Κρητικός): Θα σας δώσω όσο χρόνο δόθηκε και στον κ. Γιακουμάτο.

ΧΡΗΣΤΟΣ ΒΕΡΕΛΗΣ(Υφυπ. ΠΕ.ΧΩ.Δ.Ε.): Θέλω να παρατηρήσω, ότι το σκέπασμα δεν μειώνει τη ρύπανση από τα καυσαέρια και αυτό το γνωρίζετε. Επιπλέον, προσθέτω, ότι στα πλαίσια των περιβαλλοντικών μελετών έχουν προβλεφθεί κατάλληλες παρεμβάσεις, όπως ζώνες πρασίνου και διατάξεις ηχοπετασμάτων που βοηθούν επιπρόσθετα στην ένταξη του έργου στον περιβάλλοντα χώρο.

'Εχουμε δώσει την προμελέτη της επιφανειακής λύσης στο Δήμο Βριλησίων από τον Απρίλιο του 1996 για να μελετήσει και ανεξάρτητα το θέμα. Είμαστε διατεθειμένοι να συζητήσουμε σχετικά. Θα ήθελα να σας πω, ότι στις 18.11.96 στείλαμε έγγραφο μέσω της σχετικής υπηρεσίας προς το Δήμο Βριλησίων, όπου του αναφέρουμε πως έχει ήδη εξετασθεί η εναλλακτική δυνατότητα υποβιβασμού της λεωφόρου στα τρισήμισι μέτρα και ότι είναι οριακά εφικτός αυτός ο υποβιβασμός, δεδομένου ότι πέραν αυτού δημιουργούνται πολύ μεγάλα προβλήματα σε ό,τι αφορά τόσο την αποχέτευση των ομβρίων υδάτων της ίδιας της λεωφόρου.

ΠΡΟΕΔΡΕΥΩΝ(Παναγιώτης Ν. Κρητικός): Δόθηκε και σε σας ο ανάλογος χρόνος. 

Η τρίτη στην ημερήσια διάταξη με αριθμό 267/20.11.96 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Πολιτισμού, σχετικά με τη συμμετοχή της Ελλάδας στη Διεθνή Διάσκεψη για την προστασία των ερμηνευτών-εκτελεστών καλλιτεχνών και παραγωγών φωνογραφημάτων που θα γίνει στη Γενεύη και τις θέσεις της Κυβέρνησης, διαγράφεται, λόγω κωλύματος του ερωτώντος κυρίου συναδέλφου.

Θα παρακαλέσω τους κυρίους συναδέλφους να προταθεί η πέμπτη της ημερήσιας διάταξης με αριθμό 270/20.11.96 επίκαιρη ερώτηση δεύτερου κύκλου του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την προστασία των εργαζομένων στις βιομηχανίες της περιοχής του Θριάσιου Πεδίου, επειδή επείγεται ο κύριος Υφυπουργός να αναχωρήσει για υπηρεσιακούς λόγους.

'Εχετε αντίρρηση να προταθεί η ερώτηση αυτή; 

ΟΛΟΙ ΟΙ ΒΟΥΛΕΥΤΕΣ: Συμφωνούμε, κύριε Πρόεδρε.

ΠΡΟΕΔΡΕΥΩΝ(Παναγιώτης Ν. Κρητικός): Η επίκαιρη ερώτηση έχει ως εξής:

"Οι εργαζόμενοι της περιοχής του Θριασίου Πεδίου, εκτός των αθλίων συνθηκών εργασίας κάτω από τις οποίες εργάζονται και θυμίζουν τη δεκαετία του 1950, αντιμετωπίζουν και πρόβλημα καταστρατήγησης των συλλογικών τους συμβάσεων εκ μέρους πολλών εργοδοτών, με αποτέλεσμα να βυθίζονται ολοένα και περισσότερο στη φτώχεια και στην εξαθλίωση.

Ερωτάται ο Υπουργός:

Ποια μέτρα προτίθεται να πάρει, ώστε να προστατεύσει το κατοχυρωμένο από τις συλλογικές συμβάσεις ημερομίσθιο των εργαζομένων στις βιομηχανίες της περιοχής του Θριασίου Πεδίου".

Ο Υφυπουργός Εργασίας και Κοινωνικών Ασφαλίσεων, κ. Πρωτόπαπας, έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, εκ της έρευνας την οποία διεξήγαγα δε βρήκα κανένα πρόβλημα καταστρατήγησης των συλλογικών συμβάσεων στην περιοχή του Θριασίου Πεδίου και δε νομίζω ότι μπορεί να κάνει κάτι περισσότερο το Υπουργείο Εργασίας απ' ό,τι έχει κάνει μέχρι τώρα. Ευχαριστώ.

ΠΡΟΕΔΡΕΥΩΝ(Παναγιώτης Ν. Κρητικός): Ο κ. Καρατάσος έχει το λόγο.

ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, δεν είναι μόνο το γεγονός ότι οι κάτοικοι του Θριασίου Πεδίου ζουν και εργάζονται σε άθλιες συνθήκες. Είναι και η μεγάλη ανεργία που πλήττει την περιοχή, γεγονός που εκμεταλλεύονται με στυγνότητα αρκετοί εργοδότες, οι οποίοι δε σέβονται και δεν τηρούν τις συλλογικές τους συμβάσεις εργασίας.

Παράλληλα οι εργοδότες προτιμούν τα πολύ φτηνά εργατικά χέρια που τους προσφέρουν οι λαθρομετανάστες, που ανασφάλιστοι εργάζονται στην κυριολεξία για ένα κομμάτι ψωμί.

Εξάλλου, όσοι έχουν υπερβεί το τεσσαρακοστό πέμπτο έτος της ηλικίας τους δεν μπορούν να βρουν δουλειά πουθενά, γιατί οι εργοδότες προτιμούν νεότερες ηλικίες για να κάνουν τη δουλειά τους.'Ετσι, παρατηρείται το δραματικό φαινόμενο οικογενειάρχες με τρία και τέσσερα παιδιά να ικετεύουν στην κυριολεξία για ένα μεροκάματο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Πού, κύριε Καρατάσο;

ΓΕΩΡΓΙΟΣ ΚΑΡΑΤΑΣΟΣ: Στον Ασπρόπυργο, στην Ελευσίνα.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Σε ποια επιχείρηση;

ΓΕΩΡΓΙΟΣ ΚΑΡΑΤΑΣΟΣ: Σε όλες σχεδόν τις επιχειρήσεις.

ΠΡΟΕΔΡΕΥΩΝ (Παναγιώτης Ν. Κρητικός): Επιτρέψτε μου, κύριε Υπουργέ.

Κύριε συνάδελφε, αναπτύσσετε άλλο περιεχόμενο από εκείνο το οποίο έχει η ερώτησή σας. Ο κύριος Υπουργός αιφνιδιάζεται κατ'αυτόν τον τρόπο.'Αλλο λέτε στην ερώτησή σας και άλλο αναπτύσσετε εδώ.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Καρατάσο, σε ποιες επιχειρήσεις;

ΓΕΩΡΓΙΟΣ ΚΑΡΑΤΑΣΟΣ: Οι καταγγελίες αυτές, κύριε Υφυπουργέ ...

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Καρατάσο, πρόκειται για χιλιάδες επιχειρήσεις. Σε ποιες επιχειρήσεις;

ΓΕΩΡΓΙΟΣ ΚΑΡΑΤΑΣΟΣ: Αν με αφήσετε, θα σας πω. Οι καταγγελίες αυτές δεν είναι από μένα, είναι από τον Πρόεδρο τον κ. Λαζάρου, ο οποίος προ πέντε ημερών έκανε αυτές τις καταγγελίες. Αν θέλετε να μάθετε περισσότερα σε ό,τι αφορά τους εργαζόμενους εκεί, τηλεφωνήστε του -δικός σας άνθρωπος είναι, στο Κόμμα το δικό σας ανήκει- για να σας δώσει αυτές τις πληροφορίες.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, πρόκειται για Κοινοβουλευτικό 'Ελεγχο νέας μορφής.

ΠΡΟΕΔΡΕΥΩΝ (Παναγιώτης Ν. Κρητικός): Επεσήμανα ότι άλλο ήταν το περιεχόμενο της ερώτησης. Δεν έχετε υποχρέωση να απαντήσετε για κάτι που δε γνωρίζετε εκ των προτέρων.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Θέλω να πω το εξής: Δεν είναι δυνατόν να καλούμεθα να απαντήσουμε σε επίκαιρες ερωτήσεις, οι οποίες δεν έχουν συγκεκριμένο περιεχόμενο.

ΠΡΟΕΔΡΕΥΩΝ (Παναγιώτης Ν. Κρητικός): Ασφαλώς.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Ούτε μπορούμε να τηλεφωνούμε, να ψάχνουμε να βρούμε ποιος εκ των χιλιάδων...

ΠΡΟΕΔΡΕΥΩΝ (Παναγιώτης Ν. Κρητικός): Η ερώτηση έχει συγκεκριμένο περιεχόμενο και πάνω σ'αυτό το περιεχόμενο ζητούμε την απάντηση.'Οταν ερχόμαστε εδώ με καινούριο περιεχόμενο να ζητήσουμε απάντηση απ'τον κύριο Υπουργό, είναι επόμενο ότι δεν μπορεί να μας τη δώσει, διότι δεν έχει συγκεντρώσει τα στοιχεία. Δεν έχει κάνει τη σχετική έρευνα, δεν έχει ζητήσει πληροφορίες από τις υπηρεσίες του, ούτως ώστε να είναι ενήμερος για να απαντήσει. Μην περιμένετε απάντηση για κάτι το οποίο θέσατε αυτήν τη στιγμή και αιφνιδιάσατε τον Υπουργό. Αυτοί είναι οι κανόνες οι οποίοι λειτουργούν εδώ.

ΓΕΩΡΓΙΟΣ ΚΑΡΑΤΑΣΟΣ: Σήμερα το πρωί μάθαμε ότι συζητείται η ερώτησή μας. Δεν πρέπει τουλάχιστον δύο μέρες πιο μπροστά να ξέρουμε τι θα συζητήσουμε σήμερα;

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, δεν αιφνιδιαστήκαμε. Δεν υπάρχει και επιχείρηση, απ' ό,τι πληροφορούμαι. Δεν καταλαβαίνω ποιες επιχειρήσεις είναι.'Εχουμε τρεις χιλιάδες επιχειρήσεις.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, έχετε δίκιο. Είναι αόριστη η ερώτηση. Αόριστα έρχεται και για αόριστα πράγματα ζητά απάντηση. Δεν μπορείτε να δώσετε απάντηση. Αυτό το επισημαίνω και προς το συμφέρον το δικό σας και προς το συμφέρον της Βουλής. Να είναι συγκεκριμένα τα ερωτήματα για να αξιώνουμε συγκεκριμένες απαντήσεις. Ο Κανονισμός πολλές φορές -αν τον έχετε διαβάσει- προβλέπει το περιεχόμενο των ερωτήσεων και τον τρόπο λειτουργίας μας εδώ.

ΓΕΩΡΓΙΟΣ ΚΑΡΑΤΑΣΟΣ: Μου επιτρέπετε, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε.

ΓΕΩΡΓΙΟΣ ΚΑΡΑΤΑΣΟΣ: Σήμερα το μεσημέρι μάθαμε ότι έχουμε σήμερα την ερώτηση. Θα ήθελα τουλάχιστον δύο μέρες, σαν νέοι Βουλευτές που είμαστε και οπωσδήποτε δεν ξέρουμε ...

ΠΡΟΕΔΡΕΥΩΝ (Παναγιώτης Ν. Κρητικός): Η ερώτησή σας έχει κατατεθεί από την περασμένη εβδομάδα.

ΓΕΩΡΓΙΟΣ ΚΑΡΑΤΑΣΟΣ: Δεν ξέραμε ποια μέρα θα συζητηθεί.

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως, ξέρατε. Κληρώθηκε, ορίστηκε και ανακοινώθηκε εδώ στη Βουλή από την Παρασκευή. Οι επίκαιρες ερωτήσεις οι σημερινές -βλέπετε και επ'αυτού δεν έχετε ενημέρωση- έχουν γίνει γνωστές από την Παρασκευή. Το σημερινό αντικείμενο των επικαίρων ερωτήσεων είναι γνωστό από την προηγούμενη Παρασκευή. Ανεξάρτητα όμως απ'αυτό, συντάξατε μία ερώτηση. Επ'αυτής και μόνο πρέπει να περιμένετε την απάντηση και όχι σε νέα ερωτήματα, τα οποία θέτετε αυτήν τη στιγμή.

ΓΕΩΡΓΙΟΣ ΚΑΡΑΤΑΣΟΣ: Ωραία, θα επανέλθω με άλλη ερώτηση.

ΠΡΟΕΔΡΕΥΩΝ (Παναγιώτης Ν. Κρητικός):Δεν μπορεί να τα ξέρει ο κύριος Υπουργός. Γι' αυτό και ο Κανονισμός προβλέπει ότι δεν υποχρεούται να απαντήσει ο Υπουργός σε θέματα που τίθενται αιφνιδίως και χωρίς προειδοποίηση.

Επανερχόμεθα στην πέμπτη της ημερήσιας διάταξης με αριθμό 253/19.11.96 επίκαιρη ερώτηση του πρώτου κύκλου του Βουλευτή του Δημοκρατικού Κοινωνικού Κινήματος κ. Ιωάννη Καρακώστα, προς τον Υπουργό ΠΕ.ΧΩ.Δ.Ε., σχετικά με την έγκριση του απαραίτητου κονδυλίου ασφαλτόστρωσης του δρόμου από Εμπεσό προς Αυλάκι της περιοχής Βάλτου Αιτωλοακαρνανίας.

Η ερώτηση έχει ως εξής:

"Oι κάτοικοι τριών χωριών του ορεινού Βάλτου Αιτωλοακαρνανίας (Περδικακίου, Βρουβιανών και Αυλακίου), που έκαναν αποχή στις πρόσφατες βουλευτικές εκλογές σε ένδειξη διαμαρτυρίας για την αδιαφορία της Πολιτείας σ' ένα δίκαιο αίτημά τους, αλλά και οι κάτοικοι 20 χωριών της Ευρυτανίας, τριών της Καρδίτσας και του Μεσοποτάμου 'Αρτας, τη χειμερινή περίοδο αποκλείονται από τα αστικά κέντρα, λόγω της επικινδυνότητας του χωματόδρομου από Εμπεσό μέχρι Αυλάκι, μήκους μόλις τριάντα οκτώ χιλιομέτρων.

Επειδή ο χειμώνας πλησιάζει, το θέμα αποκατάστασης του δρόμου είναι ζωτικής σημασίας για τους κατοίκους τόσων ορεινών χωριών.

Ερωτάται ο κύριος Υπουργός:

Εάν προτίθεται να εγκρίνει άμεσα σχετικό κονδύλι για την ασφαλτόστρωση του δρόμου από Εμπεσό μέχρι Αυλάκι, ώστε οι κάτοικοι των χωριών αυτών να μη μένουν αποκλεισμένοι τους χειμερινούς μήνες."

O Υφυπουργός ΠΕ.ΧΩ.Δ.Ε. έχει το λόγο, αν και εδώ μπαίνει η αρμοδιότητα του Υπουργείου Εσωτερικών, αν δεν κάνω λάθος.

Ορίστε, κύριε Υφυπουργέ, έχετε το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Παρ' όλο που είναι αρμοδιότητα του Υπουργείου Εσωτερικών, καθαρά από λόγους...

ΠΡΟΕΔΡΕΥΩΝ (Παναγιώτης Ν. Κρητικός): Εδώ έχουμε και την ιδιάζουσα αρμοδιότητα της εντοπιότητος, ως Βουλευτής Αιτωλοακαρνανίας.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Εκεί ήθελα να καταλήξω. Από ευαισθησία και επειδή είναι μία ενδο-αιτωλοακαρνανική διαδικασία, έρχομαι εγώ, για να απαντήσω σ' αυτήν την ερώτηση.

Ο δρόμος Εμπεσός, Περδικάκι, Βρουβιανά, Αυλάκι, του Νομού Αιτωλοακαρνανίας ανήκει κατά ένα τμήμα στο επαρχιακό οδικό δίκτυο περίπου τριάντα πέντε χιλιομέτρων και κατά το υπόλοιπο από Βρουβιανά μέχρι Αυλάκι στο κοινοτικό οδικό δίκτυο. Επομένως, είναι αρμοδιότητα του Υπουργείου Εσωτερικών και παρ' όλα αυτά έρχομαι εγώ να απαντήσω, για να μη δημιουργηθούν κάποιες εσφαλμένες εντυπώσεις.

Ο εκλεκτός συνάδελφος κ. Καρακώστας, κάνοντας αυτήν την ερώτηση, πιστεύω ότι θέλει να εκμαιεύσει από εμένα σαν Αιτωλοακαρνάνα, ότι το Υ.ΠΕ.ΧΩ.Δ.Ε. στο μέλλον θα προσπαθήσει να μπει στα χωράφια της Νομαρχιακής Αυτοδιοίκησης και έτσι θα δώσει κάποιες πιστώσεις.

Θα ήθελα να πω ότι με εργολαβία που περαιώθηκε πρόσφατα, προϋπολογισμού 200 εκατομμυρίων δραχμών από πιστώσεις του προγράμματος ΣΑΝΑ 2, έγιναν εργασίες διαπλάτυνσης σε μήκος περίπου ενάμισι χιλιομέτρου, μεταξύ Εμπεσού και Περδικακίου και με εργολαβία που συστάθηκε πρόσφατα, προϋπολογισμού 135 εκατομμυρίων δραχμών θα γίνουν εργασίες βελτίωσης, ασφαλτόστρωσης σε μήκος τριών χιλιομέτρων από Εμπεσό προς Περδικάκι.

Αυτά έχει την καλοσύνη να μας ενημερώσει το Υπουργείο Εσωτερικών και ο Νομάρχης Αιτωλοακαρνανίας. 

Επίσης, έχει γίνει έργο διάνοιξης κατασκευής τεχνικών, ύψους 69.700.000 δραχμών από τα ΕΑΠΤΑ, πάλι του Υπουργείου Εσωτερικών με 10% συμμετοχή στη δαπάνη των Κοινοτήτων Περδικακίου και Βρουβιανών. Μελλοντικά και εφ' όσον το πρόγραμμα του Υπουργείου μας το επιτρέψει, θα καταβληθεί κάθε προσπάθεια για τη χρηματοδότηση του τμήματος του υπόψη δρόμου.

Στη δευτερολογία μου θα επανέλθω.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, δεν ικανοποιεί η απάντησή σας, για τον εξής λόγο: Παραπέμπετε από τον 'Αννα στον Καϊάφα και εσείς, επειδή είστε συνάδελφος της ίδιας περιοχής, γνωρίζετε πολύ καλά το πρόβλημα. 

Στις εκλογές τα τρία χωριά δε μετείχαν στις εκλογικές διαδικασίες και ήταν αυτός ο κύριος λόγος που απείχαν, γιατί θεωρούν τον εαυτό τους ως πολίτες τρίτης κατηγορίας. Πράγματι, είναι ένας δρόμος που ταλαιπωρεί τα χωριά αυτά από το 1964. Κάντε μία άμεση παρέμβαση. Εγώ βρήκα το Νομάρχη, βρήκα τους Κοινοτάρχες, συζητήσαμε. Δεν έχει χρήματα ο Νομάρχης, ούτε τα περιφερειακά προγράμματα. Ζητάμε να υπαχθεί στο πρόγραμμα δημοσίων επενδύσεων ΣΑΤΑ 2. Δώστε για το έτος 1997 τουλάχιστον περίπου 500 εκατομμύρια, όπως ζητούν οι άνθρωποι, για να γίνουν τα τεχνικά, διότι η κυκλοφορία, όπως ξέρετε, γιατί έχετε επισκεφθεί την περιοχή, όπως κι εγώ στις εκλογές, είναι πολύ δύσκολη. Και ιδίως το χειμώνα τα χωριά αυτά αποκλείονται. Ζητάμε την άμεση παρέμβαση του Υπουργείου. Ξέρουμε πού υπάγεται, ξέρουμε ότι είναι στα περιφερειακά προγράμματα κ.λπ. Αλλά εδώ ζητάμε μία άμεση παρέμβαση.

'Αλλωστε με το να παρέμβει το Υ.ΠΕ.ΧΩ.Δ.Ε., δε θα βλαφθεί η περιφέρεια. Να δοθούν χρήματα με την εντολή να παραχωρηθούν σ' αυτά τα χωριά. Επιτέλους, ας γίνει μία εξαίρεση, αυτό ζητούν οι Κοινοτάρχες. Ξέρετε ότι το Περδικάκι και τα Βρουβιανά πληρώνουν κάθε χρόνο 2,5 εκατομμύρια δραχμές φόρους, διότι συνήψαν το 1983-84 ένα δάνειο, προκειμένου να φτιάξουν ένα κομμάτι αυτού του δρόμου; Πώς αυτές οι μικρές, φτωχές Κοινότητες θα ανταποκριθούν σ' αυτά τα έξοδα; Αυτό σας ζητούν. Γνωρίζουμε το πρόβλημα. Βάλτε κι εσείς ένα χεράκι από τον προϋπολογισμό, να δώσετε ένα κονδύλι ειδικά γι' αυτήν την περιοχή.

ΠΡΟΕΔΡΕΥΩΝ (Παναγιώτης Ν. Κρητικός):Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Εξήγησα και στην πρωτολογία μου, ότι είναι θέμα αρμοδιότητος Υπουργείου Εσωτερικών. Κάθε προσωπική παρέμβαση προς το Υπουργείο Εσωτερικών θα γίνει. 'Αλλωστε το Υ.ΠΕ.ΧΩ.Δ.Ε. για να ενισχύσει τη Νομαρχία έδωσε φέτος 200 εκατομμύρια, τα οποία θα διατεθούν με πρωτοβουλία του Νομάρχη.

Από εκεί και πέρα, κύριε Καρακώστα, εξήγησα και προηγουμένως ότι το να μεταφέρουμε στην Αίθουσα της Βουλής, ενώ δεν υπάρχει αρμοδιότητα μια ενδοαιτωλοακαρνανική διαδικασία είναι άκομψο. 

ΠΡΟΕΔΡΕΥΩΝ (Παναγιώτης Ν. Κρητικός):Επίκαιρες ερωτήσεις δευτέρου κύκλο.

Πρώτη στην ημερήσια διάταξη είναι η με αριθμό 249/19.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παρασκευά Παρασκευόπουλου προς τον Υπουργό Περιβάλλοντος Χωροταξίας και Δημοσίων 'Εργων, σχετικά με το χρονοδιάγραμμα κατασκευής του αγωγού μεταφοράς των βιομηχανικών λυμάτων από τη βιομηχανική περιοχή Θεσσαλονίκης στο Κέντρο Βιολογικού Καθαρισμού κ.λπ.

Η επίκαιρη ερώτηση του κ. Παρασκευόπουλου, εν περιλήψει, έχει ως εξής:

"Το πρόβλημα της επεξεργασίας των λυμάτων της Θεσσαλονίκης είναι πολύ μεγάλο. Η πρωτοβάθμια επεξεργασία η οποία πραγματοποιείται στις εγκαταστάσεις του Κέντρου Βιολογικού Καθαρισμού επεξεργάζεται 40.000 m3 λύματα, ενώ το σύνολο των λυμάτων της πόλεως υπολογίζεται σε 150.000 m3. 'Αλλες πηγές ρύπανσης είναι τα εργοστάσια που βρίσκονται διάσπαρτα στην περιοχή. Ο κεντρικός αγωγός σύνδεσης της ΒΙΠΕΘ με το βιολογικό καθαρισμό είναι ακόμα υπό κατασκευή.

'Ολα αυτά έχουν σαν αποτέλεσμα να ρυπαίνεται καθημερινά ο Θερμαϊκός Κόλπος το ίζημα του οποίου είναι 4 εκατομμύρια m3 και το πάχος σε κάποιες περιπτώσεις είναι 30 εκατοστά.

Η κατάσταση θεωρείται αναστρέψιμη. Πρέπει όμως να γίνουν κινήσεις με γρηγορότερους ρυθμούς ώστε σύντομα να είναι σε θέση οι εγκαταστάσεις του βιολογικού καθαρισμού να απορροφήσουν το 100% των λυμάτων της πόλεως.

Η ολοκλήρωση του έργου είναι ζωτικής σημασίας για τη Θεσσαλονίκη. Αν σκεφθούμε ότι σ' ένα μήνα η πόλη μας γίνεται πολιτιστική πρωτεύουσα της Ευρώπης το παραπάνω ενδιαφέρει άμεσα όλους μας.

Ερωτάσθε λοιπόν:

1. Ποιο είναι το χρονοδιάγραμμα κατασκευής του αγωγού μεταφοράς των βιομηχανικών λυμάτων από τη ΒΙΠΕΘ στο Κέντρο Βιολογικού Καθαρισμού;

2. Ποιο το χρονοδιάγραμμα μελέτης και κατασκευής του συνδετικού κεντρικού αγωγού ο οποίος θα δέχεται τους επιμέρους αγωγούς από τις διάφορες περιοχές της Θεσσαλονίκης, από την Ανατολική πλευρά έως το Καλοχώρι όπου θα γίνεται ο βιολογικός καθαρισμός;

3.Πότε μπορούμε να πούμε ότι ο βιολογικός καθαρισμός της Θεσσαλονίκης θα επεξεργάζεται το 100% των λυμάτων της;".

Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Ο πυρήνας της ερώτησης του κ. Παρασκευόπουλου έχει κυρίως σχέση με το Υπουργείο Μακεδονίας-Θράκης, που είναι η εποπτεύουσα αρχή του Οργανισμού Αποχέτευσης Θεσσαλονίκης.

Με λίγα λόγια, όμως, μπορεί κάποιος να δώσει το περίγραμμα των ενεργειών που έχουν γίνει συντονισμένα προκειμένου να λυθεί το θέμα της αποχέτευσης των λυμάτων και της επεξεργασίας τους στη Θεσσαλονίκη, θέμα πολύπλοκο λόγω της μεγάλης έκτασης και του όγκου των λυμάτων και της πολυποικιλότητάς τους.

Στη δεκαετία του 1980 έγιναν μερικά βασικά έργα υποδομής. Απ' αυτά το Υ.ΠΕ.ΧΩ.Δ.Ε. κατασκεύασε τον κεντρικό αποχετευτικό αγωγό προκειμένου να μεταφέρει τα λύματα της ευρύτερης περιοχής της Θεσσαλονίκης στις εγκαταστάσεις επεξεργασίας λυμάτων και από εκεί επεξεργασμένα δια του αγωγού διάθεσης στο Θερμαϊκό Κόλπο. Παρ'όλα αυτά η παραλία της Θεσσαλονίκης εξακολουθούσε μέχρι πριν ενάμισι χρόνο να δέχεται πάνω από 80.000 κυβικά μέτρα λύματα την ημέρα.

Ο βιολογικός καθαρισμός Θεσσαλονίκης που παρουσιάστηκε με όλα τα υπόλοιπα έργα από τον Υπουργό κ. Λαλιώτη στη Θεσσαλονίκη τον Ιούνιο του 1996 -παρουσιάστηκαν συνολικά και οι παρεμβάσεις και οι πολιτικές γύρω από την ευρύτερη περιοχή για λύματα και όμβρια- είχε ολοκληρωθεί στην πρώτη φάση κατασκευής του το 1989. Στη συνέχεια έγινε τροποποίηση στις εγκαταστάσεις για πληρέστερη επεξεργασία και τέθηκε σε λειτουργία το Φεβρουάριο του 1992. Η εγκατάσταση αυτή έχει τη δυνατότητα βιολογικής επεξεργασίας 40.000 έως 60.000 κυβικών μέτρων την ημέρα.

Αργότερα τον Αύγουστο του 1995 δημοπρατήθηκε η δεύτερη φάση του βιολογικού καθαρισμού με προϋπολογισμό 13,5 δισ. και κάλυψη από κοινοτικούς και εθνικούς πόρους.

'Εχει ανακηρυχθεί μειοδότης και η εγκατάστασή του έγινε το Δεκέμβριο του 1995 και αναμένεται το καλοκαίρι του 1998 να περατωθεί το έργο. Η εγκατάσταση όταν αποπερατωθεί το έργο αυτό, θα μπορεί να επεξεργάζεται πάνω από 200.000 κυβικά μέτρα λυμάτων την ημέρα,οπότε το σύνολο των λυμάτων της μείζονος περιοχής της Θεσσαλονίκης θα είναι επεξεργασμένο και θα λυθεί μόνιμα το ζήτημα αυτό.

Η περιβαλλοντολογική μελέτη του έργου αποδεικνύει ότι καμία επιβάρυνση για το περιβάλλον δε δημιουργεί η λειτουργία της εγκατάστασης. Τα περιβαλλοντολογικά αποτελέσματα των έργων της δεύτερης φάσης θα είναι άμεσα τόσο για την εξυγίανση του περιβάλλοντος, κυρίως του Θερμαϊκού Κόλπου, όσο και για την αναβάθμιση της ποιότητας ζωής της πόλης.

'Ενα δεύτερο έργο που κάνει το Υπουργείο ΠΕ.ΧΩ.Δ.Ε. είναι ο υποβρύχιος αγωγός διάθεσης λυμάτων, ένα έργο προϋπολογισμού 6,5 δισ. δραχμών με κάλυψη από κοινοτικούς και εθνικούς πόρους και η ανάθεσή του θα ολοκληρωθεί μέχρι το τέλος του 1996. Προβλέπεται το έργο αυτό να έχει κατασκευαστική περίοδο είκοσι επτά μηνών. Με την κατασκευή και τη λειτουργία του μπορούν να διασφαλιστούν τα ευεργετικά αποτελέσματα των έργων της β' φάσης του βιολογικού καθαρισμού της Θεσσαλονίκης.

Υπάρχει ακόμη μία σειρά έργων που αφορούν τον Οργανισμό Αποχέτευσης Θεσσαλονίκης, για τα οποία θα επανέλθω στη δευτερολογία μου.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Παρασκευόπουλος έχει το λόγο.

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Κύριε Υπουργέ, παρά την καλή μου διάθεση να συμφωνήσω με τις αισιόδοξες προβλέψεις και προοπτικές σας, η ίδια η πραγματικότητα, η ίδια η κατάσταση του Θερμαϊκού Κόλπου δε μου επιτρέπει να συμφωνήσω μαζί σας, παρά να διατυπώσω την αγωνία μου για τη συνεχιζόμενη κατάσταση.

Σήμερα η πραγματικότητα στο Θερμαϊκό είναι η παρακάτω. Καθημερινά πέφτουν 180.000 κυβικά μέτρα αστικών λυμάτων και βιομηχανικών αποβλήτων. Απ'αυτά, όπως και σεις προείπατε, περίπου το 30% έχει περάσει από την επεξεργασία του βιολογικού καθαρισμού. Το 70% είναι στη φυσική του μορφή και ροή. Δυστυχώς, η αντιμετώπιση αυτού του τεράστιου περιβαλλοντικού προβλήματος έχει γίνει περίπου σαν το γεφύρι της 'Αρτας. Οι ευθύνες είναι διαχρονικές. Βέβαια σημασία δεν έχει ποιος έχει τις ευθύνες, αλλά να αντιμετωπισθεί το πρόβλημα με επιτυχία. Πάντως στο βυθό του Θερμαϊκού Κόλπου δεν μπορεί να επιβιώσει κανένας ζωϊκός οργανισμός γι'αυτό λέμε πως είναι απαραίτητο το συγκεκριμένο έργο, ώστε να υπάρχει μία ισορροπία στο θαλάσσιο οικοσύστημα.

Σ'αυτό που αναφερθήκατε προηγουμένως, λέγοντας ότι διασπώνται οι ευθύνες και οι αρμοδιότητες μεταξύ Υπουργείου ΠΕ.ΧΩ.Δ.Ε. και Υπουργείου Μακεδονίας-Θράκης, αυτό είναι ένα ζήτημα που τονίζει την καθυστέρηση της αναγκαιότητας και της προτεραιότητας για αποκέντρωση αρμοδιοτήτων στην περιφέρεια. Επίσης φέρνει στην επικαιρότητα και ένα άλλο πρόβλημα σε σχέση με το Θερμαϊκό, την ανάγκη να συγκροτηθεί άμεσα ένας μηχανισμός για τη διαχείριση του θαλάσσιου περιβάλλοντος του Θερμαϊκού Κόλπου. Οι αρνητικές διαπιστώσεις δεν είναι δικές μου,προκύπτουν από μία έρευνα που έκανε το 1996 το Εθνικό Κέντρο Θαλάσσιων Ερευνών.

Τελειώνοντας, κύριε Πρόεδρε, το 1997 η Θεσσαλονίκη είναι πολιτιστική πρωτεύουσα της Ευρώπης. Είναι πολιτισμός να προσπαθείς να αναδείξεις την πολιτιστική του κληρονομιά. 'Ομως εδώ βρισκόμαστε σε μία αντίθεση,γιατί είναι βαρβαρότητα όταν το φυτικό και ζωϊκό βασίλειο της θάλασσας το μετατρέπεις σε μνημείο της φύσης.

ΠΡΟΕΔΡΕΥΩΝ (Παναγιώτης Ν.Κρητικός): Ο Υφυπουργός ΠΕ.ΧΩ.Δ.Ε. κ.Βερελής έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Κύριε συνάδελφε, όπως προείπα, έχει ολοκληρωθεί η πρώτη φάση του βιολογικού καθαρισμού και έχει ανατεθεί η δεύτερη φάση η οποία θα ολοκληρωθεί. Με την ολοκλήρωσή της το 100% των λυμάτων θα επεξεργάζεται. Νομίζω πως είναι ένα βασικό βήμα, το οποίο έγινε την τελευταία τριετία και πιστεύω ότι μέχρι το τέλος αυτής της περιόδου θα έχουμε οριστικά λύσει το θέμα των λυμάτων της μείζονος περιοχής της Θεσσαλονίκης.

Η ερώτησή σας έχει και μια σειρά από έργα του Οργανισμού Αποχέτευσης Θεσσαλονίκης. Αυτά τα έργα βρίσκονται σε απόλυτη συνέργεια με τα έργα του Υπουργείου ΠΕ.ΧΩ.Δ.Ε.. Δεν υπενόησα ότι υπάρχει ασυνεννοησία, σε καμία περίπτωση, είναι σε απόλυτη συνέργεια και αυτά τα έργα "κουμπώνουν" μέχρι την ολοκλήρωση της δεύτερης φάσης του βιολογικού καθαρισμού.

Τα έργα τα οποία κάνει ο Οργανισμός Αποχέτευσης Θεσσαλονίκης με δύο λέξεις είναι οι κεντρικοί συλλεκτήρες των τουριστικών περιοχών, είναι επίσης τα αποχετευτικά δίκτυα ομβρύων-ακαθάρτων της περιοχής του Καλοχωρίου και είναι και ο αγωγός μεταφοράς βιομηχανικών λυμάτων από τη βιομηχανική περιοχή της Θεσσαλονίκης στις εγκαταστάσεις λυμάτων της Θεσσαλονίκης. Είναι αυτό το οποίο ειδικά αναφέρεται στην ερώτησή σας.

Είναι βέβαιο ότι ο βυθός του Θερμαϊκού έχει αυτήν τη στιγμή ένα πολύ μεγάλο πρόβλημα. Το πρόβλημά του έγκειται στο ότι έχουν εναποτεθεί περίπου 30 εκατοστά λάσπη στο βυθό. Υπάρχει όμως μέσα σε χρονικό ορίζοντα ορατό η λύση, η οποία είναι μια λύση όχι πρόθεσης, αλλά είναι μια λύση η οποία προκύπτει από εργολαβία, η οποία έχει ήδη ανατεθεί. 
Και αυτό μου δίνει την άνεση και τη σιγουριά να σας διαβεβαιώνω, ότι μέσα στα επόμενα τρία χρόνια θα έχει λυθεί πλήρως το θέμα των λυμάτων της Θεσσαλονίκης.

Θα ήθελα ακόμα να πω, ότι ο Οργανισμός Αποχέτευσης Θεσσαλονίκης με την προμήθεια του πλωτήρα "ΑΝΔΡΟΜΕΔΑ Ι" και νομίζω ότι πρέπει να αναφερθεί μέσα στη Βουλή, γιατί είναι ένα πρωτοποριακό πρόγραμμα και με τους αισθητήρες που διαθέτει αυτός ο πλωτήρας, καταγράφεται σε εικοσιτετράωρη βάση το διαλυμένο οξυγόνο, η αγωγιμότητα του νερού, η θερμοκρασία, η οξύτητα και η κίνηση των θαλασσίων ρευμάτων του Θερμαϊκού Κόλπου. Τα στοιχεία αυτά είναι απαραίτητα για τον προσδιορισμό της ρύπανσης. Είμαστε, λοιπόν, σ' έναν καλό δρόμο, αν και υπάρχει κακό παρελθόν. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Δεύτερη στην ημερήσια διάταξη επίκαιρη ερώτηση δεύτερου κύκλου είναι η υπ'αριθμ. 264/19.11.96 του Βουλευτή της Νέας Δημοκρατίας κ.Θεόδωρου Πασσαλίδη προς τον Υπουργό Γεωργίας, σχετικά με την πολιτική της Κυβέρνησης για το βαμβάκι και τη λήψη μέτρων προστασίας των βαμβακοπαραγωγών.

Η επίκαιρη ερώτηση σε περίληψη έχει ως εξής:

"Οι βαμβακοπαραγωγοί πλήττονται για δεύτερη συνεχή χρονιά και φέτος είναι ίσως η χειρότερη.

Τα ερωτήματα που τίθενται, κύριε Υπουργέ, είναι τα εξής:

1. Γνώριζε ναι ή όχι ο Πρωθυπουργός όταν προεκλογικά διαβεβαίωνε "ότι θα εξασφαλίσει προκαταβολή μεγαλύτερη από αυτή που θα καθορίσει η Κοινότητα και τελικές τιμές ίδιες με τις περσινές".

2. Προκειμένου να κατευνάσει την οργή των παραγωγών λίγο πριν τις εκλογές υποσχέθηκε ότι "το Υπουργείο Γεωργίας θα συνεισφέρει όσο απαιτείται, προκειμένου οι προκαταβολές να καταβληθούν με την περσινή τιμή των 244 δραχμών" σήμερα όμως η προκαταβολή υπολείπεται κατά 61 δραχμές το κιλό, ναι ή όχι;

3. Καθορίστηκαν ναι ή όχι στρεμματικές αποδόσεις βάμβακος πολύ χαμηλές, έτσι ώστε τεχνηέντως να φαίνονται καλύτερες οι τιμές κατά κιλό αλλά ο παραγωγός να ενισχυθεί για μέρος μόνο και όχι για το σύνολο της παραγωγής του;

Κύριε Υπουργέ, τα παραπάνω ερωτήματα χρειάζονται άμεση απάντηση και επίλυση.

Ερωτάσθε επίσης, κύριε Υπουργέ, ποια θα είναι η μελλοντική πολιτική βάμβακος που θα εφαρμόσετε, έτσι ώστε να μην έχουμε κάθε χρόνο τα ίδια προβλήματα".

Ο Υφυπουργός Γεωργίας κ.Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε Πρόεδρε, κύριοι συνάδελφοι, το βαμβάκι είχε τον τελευταίο καιρό την τιμητική του, μια και αλλεπάλληλες ήταν οι ερωτήσεις ή οι επερωτήσεις που έχουν συζητηθεί στο Ελληνικό Κοινοβούλιο. Δε στερείται όμως σημασίας η επίκαιρη ερώτηση που καταθέτει ο συνάδελφος ο κ.Πασσαλίδης και θέλω να θυμίσω στον ίδιο και στο Σώμα πολύ λιτά, κάποια πράγματα.

Πρώτον, η αναμενόμενη παραγωγή συσπόρου βάμβακος στη Χώρα μας εκτιμιέται κάθε χρόνο στις αρχές της περιόδου εμπορίας. Αυτό έγινε και φέτος στο τέλος Αυγούστου και εκτιμήθηκε η παραγωγή σε ένα εκατομμύριο διακόσιους είκοσι χιλιάδες τόνους, στοιχείο που δόθηκε βεβαίως και επισήμως στην Κοινότητα και με βάση το οποίο προκαθορίστηκαν οι προκαταβολές και η συνυπευθυνότητα για τον 'Ελληνα βαμβακοπαραγωγό. Το στοιχείο αυτό βεβαίως δεν ήταν αυθαίρετο. Βγήκε με βάση κάποιους υπολογισμούς από τις δηλώσεις των στρεμμάτων παραγωγής στα (4,2-4,3) εκατ. στρέμματα και με μια μέση απόδοση περίπου τριακόσια κιλά ανά στρέμμα. Οι εκτιμήσεις βεβαίως αυτές βγήκαν ως μέσος όρος της στρεμματικής απόδοσης της τελευταίας πενταετίας σε κάθε περιοχή.

'Ετσι, λοιπόν, όταν ο Πρωθυπουργός της Χώρας προεκλογικά έκανε τις δηλώσεις, τις έκανε με βάση ακριβώς εκείνα τα δεδομένα εκείνης της εποχής και προπαντός με το στοιχείο ότι η τιμή που εκείνη τη στιγμή αναμενόταν από την Ευρωπαϊκή 'Ενωση, όσον αφορά το βαμβάκι ήταν περίπου 183 δραχμές. Υποσχέθηκε ότι θα γίνει δανειοδότηση 40 δραχμών ανά κιλό σε κάθε παραγωγό και αυτό γίνεται πράξη με εγκύκλιο η οποία βρίσκεται σε κάθε τμήμα της Αγροτικής Τράπεζας. Και οι 'Ελληνες αγρότες αυτές τις ημέρες με βάση την καταστάσεις του Οργανισμού Βάμβακος, που έχουν σταλεί ήδη από σήμερα στις κατά τόπους υπηρεσίες του Οργανισμού Βάμβακος, θα αρχίσουν να πληρώνονται οι δικαιούχοι τις 40 δραχμές, τις οποίες έχει υποσχεθεί ο Πρωθυπουργός της Χώρας.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Θα επανέλθω όμως στη δευτερολογία μου για να απαντήσω και στα υπόλοιπα ερωτήματά σας, κύριε συνάδελφε, τα οποία έχουν σημασία και ειδικότερα το τελευταίο, το οποίο έχει να κάνει με τη στρατηγική και την πολιτική της Κυβέρνησής μας όσον αφορά το βαμβάκι και που ενδιαφέρει όλους τους παραγωγούς, αλλά και ολόκληρο τον Ελληνικό Λαό.

ΠΡΟΕΔΡΕΥΩΝ (Νικόλαος Κατσαρός): Ο κ. Πασσαλίδης έχει το λόγο.

ΘΕΟΔΩΡΟΣ ΠΑΣΣΑΛΙΔΗΣ: Κατά την προεκλογική περίοδο, ο κύριος Πρωθυπουργός διαβεβαίωνε τους βαμβακοπαραγωγούς ότι θα εξασφαλίσει προκαταβολή μεγαλύτερη από αυτήν που καθορίζει η Κοινότητα και τιμές ίδιες με τις περσινές.

Λίγο πριν τις εκλογές υποσχέθηκε, ότι το Υπουργείο Γεωργίας θα συνεισφέρει όσο απαιτείται προκειμένου οι προκαταβολές να καταβληθούν με την περσινή τιμή των 244 δραχμών. 

Επίσης έχει καθορισθεί η στρεμματική απόδοση στο βαμβάκι, που είναι πολύ χαμηλότερη από πέρσι.

'Ετσι τεχνιέντως φαίνονται καλύτερες οι τιμές κατά κιλό και οι παραγωγοί θα ενισχυθούν για μέρος μόνο και όχι για το σύνολο της παραγωγής τους.

Δεν είπατε την αλήθεια στους βαμβακοπαραγωγούς, κύριε Υπουργέ. Η πραγματικότητα είναι, ότι η προκαταβολή και οι τιμές είναι πολύ μικρότερα από πέρσι. Η περσινή προκαταβολή στους βαμβακοπαραγωγούς ήταν 244 δρχ. και φέτος 183 δραχμές. 'Αρα, έχουμε μείον 61 δρχ. στην προκαταβολή. 

Η τελική τιμή πέρσι ήταν 260 ανά κιλό. Φέτος θα είναι περίπου 220 δρχ. ανά κιλό. 'Αρα, έχουμε μείον 40 δρχ. στην τιμή. 

Τις τιμές που υποσχεθήκατε, ότι θα είναι ίδιες με τις περσινές και που τώρα προκύπτει ότι θα είναι μειωμένες κατά 40 δρχ. περίπου, πώς θα τις καλύψετε, αφού γνωρίζετε ότι απαγορεύονται οι εθνικές επιδοτήσεις;

Η στρεμματική απόδοση φέτος καθορίστηκε γύρω στα διακόσια εξήντα κιλά. Πέρσι ήταν τριακόσια τριάντα κιλά περίπου. Κάνοντας μία σύγκριση της περσινής και της φετινής χρονιάς, διαπιστώνουμε αισθητή μείωση του εισοδήματος των βαμβακοπαραγωγών κατά στρέμμα, της τάξεως των 28.600 δραχμών. Το 1995 είχαμε τριακόσια τριάντα κιλά που, αν τα πολλαπλασιάσουμε με 260 δρχ., μας κάνει 85.800 δραχμές. Το 1996 έχουμε διακόσια εξήντα κιλά που, αν πολλαπλασιαστεί με τις 220 δρχ., έχουμε 57.200 δραχμές. 'Αρα έχουμε μείωση του εισοδήματος κατά 28.600 δρχ. και μείωση σε κιλά εβδομήντα ανά στρέμμα.

'Ηθελα να ρωτήσω τον κύριο Υπουργό, οι παραγωγοί που θα έχουν στρεμματική απόδοση μεγαλύτερη από αυτή των διακοσίων εξήντα κιλών, θα πληρωθούν κανονικά; Μπορείτε να μας πείτε, κύριε Υπουργέ, πώς θα αντιμετωπίσετε την τυχόν επιπλέον παραγωγή; Αν είχαμε την περσινή παραγωγή, τότε οι τιμές θα ήταν πολύ χαμηλότερες.

'Ηθελα να ρωτήσω τον κύριο Υπουργό, τι πέτυχε στο τελευταίο συμβούλιο των Υπουργών Γεωργίας για τη γεωργία και αν υπάρχει καμία δέσμευση από τους ομολόγους του για το βαμβάκι, γιατί για δεύτερη χρονιά έχουμε δραματική μείωση της τιμής.

Αποδείχθηκε ότι το Υπουργείο Γεωργίας δεν έχει ούτε πολιτική για το βαμβάκι ούτε εναλλακτικές λύσεις και μέτρα για να καλύψει τις τεράστιες απώλειες του εισοδήματος των καλλιεργητών.

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Παρά την ορθή πρόθεσή του ο συνάδελφος προσπαθώντας να αναπτύξει το σκεπτικό της ερώτησής του ήλθε σε αντίθεση με όσα αναφέρονται στη γραπτή του ερώτηση. Είναι δικαίωμά του όμως. Εγώ θα απαντήσω επί της ουσίας και θα πω ότι, όσα υποσχέθηκε ο Πρωθυπουργός, κύριε συνάδελφε, τηρούνται στο ακέραιο. Και έχω την ομιλία του στη Λάρισα -και τις δηλώσεις του- την οποία μετά χαράς θα σας δώσω για να δείτε ότι αυτά που εσείς αναφέρετε στην ερώτησή σας γραπτά ή όσα είπατε σήμερα εδώ δεν ανταποκρίνονται στην αλήθεια. Ναι, υποσχέθηκε, τις 40 δραχμές, και ήδη από αύριο-μεθαύριο με τη λήξη της απεργίας των υπαλλήλων του Οργανισμού Βάμβακος κάθε παραγωγός, θα παίρνει τις 40 δραχμές. Από κει και πέρα, κύριε συνάδελφε, θέλω να σας βεβαιώσω ότι οι παραγωγοί που έχουν παραπάνω όγκο παραγωγής, απ' ό,τι έχει εκτιμηθεί στην πρώτη φάση, έχουν το δικαίωμα να κάνουν ενστάσεις. Οι ενστάσεις αυτές εξετάζονται και από αύριο ξεκινάει ειδική επιτροπή σε κάθε περιοχή της Χώρας για εξέταση των ενστάσεων. 

Το τελευταίο, που είναι και το βασικό ερώτημά σας, κύριε συνάδελφε.

Τα μέτρα που εμείς έχουμε πρόθεση να πάρουμε είναι: 

Πρώτον, η αλλαγή του συστήματος διαχείρισης. Και στα πλαίσια αυτά έχουμε στόχο να εγγυηθούμε την ποσότητα με τρόπο, έτσι ώστε να ικανοποιεί απόλυτα όλους και ιδιαίτερα τους μικρούς και μεσαίους παραγωγούς, τους νέους αγρότες και όσους παραδοσιακά καλλιεργούν το βαμβάκι. Μέσα στις αρχές του Δεκέμβρη θα υπάρξει ειδική απόφαση, με την οποία θα γνωρίζει ο κάθε παραγωγός πώς θα λειτουργήσει τον επόμενο χρόνο η παραγωγή βαμβακιού.

Δεύτερον, επιδιώκουμε -και αυτή είναι η συζήτηση που κάνουμε με τα όργανα της Ευρωπαϊκής 'Ενωσης- να καταβάλονται ενισχύσεις απ' ευθείας στους παραγωγούς. Επειδή αυτό θα πάρει αρκετό χρόνο, θα ακολουθήσουμε την οργάνωση ομάδων παραγωγών κατά περιοχή, έτσι ώστε να υπερκάμψουμε αυτήν τη δυσκολία.

Τρίτον, διεκδικούμε στην Ευρωπαϊκή 'Ενωση αύξηση των εισροών στην αγροτική οικονομία και βεβαίως αύξηση της ανώτατης εγγυημένης ποσότητας στην παραγωγή βάμβακος.

Τέταρτον, ενισχύουμε με κάθε τρόπο -και θα φανούν τα μέτρα αυτά την επόμενη καλλιεργητική χρονιά- την ελεγκτική διαδικασία, τη βελτίωση του ελεγκτικού συστήματος με τη αξιοποίηση και νέων τεχνολογιών.

Αποφασίσαμε -και το ξεκινήσαμε από φέτος- τη σύντμηση κατά δύο περίπου μήνες, του χρόνου ολοκλήρωσης της παραγωγικής περιόδου, έτσι ώστε να επιταχυνθούν οι έλεγχοι και η εκκαθάριση.

Τέλος, στο Υπουργείο ξεκινάμε ένα εκτεταμένο πρόγραμμα ενημέρωσης των παραγωγών για τα νέα μέτρα που θα πάρουμε, τις προοπτικές της αγοράς, τις εναλλακτικές δυνατότητες κ.α.

Υπήρξαν προβλήματα τα προηγούμενα χρόνια, λόγω της υπερπαραγωγής. Αυτά ακριβώς αποτέλεσαν και για μας αφορμή, για να λύσουμε τα προβλήματα.

Στην τελευταία σύνοδο, κύριε συνάδελφε, των Υπουργών Γεωργίας στην Ευρώπη, ήταν αδύνατον να μπει θέμα για ουσιαστική συζήτηση για το βαμβάκι -και γνωρίζετε πολύ καλά ότι η ημερήσια διάταξη σ' αυτές τις συνεδριάσεις είναι ... ήταν αδύνατον να μπει θέμα για ουσιαστική συζήτηση για το βαμβάκι -και γνωρίζετε πολύ καλά ότι η ημερήσια διάταξη σ'αυτές τις συνεδριάσεις είναι προκαθορισμένη. Βεβαίως, σε όλα τα υπόλοιπα όργανα της Ευρώπης ετοιμάζουμε ολοκληρωμένη την πρότασή μας, για να πάρουμε τις καλύτερες δυνατές λύσεις για το βαμβάκι.

ΘΕΟΔΩΡΟΣ ΠΑΣΣΑΛΙΔΗΣ: Κύριε Υπουργέ, αμφισβητήσατε αυτά που είπε ο κύριος Υπουργός.

ΠΡΟΕΔΡΕΥΩΝ (Νικόλαος Κατσαρός): Δεν επιτρέπεται η δευτερολογία, κύριε Πασσαλίδη. 

Τρίτη στην ημερήσια διάταξη είναι η με αριθμό 269/20-11-96 επίκαιρη ερώτηση δευτέρου κύκλου του Βουλευτή του Κουμουνιστικού Κόμματος Ελλάδος κ. Νικολάου Γκατζή προς τον Υπουργό Γεωργίας, σχετικά με την καθυστέρηση καταβολής των εξαγωγικών επιδοτήσεων στους εξαγωγικούς συνεταιρισμούς εσπεριδοειδών Αργολίδας, Λακωνίας κ.λπ. και έχει ως εξής:

"Σοβαρά οικονομικά προβλήματα έχουν δημιουργηθεί στους εξαγωγικούς συνεταιρισμούς εσπεριδοειδών της Αργολίδας, Λακωνίας και άλλων περιοχών, από την απαράδεκτη καθυστέρηση καταβολής των εξαγωγικών επιδοτήσεων από τη Διεύθυνση Διαχείρισης Αγορών Γεωργικών Προϊόντων (Δ.Ι.Δ.Α.Γ.Ε.Π.), ενώ ανεξόφλητοι είναι ύστερα από ένα χρόνο περίπου, οι παραγωγοί εσπεριδοειδών που πούλησαν την παραγωγή τους σε ιδιώτες εξαγωγείς.

Ερωτάται ο κύριος Υπουργός: 

Τι μέτρα θα πάρει για την άμεση καταβολή των εξαγωγικών επιδοτήσεων στους συνεταιρισμούς;

Τι μέτρα θα πάρει για να μην επαναληφθεί η απαράδεκτη αυτή κατάσταση στην επικείμενη εξαγωγική περίοδο;

Τι μέτρα θα πάρει για να εξοφληθούν άμεσα οι παραγωγοί που πώλησαν τα εσπεριδοειδή τους στους ιδιώτες εμπόρους και να μην εκβιάζονται απ' αυτούς;"

Ο Υφυπουργός Γεωργίας κ.Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας):Πράγματι είναι επίκαιρη η ερώτηση. Εδώ περίπου και αρκετές μέρες προσπαθούμε να οργανώσουμε τις υπηρεσίες του Υπουργείου Γεωργίας σε έμψυχο δυναμικό, σε στελέχη, αλλά και σε μηχανολογικό εξοπλισμό, έτσι ώστε να μην παρατηρούνται τα γνωστά αυτά φαινόμενα ενός χρόνου καθυστερήσεων στις πληρωμές και στους λογαριασμούς όλων αυτών των εξαγωγικών φορέων.

Οι εξαγωγικοί συνεταιρισμοί εσπεριδοειδών, που δικαιούνται επιδότησης των εξαγωγικών επιστροφών, υποβάλλουν φακέλους στην υπηρεσία μας με τα απαιτούμενα δικαιολογητικά.

Οι φάκελοι αυτοί ελέγχονται με τη σειρά κατάθεσής τους και εφόσον είναι πλήρεις εκκαθαρίζονται. Εάν έχουν ελλείψεις, ειδοποιούνται οι ενδιαφερόμενοι να τις προσκομίσουν, προκειμένου να συνεχιστεί ο έλεγχος και στη συνέχεια να εκκαθαριστούν. 'Ολοι οι φάκελοι που υποβλήθηκαν στις υπηρεσίες του Υπουργείου Γεωργίας μέσα στο έτος 1995 προς τα τέλη του Οκτώβρη, έχουν εκκαθαριστεί. Αυτήν τη στιγμή ελέγχονται οι φάκελοι που υποβλήθηκαν στις υπηρεσίες μέχρι και τις 20-1-96.

Για τους εξαγωγικούς φορείς που έχουν οικονομικά προβλήματα, υπάρχει δυνατότητα λήψης προκαταβολής μέρους ή ολόκληρου του δικαιούμενου ποσού, δια της υποβολής νέου φακέλου και αυτό με βάση το άρθρο 22 του Κανονισμού της Ευρωπαϊκής 'Ενωσης 3665/1987. Αυτοί οι φάκελοι εξετάζονται κατά προτεραιότητα έναντι των οριστικών φακέλων εκκαθάρισης.

Μέχρι σήμερα έχουν εκκαθαριστεί όλοι οι φάκελοι αυτής της κατηγορίας, που έχουν σταλεί στις υπηρεσίες μας μέχρι και τις 20-9-1996. Επειδή, όμως, μερικοί φορείς ισχυρίστηκαν ότι δε γνώριζαν τον ανωτέρω Κανονισμό της Ευρωπαϊκής 'Ενωσης, μετά από έγκριση και της Ευρωπαϊκής 'Ενωσης τους δόθηκε η δυνατότητα να υποβάλουν εκ των υστέρων φακέλους για χορήγηση προκαταβολής κατ' εξαίρεση.

Οι φάκελοι αυτοί και όλοι οι φάκελοι που υποβάλλονται, είτε με την κατ' εξαίρεση δυνατότητα -τη λεγόμενη ως προκαταβολή βήτα- είτε ιεραρχικά, εξετάζονται κατά προτεραιότητα έναντι οποιωνδήποτε άλλων φακέλων που απαιτούν εκκαθάριση.

Μέχρι σήμερα έχουν εκκαθαριστεί οι φάκελοι της κατ' εξαίρεση χορήγησης προκαταβολής και που αναφέρονται σε παλιές καταστάσεις προηγούμενων χρόνων, έτσι ώστε σήμερα να μην έχουμε προς αυτήν την κατεύθυνση καμία εκκρεμότητα.

Μπορούν επομένως οι εξαγωγικοί φορείς των νομών που αναφέρεστε, κύριε συνάδελφε, στην ερώτησή σας, εάν έχουν τα όποια προβλήματα, πέραν τη γνωστή καθυστέρηση την οποία αναγνωρίζει το Υπουργείο και έχει πάρει τα μέτρα του εδώ και κάποιο καιρό, να μας το αναφέρετε συγκεκριμένα, έτσι ώστε η υπηρεσία μας να προχωρήσει στην κατ' εξαίρεση λήψη απόφασης για να χορηγηθούν οι προκαταβολές, πράγμα για το οποίο εμείς τουλάχιστο μέχρι σήμερα, στο Υπουργείο μας και στις υπηρεσίες μας, δεν έχουμε τέτοια μηνύματα ή τέτοιες ενοχλήσεις από οποιοδήποτε φορέα.

ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε δεν καταθέσαμε την ερώτηση για να μας εξηγήσει ο κύριος Υπουργός πώς γίνεται η διαδικασία. Καταθέσαμε την ερώτηση και για την ταμπακέρα, που είναι οι επιδοτήσεις των εξαγωγικών συνεταιρισμών, οι οποίες καθυστερούν αδικαιολόγητα. Μόνος του ο κύριος Υπουργός είπε ότι προσπαθούν να οργανωθούν οι υπηρεσίες κ.λπ. Μα τι φταίνε οι αγρότες, ώσπου να οργανωθούν οι υπηρεσίες, άλλοι να πληρώνονται και άλλοι όχι; Πώς τελικά θα έχουν την απόσβεση οι συνεταιρισμοί, όταν παίρνουν δάνεια για να ξοφλήσουν τους αγρότες και τα δάνεια αυτά, ξέρετε, κύριε Υπουργέ, ότι τρέχουν με υψηλά επιτόκια και πόσο εκβιαστική είναι η τράπεζα απέναντι στους συνεταιρισμούς. Πώς, λοιπόν, θα καλυφθούν αυτές οι ανάγκες; Πώς θα εξαλειφθούν οι πιέσεις που γίνονται από τους εμπόρους όταν βρίσκουν τους αγρότες σε αυτήν τη δύσκολη κατάσταση; Πως τελικά θα μπορέσει πραγματικά η αγροτική οικονομία και ιδιαίτερα σε αυτές τις περιοχές που αποτελεί μονοκαλλιέργεια το πορτοκάλι και το λεμόνι, να ανταποκριθεί;

Πιστεύουμε ότι αυτή η περιβόητη αγορά, κύριε Υπουργέ, της Ευρωπαϊκής 'Ενωσης, για την απορρόφηση των αγροτικών μας προϊόντων, έχει αποδειχθεί ότι και στα εσπεριδοειδή, όπως και στα άλλα αγροτικά προϊόντα, είναι καταστρεπτική. Περισφίγγει τον κλοιό κάθε χρόνο, της παραγωγής, της επιδότησης των εξαγωγικών προϊόντων, αλλά πέρα από εκεί στραγγαλίζει την οικονομία της αγροτικής μας παραγωγής.

Εμείς θα θέλαμε, κύριε Υπουργέ, όχι μόνο οι υπηρεσίες να οργανωθούν, αλλά να πάρετε άμεσα μέτρα να αποζημιωθούν οι αγρότες ως προς την εξαγωγική τους δυνατότητα.

Επίσης, θα πρέπει εδώ -και δεν ξέρω πώς- να αντιμετωπίσετε αυτό το πρόβλημα που γίνεται με τις εισαγωγές των χυμών. 'Εχουμε τις παγοκολώνες που έρχονται από την Αμερική, οι οποίες παράγονται εκεί από βιομηχανίες που είναι εγκατεστημένες στη Βραζιλία, με χυμούς περιεκτικότητας 1,33 έρχονται πέρα για πέρα αδασμολόγητες, εξοστρακίζουν τους ελληνικούς χυμούς, μειώνουν την παραγωγή και τελικά όχι μόνο στην Ευρώπη, αλλά και στη Χώρα μας. Και κατάντησε το ελληνικό πορτοκάλι να καλύπτει το δέκα τοις εκατό της εξαγωγής στην Ευρωπαϊκή 'Ενωση, στην περιβόητη αγορά και το ένα τοις χιλίοις τα λεμόνια.

Καταλαβαίνετε, λοιπόν, σε ποια οικτρή κατάσταση βρίσκονται οι παραγωγοί και γι αυτό πρέπει τα μέτρα σας να είναι και αποτελεσματικά και προστατευτικά και καθοριστικά για την παραγωγή των εσπεριδοειδών.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, από την αρχή ήμουνα ειλικρινής και απάντησα ευθέως για την "ταμπακέρα", αποδεχόμενος και λέγοντας, ότι εδώ και δύο μήνες περίπου έχουμε μπει σ' ένα διαφορετικό σχεδιασμό, γιατί πριν από την επίκαιρη ερώτηση σας, οι ίδιοι στο Υπουργείο διαπιστώσαμε μία υστέρηση όσον αφορά τις πληρωμές των επιδοτήσεων σε εξαγωγικούς φορείς, συνεταιρισμούς εσπεριδοειδών. Νομίζω ότι αυτή ήταν η πρώτη μου κουβέντα...

ΝΙΚΟΛΑΟΣ ΓΚΑΤΖΗΣ: Μα, ένα χρόνο είναι η καθυστέρηση αυτή, κύριε Υπουργέ.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δεύτερον, επειδή θελήσατε -και καλά κάνατε- να εκφράσετε και την πολιτική του Κόμματός σας όσον αφορά την Κοινή Αγροτική Πολιτική και την πολιτική της Ευρωπαϊκής 'Ενωσης, θέλω έτσι για την ιστορία, να σας πω ότι οι ετήσιες εισροές μας από τον κοινοτικό προϋπολογισμό κυμαίνονται περί τα 3,5 δισ. ECU, ισοδύναμο με το 7% έως 8% των ετησίων κοινοτικών δαπανών για το σύνολο του ευρωπαϊκού αγροτικού τομέα.

Σ' αυτά η Χώρα μας συνεισφέρει -και βεβαίως συνεισφέρει, αλλά με χαμηλότερο ποσοστό- και έτσι υπάρχει μία δημοσιονομική ωφέλεια. Είναι, όμως, ένα γενικότερο θέμα έτσι που το βάλατε και είναι κρίμα σε τόσο σύντομες συζητήσεις, που έχουμε με τη διαδικασία των επίκαιρων ερωτήσεων, να μπαίνουν τόσο κεντρικά θέματα πολιτικών, που αφορούν μία σειρά από επιλογές.

Σ' αυτές, λοιπόν, τις κατευθύνσεις στην Ευρωπαϊκή 'Ενωση, οφείλουμε να δώσουμε τις μάχες μας για να κερδίσουμε ό,τι καλύτερο μπορούμε. Και βεβαίως έχει να κάνει με αυτό που είπατε, με την ποιότητα, τις εξαγωγές, με το μπαράζ που δεχόμαστε σαν χώρα, όταν παράγουμε συγκεκριμένα προϊόντα, τόσο από την Αυστραλία, αλλά και από τις ίδιες τις χώρες της Ευρωπαϊκής 'Ενωσης. Είναι θέμα προετοιμασίας της Χώρας να αντισταθεί και να κάνει επιθετική πολιτική όσον αφορά τα εξαγωγικά της προϊόντα, τα οποία αποδεδειγμένα, είναι και καλά και μπορούν να σταθούν, εφόσον τα προσέξουμε, στην ευρωπαϊκή, αλλά και τη διεθνή αγορά, τους κανόνες του ανταγωνισμού, της ποιότητας κ.λπ.

Θέλω ακόμα, κύριε συνάδελφε, για να μη μείνει σαν εντύπωση, αυτό που είπατε ότι "άλλοι πληρώνονται και άλλοι όχι", να πω ότι καθυστερήσεις υπάρχουν, αλλά πληρώνονται όλοι. Και προς αυτήν την κατεύθυνση οφείλουμε να βρούμε τον τρόπο να μην υπάρξουν καθυστερήσεις, γιατί υπάρχουν καθυστερήσεις και στο βαμβάκι και στα οπωροκηπευτικά και σε όλα τα προϊόντα, τα οποία έχουν επιδοτήσεις. Είναι ένα καθεστώς, που πρέπει πραγματικά να το αλλάξουμε, να φτάνουν έγκαιρα οι επιδοτήσεις και οι εισροές στα χέρια των αγροτών.

ΠΡΟΕΔΡΕΥΩΝ (Νικόλαος Κατσαρός): Τέταρτη στην ημερήσια διάταξη είναι η με αριθμό 260/19-11-96 επίκαιρη ερώτηση δεύτερου κύκλου του Βουλευτή του Συνασπισμού της Αριστεράς και της Προόδου, κ. Ευάγγελου Αποστόλου προς τον Υπουργό Γεωργίας, σχετικά με τους δυσμενείς για τον καπνό σχεδιασμούς της Ευρωπαϊκής Επιτροπής και τη λήψη των αναγκαίων μέτρων προστασίας των καπνοπαραγωγών.

Η επίκαιρη ερώτηση του κυρίου συναδέλφου έχει ως εξής:

"Πριν από μερικές μέρες η Ευρωπαϊκή Επιτροπή (COMISSION) έφερε προς συζήτηση την έκθεση για τον καπνό, όπου για πρώτη φορά στην ιστορία της, σε επίσημο έγγραφο εξετάζεται το ενδεχόμενο κατάργησης της Κοινής Οργάνωσης Αγοράς και η αποδέσμευση της Ευρωπαϊκής 'Ενωσης από ένα αγροτικό προϊόν, τη στήριξη του οποίου επιβάλλει η συνθήκη της Ρώμης. Η Επιτροπή, χωρίς να πάρει καμία εντολή από το Συμβούλιο, εξετάζει το ενδεχόμενο αυτό και μάλιστα προτείνει και τις διαδικασίες και το μηχανισμό που θα μπορούσαν να εφαρμοστούν προς την κατεύθυνση αυτή, σημειώνοντας βέβαια με υποκρισία, ότι οι υπηρεσίες της δεν προκρίνουν αυτήν τη στιγμή τη λύση αυτή.

Και σαν να μην έφτανε αυτό, έρχεται προς συζήτηση στο Συμβούλιο των Επιτροπών, όχι η αναθεώρηση της Κοινής Οργάνωσης Αγοράς του καπνού, αλλά για πρώτη φορά συνδυασμός άλλων θεμάτων του καπνικού τομέα (υγεία, αντικαπνιστική εκστρατεία, φορολογία κ.λπ.) με την παραγωγή του προϊόντος, πράγμα που σημαίνει ακόμη δυσμενέστερη κατάσταση για το προϊόν και τους καπνοπαραγωγούς.

Επειδή οι παραπάνω χειρισμοί δείχνουν ότι πρόθεση της Ευρωπαϊκής Επιτροπής είναι η συρρίκνωση του εισοδήματος των καπνοπαραγωγών,

Ερωτάται το κύριος Υπουργός:

1. Τι ενέργειες προτίθεται να κάνει προς την Ευρωπαϊκή 'Ενωση για τη μη υλοποίηση των δυσμενών για τους 'Ελληνες καπνοπαραγωγούς σχεδιασμών της Ευρωπαϊκής Επιτροπής και

2. Τι πρόσθετα μέτρα προτίθεται να πάρει για την προστασία του εισοδήματος των καπνοπαραγωγών".

Ο Υφυπουργός Γεωργίας κ.Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε και κύριε συνάδελφε, οι προτάσεις της Ευρωπαϊκής Επιτροπής για την αναθεώρηση της Kοινής Oργάνωσης Aγοράς στον καπνό, έχουν ήδη γνωστοποιηθεί, βρίσκονται, όμως, ακόμα στο στάδιο της συζήτησης σε επίπεδο επιτρόπων, ως έγγραφο προβληματισμού και συνεπώς δεν έχουν ακόμα οριστικοποιηθεί.

Παρόλα αυτά, το Υπουργείο με τις υπηρεσίες του, σε συνεργασία και με τον Εθνικό Οργανισμό Καπνού, έχουμε στείλει στην μόνιμη ελληνική αντιπροσωπεία στις Βρυξέλλες τις απόψεις μας, που συνοψίζονται στα παρακάτω.

Καταρχήν, θεωρούμε θετική την πρόταση της Επιτροπής για την διατήρηση της Κοινής Οργάνωσης Αγοράς στον τομέα του καπνού, καθώς θετικοί είναι και αρκετοί από τους στόχους των προτάσεων που βάζει αυτήν την στιγμή, για βελτίωση της ποιότητας του καπνού, την δημιουργία εθνικού αποθέματος, την οργάνωση εθελουσίας εξόδου από την καλλιέργεια, την απλοποίηση της διοικητικής διαχείρισης των ποσοστώσεων, την δημιουργία διεπαγγελματικών οργανώσεων, την χρησιμοποίηση μέρους της ειδικής ενίσχυσης για το ταμείο έρευνας για την προώθηση μέτρων προστασίας του περιβάλλοντος και την ενδυνάμωση των ελέγχων.

Πέρα από αυτά, που φαίνεται ότι αποτελούν την αναφορά της συζήτησης, όταν θα έρθει η στιγμή, για τον καπνό, εμείς έχουμε και άλλες προτάσεις, στην κατεύθυνση βελτίωσης ορισμένων σημείων. Και αναφέρω κάποια από αυτά ενδεικτικά.

Με βάση, λοιπόν, το ισχύον καθεστώς στον τομέα του καπνού και προκειμένου να διασφαλιστεί το εισόδημα των καπνοπαραγωγών, θέλουμε να πετύχουμε την χορήγηση της εγγυημένης για το σύνολο της παραγωγής του μέχρι του ύψους της ποσόστωσης πριμοδότησης στον παραγωγό, τη χορήγηση της προβλεπόμενης ειδικής ενίσχυσης, που αντιστοιχεί στο 10% της αντίστοιχης πριμοδότησης στους παραγωγούς, με την υποχρέωση, που προβλέπει ο κοινοτικός Κανονισμός, υπογραφής σύμβασης, με την οποία συμφωνείται όπως ο μεταποιητής καταβάλλει στον παραγωγό την τιμή αγοράς, ανάλογα με την ποιοτική σύνθεση του καπνού, στην βάση πάντα των συμφωνηθέντων τιμών αγοράς κατά ποιότητα.

Αυτές και μια σειρά από άλλες προτάσεις τις έχουμε κουβεντιάσει αρκετές φορές στις αρμόδιες υπηρεσίες και είμαστε έτοιμοι να αντιμετωπίσουμε το θέμα, που πραγματικά είναι σημαντικό για την παραγωγή και για την Χώρα μας.

Τελευταία, όμως, στις 18 με 19 του μήνα, όταν βρέθηκα, εκπροσωπώντας τη Χώρα μας, στο Συμβούλιο Υπουργών Γεωργίας της Ευρώπης, μας δόθηκε η ευκαιρία, και στα πλαίσια της λογικής και του πνεύματος της επίκαιρης ερώτησής σας, να πάρουμε θέση.

Θα μου επιτρέψετε, όμως, μετά -για να είμαι συνεπής με το χρόνο- να σας αναφέρω τι ειπώθηκε ακριβώς στο Συμβούλιο Υπουργών Γεωργίας, για τα καπνά, με βάση και τα Πρακτικά.

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, είναι ευχάριστο το ότι πήρατε θέση και ειδικά, το ότι δε συμφωνήσατε με αυτούς τους στόχους που είχε αρχικά θέσει η Επιτροπή.

Φαίνεται, κύριε Υπουργέ, ότι η συρρίκνωση και η σταδιακή κατάργηση των ενισχύσεων της Ευρωπαϊκής 'Ενωσης προς τα αγροτικά προϊόντα, έχει αρχίσει να συζητιέται από τον καπνό. Και το λέω αυτό, γιατί οι τελευταίες σκέψεις γύρω από τον καπνικό τομέα, δείχνουν προς τα πού το πάει η Ευρωπαϊκή 'Ενωση.

Ενώ έπρεπε, σύμφωνα με το άρθρο 26 του Κανονισμού 2075/92, η Κομισιόν μέχρι 1-4-96 να είχε παρουσιάσει μία έκθεση για την λειτουργία του καθεστώτος στον καπνό, που αναθεωρήθηκε το 1992, καθώς και τις τροποποιήσεις που ήθελε να φέρει βάση του Κανονισμού, δεν το έκανε και δυστυχώς, κατά τρόπο αυθαίρετο, καθυστερεί και φέρνει αυτήν την συζήτηση σε εποχή που δεν είναι ευνοϊκή για τους καπνοπαραγωγούς. Και μάλιστα, σε μία περίοδο που έρχεται προς συζήτηση στο Συμβούλιο των Επιτρόπων, όχι η αναθεώρηση της Κοινής Οργάνωσης Αγοράς, αλλά συνδυασμός άλλων θεμάτων του καπνικού τομέα, αντικαπνιστική εκστρατεία, φορολογία στον καπνό, υγεία κ.λπ.

Στην πρόσφατη, λοιπόν, πρότασή της η Επιτροπή για πρώτη φορά αναφέρθηκε στο ενδεχόμενο κατάργησης της Κοινής Οργάνωσης Αγοράς. Επειδή, όμως, διαπιστώνει και η ίδια, ότι αυτό δεν είναι δυνατόν να γίνει αποδεκτό, έρχεται και προτείνει μέτρα προς την κατεύθυνση σταδιακής μείωσης της στήριξης του τομέα. Και αυτές οι δύο εναλλακτικές προτάσεις -η πρώτη είπαμε ότι αποσύρεται- συμβάλλουν, κατά τη γνώμη μας, στον αφανισμό της καπνοπαραγωγής και θα επηρεάσουν αρνητικά τις οικονομίες των μεσογειακών χωρών, που έχουν τον καπνό ως ένα από τα κύρια προϊόντα τους.

Πρέπει, κύριε Υπουργέ, η στάση ανοχής, την οποία δείχνουμε απέναντι στην κομισιόν, να σταματήσει. Και νομίζω πως πρέπει να γίνει μια κατάλληλη προετοιμασία. Χάρηκα που σας άκουσα, δεν είχα υπόψη μου τις προτάσεις, τις οποίες επί τη ευκαιρία της επίκαιρης ερώτησης καταθέσατε. Πρέπει κάποτε να σταματήσουμε να είμαστε ανεκτικοί απέναντι στην Ευρωπαϊκή 'Ενωση.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε συνάδελφε, όταν βρέθηκα στο Συμβούλιο Υπουργών Γεωργίας στην Ευρώπη και όταν είχα την ευκαιρία το τελευταίο δίμηνο, κατά καιρούς να κουβεντιάσω για την υπόθεση του καπνού, αισθάνθηκα κι εγώ τις ίδιες ανησυχίες και τους ίδιους προβληματισμούς, γι' αυτό και έγκαιρα προετοιμάσαμε τις προτάσεις μας, οι οποίες μας βρήκαν σύμφωνους με ίδιο τον προβληματισμό της δικής σας επίκαιρης ερώτησης και χαίρομαι γι' αυτό, γιατί φαίνεται ότι σε κάποια πράγματα μπορούμε να συμπλέουμε. 

'Οταν βρέθηκα, λοιπόν, στην Ευρώπη και μπήκε έντονα εκεί το θέμα, αμέσως κάναμε συμμαχία των μεσογειακών λαών και κύρια με την Ιταλία, όπου είναι αντίστοιχα χώρα παραγωγής καπνού κι εκεί εκφράσαμε τις απόψεις μας. 'Εχω τη δική μου τοποθέτηση, η οποία αναφέρθηκε πρώτον, στην έκθεση της Επιτροπής με θέμα καπνός και υγεία και δεύτερον, στην έκθεση της Επιτροπής με θέμα Κοινή Οργάνωση της Αγοράς καπνού.

Τι είπα εκεί και θέλω πραγματικά να το αναφέρω. Θεωρούμε ότι η δράση για την προστασία της υγείας των καπνιστών, δεν μπορεί να συσχετίζεται με την παραγωγή καπνού στην Κοινότητα και τη στήριξή της. Η κοινοτική παραγωγή καλύπτει μικρό μέρος της κοινοτικής κατανάλωσης και ο κοινοτικός καπνιστής σε καμιά περίπτωση δεν καπνίζει για να συντελέσει στη διευκόλυνση της διάθεσης της κοινοτικής καπνοπαραγωγής.

Δεύτερον, χρειάζεται να ρυμθίσουμε το καθεστώς στήριξης της καπνοπαραγωγής για το μετά του 1998 χρονικό διάστημα. Ο υφιστάμενος Κανονισμός 2075/92 έχει σχετική πρόβλεψη γι' αυτό. Επομένως, αναμένονται οι αναγκαίες προτάσεις της ευρωπαϊκής Επιτροπής, για να αρχίσει η σχετική συζήτηση στο Συμβούλιο. Οποιαδήποτε, όμως, σύγχυση των δύο παραπάνω θεμάτων περιπλέκει την κατάσταση και δεν οδηγεί στη λήψη των σωστών αποφάσεων. Ο αρμόδιος Επίτροπος ο κ. Φίσλερ, ακριβώς χάρη στην έντονη, αλλά ουσιαστική παρέμβαση, και τη δικής μας, αλλά και της Ιταλίας, πήρε θέση και να δήλωσε απερίφραστα, παρουσία όλων των Υπουργών, ότι "όσον αφορά την έκθεση για το μέλλον της κοινοτικής καπνοπαραγωγής, θα εξεταστεί χωριστά, χωρίς να συσχετίζεται με την έκθεση για τις επιπτώσεις του καπνίσματος στην υγεία".

Πρέπει, λοιπόν, αγαπητοί συνάδελφοι, να κάνουμε ό,τι είναι δυνατόν για να προστατεύσουμε πράγματι αυτή μας την παραγωγή.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, η Βουλευτής Αθηνών κα Μαριέτα Γιαννάκου-Κουτσίκου ζητεί ολιγοήμερη άδεια απουσίας της στο εξωτερικό. Δηλαδή την 25η και 26η Νοεμβρίου του 1996.

Η Βουλή εγκρίνει;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.

Κύριοι συνάδελφοι, ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Νικόλαος Κατσαρός): Κύριοι Βουλευτές, εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ' αριθμ. 14/15-11-96 επερώτηση των Βουλευτών του Συνασπισμού της Αριστεράς και της Προόδου κυρίων Ιωάννου Δραγασάκη, Ευαγγέλου Αποστόλου, Πέτρου Κουναλάκη, Σπύρου Δανέλλη, Μουσταφά Μουσταφά και της κας Στέλλας Αλφιέρη κατά του Υπουργού Εθνικής Οικονομίας, σχετικά με την εισοδηματική πολιτική της Κυβέρνησης.

Ο πρώτος επερωτών κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, είχαμε την ευκαιρία μιας συζήτησης τώρα μόλις, στη Διαρκή Επιτροπή Οικονομικών Υποθέσεων, με παρόντα τον Υφυπουργό Οικονομικών, για παρόμοιο θέμα και αυτό μας βοήθησε να κατανοήσουμε καλύτερα τη λογική και τα επιχειρήματα της Κυβέρνησης.

Δε θα ήθελα να επαναλάβω το κείμενο της επερώτησης, απλώς ήθελα να πω ότι με την επερώτηση αυτή, επιδίωξή μας είναι να δείξουμε, ότι το θέμα της εισοδηματικής πολιτικής πρέπει να συζητηθεί και στο Κοινοβούλιο και στην κοινωνία, διότι είναι μια πτυχή της γενικότερης πολιτικής, η οποία συνδέεται με τους όρους επιβίωσης μεγάλων τμημάτων του πληθυσμού, αλλά επίσης, είναι μια πτυχή της γενικότερης πολιτικής, που κατά τη γνώμη μας συνδέεται και με τις προοπτικές ανάπτυξης και του εκσυγχρονισμού της Χώρας μας.

Το γεγονός ότι μεγάλες συνδικαλιστικές οργανώσεις έχουν ήδη εξαγγείλει απεργιακές κινητοποιήσεις, εκφράζοντας την αντίθεσή τους με την εισοδηματική πολιτική που εξαγγέλθηκε, νομίζουμε ότι πρέπει να προβληματίσει και όχι να αντιμετωπιστεί σαν ένα γεγονός, ως κάτι που γίνεται για την τιμή των όπλων. Εμείς θεωρούμε ότι οι ανησυχίες που εκφράζονται είναι δικαιολογημένες και ο προβληματισμός που αναπτύσσεται είναι γόνιμος και πρέπει να αξιοποιηθεί.

Η εισοδηματική πολιτική που εξάγγειλε η Κυβέρνηση για το '97, κατά την άποψή μας, οδηγεί μεγάλες κατηγορίες εργαζομένων και συνταξιούχων σε οικονομικό αδιέξοδο και αυτό πρέπει να το πάρουμε υπόψη μας. Πρέπει, δηλαδή, να υπάρξει απάντηση κατά πόσον μπορούν να επιβιώσουν τμήματα των εργαζομένων που αμείβονται με μισθούς πείνας, πολύ κάτω και απ'αυτό που επίσημα αναγνωρίζεται ως όριο φτώχειας.

Θέλουμε, όμως, επίσης, με έμφαση να πούμε και να δηλώσουμε την εκτίμησή μας, ότι πέρα από την όξυνση των κοινωνικών αδικιών και των κοινωνικών ανισοτήτων, η εισοδηματική πολιτική που εξαγγέλλεται θα δημιουργήσει σοβαρές δυσκολίες στην αναπτυξιακή προσπάθεια της Χώρας. Θα δημιουργήσει μεγάλα προβλήματα στην Παιδεία, την Υγεία, αλλά και στη Δημόσια Διοίκηση και επίσης φοβούμαστε ότι θα δράσει αποθαρρυντικά ακόμα και για τον εκσυγχρονισμό των ιδιωτικών επιχειρήσεων.

Πρέπει επίσης, να τονίσω ότι αυτές οι συνέπειες δε θα ήταν ενδεχομένως τόσο σημαντικές, ούτε στο κοινωνικό επίπεδο ούτε στο επίπεδο της ανάπτυξης και του εκσυγχρονισμού, αν είχαμε μια περιοριστική εισοδηματική πολιτική έκτακτη, για ένα σύντομο χρονικό διάστημα, η οποία θα παρείχε εγγυήσεις, ότι μετά από κάποιες πρόσκαιρες θυσίες, θα ακολουθούσε μια ανακούφιση των εργαζομένων και μια επιβράβευση των προσπαθειών τους.

Είμαστε υποχρεωμένοι να δούμε τη συνέχεια της πολιτικής σ' αυτήν τη Χώρα και να μη θεωρούμε ότι η ιστορία αρχίζει όταν εμείς ή ο καθένας από μας αναλαμβάνει μια ευθύνη.

Ο κύριος Υφυπουργός, αλλά και τα άλλα μέλη της Κυβέρνησης συνήθως, έχουν το εξής σχήμα. Σαν η ιστορία μας να άρχιζε το 1990, περιγράφουν τη μείωση των μισθών που υπήρξε το '90-'93, σημειώνουν με έμφαση την ανακοπή αυτής της μείωσης το '94-'95 και προχωρούν λέγοντας ότι, εν πάση περιπτώσει, υπήρξε κάτι τότε, αλλά τώρα πια η Κυβέρνηση δε χρωστά τίποτα στους εργαζόμενους.

Εμείς κάνουμε μια άλλη θεώρηση των πραγμάτων, που αντιστοιχεί στην πραγματικότητα. 'Οτι η ιστορία πάει πολύ πιο πίσω, και για να μην πάμε πολύ πίσω, ας θυμηθούμε το '85-'86 όταν είχαμε πάγωμα των μισθών. Τότε είχε προβληθεί το έλλειμμα του ισοζυγίου πληρωμών και είχε υπάρξει ένα κλίμα υστερίας, θα έλεγα, μέσα στην κοινωνία, κατευθυνόμενο από την κυβέρνηση τότε, ότι δήθεν οι 'Ελληνες καταναλώνουν περισσότερα απ' όσα παράγουν και γι' αυτό θα πρέπει να περικοπούν οι μισθοί, να μειωθεί η κατανάλωσή τους.

Νομίζω ότι είναι μια πράξη ευθύνης, σήμερα πολύ περισσότερο, όταν οι ίδιοι άνθρωποι τότε και τώρα βρίσκονται στα πράγματα. Αποτελεί μια πράξη ευθύνης να απαντήσουν ποιων κοινωνικών στρωμάτων μειώθηκε η κατανάλωση από τότε μέχρι σήμερα. Για να διαπιστώσουμε ότι η συρρίκνωση πράγματι των χαμηλών εισοδημάτων και της κατανάλωσης των λαϊκών στρωμάτων συνοδεύτηκε από έναν άκρατο καταναλωτισμό, από μια σπατάλη και χλιδή των εύπορων στρωμάτων της κοινωνίας, τα οποία μάλιστα έγιναν πιο εύπορα εξ αιτίας αυτών των πολιτικών που εφαρμόστηκαν.

Μετά είχαμε βεβαίως, την περίοδο '90-'93 όπου η Νέα Δημοκρατία, χρησιμοποιώντας αυτήν τη φορά τη "μαύρη τρύπα" που παρέλαβε και τα ελλείμματα που παρέλαβε από το ΠΑ.ΣΟ.Κ., είχε τη δική της συμβολή σε μια άγρια πραγματικά εκδοχή της μονόπλευρης λιτότητας. Και ερχόμαστε σήμερα μπροστά σε μια πραγματικά ευρωυστερία -δεν μπορώ να το χαρακτηρίσω διαφορετικά αυτό που συμβαίνει στη Χώρα μας- όπου, αντί η Κυβέρνηση να να αποδείξει γιατί η συγκεκριμένη της πολιτική οδηγεί στην πραγματική σύγκλιση, πράγμα που βεβαίως δεν είναι αληθές, επικαλείται και προβάλλει ως δεδομένο το ζητούμενο.

Μα, αυτές οι πολιτικές που εφαρμόστηκαν ως τώρα, έχουν οδηγήσει τη Χώρα μας στην τελευταία θέση στην Ευρώπη και έχουν οδηγήσει σε μια απόκλιση τεράστια σε σημαντικούς δείκτες της παραγωγής, αλλά και της κοινωνίας και δεν μπορούμε να μιλάμε για σύγκλιση της Ελλάδας με την Ευρώπη, χωρίς να αναφερθούμε στο πώς η Ελλάδα και ποια Ελλάδα θέλουμε να μπει στην Ευρώπη.

Αναφέρομαι στο γεγονός το οποίο δεν μπορεί να αμφισβητηθεί, ότι τα τελευταία χρόνια, ενώ οι πραγματικοί μισθοί στην Ευρωπαϊκή 'Ενωση αυξήθηκαν κατά 12%, στη Χώρα μας μειώθηκαν κατά ένα αντίστοιχο ποσοστό. Αναφέρομαι στο γεγονός ότι η Ελλάδα έχει το μικρότερο ποσοστό κοινωνικής δαπάνης, για να μη μιλήσω για τη στήριξη των ανέργων, που η απόσταση είναι τεράστια ανάμεσα στη Χώρα μας και σε άλλες ευρωπαϊκές χώρες.

Βρισκόμαστε, λοιπόν, σε ένα νέο περιβάλλον, σε ένα νέο κλίμα, με νέα επιχειρήματα ή άλλοθι, αλλά ως προς την ουσία βρισκόμαστε αντιμέτωποι με τις ίδιες αντιλήψεις που οδηγούν στις ίδιες πολιτικές.

Και ακριβώς το μεγάλο θέμα για μας, δεν είναι τόσο η λογιστική της εισοδηματικής πολιτικής, δε θεωρούμε ότι τα περιθώρια είναι απεριόριστα. Εκτιμούμε πάντως, ότι με ένα ρυθμό αύξησης του εθνικού εισοδήματος 2,6% το 1996 και ένα αναγγελλόμενο ρυθμό αύξησης της τάξης του 3% το '97, υπάρχουν δυνατότητες για μια εισοδηματική πολιτική, η οποία θα ανακουφίσει ιδιαίτερα όσους αμείβονται με χαμηλά εισοδήματα, αλλά και συνολικότερα θα επιτρέψει να έχουν μια εισοδηματική πολιτική, που να συμβάλει στην αναπτυξιακή διαδικασία, να συμβάλει στον εκσυγχρονισμό, να συμβάλει στην αύξηση της αποτελεσματικότητας και στη Δημόσια Διοίκηση, αλλά και γενικότερα στις οικονομικές μονάδες.

Περισσότερο θέλουμε να επισημάνουμε, ότι στις κυβερνήσεις των δέκα τουλάχιστον τελευταίων ετών, πίσω από τις πολιτικές τους υπάρχει ένας πυρήνας αντιλήψεων, ο οποίος σε μεγάλο βαθμό -θα έλεγα ότι είναι κοινός και στο ΠΑ.ΣΟ.Κ. και στη Νέα Δημοκρατία- είναι λανθασμένος. Οι αντιλήψεις αυτές έχουν δύο επιχειρήματα. Το ένα επιχείρημα είναι το εξής: Θα συγκρατήσουμε τους μισθούς, αν μπορέσουμε και να τους μειώσουμε ακόμα, αυτό θα οδηγήσει σε αύξηση των κερδών, η αύξηση των κερδών θα οδηγήσει σε αύξηση των επενδύσεων, άρα σε μία διεύρυνση του κοινωνικού πλούτου και αυτό θα επιτρέψει στο μέλλον μια θετικότερη και δικαιότερη κατανομή του εθνικού εισοδήματος.

Αυτή η συλλογιστική πάσχει από πολλές απόψεις. Πρώτον, δεν μπορεί να είναι αξιόπιστη, δεν μπορεί να την αντιμετωπίσει η κοινωνία με εμπιστοσύνη, διότι μιλάμε για μια μελλοντική διαδικασία που είναι έξω από τον έλεγχο αυτών που κάνουν τις θυσίες σήμερα. Γι'αυτό και οι κινητοποιήσεις των εργαζομένων, πιστεύουμε δε θα είναι ένα διάλειμμα, αλλά εκφράζουν ένα βαθύτερο φαινόμενο.

Το δεύτερο πρόβλημα είναι ότι δεν ευσταθεί ο συλλογισμός: η μείωση των μισθών. Εάν έχουμε μειούμενη ζήτηση ή μειούμενη παραγωγικότητα της εργασίας, μπορεί να μην οδηγεί σε αύξηση των κερδών, όπως και το αντίθετο: μπορεί να έχουμε αύξηση των μισθών και αυτό να μην αποτρέπει μια αύξηση των κερδών, εάν η αύξηση των μισθών συμβαδίζει με αύξηση της παραγωγικότητας της εργασίας. Το σημαντικότερο, όμως, είναι ότι η αύξηση των κερδών, και όταν επιτυγχάνεται, δεν οδηγεί πάντοτε σε αύξηση των παραγωγικών επενδύσεων. Πρέπει να σας πω ότι υπάρχει μελέτη του ΚΕΠΕ, η οποία αποκαλύπτει ότι τα τελευταία χρόνια, το μεγαλύτερο μέρος από την αύξηση των κερδών δεν πήγε σε δημιουργία νέων επενδύσεων και δημιουργία νέων θέσεων εργασίας, αλλά περισσότερο χρησιμοποιήθηκε για τη μείωση του δανεισμού και επομένως τη μείωση των χρηματοοικονομικών δαπανών των επιχειρήσεων, ή και σε άλλες τοποθετήσεις, πέρα από την παραγωγική διαδικασία, πέρα ενδεχομένως και από την ίδια την οικονομική δραστηριότητα.

Το πρώτο, λοιπόν, είναι ότι αυτοί οι συλλογισμοί δεν επαρκούν και γι'αυτό και μέχρι σήμερα, ενώ εφαρμόστηκαν αυτές οι λογικές, έχουμε αρνητικά αποτελέσματα. Το δεύτερο είναι ότι αυτή η συλλογιστική παραβλέπει το θέμα της κοινωνικής συνοχής. Ζούμε σε μια Χώρα, όπου το πώς ζει ο Λαός, το πώς διαμορφώνονται οι κοινωνικές αντιθέσεις, δεν μπορεί να κρίνεται μόνο με όρους στενά οικονομικούς. Και η τρίτη διάσταση, που έχει αυτή η συλλογιστική, είναι ότι αυτή η εισοδηματική πολιτική ενδεχομένως έχει ένα σημαντικό μερίδιο ευθύνης για την κατάσταση που έχουμε σήμερα στη Δημόσια Διοίκηση, για την αποδιάρθρωσή της, για την εκτεταμένη διαφθορά. Δεν είναι ο μόνος παράγοντας, αλλά δεν είναι και ο αμελητέος. Πρέπει επίσης, να αναλογιστούμε για την ποιότητα της Παιδείας και πρέπει να συσχετίσουμε κάποτε τις δαπάνες για τη Δημόσια Παιδεία και τις δαπάνες για την παραπαιδεία.

Επομένως, δεν μπορούμε να θεσμοθετούμε εισοδηματικές πολιτικές με μοναδικό κριτήριο: τόσα έχουμε, τόσα δίνουμε. Πρέπει να διαμορφώσουμε εισοδηματικές πολιτικές με νέα κριτήρια, ούτως ώστε να αξιοποιήσουμε την εισοδηματική πολιτική στα όρια και στα περιθώρια που κάθε φορά υπάρχουν, ούτως ώστε η εισοδηματική πολιτική να λειτουργεί ως στοιχείο άμβλυνσης των κοινωνικών ανισοτήτων, ως στοιχείο προωθητικό της αναπτυξιακής διαδικασίας και ως στοιχείο εκσυγχρονισμού, και της Δημοσίας Διοίκησης, αλλά και των επιχειρήσεων.

Εμείς θεωρούμε εντελώς αναγκαίο, εν όψει και της κατάστασης του Προϋπολογισμού, να αντιμετωπισθούν ορισμένα θέματα, που μέχρι σήμερα οι κυβερνήσεις, όχι μόνο δεν τα αντιμετώπιζαν, αλλά και κατά κάποιο τρόπο θεωρούν ότι δεν υπάρχουν ως θέματα.

Θέμα πρώτο: Αναγνωρίζουμε ως κοινωνία, ότι πρέπει να υπάρχουν κάποια κοινωνικά όρια; Αναγνωρίζουμε, δηλαδή, ότι πρέπει να υπάρχει ένα μίνιμουμ εισόδημα, το οποίο να καλύπτει και άτομα που είναι εκτός παραγωγικής διαδικασίας; Για παράδειγμα, οι άνεργοι καλύπτονται για ένα μικρό διάστημα, αλλά τα στοιχεία δείχνουν ότι η ανεργία διαρκεί και οι χρόνια άνεργοι αυξάνουν με ραγδαίο ρυθμό.

Υπάρχει το φαινόμενο του κοινωνικού αποκλεισμού. Σε πολλές χώρες είτε -είναι θεσμοθετημένο είτε συζητείται- υπάρχει ένα ελάχιστο κοινωνικό εισόδημα, ακριβώς για να αντιμετωπισθεί ο κοινωνικός αποκλεισμός. Βεβαίως, οι πόροι για την κάλυψη αυτού του ελάχιστου κοινωνικού εισοδήματος είναι ένα θέμα, το οποίο πρέπει να συζητηθεί. Εκείνο που εμάς μας ενδιαφέρει, είναι να αναγνωρισθεί η αναγκαιότητα, να θεσμοθετηθεί η ρύθμιση και να συζητηθεί η εξασφάλιση των πόρων για την κάλυψή τους.

Θέμα δεύτερο: 'Εχουμε ένα θεσμό συλλογικών διαπραγματεύσεων. Πρώτον, πώς και πότε θα λειτουργήσει και στη Δημόσια Διοίκηση; Δεύτερον, όταν η Κυβέρνηση βγαίνει και λέει ότι στις Δ.Ε.Κ.Ο. η αύξηση θα είναι μόνο 7% και αν παραβιαστεί, οι διοικήσεις ενδεχομένως θα απολύονται, δεν υπονομεύει μία τέτοια ρύθμιση, την όποια έννοια έχουν οι συλλογικές διαπραγματεύσεις; Εάν σε μία δημόσια επιχείρηση οι εργαζόμενοι και η διοίκηση συμφωνήσουν σε ένα πρόγραμμα εργασίας, σ' ένα πρόγραμμα ανάπτυξης του οργανισμού, όπου με έναν τρόπο φερέγγυο θα μπορέσει να υπάρξει πρόοδος και στο σκέλος της παραγωγικότητας, στο σκέλος της απόδοσης γενικότερα και στο σκέλος των αμοιβών, γιατί αυτό θα πρέπει να αποκλεισθεί; Δεν θα συμβάλει και στην αναπτυξιακή διαδικασία και στη σταθερότητα της οικονομίας;

Θέμα τρίτο, οι μισθωτοί και οι συνταξιούχοι με τα κατώτατα εισοδήματα: Εδώ υπάρχει η αντίληψη, η οποία φθάνει μέχρι και το να ζητούν ορισμένοι την κατάργηση της έννοιας του κατώτερου μισθού, το στοιχείο, δηλαδή, θεσμικής κατοχύρωσης. 

Πρέπει να πω ότι οι αντιλήψεις αυτές προσκρούουν και σε θεωρητικά και σε εμπειρικά δεδομένα. Υπάρχουν βάσιμα επιχειρήματα, ότι μια άνοδος των κατώτατων μισθών και ημερομισθίων μπορεί να έχει θετικές επιπτώσεις στην απασχόληση, πέρα από την κοινωνική διάσταση, η οποία στην περίπτωση αυτών των στρωμάτων είναι κυρίαρχη, διότι μιλάμε για μισθούς των 100.000, των 120.000 και ακόμα χαμηλότερους.

Μιλώντας για τα στρώματα αυτά, πρέπει να πούμε ότι δεν υπάρχει επιθεώρηση εργασίας, ούτε δικαιώματα υπάρχουν. Υπάρχει ένας εργασιακός μεσαίωνας. Αν ρωτήσετε ανθρώπους της αγοράς τι γίνεται, ιδίως σε καταστήματα υπηρεσιών, όπου απασχολούν νέους και νέες, πολλές φορές δεν υπάρχει καν ο βασικός μισθός, δεν υπάρχει καν ασφάλιση. Και το Υπουργείο Εργασίας ασχολείται με ο,τιδήποτε άλλο, εκτός απ' αυτά τα θέματα.

Eμείς, λοιπόν, προτείνουμε υπεύθυνα -και είμαστε έτοιμοι να συζητήσουμε τις όποιες παρενέργειες- ότι για τα κατώτερα εισοδήματα, μισθούς, συντάξεις, μπορεί να υπάρξει μία γενναία αύξηση και εκτιμούμε ότι αυτό θα βοηθήσει στη διαμόρφωση ενός θετικότερου κλίματος μέσα στην κοινωνία, για την προώθηση άλλων αλλαγών και μεταρρυθμίσεων.

Δεν θα επεκταθώ στα ειδικότερα θέματα που αφορούν συγκεκριμένους κλάδους εργαζομένων, όπως οι δημόσιοι υπάλληλοι, οι συνταξιούχοι, οι εργαζόμενοι με άλλες σχέσεις εργασίας, διότι και άλλοι Βουλευτές του Συνασπισμού είναι προετοιμασμένοι να θίξουν αυτά τα θέματα. 

Θα ήθελα ολοκληρώνοντας, να επαναλάβω τη βασική μας αγωνία: 'Εχουμε μία εισοδηματική πολιτική, η οποία, ανεξαρτήτως επιχειρημάτων, διογκώνει τις κοινωνικές ανισότητες, δρα ανασχετικά στην ανάπτυξη και τον εκσυγχρονισμό και επομένως, δεν δημιουργεί προϋποθέσεις ανάκαμψης των εισοδημάτων, ούτε στο μέλλον.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ.ΛΟΥΚΑΣ ΑΠΟΣΤΟΛΙΔΗΣ)

Φοβόμαστε ότι αυτή η πολιτική δημιουργεί δυσκολίες σήμερα και προετοιμάζει το έδαφος για ακόμα σκληρότερα μέτρα αύριο γι' αυτό θέλουμε και ζητούμε την αλλαγή της. Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ:Στο όνομα της σύγκλισης καλείται, κύριε Υπουργέ, ο Ελληνικός Λαός και ειδικά οι μισθωτοί και οι συνταξιούχοι να οδηγηθούν σε αφανισμό. Τη λήψη των σκληρών μέτρων για τη δεύτερη θέση στο "τραίνο" του 2000 θα την πληρώσουν οι χαμηλόμισθοι και οι συνταξιούχοι πρώτα. 'Ομως, το επιτακτικότερο πρόβλημα της ανακατονομής του εισοδήματος δεν λύνεται. Επί χρόνια εφαρμόζονται οι ίδιες αδιέξοδες πολιτικές, που φέρνουν τους 'Ελληνες εργαζόμενους σε ολοένα και χειρότερη θέση, σε σχέση με τους άλλους Ευρωπαίους εργαζόμενους.

Τα αποτελέσματα αυτής της πολιτικής είναι δραματικά. Τη δεκαετία 1986-1995 το πραγματικό εισόδημα των εργαζομένων μειώθηκε κατά 20%, ενώ στην Ευρώπη αυξήθηκε κατά 10%. 'Εχουμε το χαμηλότερο εργατικό κόστος 17% στην Ελλάδα, όταν στη Γερμανία είναι 34%. Η ανεργία έχει ξεπεράσει το φράγμα του 10% και πλήττει ειδικά τους νέους και τις γυναίκες. 'Ενα εκατομμύριο οκτακόσιες χιλιάδες 'Ελληνες βρίσκονται κάτω από το επίσημο όριο της φτώχειας. Οι συντάξεις βρίσκονται σε απαράδεκτα χαμηλά επίπεδα. Εκτός των απωλειών που είχαν οι μισθωτοί, αυτές αποσυνδέθηκαν και από το 80% του μισθού του ανειδίκευτου εργάτη και σήμερα βρίσκονται στο 60%. 

Το κοινωνικό κράτος συνεχώς μειώνεται. Το επίδομα ανεργίας έχει συρρικνωθεί στο 49% του ημερομίσθιου του ανειδίκευτου εργάτη. Στη Χώρα μας οι δαπάνες για κάθε άνεργο ανέρχονται στις 600.000 δραχμές, ενώ στην Ευρώπη ο μέσος όρος είναι 2.735.000.

Από την άλλη μεριά, το κεφάλαιο στην Ελλάδα έχει το μεγαλύτερο ποσοστό κερδοφορίας σε ευρωπαϊκό επίπεδο 23%, έναντι 14% του μέσου όρου της Ευρωπαϊκής 'Ενωσης.

Η παραπάνω πολιτική κρίνεται για εμάς απαράδεκτη, όχι μόνο για κοινωνικούς, αλλά και για οικονομικούς λόγους. Η εισοδηματική πολιτική που ανακοίνωσε ο κύριος Πρωθυπουργός, σε συνδυασμό με τις φορολογικές επιβαρύνσεις, πλήττει κυρίως χαμηλόμισθους και συνταξιούχους. Θέλοντας η Κυβέρνηση να μειώσει το έλλειμμα κατά 3,1% του ΑΕΠ, αντί να ξεκινήσει με ένα εξειδικευμένο πρόγραμμα σύλληψης της φοροδιαφυγής και περιορισμού των κρατικών δαπανών, ο κ. Παπαντωνίου την περασμένη Τρίτη δηλώνει: "Οι πρώτοι στους οποίους επιβάλλεται να πληρώσουν με μείωση της αγοραστικής τους δύναμης το 1997 είναι οι συνταξιούχοι", χωρίς να αναλογιστεί ότι τα τελευταία χρόνια έχουν υποστεί δραστική μείωση της τάξης τουλάχιστον του 20%.

'Ερχεστε και εσείς, κύριε Υπουργέ, να δηλώσετε μετά από λίγο ότι θεωρείτε προφανές ότι στο σύνολο των συντάξεων η αύξηση θα είναι χαμηλότερη του πληθωρισμού. 

Για τους μισθωτούς του δημόσιου τομέα προβλέπεται μια αύξηση των δαπανών 8%, μέσα στην οποία συμπεριλαμβάνεται ένα διορθωτικό ποσό και ωρίμανση 2%, οπότε δεν υπάρχει κανένα περιθώριο για ονομαστικές αυξήσεις. Το ίδιο ισχύει και μάλιστα σε χειρότερη κατεύθυνση για τους μισθωτούς των δημοσίων επιχειρήσεων και οργανισμών, όπου ο κ. Παπαντωνίου έχει δώσει γραμμή οι μισθολογικές αυξήσεις να μην υπερβούν το 7%.

Και ενώ δεν προβλέπεται να υπάρξει καμιά ονομαστική αύξηση για τους μισθωτούς και τους συνταξιούχους, έρχονται αυξημένα φορολογικά βάρη. 

Η μη τιμαριθμοποίηση της φορολογικής κλίμακας θα στοιχίσει στους φορολογούμενους 105 δισ. δραχμές, από τα οποία 70 δισ. δραχμές αφορούν μισθωτούς και συνταξιούχους. Αν λάβουμε υπόψη μας, ότι η αύξηση μιας μονάδας στους μισθούς αντιστοιχεί σε 35 δισ. δραχμές, τότε για τα 70 δισ. δραχμές που θα χάσουν οι εργαζόμενοι, αντιστοιχεί μείωση των αποδοχών κατά 2%. Δηλαδή δεν θα πάρουν την αύξηση που ανέφερε ο κύριος Πρωθυπουργός.

'Εχουμε το εξής χαρακτηριστικό παράδειγμα: 'Ενα σημερινό εισόδημα 3.917.000 δραχμές, χωρίς την τιμαριθμοποίηση, πληρώνει φόρο 272.000 δραχμές. Ενώ με την τιμαριθμοποίηση θα πλήρωνε 96.000 δραχμές. Δηλαδή έχουμε τριπλασιασμό.

Επειδή η Κυβέρνηση ζητά κοινωνική συναίνεση, θα αναφέρω και ένα άλλο παράδειγμα. Οι μισθωτοί και οι συνταξιούχοι φέτος πλήρωσαν το 55% του συνολικού φόρου εισοδήματος φυσικών προσώπων, ήτοι 362 δισ. δραχμές, όταν το συνολικό τους εισόδημα ήταν 7 τρισ. δραχμές. Οι εισοδηματίες από τόκους τίτλων δεν πλήρωσαν δραχμή φέτος, ενώ εισέπραξαν 3,5 τρισ. δραχμές. Αν κληθούν σήμερα, θα πληρώσουν, σύμφωνα με αυτά που έχουν ανακοινωθεί, μόνο 50 δισ. δραχμές. Είναι δυνατόν οι μισθωτοί και οι συνταξιούχοι να έχουν την ίδια φοροδοτική ικανότητα με τους έχοντες και κατέχοντες;

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε.

Στην Ελλάδα, η πραγματική απόδοση των τίτλων είναι 4,5%, ενώ η απόδοση των αντίστοιχων τίτλων στην Ευρώπη είναι 2,5%. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΕΥΑΓΓΕΛΟΣ ΑΠΟΣΤΟΛΟΥ: Ολοκληρώνω, κύριε Πρόεδρε, τονίζοντας ότι ο δρόμος προς την ευρωπαϊκή ενοποίηση δεν μπορεί να στηριχθεί στη μονόπλευρη και δημοσιονομική σταθεροποίηση που θέλει η Συνθήκη του Μάαστριχτ.

Εμείς, ο Συνασπισμός, έχουμε ταχθεί επανειλημμένα υπέρ της άμεσης και ριζοσπαστικής μεταρρύθμισης, ώστε η Ευρώπη να αποκτήσει ένα κοινωνικό και αναπτυξιακό πρόσωπο. Η εισοδηματική πολιτική που φέρνει η Κυβέρνηση, αν συνεχιστεί, θα μας οδηγήσει σε μια κοινωνία των δύο τρίτων.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Πέτρος Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, κυρίες και κύριοι συνάδελφοι, στη διάρκεια της προεκλογικής περιόδου και στα πλαίσια του ανταγωνισμού ανάμεσα στο ΠΑΣΟΚ και τη Νέα Δημοκρατία, η ηγεσία του ΠΑΣΟΚ είχε σκορπίσει αφειδώς υποσχέσεις. Ανάμεσα σ'αυτές, είχε υποσχεθεί πραγματικές αυξήσεις στο εισόδημα των εργαζομένων και των συνταξιούχων. Βέβαια, αυτά ξεχάστηκαν γρήγορα. 

Στις μετεκλογικές προγραμματικές του δηλώσεις ο κύριος Πρωθυπουργός εσιώπησε και στο κρίσιμο αυτό θέμα, δεν είπε λέξη. Και την περασμένη Τρίτη ήρθαν οι ανακοινώσεις του κ. Παπαντωνίου για να μας προσγειώσουν. Ανακοινώσεις που δικαιώνουν πλήρως την κριτική που άσκησε και ο Συνασπισμός και άλλα Κόμματα της Αντιπολίτευσης όλη αυτήν την περίοδο, αποκαλύπτοντας τις πραγματικές προθέσεις και τα σχέδια της Κυβέρνησης. Είναι ανακοινώσεις που αναγγέλλουν για μια ακόμη φορά τη μείωση του πραγματικού εισοδήματος των εργαζομένων και των συνταξιούχων και την περαιτέρω ενίσχυση των κοινωνικών ανισοτήτων, την αύξηση επομένως ως συνέπεια του ποσοστού του πληθυσμού που κινείται προς τη φτώχεια και την περιθωριοποίηση.

Η Κυβέρνηση βέβαια, ισχυρίζεται ότι η εισοδηματική της πολιτική εξασφαλίζει το πραγματικό εισόδημα. Αλλά η δήλωση αυτή είναι απατηλή, γιατί οι πενιχρές αυξήσεις μισθών και συντάξεων στηρίζονται σε υποτιμημένο πληθωρισμό, δεν συνοδεύονται από την αναπροσαρμογή της φορολογικής κλίμακας, συνοδεύονται, όμως, από την κατάργηση των φοροαπαλλαγών, ορισμένες από τις οποίες εδίδοντο με κοινωνικά κριτήρια.

Η πιο αδύναμη κοινωνική ομάδα, οι συνταξιούχοι, είναι οι πρώτοι στους οποίους η Κυβέρνηση επιβάλλει να πληρώσουν δυσανάλογο μερίδιο από το κόστος της μεγάλης μείωσης του δημόσιου ελλείμματος που απαιτείται για το 1997 προκειμένου να μην αποκλεισθεί η Ελλάδα από την ευρωπαϊκή ενοποίηση. Οι συνταξιούχοι έχουν υποστεί, όμως, τα τελευταία πέντε χρόνια, μείωση της αγοραστικής τους δύναμης που φθάνει μέχρι το 20%. Τον επόμενο χρόνο θα χάσουν και άλλα. Σύμφωνα με την εισοδηματική πολιτική που ανακοίνωσε ο κ.Παπαντωνίου, ολόκληρη την πρόβλεψη για τον όχι αληθή τιμάριθμο, θα πάρουν μόνο οι συντάξεις μέχρι 130.000 δραχμές. Πάνω από το όριο αυτό θα πάρουν τη μισή πρόβλεψη, ενώ πάνω από τις 280.000 δραχμές δεν θα πάρουν καθόλου.

Είναι λοιπόν σαφές, εκτός από τις συντάξεις πείνας όπου διατηρείται και το ΕΚΑΣ, όλες οι μεγαλύτερες συντάξεις θα μειωθούν σε σχέση με τον πληθωρισμό.

Αυτή η εισοδηματική πολιτική δεν είναι μόνο κοινωνικά ανάλγητη, αλλά καταδεικνύει και την έλλειψη μίας σοβαρής προσπάθειας, ριζικών και απαραίτητων αλλαγών στη φορολογική νομοθεσία, με αποτέλεσμα να καταφεύγουμε πάντα στην εύκολη λύση, να ξεζουμίσουμε άλλη μία φορά τους συνταξιούχους και τους μισθωτούς.

Ο Συνασπισμός αρνείται κατηγορηματικά αυτήν την εισοδηματική πολιτική και λεμε "ναι" στις κινητοποιήσεις των εργαζομένων και των συνταξιούχων σ'αυτήν την περίοδο.
Θέλω να πω ορισμένα πράγματα, ειδικά για τους συνταξιούχους. 'Εχουμε μερικές προτάσεις, τις οποίες θέλω ν'αναφέρω. Πρώτα-πρώτα, νομίζουμε ότι πρέπει να τιμαριθμοποιηθεί η φορολογική κλίμακα για όλες τις συντάξεις.

Δεύτερον, πρέπει να συμβεί αυτό που το ΠΑ.ΣΟ.Κ. έχει κατά κόρο υποσχεθεί, αλλά δεν υλοποιεί. Να επανασυνδεθούν δηλαδή, οι κατώτερες συντάξεις με τα είκοσι ημερομίσθια του ανειδίκευτου εργάτη. Πρέπει να υπολογίζεται το ύψος των υπολοίπων συντάξεων στο 80% των συντάξιμων αποδοχών. Και πρέπει να συνδεθεί η αύξηση των συντάξεων με τις αυξήσεις που δίνονται κάθε χρόνο από τις συλλογικές συμβάσεις εργασίας στους εν ενεργεία εργαζόμενους. Δεν είναι δυνατόν άνθρωποι που εργάστηκαν τριάντα πέντε και σαράντα χρόνια σκληρά, να οδηγούνται στο περιθώριο τα τελευταία χρόνια της ζωής τους.

Πρέπει, επίσης, να υπάρξει αυστηρή πολιτική βούληση, για να εισπράττονται οι οφειλές και να πατάσσεται η εισφοροδιαφυγή προς τ'ασφαλιστικά ταμεία και κυρίως προς το ΙΚΑ.

Αν υπήρχε αυτή η πολιτική βούληση, θα υπήρχαν και οι πόροι για αξιοπρεπείς συμβάσεις. Σήμερα, οφείλονται στο ΙΚΑ 700 δισ. και υπολογίζεται ότι οι εισφοροδιαφυγές ξεπερνούν τα 200 εκατ.

Ο Συνασπισμός είναι η σύγχρονη αριστερά στην Ελλάδα και υποστηρίζει την ευρωπαϊκή ενοποίηση. Είναι κατηγορηματικά αντίθετος στις αδιέξοδες θεωρίες του απομονωτισμού. Υποστηρίζουμε, όμως, την Ενωμένη Ευρώπη για να ζήσουν οι λαοί της ειρηνικά με ισχυρό κοινωνικό κράτος και ευημερία, αντάξια με την ιστορία τους, τον πολιτισμό τους, τις κατακτήσεις και τις θυσίες τους.

Και είμαστε βεβαίως κατηγορηματικά αντίθετοι σε μία διαδικασία ενοποίησης, που δημιουργεί δεκάδες εκατομμύρια ανέργους και φτωχούς. Σ'αυτή τη διαδικασία, που επιδιώκουν οι οικονομικά ισχυροί, οι έχοντες και κατέχοντες της Ευρώπης, που ελάχιστα θίγονται στην ελληνική εκδοχή τους από την πολιτική της Κυβέρνησης, θ'αντιταχθεί ένα ισχυρό μαζικό κίνημα σε ολόκληρο τον Ευρωπαϊκό χώρο και φυσικά στην Ελλάδα.

Η Κυβέρνηση του ΠΑΣΟΚ με την εισοδηματική της πολιτική, υποκύπτει στις επιταγές των ισχυρών οικονομικών συμφερόντων. Λησμονεί τις διακηρύξεις για το κοινωνικό πρόσωπο του ΠΑΣΟΚ και τα περί κοινωνικής ευαισθησίας.

Μου κάνει κατάπληξη , κύριοι συνάδελφοι, ότι το ΠΑΣΟΚ δεν επιδεικνύει καν την ανησυχία του ιδιοκτήτη της FIAT του κ.Ανιέλλι, του πρώην συντηρητικού σοσιαλδημοκράτη καγκελάριου της Γερμανίας, του Χέλμουτ Σμίθ και του πρώην, μέχρι πρόσφατα, Προέδρου της Επιτροπής της ΕΟΚ του κ.Ντελόρ, που ανησυχούν βαθιά για το πού πάει η διαδικασία με την οποία τείνει να ενοποιηθεί η Ευρώπη.

Επαίρεται η Κυβέρνηση του ΠΑ.ΣΟ.Κ. για ορισμένες μικροβελτιώσεις δεικτών και δεν βλέπει, δυστυχώς, πίσω απ'αυτούς, τους δείκτες της φτώχειας, τις περιθωριοποιήσεις, που διαρκώς αυξάνονται.

Αυτό, κατά τη γνώμη μου, σημαίνει έλλειψη ευαισθησίας. Και ξέρετε, κύριοι συνάδελφοι του ΠΑ.ΣΟ.Κ., δεν αρκεί κανείς να δηλώνει σε συνεντεύξεις αριστερός ή κεντροαριστερός. Η αριστερά είναι πράξη, και πρέπει καθημερινά ν'αποδεικνύεται. Μόνο τότε αποδεικνύουμε την ευαισθησία μας.

ΠΡΟΕΔΡΕΥΩΝ (Λουκάς Αποστολίδης): Η κα Στέλλα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κυρίες και κύριοι συνάδελφοι, κατά καιρούς έχουμε ακούσει τον Υπουργό Εθνικής Οικονομίας να λέει, ότι η συγκράτηση των μισθών μειώνει τον πληθωρισμό και με τον τρόπο αυτό δημιουργεί ταχύτερους ρυθμούς ανάπτυξης και επομένως νέες θέσεις εργασίας.

Η πολιτική των χαμηλών μισθών είναι μία πολιτική που αργά ή γρήγορα θα οδηγήσει σε υποβάθμιση το ελληνικό από το ευρωπαϊκό και διεθνές ανταγωνιστικό περιβάλλον.

'Ολοι αναγνωρίζουμε ότι οι χώρες που θα μπορέσουν να ανταπεξέλθουν στις δυσκολίες του διεθνούς ανταγωνισμού θα είναι εκείνες που θα διαθέτουν ειδικευμένη εργασιακή δύναμη και υψηλή παραγωγικότητα.

Η πολιτική των χαμηλών μισθών που εφαρμόζετε εσείς ως Κυβέρνηση, είναι μία πολιτική χαμηλής παραγωγικότητας και φθηνής μη ειδικευμένης, μη αποδοτικής εργασίας. Είναι ακόμη μία πολιτική που παράγει προϊόντα κακής ποιότητας, χαμηλού εργατικού κόστους.

Η συμπίεση των μισθών κύριοι, αντιστρατεύεται τον οργανωτικό και τεχνολογικό εκσυγχρονισμό που εσείς επαγγέλλεσθε. Τα αποτελέσματα των πολιτικών αυτών που παραπάνω περιγράψαμε ενίσχυσαν τα φαινόμενα της φτώχειας και ιδιαίτερα της νέας φτώχειας που περιλαμβάνει νέες κοινωνικές κατηγορίες που δεν είναι σε θέση πλέον να καλύψουν βασικές σύγχρονες ανάγκες τους.

Στις κοινωνικές κατηγορίες των πτωχών και νεόπτωχων εντάσσονται σημαντικά τμήματα της μισθωτής απασχόλησης. Σύμφωνα με έρευνες το 20% του ελληνικού πληθυσμού ανήκει στις παραπάνω κατηγορίες. Πρόσφατη έρευνα του Ινστιτούτου Καταναλωτών κατέληξε στο συμπέρασμα ότι το μηνιαίο εισόδημα μιας 4μελούς οικογένειας που απαιτείται για να καλύψει βασικές κοινωνικές ανάγκες είναι 386.000 δραχμές χωρίς να υπολογίζονται έξοδα ενοικίου και σπουδών. Αν, λοιπόν, λάβουμε υπόψη ότι ο μέσος μηνιαίος μισθός είναι 220.000 δραχμές αντιλαμβανόμαστε το μέγεθος του προβλήματος επιβίωσης της ελληνικής οικογένειας και ιδίως στις περιπτώσεις εκείνες που η οικογένεια συντηρείται με ένα μισθό.

Σήμερα η εικόνα των μισθωτών στην Ελλάδα έχει ως εξής:

15% των μισθωτών αμείβεται με τους κατώτερους μισθούς και ημερομίσθια της γενικής συλλογικής σύμβασης της ΓΣΕΕ. Δηλαδή 128.460 δραχμές μηνιαίες μικτές αποδοχές ή 5.753 δραχμές ημερομίσθιο.

5% εργάζεται με καθεστώς μερικής απασχόλησης, επομένως και με μειωμένες αποδοχές.

10% εργάζεται με καθεστώς έκτακτης ή εποχιακής απασχόλησης, κατά κανόνα με μειωμένες αποδοχές και αβέβαιο εργασιακό μέλλον.

Οι πολιτικές που εφαρμόζετε για τις εργασιακές σχέσεις και τα εισοδήματα έχουν σοβαρή επίπτωση στο βιοτικό επίπεδο των μισθωτών στην υποβάθμιση της ποιότητας ζωής και στην αδυναμία κάλυψης στοιχειωδών αναγκών.

Σήμερα είμαστε σε θέση να εκτιμήσουμε ότι τα 10ετή σταθεροποιητικά προγράμματα έχουν οδηγήσει σε διαδοχικές μειώσεις τα εισοδήματα. Η πραγματική αγοραστική δύναμη των μισθών και των ημερομισθίων βρίσκεται στα επίπεδα του 1982 για τα χαμηλά και μεσαία εισοδήματα. Σήμερα όμως πέρα από το μισθολογικό κόστος εργασίας γίνεται επίθεση και στο μη μισθολογικό που αφορά τις εισφορές και τη φορολογία εισοδήματος. Το πρόβλημα που μπαίνει είναι και σε σχέση με την ανυπαρξία κοινωνικού κράτους στην Ελλάδα. Η απουσία ή η πλημμελής υποδομή κάλυψης αναγκών υγείας, νοσηλείας, εκπαίδευσης, κοινωνικής προστασίας οξύνουν περισσότερο το πρόβλημα της πολιτικής των μισθών, στο βαθμό που ο μισθωτός καλείται για να καλύψει τις ανάγκες του να αγοράσει υπηρεσίες.

Η έκθεση της επιτροπής για την κοινωνική προστασία στην Ευρώπη αναδεικνύει την αναγκαιότητα ανάπτυξης κοινωνικής υποδομής και τη δημιουργία θεσμών κοινωνικής προστασίας ιδιαίτερα στις χώρες του Ευρωπαϊκού Νότου ανάμεσα στις οποίες πρώτη θέση έχει η Ελλάδα και όπου παρατηρούνται οι μεγαλύτερες αποκλίσεις. 

Επιδίωξη του ΣΥΝ είναι η παροχή γενικής προστασίας και στήριξης σε όλους τους πολίτες που έχουν μόνιμες ή προσωρινές ανάγκες. Τα ευαίσθητα θύματα πολιτικών συμπίεσης των εισοδημάτων, χωρίς την επιπλέον ύπαρξη κοινωνικού κράτους είναι οι γυναίκες οι οποίες είτε εμποδίζονται να εισέλθουν στην αγορά εργασίας είτε εξαναγκάζονται σε αποχώρηση για λόγους που έχουν σχέση με την ανατροφή των παιδιών και την προστασία των ηλικιωμένων μελών και ατόμων με ειδικές ανάγκες που μπορεί να υπάρχουν μέσα στην οικογένεια. Πρέπει να ληφθούν άμεσα μέτρα.

Οι πολιτικές που επιδιώκουν την ανάπτυξη της οικονομίας σε παράλληλους δρόμους για την ανάπτυξη της κοινωνίας και τον απαιτούμενο σεβασμό των εργασιακών και κοινωνικών δικαιωμάτων των πολιτών ανδρών και γυναικών απαιτούν την άμεση εφαρμογή:

Καθιέρωση ελαχίστου κοινωνικού εισοδήματος στους κοινωνικά αποκλεισμένους.

Ουσιαστικές αυξήσεις για την κάλυψη του πληθωρισμού, την αύξηση του ΑΕΠ και μέρους της απώλειας των προηγούμενων χρόνων. Αναβάθμιση και ανάπτυξη των συλλογικών διαπραγματεύσεων με θεσμική καθιέρωση ενός συνολικού και σύγχρονου πεδίου συλλογικής αυτονομίας.

Αυτόματη τιμαριθμική αναπροσαρμογή μισθών και ημερομισθίων. 

Βελτίωση των κατωτάτων ορίων και των συντάξεων σταδιακά, ώστε σε σύντομο χρονικό διάστημα κανείς 'Ελληνας εργάτης μισθωτός ή συνταξιούχος να έχει εισόδημα κάτω από το εκτεινόμενο όριο φτώχειας.

Καθιέρωση ελαχίστου ορίου οικογενειακού εισοδήματος.

Επέκταση της κοινωνικής υποδομής και των υπηρεσιών παιδικής προστασίας, ατόμων με ειδικές ανάγκες και ηλικιωμένων.

Ο ΣΥΝ θα εργαστεί ώστε να διαμορφωθούν εκείνες οι κοινωνικές και πολιτικές συμμαχίες στον Ελλαδικό και Ευρωπαϊκό χώρο ώστε μέσα από τη διεθνοποίηση των δυνάμεων που ευαισθητοποιούνται για τα κοινωνικά δικαιώματα, να επιβάλουμε νέους διεθνείς κανόνες για τη λειτουργία της αγοράς και της ανταγωνιστικότητας με κοινωνικό και οικολογικό περιεχόμενο.

ΠΡΟΕΔΡΕΥΩΝ (Λουκάς Αποστολίδης):Ο κύριος Υφυπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Θα προσπαθήσω σε αδρές γραμμές να απαντήσω στα βασικότερα ζητήματα τα οποία ετέθησαν από τους προηγούμενους ομιλητές με την επερώτηση την οποία διατύπωσαν.

Επιτρέψτε μου να πω, ότι η πολιτική της Κυβέρνησης είναι τέτοια έτσι ώστε να δημιουργεί τις δυνατότητες όχι μόνο βραχυχρόνια, αλλά και μακροχρόνια για πραγματικές αυξήσεις στα εισοδήματα των εργαζομένων. Αυτό δεν είναι ένα ρητορικό σχήμα, είναι ένα πραγματικό αποτέλεσμα, το οποίο επετεύχθη και αποδεικνύεται από την πολιτική την οποία άσκησε την προηγούμενη τριετία. Μία πολιτική η οποία ασκήθηκε το 1994, το 1995 και το 1996 και ως αποτέλεσμα της οποίας υπήρξε η αντιστροφή της πραγματικής μείωσης του εισοδήματος των εργαζομένων που είχε προηγηθεί την προηγούμενη τριετία. Κατάφερε έτσι για πολύ μεγάλα στρώματα του ελληνικού πληθυσμού να τους ξαναδώσει πίσω τις απώλειες τις οποίες είχαν υποστεί και το έκανε αυτό μέσα σε ένα περιβάλλον, το οποίο ταυτόχρονα δημιουργούσε βέβαιες προοπτικές ανάπτυξης.

Την ίδια πολιτική δημιουργίας αναπτυξιακών συνθηκών, η οποία όμως συνδυάζεται με μία πολιτική αναδιανομής στα ασθενέστερα στρώματα του πληθυσμού και παροχής συνθηκών και ευκαιριών, οι οποίες επιτρέπουν την αναβάθμιση των συνθηκών εργασίας και της αμοιβής της, θα εξακολουθήσει να εφαρμόζει η Κυβέρνηση. Γιατί η πολιτική αυτή είναι η μόνη η οποία δεν εξαντλείται σε κάποιες συγκυριακές αυξήσεις οι οποίες πολύ εύκολα μπορούν να αναιρεθούν στη συνέχεια, αλλά είναι μία πολιτική η οποία θεμελιώνει τη βιωσιμότητα της βελτίωσης των αποδοχών για μεγάλο χρονικό διάστημα.

Μέσα σ'αυτό το γενικό πλαίσιο, επιτρέψτε μου να υποστηρίξω με ποιό τρόπο και συγκεκριμένα με ποιές πολιτικές τα τελευταία χρόνια επετεύχθη αυτή η βελτίωση. Το 1995 οι συνολικές πραγματικές αποδοχές των εργαζομένων αυξήθηκαν τόσο στο δημόσιο όσο και στον ιδιωτικό τομέα, αφού και στις δύο περιπτώσεις οι αυξήσεις που έλαβαν υπερέβαιναν το ρυθμό του πληθωρισμού.

Ιδιαίτερη σημασία δόθηκε και στις συντάξεις. Υπενθυμίζω ότι το 1995 οι συντάξεις του ΟΓΑ αυξήθηκαν έπειτα από μακρύ χρονικό διάστημα που είχε προηγηθεί χωρίς τέτοιες αυξήσεις στις 25.000. Αυξήθηκαν επίσης οι συντάξεις μιας σειράς άλλων κατηγοριών, χορηγήθηκαν εφ'άπαξ ποσά στους συναταξιούχους του ΙΚΑ και του ΝΑΤ, ενώ για μεγαλύτερα ποσά συντάξεων χορηγήθηκαν εφ'άπαξ ενισχύσεις, οι οποίες συνολικά σήμαιναν μία δημοσιονομική επιβάρυνση της τάξεως των 70 δισεκατομμυρίων στο σύνολο των συνταξιούχων.

Οι παραπάνω ρυθμίσεις -για το 1995,αναφέρομαι- αποτελούσαν ουσιαστικά διπλασιασμό των ορίων της εισοδηματικής πολιτικής και έδειχναν την προσπάθεια της Κυβέρνησης να εξαντλήσει κάθε δυνατότητα στον τομέα της κοινωνικής προστασίας.

Η εισοδηματική πολιτική του 1996 εξακολουθεί να εξασφαλίζει την αύξηση του πραγματικού εισοδήματος τόσο του ιδιωτικού, όσο και του δημόσιου τομέα. Τα υπενθυμίζω επειδή είναι πιο πρόσφατα και σας αναφέρω ότι χορηγήθηκε αύξηση 1η Ιανουαρίου στις μηνιαίες αποδοχές με βάση το διορθωτικό του 2,1%, 2,5% επίσης επί των τακτικών αποδοχών, την 1η Ιουλίου χορηγήθηκε αύξηση 2,5% επί των τακτικών αποδοχών και επίσης σε μια σειρά από επιδόματα. Στις συντάξεις χορηγήθηκαν τα διορθωτικά ποσά και πέραν αυτών επίσης κλιμακωτά χορηγήθηκαν αυξήσεις οι οποίες ξεκινούσαν από 3,5% για τα χαμηλότερα ποσά και έφθαναν το 2,5% για τα ανώτερα κλιμάκια.

Επιπλέον υπενθυμίζω τη χορήγηση του επιδόματος κοινωνικής αλληλεγγύης στους συνταξιούχους που είχαν συντάξεις κάτω των 100.000 και βαθμιαία μειωνόταν, εξομαλύνετο μέχρι τις συντάξεις των 110.000 πλέον της αύξησης η οποία χορηγήθηκε με τα ποσοστά τα οποία σας ανέφερα και αυτό σήμαινε για πάρα πολλές κατηγορίες αυξήσεις επιπλέον της τάξεως του 15%.

Με τις αυξήσεις οι οποίες χορηγήθηκαν από το 1994 μέχρι το 1996 αποκαταστάθηκε για τους περισσότερους και εν πάση περιπτώσει για όλους σε πολύ μεγάλο βαθμό, η κάθε είδους εισοδηματική απώλεια, η οποία είχε επέλθει την προηγούμενη τριετία. Και έγινε αυτό χωρίς να υπάρξει ιδιαίτερη επιβάρυνση στη φορολογική πολιτική και χωρίς να πληγεί η προσπάθεια αποκλιμάκωσης του πληθωρισμού και η ανταγωνιστικότητα. Πιστεύουμε ότι αυτό το πλαίσιο, θα πρέπει να αποτελέσει οδηγό και για το μέλλον.

Θα πρέπει πρωτίστως να εξασφαλίσουμε επαρκείς όρους ανάπτυξης και να δώσουμε σημασία και έμφαση σε μια πολιτική αναδιανομής η οποία επιτρέπει σε όλους να έχουν το μέρισμα στην αυξημένη ευημερία. 

Καταρχήν, κύριοι συνάδελφοι, σταθερή πολιτική της Κυβέρνησης είναι η ένταξη της Xώρας μας στην οικονομική και νομισματική ένωση. Μια ένταξη που θα πρέπει να είναι ισότιμη, έγκυρη και η οποία θα επιφέρει ανεπιφύλακτα σημαντικά οφέλη τόσο για τη χώρα στο σύνολό της όσο και για τον κάθε πολίτη χωριστά, ιδιαίτερα για τους εργαζόμενους για τους οποίους θα δώσει μια νέα προοπτική, τόσον όσον αφορά την παροχή μιας σειράς κοινωνικών αγαθών, όσο και μια σειρά θεσμικών ρυθμίσεων που θα είναι μακροχρόνια προς όφελός τους.

Θα χρειαζόμουνα πάρα πολύ χρόνο για να περιγράψω τις μεγάλες αρνητικές συνέπειες που θα είχε η οποιαδήποτε ολιγωρία και αποτυχία της Χώρας μας να συμμετάσχει έγκαιρα και ισότιμα σε αυτήν την προσπάθεια. Θα ήταν τόσες πολλές που με οποιοδήποτε κόστος θα έπρεπε αυτή η προσπάθεια να αναληφθεί. 'Βλέπουμε στο βάθος αυτής της προσπάθειας άλλες χώρες της Ευρωπαϊκής 'Ενωσης να προβαίνουν σε πολύ σκληρές επιλογές που πολλές φορές φθάνουν μέχρι να διαιρέσουν το κοινωνικό σύνολο και να προκαλέσουν κοινωνικές αντιπαλότητες οι οποίες είναι αδύνατο να αντιμετωπισθούν ακόμα και με προηγμένες μορφές κοινωνικής προστασίας ή πρόνοιας.

Η Ελληνική Κυβέρνηση επέλεξε την πορεία αυτή να την κάνει με ένα διαφορετικό τρόπο. Αντί της πολιτικής η οποία διαιρεί και δημιουργεί κοινωνικά μέτωπα επέλεξε μια ισορροπημένη και πολύπλευρη πολιτική η οποία οδηγεί στο να αναλαμβάνει κάθε κοινωνική κατηγορία και κάθε στρώμα το μέρος που του αναλογεί. Επέλεξε μία πολιτική ισόρροπη η οποία δεν αφίσταται της κοινωνικής συνοχής και της κοινωνικής αλληλεγγύης και προσπαθεί ταυτόχρονα να επιλύσει και τα προβλήματα αυτά. Επέλεξε μία πολιτική που δεν χειροτερεύει τα γνωστά προβλήματα της ανταγωνιστικότητας και χαμηλών επενδύσεων που έχει η ελληνική οικονομία αλλά δημιουργεί πλαίσιο και συνθήκες όπου αυτά τα πράγματα αντιμετωπίζονται. Με λίγα λόγια επέλεξε να λύσει ταυτόχρονα τρία μεγάλα ζητήματα, όπως την δημοσιονομική σταθεροποίηση, στην οικονομική ανάπτυξη και την ενίσχυση της κοινωνικής συνοχής. Πιστεύω ότι επιλέγοντας αυτήν την πολύπλευρη και εξισορροπημένη προσέγγιση είναι φυσικό να μην ικανοποιεί στο μέγιστο δυνατό των απαιτήσεων ή και των προσδοκιών ακόμα την κάθε κοινωνική κατηγορία. Πάντως θα ήταν και για κάθε κοινωνική κατηγορία το κόστος πολύ μεγαλύτερο εάν επέλεγε μία μονομέτωπη επίθεση προς οποιαδήποτε κατεύθυνση. Υπάρχουν πάρα πολλά παραδείγματα και από τη δική μας Χώρα και από άλλες χώρες, όπου αυτού του είδους οι πειραματισμοί απέτυχαν, εγκαταλείφθηκαν και συσσώρευσαν πολύ μεγαλύτερο κόστος πολλές φορές σε εκείνες τις κατηγορίες τις οποίες υποτίθεται η επιλογή αυτή ήθελε αρχικώς να προφυλάξει.

'Ενα βασικό χαρακτηριστικό της κυβερνητικής πολιτικής που θα οδηγήσει στην οικονομική και νομισματική ένωση με τα πολλαπλά οφέλη, ιδιαίτερα για τους εργαζόμενους, είναι η πολιτική που θα ακολουθήσει στα θέματα του εισοδήματος, φροντίζοντας να επιλύει ταυτόχρονα πολλά και χρόνια προβλήματα.

'Οσον αφορά την εισοδηματική πολιτική στο δημόσιο τομέα θα ήταν λάθος να συγκρίνει κανείς μονομερώς και συγκυριακά τις αυξήσεις που προβλέπονται το 1997 και να αγνοήσει τη σημαντική μισθολογική πολιτική προς τα άνω που ακολουθήθηκε τα προηγούμενα χρόνια με αποτέλεσμα π.χ. το δημόσιο τομέα το 1996 να σημειωθούν μισθολογικές αυξήσεις που φτάνουν το 18% στο σύνολό τους.

Θα πρέπει να τα δει σε μία συνολική πορεία αυτά τα μεγέθη.

Σε ορισμένες περιπτώσεις η πολιτική αποδοχών η οποία ακολουθήθηκε το ενεστώς έτος, οδήγησε σε στρεβλώσεις. Οδήγησε σε μεγάλες αυξήσεις πολλές κατηγορίες και σε μικρότερες κάποιες άλλες και επίσης, έγινε με ένα τρόπο ο οποίος δεν ήταν υποχρεωτικά μόνιμος. 'Εγινε μέσω επιδομάτων τα οποία λαμβάνονταν εν μέρει από τον προϋπολογισμό, εν μέρει από διάφορους λογαριασμούς.

Η Κυβέρνηση έχοντας στο νου της ότι θα πρέπει ο εργαζόμενος τόσο στο δημόσιο, όσο και στον ιδιωτικό τομέα να έχει μία βεβαιότητα, να έχει μία σίγουρη προοπτική για την πορεία των αποδοχών του και η προοπτική αυτή να είναι θετική, επέλεξε να πραγματοποιήσει μία θεσμική τομή με την εισαγωγή του νέου μισθολογίου.

Το νέο μισθολόγιο έχει πάρα πολλά θετικά χαρακτηριστικά και ελπίζω σε λίγες εβδομάδες να έχουμε την ευκαιρία μιάς πολύ πιο αναλυτικής παρουσίασης, τα συνοψίζω, όμως, για να δείξω την τομή η οποία επέρχεται.

Πρώτον, ενοποιεί και ενσωματώνει τα επιδόματα τα οποία εδόθησαν χωρίς όταν εδόθησαν να έχει εξασφαλισθεί η μονιμότητά τους. Τα εντάσσει στο νέο μισθολόγιο και με τον τρόπο αυτό εξασφαλίζει την απρόσκοπτη χορήγησή τους.

Δεύτερον, εξασφαλίζει τη χρηματοδότησή τους από τον τακτικό προϋπολογισμό πράγμα το οποίο διαλύει οποιασδήποτε φύσεως αμφιβολίες και αμφισβητήσεις.

Τρίτον, ενσωματώνει μεγάλες κατηγορίες επιδομάτων, τα οποία ήταν τήδε κακείσε ερριμμένα μέχρι σήμερα, με αποτέλεσμα να μην λαμβάνονται υπόψη στις ανελίξεις των αποδοχών και πολύ περισσότερο να μην συμπεριλαμβάνονται στις συντάξεις, στο βασικό μισθό, με αποτέλεσμα να επέρχεται μία πολύ σημαντική αύξηση του βασικού μισθού μέσω αυτής της ενσωμάτωσης και έτσι να εξασφαλίζονται δύο παράγοντες με βεβαιότητα και προοπτική:

Πρώτον η θεώρησή τους κατά τις συλλογικές διαπραγματεύσεις οι οποίες θα αρχίσουν εγκαίρως όπως έχει δεσμευθεί η κυβέρνηση με βάση τους νόμους τους οποίους έχει καταθέσει και δεύτερον να υπολογίζονται πλέον ως συντάξιμες αποδοχές με αποτέλεσμα να γίνει αυτό το οποίο ανέφερε ένας προηγούμενος ομιλητής, να πλησιάσουν οι συντάξεις το μισθό. Σας υπενθυμίζω πάντως ότι έχετε κάνει λάθος στην έκφραση. Θα πλησιάσουν το 80% των συνταξίμων αποδοχών, όχι των μισθών. Ουδέποτε οι συντάξεις έχουν πλησιάσει το 80% των αποδοχών. Σήμερα βέβαια είναι κατά πολύ χαμηλότερες ακριβώς γιατί οι συντάξιμες αποδοχές είναι πολύ χαμηλές. Αυτός είναι ο λόγος.

Εμείς τι κάνουμε: Δημιουργούμε μια εξαιρετικά θετική και εν πάση περιπτώσει καινοτόμο δυναμική ενσωματώνοντας ένα πολύ μεγάλο μέρος των επιδομάτων στο βασικό μισθό και εντός ευλόγου χρονικού διαστήματος το ύψος της σύνταξης θα έχει προσεγγίσει το 80% των συνταξίμων αποδοχών.

Επίσης με το νέο μισθολόγιο επιλύονται μιά σειρά από στρεβλώσεις οι οποίες υπήρχαν όχι μόνο ανάμεσα σε διαφορετικά υπουργεία για υπαλλήλους των ίδιων προσόντων αλλά ακόμα και μέσα στο ίδιο υπουργείο και με τον τρόπο αυτό δημιουργούμε μία ισότιμη αντιμετώπιση για ισότιμη εργασία. Ταυτόχρονα διευρύνοντας τις κλίμακες εισαγωγής-κατάληξης προσφέρουμε νομίζουμε ένα ισχυρό κίνητρο για την προσέλκυση στελεχών, επειδή ακριβώς θα έχουν μία προοπτική μισθολογικής ανέλιξης η οποία είναι και απαραίτητη για να πάνε στο Δημόσιο ξέροντας ότι θα έχουν αυτήν την προοπτική.

'Οσον αφορά ορισμένα άλλα θέματα ειδικότερα, τα οποία έθεσε ο κ. Δραγασάκης. Σχετικά με το ελάχιστο εισόδημα: Το ελάχιστο εισόδημα είναι ένας όρος ο οποίος λαμβάνεται υπόψη στις συλλογικές διαπραγματεύσεις και με βάση αυτό καθορίζεται το ημερομίσθιο του ανειδίκευτου εργάτη. Γνωρίζετε βέβαια ότι όλες οι αποδοχές μετά αυξάνονται πολύ περισσότερο από την αύξηση που συμφωνείται. 'Αρα υπάρχει ένας θεσμός που ενδεχομένως χρειάζεται ενίσχυση -δεν θα διαφωνήσω σε αυτό- αλλά ως έννοια ως αντικείμενο διαπραγμάτευσης είναι κάτι το οποίο συμβαίνει και θα πρέπει να βρούμε τρόπους έτσι ώστε να ανταποκρίνεται καλύτερα στις εξελίξεις της κοινωνίας.

'Οσον αφορά τον κοινωνικό αποκλεισμό στο οποίο αναφερθήκατε πρέπει να σας υπενθυμίσω, κύριε Δραγασάκη, ότι η Κυβέρνηση έχει δώσει ιδιαζόντως μεγάλη σημασία σε αυτό το ζήτημα μέσα από μία σειρά προγραμμάτων κατάρτισης εκπαίδευσης, ενσωμάτωσης σε πολλές κοινωνικές κατηγορίες είτε αυτές αφορούν την ελληνική κοινωνία είτε ενσωματώνονται στην ελληνική κοινωνία ακριβώς για να αντιμετωπίσει αυτό το πρόβλημα. Και το έχει αναδείξει -επιτρέψτε μου να πω- σαν ένα από τα προεξέχοντα ζητήματα της κοινωνικής πολιτικής.

'Οσον αφορά την ανεργία, οι αριθμοί σας δεν είναι καλοί, η ανεργία δεν αυξήθηκε το 1996. Το 1996 απετέλεσε, κατ' αρχήν, το τρίτο κατ' εξακολούθηση έτος, εντός του οποίου πραγματοποιείται μία σημαντική αύξηση της απασχόλησης, σε ρυθμούς αισθητά υψηλότερους απ' αυτούς που σημειώνονται στην Ευρωπαϊκή 'Ενωση. 'Ομως ταυτόχρονα αυξάνεται και το εργατικό δυναμικό με ρυθμούς πολύ ταχύτερους, απ' αυτούς που σημειώνονται στην Ευρωπαϊκή 'Ενωση, για λόγους οι οποίοι είναι ευκόλως αντιληπτοί και επίσης εξαιτίας της ραγδαίας ενσωμάτωσης του γυναικείου πληθυσμού στο εργατικό δυναμικό. Και έτσι εξηγείται το πώς, παρά τους ψηλούς ρυθμούς αύξησης της απασχόλησης, είχαμε μία στασιμότητα στο ρυθμός της ανεργίας, ο οποίος θα υποχωρήσει έστω και οριακά το 1996, ενώ θα υποχωρεί πιο σχηματικά από τον επόμενο χρόνο και μετά, ακριβώς επειδή ανέρχονται πολύ περισσότερο και οι ρυθμοί ανάπτυξης της οικονομίας και επειδή, κατά κάποιον τρόπο, παγιώνεται το ύψος του εργατικού δυναμικού.

'Οσον αφορά την υψηλή κερδοφορία των επιχειρήσεων, που αναφέρθηκε ένας άλλος ομιλητής, πρέπει να σας πω ότι ενδεχομένως σε ορισμένους κλάδους να είναι υψηλή η κερδοφορία, θα πρέπει, όμως, αυτά τα ζητήματα να τα βλέπει κανείς διαχρονικά. Μία οικονομία που έχει ανάγκη από νέες επενδύσεις, μια οικονομία που έχει ανάγκη από πολλές ξένες επενδύσεις, θα πρέπει να αντιμετωπίζει ευνοϊκά την αυξημένη κερδοφορία, ιδίως σε δυναμικούς κλάδους, επειδή αυτό αποτελεί -και το πιστεύουμε αυτό- τον πιο αξιόπιστο παράγοντα προσέλκυσης νέων ιδιωτικών επιχειρήσεων, οι οποίες σε μια συνεργασία και συμπλήρωση με τις δημόσιες επενδύσεις και τις υποδομές, αποτελούν τη μοναδική προϋπόθεση για μια παρατεταμένη αναπτυξιακή πορεία.

Η ανάπτυξη δεν έρχεται με ανακατανομή εισοδήματος. Η ανάπτυξη έρχεται με επενδύσεις. Η ανακατανομή εισοδήματος θα πρέπει να έχει τη σημασία και την έμφαση που της αξίζει -και της δίνουμε αυτήν την έμφαση και τη σημασία- και έχει βιώσιμη προοπτική, αν γίνεται μέσα σε ένα πλαίσιο διαρκούς ανάπτυξης.

Η κοινωνική δικαιοσύνη δεν επέρχεται με ανακατανομή της ύφεσης και της στασιμότητας. Η κοινωνική δικαιοσύνη επέρχεται με ανακατανομή του αναπτυξιακού μερίσματος. Αυτή είναι η πολιτική που ακολουθούμε, αυτή είναι η πολιτική που θα ακολουθήσουμε, αυτή είναι η πολιτική που παρέχει τη δυνατότητα μακροχρόνιας αύξησης της ευημερίας για όλους.

'Οσον αφορά τη μείωση του ελλείμματος, που αναφερθήκατε, κατά 3,1% του Α.Ε.Π., αυτό το αριθμητικό στοιχείο είναι σωστό. Δε θα επέλθει, έτσι όπως είπατε, με τη συμπίεση μισθών και συντάξεων. Αντιθέτως, θα επέλθει με τέτοιον τρόπο, ο οποίος είναι εξαιρετικά ισορροπημένος και εν πάση περιπτώσει, είναι από τους πλέον ισορροπημένους, που έχουν εμφανιστεί -και αυτό θα αποδειχθεί με την κατάθεση του προϋπολογισμού, που θα συζητάμε από την επόμενη εβδομάδα και μετά- όχι σε σχέση με προγενέστερα δημοσιονομικά συμβάντα στη Χώρα μας, αλλά και με ανάλογες εμπειρίες άλλων ευρωπαϊκών χωρών. Σας λέω από τώρα, ότι είναι επαρκώς ισορροπημένος και αυτή η αποκλιμάκωση του δημοσιονομικού ελλείμματος θα οφείλεται κατά το 1/3 περίπου στη συγκράτηση της δαπάνης των τόκων, κατά 40% περίπου στην αύξηση των εσόδων και δη της άμεσης φορολογίας, η οποία είναι πολύ πιο αποτελεσματική σε σχέση με την έμμεση -κι αυτό είναι για πρώτη φορά που συμβαίνει, τα προηγούμενα χρόνια αυξανόταν κυρίως η έμμεση και όχι η άμεση- και επίσης με μία ισόρροπη συμμετοχή δαπανών κατά το 1/4. 'Ετσι η δημοσιονομική συμπίεση, η οποία θα επιχειρηθεί να πραγματοποιηθεί το επόμενο έτος, θα στηρίζεται σε όλους τους δυνατούς άξονες, αποδεικνύοντας αυτό το οποίο είπα, ότι κάθε κατηγορία θα συνεισφέρει ανάλογα με τις δυνατότητές της.

Θα ήθελα να κάνω ένα σχόλιο για τις ΔΕΚΟ.

Οι ΔΕΚΟ δεν έχουν μοναδικό προορισμό την απασχόληση. 'Εχουν επίσης τον προορισμό, την παροχή σε τιμές οι οποίες είναι προσιτές, βασικών κοινωνικών αγαθών. Και αυτός είναι και ο λόγος άλλωστε για τον οποίο πάρα πολλές από αυτές έχουν μονοπωλιακό χαρακτήρα κρατικής φύσεως.

'Αρα, η πολιτική η οποία οδηγεί σε μια γενναιόδωρη αντιμετώπιση των μισθολογικών απαιτήσεων και η οποία εν συνεχεία μετακυλίεται στις τιμές παροχής των υπηρεσιών προς το κοινωνικό σύνολο, μπορεί ενδεχομένως να αποτελεί εύκολη λύση για βραχυχρόνιες ρυθμίσεις, δεν αποτελεί, όμωs, την καλύτερη πολιτική από κοινωνική άποψη. Και επειδή η Κυβέρνηση οφείλει να λαμβάνει υπόψη της το κοινωνικό όφελος στην ευρύτητά του, γι'αυτό θα πρέπει να καθορίζει και συγκεκριμένους μετρήσιμους στόχους και για τη μισθολογική πολιτική και για την πολιτική παροχής υπηρεσιών. Και αυτά, βεβαίως, μπορεί να αποτελέσουν αντικείμενο διαπραγμάτευσης στο συλλογικό πλαίσιο, αλλά και η Κυβέρνηση έχει το δικαίωμα -και αυτό καταγράφεται και αποτυπώνεται στο νομοθετικό πλαίσιο το οποίο ήδη ισχύει- για να αποτιμά την ικανότητα της κάθε διοίκησης. 'Οχι να προσφεύγει σε εύκολες λύσεις, αλλά να προσφεύγει σε βελτίωση των συνθηκών εργασίας, σε βελτίωση της παραγωγικότητας και εξ αυτού να συνάγονται και οι δυνατότητες συμπίεσης των τιμών και οι μισθολογικές αυξήσεις, τις οποίες θα χορηγεί. 'Αλλωστε, μην ξεχνάτε, ότι το 1996 οι αυξήσεις οι οποίες χορηγήθηκαν σε πάρα πολλές ΔΕΚΟ, φτάνουν και σε ορισμένες μάλιστα ξεπερνάνε το 18%, πράγμα το οποίο πολύ πρακτικά σημαίνει αύξηση σε πραγματικές αποδοχές κατά 10%. Δε νομίζω να υπάρχουν πάρα πολλά προηγούμενα είτε στο παρελθόν είτε σε άλλες ευρωπαϊκές χώρες, που έχουν να επιδείξουν παρόμοιες μισθολογικές ανελίξεις σε τόσο σύντομο χρονικό διάστημα.

'Ερχομαι στο περίφημο θέμα της τιμαριθμοποίησης της φορολογικής κλίμακας. Είναι προφανές βέβαια, ότι η μη τιμαριθμοποίηση θα έχει ένα δημοσιονομικό όφελος. 'Ομως, καλό θα είναι να δει κανείς για ποιους η μη τιμαριθμοποίηση θα έχει το μεγαλύτερο κόστος. Εικάζετε εσείς, με τους αριθμούς που δώσατε, ότι θα είναι για τους μισθωτούς. Νομίζω ότι υπάρχει ένα σφάλμα εδώ. Το κόστος θα είναι μεγαλύτερο σε εκείνους, οι οποίοι έχουν υψηλότερους μέσους συντελεστές φορολόγησης, διότι όποιος έχει μέσο συντελεστή φορολόγησης υψηλότερο, τόσο πιο κοντά βρίσκεται στους υψηλούς οριακούς συντελεστές φορολόγησης. Και ποιοι βρίσκονται κοντά στους οριακούς συντελεστές φορολόγησης; Τα υψηλά εισοδήματα. Η μη τιμαριθμοποίηση, βεβαίως, επιβάλλει ένα κόστος και στους χαμηλόμισθους, αλλά επιβάλλει ένα πολύ μεγαλύτερο αναλογικό κόστος στους υψηλούς εισοδηματίες, διότι αυτοί είναι πιο κοντά στους υψηλούς οριακούς συντελεστές. Και βεβαίως, δεν μπορεί να υπάρξει διαφοροποίηση φορολογικών κλιμακίων, όσον αφορά το αφορολόγητο κλιμάκιο ανάλογα με την κατηγορία εισοδήματος, γιατί αυτό θα ισοδυναμούσε με μία μείζονα αλλαγή του φορολογικού πλαισίου και κάτι τέτοιο, είναι έξω από τις προθέσεις της Κυβέρνησης, ούτως ή άλλως.

Σχετικά με τις προεκλογικές αυξήσεις στις οποίες αναφέρθηκε ο κ.Κουναλάκης, νομίζω ότι τα μεγέθη του προϋπολογισμού αποδεικνύουν με σαφήνεια και με ακρίβεια το πλαίσιο εκείνο, το οποίο εξήγγειλε προεκλογικά η Κυβέρνηση προς πάσα κατεύθυνση. Για παράδειγμα, υπεσχέθη αναδρομική τιμαριθμική κάλυψη και επαναφορά της αγοραστικής δύναμης στις συντάξεις των αγροτών. Αυτό σημαίνει να αποδώσουμε τον πληθωρισμό, ο οποίος επήλθε από την τελευταία χορήγηση, δηλαδή από το φθινόπωρο του 1995 μέχρι σήμερα. Θα δώσει τις αυξήσεις αυτές, οι οποίες εκφράζονται σ'ένα ύψος 4.000 από 1/1/1997 και για το λόγο αυτό ενέγραψε 44 δισ. στον προϋπολογισμό της.

Για το 80% των αποδοχών που είπατε, νομίζω ότι σας απήντησα.

Για τα θέματα φοροδιαφυγής και εισφοροδιαφυγής, προσπαθούμε. Νομίζω ότι έχουν βελτιωθεί αρκετά τα πράγματα, αλλά φυσικά ακόμα, έχουμε μεγάλο δρόμο να διανύσουμε. Και προς το σκοπό αυτό θα προχωρήσουμε σε κάθε αναγκαίο μέτρο και στην σύσταση των κατάλληλων μηχανισμών που θα μας επιτρέψουν να πατάξουμε το όντως αρνητικό από κάθε άποψη, -όχι μόνο οικονομική, αλλά και κοινωνική- φαινόμενο της φοροδιαφυγής και της εισφοροδιαφυγής .

'Oσον αφορά τα είκοσι ημερομίσθια του ανειδίκευτου εργάτη, πιστεύουμε ότι η τυχόν υιοθέτηση σε αυτή τη φάση αυτού του μέτρου, θα έχει ένα πάρα πολύ μεγάλο δημοσιονομικό κόστος και για το λόγο αυτό, η Κυβέρνηση επέλεξε να υιοθετήσει μια πολιτική επιβοήθησης των πιο αδύναμων στρωμάτων, αντί να κατανείμει μια πολιτική σε όλους ανεξαιρέτως, ανεξαρτήτως αναγκών, μια πολιτική η οποία θα είχε πολύ μεγαλύτερο δημοσιονομικό κόστος και πολύ χαμηλότερο κοινωνικό όφελος.

Εμείς, αντίθετα, επιλέξαμε μια επικεντρωμένη πολιτική, μια πολιτική που βασίζεται σε έναν έλεγχο των εισοδηματικών δυνατοτήτων και κατά συνέπεια και στην τεκμηρίωση των αναγκών. Η πολιτική αυτή μας επιτρέπει, με λιγότερους πόρους, να μεγιστοποιούμε το κοινωνικό όφελος.

Το αποτέλεσμα είναι η πολιτική αυτή, η οποία έγινε δεκτή με πολύ καλό πνεύμα από τους χαμηλοσυνταξιούχους, να ζητείται και η Κυβέρνηση δέχθηκε και θα συνεχιστεί η πολιτική αυτή και μάλιστα θα στηρίζεται εξ ολοκλήρου από τον προϋπολογισμό.

Η πολιτική αυτή έχει κοινωνική ανταπόκριση και θα αποτελέσει μέτρο και για άλλες επιλογές στον τομέα της κοινωνικής πολιτικής, πολιτικές οι οποίες θα είναι επικεντρωμένες, δε θα είναι ισοπεδωτικές και αμελητέες και με μεγάλο κόστος, όπως εσυνηθίζετο. Θα είναι επικεντρωμένες με εξοικονόμιση πόρων και με μεγάλο κοινωνικό όφελος.

Αυτό νομίζω πως είναι το βασικό ζήτημα που θα πρέπει να τονίσω στην κοινωνική πολιτική. Γιατί η κοινωνική πολιτική δεν πρέπει να καταλήγει σε μια ισοπεδωτική παροχολογία, αλλά πρέπει να καταλήγει σε ένα εντοπισμό και ικανοποίηση της πραγματικής ανάγκης.

Τώρα, όσον αφορά αυτό που είπατε για την αριστερά ή την κεντροαριστερά, θα πρέπει να συμφωνήσω απολύτως μαζί σας. 'Οντως, αριστερός δεν είναι αυτός ο οποίος λέει κάτι. Αριστερός είναι αυτός ο οποίος κάνει κάτι προς όφελος των εργαζομένων. Αυτό πιστεύω πως έκανε η κυβερνητική πολιτική στα τρία προηγούμενα χρόνια, αυτό είναι εκείνο το οποίο θα συνεχίσει να κάνει και τα επόμενα χρόνια.

Θα ήθελα, με λίγα λόγια δηλαδή να συνοψίσω και να πω, ότι φίλος των εργαζομένων δεν είναι αυτός ο οποίος απαιτεί διαρκώς και περισσότερο. Αυτό είναι θεμιτό, επιβάλλεται, αλλά είναι σχετικά εύκολο. Αυτό το οποίο είναι δύσκολο -και αυτό το οποίο αποδεικνύει ποιος είναι τελικά φίλος των εργαζομένων- είναι αυτός ο οποίος με δυσκολία, με κόστος, με τριβές και με εντάσεις δημιουργεί εκείνες τις κοινωνικές και οικονομικές προϋποθέσεις, που επιτρέπουν στους εργαζόμενους να κτίσουν ένα καλύτερο αύριο, με βεβαιότητα και με προοπτική, που επιτρέπει στους εργαζόμενους να είναι σίγουροι για το εισόδημά τους και να μη φοβούνται την εξανέμισή του με κάποια άλλη πολιτική, η οποία αναπόφευκτα θα ακολουθήσει, αν η σημερινή εισοδηματική και μισθολογική πολιτική, δεν είναι τόσο καλά ερεισμένη σε δημοσιονομικά και οικονομικά δεδομένα. Σας ευχαριστώ πολύ

ΠΡΟΕΔΡΕΥΩΝ(Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας κ. Σταύρος Δήμας έχει το λόγο.

ΣΤΑΥΡΟΣ ΔΗΜΑΣ: Κύριε Πρόεδρε, ο κύριος Υπουργός απόψε μας είπε κυρίως το τι έγινε πριν από τις εκλογές.

Πριν από τις εκλογές, κύριε Υπουργέ, μας λέγατε ότι οι αυξήσεις θα δοθούν μετά τις εκλογές. Τώρα μας λέτε ότι οι αυξήσεις εδόθησαν τα προηγούμενα χρόνια.

Αυτά βέβαια πού είπατε δεν αληθεύουν, γιατί δε λάβατε υπόψη, ούτε τις φορολογίες, οι οποίες υπήρχαν ούτε τις μειώσεις φορολογίας οι οποίες έγιναν. Εγώ δε θα ασχοληθώ με το παρελθόν. Θέλω να ασχοληθώ με το παρόν, γιατί αυτό μας ενδιαφέρει και ενδιαφέρει όλους τους εργαζόμενους.

Πριν, όμως μιλήσω για τα μισθολόγια, θα ήθελα να πω δυο λέξεις για την ανάπτυξη, για την οποία οι συνάδελφοι του Συνασπισμού μίλησαν. Ορισμένα από τα ερωτήματα τα οποία έχουν θέσει, πράγματι δεν τα απαντήσατε. Θα ήθελα και εγώ να ακούσω τις απαντήσεις που έχει να δώσει η Κυβέρνηση σ'αυτά.

Ενα είναι, το αν θα επιδιώξετε μειούμενο ποσοστό ανεργίας να συμπεριληφθεί στους στόχους της σύγκλισης, όπως έχει συμφωνήσει το Υπουργείο Εξωτερικών, αποδεχόμενο την εισήγηση την οποία έχει κάνει το Ινστιτούτο της ΓΣΕΕ, του οποίου μάλιστα προϊστατο -αν δεν κάνω λάθος- η κα Τσουκάτου. Δηλαδή είχε πεί το Υπουργείο Εξωτερικών ότι αποδέχεται την εισήγηση, να προσπαθήσει η κυβέρνηση, με άλλες κυβερνήσεις της Ευρωπαϊκής Ενωσης, να συμπεριληφθεί και το ποσοστό της ανεργίας στους στόχους της σύγκλισης και της κοινής οικονομικής και νομισματικής πολιτικής.

Δεν ξέρω εάν αυτό είναι ακόμη αποδεκτό από το Υπουργείο Εξωτερικών και δεν ξέρω και ποιά συνεργασία υπάρχει μεταξύ Υπουργείου Εξωτερικών και του Υπουργείου Εθνικής Οικονομίας.

Επ' ευκαιρία, κύριε Πρόεδρε, θα ήθελα να επιστήσω την προσοχή και του Προεδρείου, πρέπει να έρχονται οι αρμόδιοι Υπουργοί να απαντούν στις επερωτήσεις. Είναι δεύτερη φορά κατά σειρά πού συμβαίνει να έρχεται αναρμόδιος υφυπουργός. Και εγώ νόμιζα ότι ο κ. Χριστοδουλάκης ήταν Υφυπουργός Εθνικής Οικονομίας, είναι όμως Οικονομικών.

Η επερώτηση δε διαμαρτυρήθησαν βέβαια οι επερωτώντες- απευθύνεται στον Υπουργό Εθνικής Οικονομίας. Πρέπει να έρθει ο Υπουργός Εθνικής Οικονομίας. Ο κ. Χριστοδουλάκης είναι Υφυπουργός Οικονομικών.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τα ίδια θα πουν.'Οποιος και να έρθει τα ίδια λένε.

ΣΤΑΥΡΟΣ ΔΗΜΑΣ:'Ολοι τα ίδια λένε, συμφωνώ. Αλλά πρέπει τέλος πάντων να γίνεται σεβαστός ο Κανονισμός της Βουλής.

Προχθές, ήταν επερωτώμενος ο Υπουργός Οικονομικών και ήρθε ο Υφυπουργός Εθνικής Οικονομίας. Πρέπει, λοιπόν, να έρχονται οι αρμόδιοι Υπουργοί.

Επίσης, κατά τη νομοθετική λειτουργία θα πρέπει να έρχεται ο Υπουργός. Γιατί ο κ. Παπαντωνίου -και το ξέρει ο κ. Χριστοδουλάκης αυτό- έχει αφαιρέσει ρητώς τη νομοθετική πρωτοβουλία από τους Υφυπουργούς. Δεν μπορεί να έρχεται Υφυπουργός, γιατί μπορεί να θεμελιώσει ακόμη και προσφυγή στο δικαστήριο από κάποιον ο οποίος έχει έννομο συμφέρον, ιδίως όταν δέχεται π.χ. τροπολογίες ο κύριος Υφυπουργός. Αυτό, ας το γνωρίζει και το Προεδρείο της Βουλής, αλλά και οι κύριοι υφυπουργοί, ειδικότερα των Υπουργείων Εθνικής Οικονομίας και Οικονομικών τα οποία έχουν έναν Υπουργό και πολλούς Υφυπουργούς.

Τώρα στο θέμα της ανάπτυξης. Απ'ό,τι καταλαβαίνω, πράγματι υπάρχει ομοφωνία, βέβαια οι πολιτικές δεν είναι προς την ανάπτυξη. Ο εύκολος τρόπος, κύριε Υπουργέ, για να γίνει η ανάπτυξη -και όταν λέω εύκολος εννοώ χωρίς χρήματα- είναι τα εξής πράγματα, τα οποία δεν τα κάνατε: Πρώτα-πρώτα να καταπολεμήσετε, μιας και είστε αρμόδιος Υφυπουργός, φοροκλοπή και Φοροδιαφυγή. Δεν είναι δυνατόν να καθυστερεί τόσα χρόνια το θέμα της μηχανοργάνωσης του Υπουργείου Οικονομικών. Να μας πείτε τί συμβαίνει τέλος πάντων μ'αυτήν την κατάσταση. Να πληρώσουν πρώτα εκείνοι οι οποίοι φοροκλέπτουν, εκείνοι οι οποίοι φοροδιαφεύγουν, ή εκείνοι οι οποίοι απομυζούν την κρατική περιουσία και εκμεταλλεύονται το Κράτος και στη συνέχεια, να έρθουν οι έχοντες και οι κατέχοντες, ή εκείνοι τέλος πάντων οι οποίοι εργάζονται, οι οποίοι δημιουργούν, οι οποίοι αποδίδουν και οι οποίοι πληρώνουν αυτά τα οποία τους αναλογούν.

Δεύτερον. Εάν, λοιπόν, υπάρχουν αυτά τα χρήματα από την τεράστια φοροκλοπή η οποία γίνεται, από τη φοροδιαφυγή και από το λαθρεμπόριο, τα οποία και σεις έχετε ομολογήσει -η Κυβέρνηση εννοώ- τότε θα ευρίσκοντο χρήματα να διατεθούν και για την ανάπτυξη. Δεύτερος τρόπος είναι τα μεγάλα έργα που έχουν καθυστερήσει τρομερά.'Εχουμε απορρόφηση η οποία είναι η χαμηλότερη στην Ευρώπη, ίσως με την εξαίρεση της Ιταλίας, η οποία έχει τα κυβερνητικά προβλήματα. Η Ιταλία, όμως, δεν έχει πρόβλημα ανάπτυξης, όπως έχουμε εμείς. Εμείς το έχουμε το πρόβλημα. Και είναι μοναδική ευκαιρία αυτή τη στιγμή την οποία θα τη χάσουμε.

Το είπατε και σεις, άκουσα και τον κ. Σημίτη να λέει κατ'επανάληψη, ότι δεν υπάρχουν άλλα περιθώρια, ότι τελειώνουμε ως Χώρα αν δεν καταφέρουμε μέσα σ'αυτά τα τρία, τέσσερα χρόνια τα οποία μας μένουν, να επιτύχουμε τους ρυθμούς ανάπτυξης, ώστε να έχουμε και πραγματική σύγκλιση.

Τα μεγάλα έργα, λοιπόν, καθυστέρησαν και δεν είναι δικαιολογία το ότι δε χάνονται τα λεφτά -βεβαίως, τα χρονικά περιθώρια έχουν περιορισθεί και θα χάσουμε και λεφτά. Αλλά εάν είχαν εκτελεστεί τα έργα εδώ και αρκετό καιρό, όπως μπορούσαν να είχαν γίνει, αναμφίβολα θα είχαμε την ωφελιμότητα από τη χρήση του έργου. Σήμερα, ήμουν στα εγκαίνια της γέφυρας στη Διώρυγα της Κορίνθου. Είναι ένα έργο το οποίο έπρεπε να είχε γίνει εδώ και αρκετό καιρό και μόλις σήμερα παρεδόθη. Αναμφίβολα η χρησιμότης απωλέσθη για την ελληνική οικονομία μια για πάντα.

Τρίτος τρόπος για να γίνει ανάπτυξη -και θα περιοριστώ σ'αυτά τα τρία γιατί δε μου μένει πολύς χρόνος- είναι η αποκρατικοποίηση. 'Οχι μόνο γιατί θα μπορέσουμε να απαλλαγούμε από το βάρος το οποίο μας δημιουργούν αυτές οι δημόσιες επιχειρήσεις και ιδιαίτερα εκείνες οι οποίες παραδοσιακά ανήκαν στον ιδιωτικό τομέα, αλλά και γιατί υπάρχουν πάρα πολλές τέτοιες εταιρείες, κύριε Υπουργέ, που αδικαιολογήτως παραμένουν στο δημόσιο τομέα.

Γιατί να βγάζει χαρτί το Κράτος δεν το καταλαβαίνω. Καλά στο φυσικό μονοπώλιο υπάρχει μια δικαιολογία, αλλά σε πράγματα τα οποία μπορεί να παράγει κάλλιστα ένας ιδιώτης, μια ιδιωτική εταιρεία, για ποιο λόγο να παραμένει το Κράτος και να δημιουργούνται και πολλά άλλα προβλήματα;

Εκτός, όμως, του ότι απαλλάσσεται το Κράτος από το βάρος να χρηματοδοτεί τα ελλείμματα, το δεύτερο είναι ότι πιθανότατα θα έχει και κάποια οφέλη, κάποια έσοδα. Εσείς προβλέπετε 20 δισ. φέτος. Γιατί να μην τα είχατε εδώ και χρόνια; Απλώς από καθυστέρηση, για να βολεύονται οι διάφοροι "ημέτεροι" υπάρχουν αυτές οι εταιρείες.

Και το τρίτο και σημαντικότερο είναι ότι οι αποκρατικοποιήσεις θα βελτιώσουν την ανταγωνιστικότητα της ελληνικής οικονομίας, για την οποία μιλούν και οι επερωτώντες συνάδελφοι του Συνασπισμού.

Βέβαια, το θέμα αυτό είναι πάρα πολύ μεγάλο και μπορεί να συζητηθεί είτε με επερώτηση είτε με προ ημερήσιας διάταξης συζήτηση, κάνοντας χρήση και της νέας διάταξης του Κανονισμού, που μέχρι τώρα δεν έχουμε κάνει χρήση, κύριε Πρόεδρε.

Σχετικά με τους μισθούς: Είναι εντυπωσιακό το ότι η Κυβέρνηση προεκλογικά έλεγε ορισμένα πράγματα και είχαμε μείνει με την εντύπωση ότι, τέλος πάντων, η οικονομική κατάσταση της Χώρας είναι αρκετά καλή. Στη συνέχεια, βέβαια, μετά τις εκλογές, ήλθε η καταστροφή. Βεβαίως, ο κ. Παπαντωνίου είπε ότι έχουμε τον πιο σκληρό προϋπολογισμό της τελευταίας δεκαπενταετίας.Τόσο κρίσιμα είναι τα πράγματα. Εμείς δεν έχουμε κανένα λόγο να μην αποδεχθούμε αυτά τα οποία λέγει η Κυβέρνηση και για τα οποία είναι υπεύθυνη. Σεις είστε την τελευταία δεκαπενταετία, κατά το μεγαλύτερο μέρος, η Κυβέρνηση αυτού του Τόπου. Συγκεκριμένα δώδεκα χρόνια είστε η Κυβέρνηση αυτού του Τόπου και είστε υπεύθυνοι γι' αυτά τα οποία έχουν δημιουργηθεί.

Αλλά, δεν είναι σωστό, να κοροϊδεύουμε τον κόσμο, κύριε Υπουργέ. Λέτε -και το είπαν και ο κ. Σημίτης και ο κ. Παπαντωνίου- ότι δε θα μειωθούν οι συντάξεις, θα διατηρηθεί η αγοραστική δύναμη του συνταξιούχου. Λέτε ότι δε θα μειωθούν οι μισθοί. Μάλιστα, διάβασα σήμερα στα "ΝΕΑ" -θα το δείτε στις εσωτερικές σελίδες- ότι θα ευνοηθούν οι δημόσιοι υπάλληλοι με το νέο μισθολόγιο.

Κατ' αρχήν θέλω να μου πείτε -γιατί δεν το άκουσα προηγουμένως, στη συζήτηση που είχαμε- πότε θα ολοκληρωθεί η εφαρμογή του νέου μισθολογίου.

Θέλω, λοιπόν, να σας πω τα εξής: 

Πρώτον, για τις συντάξεις. Ο πληθωρισμός τον οποίο προβλέπετε για το 1997, είναι 4,5%, στο τέλος Δεκεμβρίου. Σε μέσα επίπεδα θα είναι 6,5%. Υπεραισιόδοξη και ανειλικρινής νομίζω πρόβλεψη. Μακάρι να το πετύχετε, αλλά δεν πρόκειται -το γνωρίζετε- να επιτευχθεί αυτό το νούμερο.

Ανεξαρτήτως, όμως, αυτού θα κάνουμε ένα μικρό υπολογισμό. Συντάξεις

μέχρι 130.000 δρχ. έχετε ανακοινώσει ότι δίδετε αύξηση 2% την 1η Ιανουαρίου, 2,5% την 1η Ιουλίου. Συνολικά, δηλαδή 3,5%. Και αυτό μέχρι τις 130.000. Δηλαδή, έχετε ήδη αφαιρέσει 1% από την αγοραστική δύναμη των συντάξεων. Και μιλώ για τις χαμηλές συντάξεις, γιατί οι υπόλοιπες, που είναι πάνω από 130.000, μειώνονται ακόμη περισσότερο. Επομένως, δεν αληθεύει αυτό το οποίο είπατε, ούτε για τις πολύ χαμηλές συντάξεις, ότι θα διατηρηθεί η αγοραστική δύναμη των συνταξιούχων.

Δεύτερο που θέλω να σας πω είναι για τους μισθωτούς και μ' αυτό θα τελειώσω.

Η πρόβλεψη την οποία κάνετε στον προϋπολογισμό για τη δαπάνη για τους μισθούς είναι 8%. Αν κάνουμε ένα γρήγορο υπολογισμό πού θα πάει αυτό το 8%, βλέπετε ότι δεν επαρκεί, πράγμα που σημαίνει είτε ότι ο προϋπολογισμός -που πρόκειται να καταθέσετε εντός των ημερών- είναι ανειλικρινής -και το λέμε από τώρα- είτε ότι δεν πρόκειται να δώσετε αυξήσεις στους μισθωτούς. Αυτό είναι σχεδόν βέβαιο.

Ας δούμε τα νούμερα. Οι πραγματικοί μισθοί θα μειωθούν. Μετράμε, λοιπόν: Από το 8%, το 2% θα πάει για την ωρίμανση των μισθών. 'Εφυγε, λοιπόν, το 2%. Το 3%-3,3% -ανάλογα πόσο θα είναι- το διορθωτικό ποσό, το οφείλετε από το 1996, από φέτος, γιατί ο πληθωρισμός δεν ήταν 5% όπως είχατε προβλέψει, αλλά περίπου 8%. 'Εχουμε δηλαδή σχεδόν πέντε έως πεντέμισι μονάδες και πρέπει με το υπόλοιπο να καλύψετε πληθωρισμό της τάξεως που εσείς προβλέπετε 4,5%. 'Ε, από τα μαθηματικά δε βγαίνει, υπερβαίνει το 8%. Αν σκεφθούμε, δε, ότι οι δημόσιοι υπάλληλοι φέτος θα είναι περισσότεροι κατά 2,5%, διότι προσελήφθησαν το 1996 -άκουσα την απάντηση που δώσατε, η οποία δεν ισχύει ως προς τα χρήματα- και αν υπολογίσουμε τη μη τιμαριθμοποίηση της φορολογικής κλίμακας και την κατάργηση των φοροαπαλλαγών, αντιλαμβάνεσθε πολύ εύκολα -όπως το αντιλαμβάνονται και οι εργαζόμενοι, γι' αυτό και διαμαρτύρονται- ότι οι μείωση των πραγματικών αποδοχών των εργαζομένων είναι σίγουρη.

Και σε ορισμένες περιπτώσεις αναμφίβολα θα έχουμε και ονομαστικές μειώσεις και θέλω να σας ακούσω και πάλι να λέτε, ότι δε θα έχουμε ονομαστικές τουλάχιστον μειώσεις, αλλά πραγματικές γιατί η μη τιμαριθμοποίηση, η κατάργηση των φοροαπαλλαγών και γιατί το 8% δεν επαρκεί για να δοθούν αυξήσεις. 

Επομένως και οι συντάξεις οι πολύ χαμηλές θα μειωθούν και οι μισθοί θα μειωθούν το 1997, επιβεβαιώνοντας για μια ακόμα φορά την αναξιοπιστία των κυβερνητικών υποσχέσεων και δεσμεύσεων.

ΠΡΟΕΔΡΕΥΩΝ (Λουκάς Αποστολίδης):Πάντως, κύριε Δήμα, επειδή κάνατε και αναφορά στο Προεδρείο σε σχέση με την εκπροσώπηση της Κυβέρνησης, ως παλαιός Κοινοβουλευτικός Εκπρόσωπος, γνωρίζετε πολύ καλύτερα από εμένα ότι για το ενιαίο και αδιαίρετο της Κυβέρνησης όπως είπε ο κ.Κωνσταντόπουλος προηγούμενα, και ότι όλοι το ίδιο λένε, δηλαδή το οικονομικό επιτελείο...

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Εγώ είπα ότι όποιος και αν ερχόταν το ίδιο θα έλεγε και όχι ότι είναι ενιαίο και αδιαίρετο το οικονομικό επιτελείο...

ΠΡΟΕΔΡΕΥΩΝ (Λουκάς Αποστολίδης):Αυτό είπα, ότι όπως το είπε και ο κ. Κωνσταντόπουλος το ίδιο όλοι θα έλεγαν.

Αυτό, όμως, που θα ήθελα να πω, κύριε Δήμα, είναι ότι όπως θα γνωρίζετε ο κ. Χριστοδουλάκης ως Υφυπουργός είναι αρμόδιος στο θέμα του προϋπολογισμού.

Ο Πρόεδρος του Δημοκρατικού Κοινωνικού Κινήματος, κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ):Κύριε Πρόεδρε, εκτιμούμε ότι το 1997 ο ρυθμός αύξησης του πληθωρισμού θα είναι τουλάχιστον 7 μονάδες και όχι 4,5 που σκόπιμα, δόλια, η Κυβέρνηση ανακοίνωσε, με στόχο να φαλκιδεύσει και πάλι, μέσα από την πολύ περιοριστική εισοδηματική της πολιτική, το πραγματικό εισόδημα μισθωτών, ημερομισθίων και συνταξιούχων, Ελλήνων πολιτών.

'Αλλωστε αυτή η τακτική, της σκόπιμης εξαγγελίας μικρότερου ρυθμού αύξησης πληθωρισμού, ακολουθείται από την Κυβέρνηση και το 1996, όταν είχε προβλέψει ότι δήθεν θα ανερχόταν ο ρυθμός αύξησης το 1996 στις 5 μονάδες, ενώ είδαμε ότι εξελίσσεται στις 8,5 μονάδες και γι' αυτό πέρσι έδωσε το 2,5 συν 2,5. Φέτος, με πληθωρισμό που το ΔΗ.Κ.ΚΙ. εκτιμά ότι θα έχει ρυθμό αύξησης 7 τουλάχιστον μονάδες, η Κυβέρνηση εξήγγειλε εισοδηματική πολιτική δια στόματος της Υπουργού Ανάπτυξης από μηδέν συν μηδέν για κάποια εισοδηματικά κλιμάκια, μέχρι 2 συν 2,5. Το 2 συν 2,5 σε ετήσια βάση σημαίνει 3,5 μονάδες.

Αυτές είναι αλχημείες που είπε ο κύριος Υφυπουργός και η Κυβέρνηση και ο κύριος Υπουργός ότι, δήθεν, και το 1996 και το 1997 θα αυξηθεί το πραγματικό εισόδημα των συνταξιούχων, των μισθωτών και των ημερομισθίων. Διότι υπολογίζουν την ωρίμανση, κακώς, απαράδεκτα. Το ίδιο έκανε και ο κ. Μητσοτάκης και η Νέα Δημοκρατία και είχε εφεύρει το γνωστό που γελάει ακόμα ο Ελληνικός Λαός το 0+0=14. Την ίδια τακτική ακολουθεί σήμερα και η πανομοιότυπη ιδεολογικά και πολιτικά Κυβέρνηση του ΠΑ.ΣΟ.Κ. μετά τον Οκτώβρη του 1993.

Κατά συνέπεια η εισοδηματική πολιτική μειώνει σημαντικά και το 1997 το εισόδημα των συνταξιούχων, των μισθωτών και των ημερομισθίων στη Χώρα μας.

Απορώ, πράγματι, με την εμμονή της Κυβέρνησης σ' αυτήν την αδιέξοδη, αλλά και άδικη οικονομική πολιτική, που αποδείχτηκε αδιέξοδη τα εφτά χρόνια, που ακολούθησε σχεδόν στον ίδιο άξονα να κινείται η δημοσιονομική, εισοδηματική και οικονομική γενικότερα πολιτική.

Γιατί με τη μείωση της αγοραστικής δύναμης των λαϊκών στρωμάτων επήλθε και θα επέλθει μείωση της ζήτησης και κυρίως εγχωρίως παραγομένων προϊόντων. Και αυτό, με τη σειρά του, έφερε και θα φέρει, αφού συνεχίζει την ίδια πάντα διέξοδη πολιτική η Κυβέρνηση, τη συρρίκνωση της παραγωγικής βάσης της Χώρας, μέσα από μείωση της παραγωγικής δραστηριότητας, μέχρι και μηδενισμό, που ασκούνταν από τη μικρή και τη μεσαία επιχείρηση. Είναι αυτή η πολιτική που οδήγησε τα εφτά χρόνια που πέρασαν εκατόν πέντε χιλιάδες μικρές και μεσαίες επιχειρήσεις στο να κλείσουν. Και αυτό, βέβαια, είχε προεκτάσεις και στα δημοσιονομικά της Χώρας και ασφαλώς είχε προεκτάσεις και στην είσπραξη των φορολογικών εσόδων.

Η Κυβέρνηση, επίσης, από την άλλη μεριά, εξαγγέλει φορολογική πολιτική κατά τους άξονές της, το πλαίσιο, με το οποίο και πάλι βάζει φορολογικά βάρη με τη μορφή νέων φόρων, παρά τα αντιθέτως διακηρυσσόμενα προεκλογικά, είτε με τη μορφή αύξησης φορολογικών επιβαρύνσεων, πάλι στους μη έχοντες και τους μη κατέχοντες, πάλι στους μισθωτούς, τους συνταξιούχους, τους εργάτες, τους αγρότες, τους μικρομεσαίους, δηλαδή στα εισοδηματικά και κοινωνικά στρώματα που είναι τα θύματα αυτής της αδιέξοδης, απάνθρωπης και κοινωνικά άδικης οικονομικής πολιτικής που εφαρμόστηκε τα εφτά χρόνια και συνεχίζεται με πιο σκληρό ρυθμό και το 1997.

Δεν πρόκειται, κύριε Υφυπουργέ, για πολιτική δημοσιονομικής σταθερότητας. Πού τη βρήκατε αυτήν τη δημοσιονομική σταθερότητα; Επειδή χρησιμοποιείτε αλχημείες; Επειδή αφήσατε απλήρωτα... Παραδείγματος χάριν αξιοποιώ δηλώσεις μέσα στη Βουλή αυτή και εκτός Βουλής από τον Υπουργό Υγείας ότι ληξιπρόθεσμα χρέη των τελευταίων ετών των κρατικών νοσοκομείων δεν πληρώνονται; Το ότι δεν τα εμφανίζετε σημαίνει ότι έχετε λιγότερα ελλείμματα; Το ότι, επίσης, το τελευταίο τρίμηνο και πέρσι και φέτος δαπάνες που έγιναν από τον κρατικό Προϋπολογισμό και κινήθηκαν μέσα στην οικονομία, δεν τις εμφανίζετε γιατί δεν εκδίδετε τα εντάλματα; Αυτός είναι ο εκσυγχρονισμός και η εξυγίανση της οικονομικής πολιτικής; Θα τα ακούσετε με την εκτέλεση του προϋπολογισμού, όταν θα φέρετε εδώ για συζήτηση τον Προϋπολογισμό του '97 και θα φέρετε τα οριστικά στοιχεία της εκτέλεσης τους περσινού προϋπολογισμού. Πόσο πέσατε έξω, κύριε Υφυπουργέ Οικονομικών, το 1995; Πόσο θα πέσετε φέτος έξω στο έλλειμμα του τακτικού Προϋπολογισμού; Τουλάχιστον 450 δισεκατομμύρια. Ποια είναι, λοιπόν, η δημοσιονομική σταθερότητα; Και από πού εισπράξατε; Από τους μη έχοντες και τους μη κατέχοντες, από μισθωτούς, συνταξιούχους. Θα τα αναλύσουμε στη συζήτηση του προϋπολογισμού.

Και τώρα, λοιπόν, τι κάνετε; Δεν τιμαριθμοποιείτε για πέμπτη συνεχή χρονιά τα αφορολόγητα ποσά και τα κλιμάκια. Και συνεχίζετε την πολιτική της Νέας Δημοκρατίας, που αυτή πρώτη κατήργησε, με τον κ.Παλαιοκρασσά αυτό που είχαμε καθιερώσει και είχα την τιμή να το φέρω και να ψηφίσει η Βουλή. Και ήταν πρωτοποριακό διεθνώς, η κατ'έτος υποχρεωτική Αυτόματη Τιμαριθμική Αναπροσαρμογή των φορολογικών κλιμακίων και των αφορολόγητων ποσών μέσα από το οποίο, με την επανάληψη αυτής της μη τιμαριθμοποίησης του '97, θα έχετε αύξηση φορολογικής επιβάρυνσης στους μισθωτούς, τους συνταξιούχους και τους ημερομίσθιους, κατά 13 μονάδες μεσοσταθμικό όρο, 13 μονάδες αύξηση φορολογικής επιβάρυνσης στο 1997 στους μισθωτούς και τους συνταξιούχους.

Εάν πράγματι πιστεύατε, ότι η εισοδηματική πολιτική, αυτή που εξαγγείλατε και πέρυσι και για το '97, κάλυπτε τον πληθωρισμό και μάλιστα, όπως είπατε, αυξήθηκε και το πραγματικό εισόδημα, τότε, κύριε Υφυπουργέ, -εμείς δε θέλουμε να είστε τόσο γενναιόδωροι- γιατί αρνείσθε να θεσμοθετήσετε την αυτόματη τιμαριθμική αναπροσαρμογή των μισθών, των ημερομισθίων και των συντάξεων; Είναι απλός ο συλλογισμός. Σας χαρίζουν οι εργαζόμενοι τα υπόλοιπα.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Μην υποτιμάτε, λοιπόν, τη νοημοσύνη αυτών των ανθρώπων, των εργαζομένων, των συνταξιούχων, γιατί αυτό δε δείχνει σύγχρονη πολιτική. Αυτό δείχνει αναχρονισμό, δείχνει εμμονή σε μία αδιέξοδη, απάνθρωπη, σκληρή, κοινωνικά άδικη οικονομική πολιτική για όγδοη χρονιά που δεν οδηγεί σε σύγκλιση, ούτε των ονομαστικών οικονομικών δεικτών, όπως αποδείχθηκε τα τελευταία εφτά χρόνια, αλλά σε απόκλιση και σε χειροτέρευση των ονομαστικών οικονομικών δεικτών. Γιατί, κύριε Υφυπουργέ, ξέρετε πολύ καλά ότι, παρά τις σκληρές θυσίες του Ελληνικού Λαού επί εφτά χρόνια και επί κυβερνήσεως Νέας Δημοκρατίας και επί κυβερνήσεων ΠΑ.ΣΟ.Κ. μετά τον Οκτώβριο του '93, το δημόσιο χρέος της κεντρικής διοίκησης πολλαπλασιάστηκε. Και δε θα αποκρύψετε άλλο και εσείς και η Νέα Δημοκρατία, γιατί σήμερα πολλαπλασιάστηκαν οι δαπάνες εξυπηρέτησης του δημόσιου χρέους.

Θα τα αναλύσω αυτά κατά τη συζήτηση του προϋπολογισμού με στοιχεία. Ακολουθήθηκε μετά το 1990 μία συνειδητή οικονομική πολιτική υψηλών επιτοκίων που δημιούργησε νέα τάξη εισοδηματιών σε βάρος των εργαζομένων. Δημιούργησε την τάξη αυτών που μέσα από τα υψηλά επιτόκια, των τίτλων του ελληνικού Δημοσίου και των ρέπος, έγιναν σημαντικά πλουσιότεροι σε βάρος του μόχθου, του ιδρώτα και του εισοδήματος του συνταξιούχου, του μισθωτού, του εργάτη, αλλά και του μικροεπαγγελματία.

Εμείς καταγγέλουμε την Κυβέρνηση για την αναξιοπιστία της, γιατί έλεγε προεκλογικά ότι δε χρειάζεται να πάρει νέα φορολογικά ή άλλα μέτρα και μετά τις εκλογές παίρνει πιο σκληρά από ό,τι την προηγούμενη επταετία.

Καταγγέλουμε επίσης, την Κυβέρνηση γιατί εξαπάτησε πολιτικά τον Ελληνικό Λαό λέγοντας ότι με τις φορολογικές ρυθμίσεις θα πιάσει τους έχοντες και κατέχοντες, ενώ πιάνει κατά το 95% τους μη έχοντες και κατέχοντες, αυτούς που είναι εξαθλιωμένοι απ' αυτήν τη σκληρή, αδιέξοδη, συντηρητική, νεοφιλελεύθερη οικονομική πολιτική επί εφτά χρόνια.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος, κ. Κοσμάς Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, κύριοι συνάδελφοι, είναι βέβαιο ότι αυτές τις μέρες βλέπουμε να εξελίσσεται μία προσπάθεια από τα Κόμματα της Αντιπολίτευσης, το καθένα να υπερακοντίζει σε δημαγωγία. Και μάλιστα, χρησιμοποιώντας πάρα πολλές φορές κορώνες και χαρακτηρισμούς για δολιότητες, για απανθρωπιά, για σκοπιμότητες και ένα σωρό άλλα, σαν κι αυτά που ακούσαμε πριν από λίγο από τον Πρόεδρο του ΔΗ.Κ.ΚΙ. τον κ. Τσοβόλα.

Νομίζω, ότι αυτά δε βοηθούν στο να κάνουμε έναν υπεύθυνο διάλογο, για την ακολουθητέα οικονομική, αλλά και εισοδηματική πολιτική στη Χώρα μας για το 1997. Βέβαια, έχουν σαν στόχο βασικά τη δημαγωγία. Αλλά στηρίζουν τα επιχειρήματά τους σε παραποίηση στοιχείων. Με τα οποία πιστεύουμε ότι τελικά ξεγελούν και παρουσιάζουν πλασματική εικόνα στον Ελληνικό Λαό.

Σπεύδω να τονίσω ευθύς αμέσως (θα έπρεπε ασφαλώς, εύκολα να κατανοήσουμε όλοι ανεξαιρέτως), ότι και η Παράταξη του ΠΑ.ΣΟ.Κ και η Κυβέρνηση, ότι ήθελαν μια καλύτερη εισοδηματική πολιτική, τέτοια, η οποία τελικά να δίνει την ικανοποίηση και στην ίδια και στον πολιτικό φορέα και στους πολίτες.

'Οπως είπε και ο κύριος Υπουργός προηγουμένως, το γεγονός ότι ακολουθεί μια πολιτική που είναι δύσκολη, γιατί στηρίζεται σε υπεύθυνες επιλογές, οι οποίες από τη μια μεριά προστατεύουν το εισόδημα του εργαζόμενου και εξασφαλίζουν σχετική αύξηση της αγοραστικής δύναμης (θα πω μερικά πράγματα σε σχέση με αυτά που αναπτύχθηκαν και από τους επερωτώντες και από τους υπόλοιπους ομιλητές) και από την άλλη βοηθούν στο να μπορέσει να εξασφαλιστεί η προσέγγιση των στόχων που έχει θέσει η Χώρα. Τόσο για να μπορεί να ενταχθεί στην Οικονομική και Νομισματική Ενοποίηση, που πραγματοποιείται στην Ευρωπαϊκή 'Ενωση περί το τέλος αυτής της δεκαετίας, όσο και να εξασφαλίσει καλύτερους όρους εξέλιξης για τον εργαζόμενο και για την εθνική οικονομία, στο αναπτυξιακό και στο κοινωνικό πεδίο.

Αναπτύχθηκε από τους επερωτώντες προηγουμένως μία επιχειρηματολογία μέσα από την οποία έγινε προσπάθεια να εμφανιστεί πως με τη μη τιμαριθμοποίηση της φορολογικής κλίμακας έχουμε αφαίρεση όλων των αυξήσεων που δίνονται με την εισοδηματική πολιτική του 1997. Μάλιστα, ένας εκ των ομιλητών είπε ότι δύο ποσοστιαίες μονάδες αφαιρούνται με τη μη τιμαριθμοποίηση.

Αυτό ασφαλώς αποτελεί παραποίηση, γιατί: (α) για το πρώτο μισθολογικό κλιμάκιο, όταν θα υπάρχει μια αύξηση η οποία εκτιμάται -συνυπολογιζομένου βέβαια και του διορθωτικού ποσού και των αυξήσεων που προβλέπονται κατά το έτος 1997 - από 10.600 δραχμές περίπου έως 13.500 κατά μήνα, η απώλεια από τη μη τιμαριθμοποίηση είναι της τάξεως των 400 δραχμών περίπου ανά μήνα.

Αν πάμε στο επόμενο κλιμάκιο με μισθούς της τάξεως των 250.000 δραχμών περίπου, οι αυξήσεις που προβλέπονται για το 1997 θα φτάνουν από τις 16.600 μέχρι τις 20.000 δραχμές περίπου το μήνα, συνυπολογιζομένου και του διορθωτικού ποσού. Σ' αυτήν την περίπτωση η αφαίρεση που γίνεται με την τιμαριθμοποίηση είναι της τάξεως των 2000 δραχμών.

Και ούτω κατ' εξής.

Δεν μπορώ δηλαδή να δεχτώ ότι γίνεται αφαίρεση ποσοστού ενιαίου, για όλες τις περιπτώσεις από την αύξηση της εισοδηματικής πολιτικής κατά το έτος 1997.

Υποστηρίχθηκε και από τους επερωτώντες, αλλά και από τον κ. Δήμα προηγουμένως, ότι με την ίδια λογική δεν επέρχεται καμιά αύξηση των συντάξεων κατά το 1997. Τονίστηκε, μάλιστα, ότι τα ποσοστά τα οποία δίνονται με την ανακοίνωση της εισοδηματικής πολιτικής, οδηγούν σε μείωση των πραγματικών συντάξεων. Είναι, όμως, διαφορετική η πραγματικότητα, διότι υπάρχει η αύξηση η οποία σε δύο φάσεις την 1.1.97 και 1.7.97 θα εξασφαλίζει την κάλυψη του εισοδήματος από την προβλεπόμενη αύξηση του τιμαρίθμου, που υπολογίζεται περίπου στο 6,5%, κατά μέσο όρο, για το 1997.

Στον ιδιωτικό τομέα με τη διετή (96-97 γενική συλλογική σύμβαση εργασίας της Γ.Σ.Ε.Ε. δίνονται αυξήσεις:

- την 1/1/97 4,75% και

- την 1/7/97 3, 25%.

'Αρα ασφαλώς υψηλότερες του αναμενόμενου πληθωρισμού κατά το '97.

Ο στόχος για το τέλος του έτους είναι 4,5%, αλλά βέβαια υπάρχει η πρόβλεψη, σε περίπτωση που δεν πραγματοποιηθεί αυτός ο στόχος, να δοθεί το διορθωτικό ποσό στην αρχή του επομένου έτους. Βέβαια θα συνεχίζεται να καταβάλεται και το επίδομα της κοινωνικής αλληλεγγύης των συνταξιούχων, που γνωρίζουμε ότι είναι τουλάχιστον 11.500 δραχμές.

Επομένως, εάν δούμε τα πραγματικά δεδομένα και αφαιρέσουμε τον εκτιμόμενο πληθωρισμό για το έτος 1997, μπορούμε να καταλήξουμε στο συμπέρασμα, ότι υπάρχει από τη μία πλευρά κατοχύρωση του εισοδήματος και από την άλλη, εξασφαλίζεται κάποια σχετική αύξηση του πραγματικού διαθέσιμου εισοδήματος συντάξεων και μισθών.

Επαναλαμβάνω για μία ακόμη φορά, ότι, ασφαλώς, θα ήταν επιθυμητό να δώσει κανείς ακόμη μεγαλύτερες αυξήσεις, τέτοιες, οι οποίες θα μπορούσαν να χειροκροτηθούν εύκολα από εκείνους οι οποίοι δημαγωγούν σήμερα. Αλλά, όμως, δεν μπορούμε να δεχθούμε προτάσεις, οι οποίες έχουν σαν στόχο τη δημιουργία εντυπώσεων και την άσκηση δημαγωγικής πολιτικής μέσα από ανέφικτες προτάσεις.

Πριν από λίγο συζητούσαμε μία πρόταση νόμου στη Διαρκή Κοινοβουλευτική Επιτροπή, η οποία έλεγε "δώστε τώρα διορθωτικά ποσά από το 1990 μέχρι τώρα, δώστε τώρα την αυτόματη τιμαριθμική αναπροσαρμογή με αυτόν τον τρόπο, δώστε τώρα αυτό, δώστε τώρα εκείνο". Και βέβαια αυτά εύκολα μπορεί κανείς να το χειροκροτεί ανέξοδα. 'Οταν, όμως, υπολόγιζες και έβλεπες και από την έκθεση την προβλεπόμενη από το Σύνταγμα, ποια ήταν η επιβάρυνση για να εφαρμόσουμε μια τέτοια εισοδηματική πολιτική, διαπίστωνες ότι έπρεπε να διαθέσεις περίπου 1.400.000.000 δρχ. κατά το έτος 1997. Πήγαινε να ικανοποιήσεις μία τέτοια πρόταση...

Εάν τελικά ο διάλογος γίνεται με δημαγωγικές προτάσεις τέτοιου είδους, καταλαβαίνετε ότι ασφαλώς δεν μπορεί να είναι ένας υπεύθυνος διάλογος στην Εθνική Αντιπροσωπεία, που να μας οδηγήσει στην αποτίμηση της πραγματικής κατάστασης και στην εξαγωγή συμπερασμάτων. Πολύ περισσότερο ασφαλώς, δε δίνουμε τα αντικειμενικά και σωστά μηνύματα στην ελληνική κοινωνία.

Τονίστηκε και αναφέρεται στο κείμενο της επερώτησης, ότι θα πρέπει να εξασφαλιστεί ένα ποσό της τάξεως τουλάχιστον των 150.000 δρχ. -λέει το κείμενο της επερώτησης- που να μην υπάρχει κανένας εργαζόμενος που να παίρνει λιγότερα από αυτό το όριο. Μάλιστα υπαινίσσεται η επερώτηση, ότι αυτό είναι και το κατώτατο όριο που θα μπορούσε να δεχθεί κανείς, ότι είναι το όριο φτώχειας κατά τους επερωτώντες πάντα.

Θα ήθελα να υπογραμμίσω, ότι, σύμφωνα με την εισοδηματική πολιτική του 1997, αυτό το όριο φαίνεται να εξασφαλίζεται ακόμα και για τον άγαμο με μία τριετή προϋπηρεσία, που φαίνεται να φτάνει στις 152.744 δραχμές. Επομένως, νομίζω ότι αυτή η πρόταση που κάνει το κείμενο της επερώτησης, δεν υπολείπεται πολύ από αυτά τα οποία προτείνονται με την εισοδηματική πολιτική. Βέβαια, σε ό,τι αφορά την πρόταση που κατέθεσε ο κ. Δραγασάκης για τα νέα κριτήρια για την εφαρμογή μιας εισοδηματικής πολιτικής, εύκολα θα μπορούσε κανείς να διαφωνήσει σε ορισμένα από αυτά τα κριτήρια. Δε θα ήταν δύσκολο να συμφωνήσει. Αλλά, όμως, θα είχε μεγάλη αξία να δούμε αν εφαρμοστούν αυτά τα κριτήρια, πώς κοστολογείται η εισοδηματική πολιτική.

Θα ήταν επομένως χρήσιμο να ακούγαμε από τους επερωτώντες, για ν'αποδεχθούμε και όλοι εμείς στην Εθνική Αντιπροσωπεία την τήρηση αυτών των κριτηρίων, πώς εξελίσσεται το δημοσιονομικό μέρος της πρότασής τους από την εφαρμογή του α' ή του β' ή του γ' κριτηρίου.

ΠΡΟΕΔΡΕΥΩΝ (Παναγιώτης Ν.Κρητικός): Κύριοι Βουλευτές, εχω την τιμή ν'ανακοινώσω στο Σώμα, ότι η Επιτροπή Οικονομικών της Βουλής καταθέτει την έκθεσή της " Για τον απολογισμό της Βουλής οικονομικό έτος 1995 και το σχέδιο προϋπολογισμού εξόδων της Βουλής για το οικονομικό έτος 1997".

Επίσης η Διαρκής Επιτροπή Οικονομικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Οικονομικών "Μέτρα για τη στήριξη και ενίσχυση του εισοδήματος των εργαζομένων και των συνταξιούχων".

Ο κ. Δραγασάκης έχει το λόγο για να δευτερολογήσει.

ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, θα ήταν ευχής έργο να μπορούμε να συμφωνούμε στους αριθμούς και να διαφωνούμε στις πολιτικές. Δυστυχώς, δε φαίνεται να το καταφέρνουμε. Ο κύριος Υπουργός προσπάθησε να μας πει, ότι δε χρωστάει η Κυβέρνηση στους εργαζόμενους, ότι ό,τι έχασαν το '90-'93, το έδωσε πίσω.

Είμαι υποχρεωμένος να επικαλεστώ την Τράπεζα της Ελλάδος και να διαβάσω από τη σελίδα 108 της τελευταίας έκθεσης την εκτίμηση και διαπίστωσή της, ότι το μέσο διαθέσιμο εισόδημα των μισθωτών μειώθηκε σε πραγματικούς όρους κατά 10,5% μεταξύ '90-'93, ενώ κατά τη διετία '94-'95 αυξήθηκε μόνο κατά 1,5%, με αποτέλεσμα το '90-'95 το εισόδημα αυτό να έχει μειωθεί συνολικά κατά 9%. Αυτά χρωστάμε με βάση τα στοιχεία της Τράπεζας της Ελλάδας.

Ακόμη και η εισηγητική έκθεση του περσινού προϋπολογισμού αναφέρει τα στοιχεία. Και η αύξηση 1-1,5% ήταν δημοσιονομική απορρόφηση. 'Ο,τι τους δώσατε, το πήρατε με τη φορολογία.

Πέρα απ'αυτό, υπάρχουν οι εμπειρίες του κόσμου. Δεν ξέρει ο κόσμος πώς ζει; Αν με το μισθό του παίρνει έστω αυτά που έπαιρνε πριν από τρία ή πέντε χρόνια, τα βγάλει πέρα; Ο κόσμος ξέρει ότι χωρίς υπερωρίες, χωρίς δεύτερη δουλειά, χωρίς τρίτη δουλειά μερικές φορές, δεν μπορεί να κρατήσει σταθερό το επίπεδο ζωής του.

Δεύτερον, εδώ μας είπε ο κύριος Υπουργός μερικές θεωρίες που αναπτύσσονται στο Εργατικό Κόμμα Αγγλίας από ορισμένες συντηρητικές τάσεις του περί "μερισματικής κοινωνίας", ότι ξαφνικά οι εργαζόμενοι θα γίνουν μερισματούχοι της όποιας ανάπτυξης επιτευχθεί.

Κύριε Υπουργέ, απλά είναι τα πράγματα. Το 1997 με αύξηση του εθνικού εισοδήματος,προβλεπόμενη από σας κατά 3%, πώς είναι δυνατόν να έχουμε μείωση του πραγματικού εισοδήματος τελικά, ενώ θα έπρεπε να συζητάμε για μία σημαντική αύξηση; Η όποια ανάπτυξη προέλθει, είναι μοιρασμένη από τα πριν. Και αν σήμερα μιλάμε για το δημόσιο έλλειμμα, όπως πριν μερικά χρόνια μιλούσαμε για το έλλειμμα του ισοζυγίου πληρωμών -που τότε έγινε αιτία ή χρησιμοποιήθηκε ως αιτία για τη λιτότητα του '85- σε λίγα χρόνια θα ανακαλύψουμε το τεράστιο δημόσιο χρέος. Και ελπίζω, πραγματικά, σε λίγα χρόνια να μην ξεφύγει το έλλειμμα του ισοζυγίου πληρωμών σε τόσο βαθμό, που να έχουμε μία νέα αιτία νέας λιτότητας μετά από τόσα χρόνια θυσιών.

Δε θα μιλήσω για δημόσιους υπάλληλους ή για εργαζόμενους στον ιδιωτικό τομέα, διότι αυτοί έχουν συνδικαλιστικά όργανα την ΑΔΕΔΥ, τη ΓΣΕΕ, τους οποίους θα πρέπει να πείσετε, εν πάση περιπτώσει. Θέλω ν'αναφερθώ σε δύο ομάδες, οι οποίες δεν έχουν κατά κανόνα συνδικαλιστική εκπροσώπηση: Τους κοινωνικά αποκλεισμένους και τους ανέργους. Το μέγεθος της ανεργίας σε κάθε χώρα εξαρτάται από το βαθμό και την ικανότητά της να διαχειρίζεται το μέγεθος αυτό. Υπάρχουν χώρες όπου ο άνεργος επιβιώνει, έχει επίδομα, έχει προστασία. Στη Χώρα μας δεν έχουμε μηχανισμό προστασίας των ανέργων.

Επικαλούμαι στοιχεία του Ελληνικού Εθνικού Ινστιτούτου Εργασίας. Η Ελλάδα καταβάλλει για την προστασία των ανέργων 3.118 ECU το χρόνο.

Η Δανία 24.000 ECU, η Γερμανία 15.000 ECU, η Πορτογαλία 4.700 ECU και η Ευρώπη σε μέσο όρο 9.000 ECU. Καλά, δεν μπορούμε να συμφωνήσουμε ούτε στην ύπαρξη των προβλημάτων; Αυτό είναι ένα πρόβλημα και πάνω σε αυτό πρέπει να αναζητηθούν λύσεις ανακούφισης έστω.

Σε ό,τι αφορά στους κοινωνικώς αποκλεισμένους, τα ξέρουμε αυτά τα προγράμματα, κύριε Υπουργέ. Θα περίμενα μια πιο υπεύθυνη απάντηση για τις τεράστιες καθυστερήσεις που υπάρχουν στην υλοποίηση αυτών των προγραμμάτων. 'Ολο το πλέγμα αυτών των προγραμμάτων και της κατάρτισης και του αποκλεισμού είναι όνειδος για την Κυβέρνηση. 'Εφτιαξαν έναν ολόκληρο μηχανισμό με τα ΚΕΚ και τώρα αποδεικνύεται αναξιόπιστος. Η Ευρωπαϊκή 'Ενωση μας έχει παγώσει τις πιστώσεις. Τα ξέρετε αυτά. Και έρχεστε να μου απαντήσετε, ότι τα θέματα είναι λυμένα;

Σε ό,τι αφορά τη μη τιμαριθμοποίηση. Κύριε Σφυρίου, εάν το πρόβλημα είναι όπως το θέτετε, εάν δηλαδή δε θίγει τα χαμηλά εισοδήματα, γιατί δεν την κάνετε; Κάντε την τιμαριθμική αναπροσαρμογή έστω μέχρι ένα ύψος εισοδημάτων. Αλλά δεν μπορείτε να λέτε, ότι από τη μία δε θίγει τους μισθωτούς -τουλάχιστον τη μεγάλη πλειοψηφία- και από την άλλη να δείχνετε ένα πείσμα και να αρνείται η Κυβέρνηση να προχωρήσει σε μία ρύθμιση, η οποία είναι εύλογη και γι' αυτό τη ζητούν οι μισθωτοί.

Σε ό,τι αφορά την ανάπτυξη στην οποία αναφέρθηκε ο κ. Δήμας της Νέας Δημοκρατίας, βεβαίως το θέμα είναι τεράστιο και απαιτεί εξειδικευμένη συζήτηση. Εμείς θέλουμε να θέσουμε το θέμα από τη σκοπιά, ποια είναι η θέση της όποιας εισοδηματικής πολιτικής με την αναπτυξιακή διαδικασία; Διατυπώσαμε, λοιπόν, την άποψη, ότι οι περιοριστικές πολιτικές που εφαρμόστηκαν τα τελευταία χρόνια, και αυτή που εξαγγέλετε, θα έχει αρνητική επίπτωση στην αναπτυξιακή διαδικασία. Υποστηρίζουμε την άποψη, ότι θα πρέπει να αναζητηθεί μία εισοδηματική πολιτική, η οποία να συμβάλει στην ανάπτυξη, στον εκσυγχρονισμό της διοίκησης.

Και το θέμα δεν είναι μόνο ποσοτικό. Το θέμα δεν είναι μεγάλες αυξήσεις. Το θέμα είναι τα κριτήρια, η λογική μας. Και, βεβαίως, αυτό συνδέεται και έχει ποσοτικές διαστάσεις. 'Ηδη υπαινίχθηκα ότι με ένα ρυθμό πληθωρισμού 7%-8%, με μία αύξηση του εθνικού εισόδηματος 3%, με όλο αυτό το παρελθόν που έχει κουράσει την κοινωνία και ειδικά τους εργαζόμενους, εμείς θεωρούμε, ότι υπάρχουν περιθώρια για μία ευνοϊκότερη εισοδηματική πολιτική και μάλιστα άμεσα. Περισσότερο μας ενδιαφέρει και ως προοπτική, ως αντίληψη.

Τώρα σε ό,τι αφορά το εφικτό και το ανέφικτο και την κοστολόγηση, είμαι υποχρεωμένος, μετά από αυτό που άκουσα, να είμαι λίγο σκληρός. Κύριε Σφυρίου, ήταν εφικτό να ψηφίσετε προχθές τη ρύθμιση των χρεών για τις ΠΑΕ; 'Ηταν εφικτό να ψηφίσετε στην ουσία την ασυλία φοροφυγάδων; Και ανακαλύπτετε το ανέφικτο, τις δυσκολίες και τα προβλήματα, όταν μιλάμε για τους μισθούς και τα μεροκάματα πείνας; Και επειδή μιλάτε για κοστολόγιο, φέρτε μας κοστολόγιο για το τι έχει κοστίσει στο Κράτος η μη απορρόφηση των πόρων, το πελατειακό σύστημα που έχετε οικοδομήσει, το χάος που σήμερα υπάρχει στη Δημόσια Διοίκηση και όχι μόνο. Διότι η εισοδηματική πολιτική δεν είναι αυτόνομη. Είναι μέρος της ευρύτερης οικονομικής και κοινωνικής πολιτικής.

Τώρα για την Ευρώπη για μια ακόμη φορά θέλω να κάνω μία παρατήρηση. Είναι εντυπωσιακό και ελπίζω σε λίγα χρόνια κάποιοι να μην αισθάνονται και πολύ καλά με τον τρόπο που αντιμετωπίζουν το θέμα, Ευρώπη στην Ελλάδα. Καλλιεργείται μία "ευρωυστερία" η οποία αναπόφευκτα θα δημιουργήσει ένα αντιευρωπαϊσμό τυφλό. Παντού γίνεται συζήτηση και έχουν τεθεί τα προβλήματα. Το ερώτημα δεν είναι αν θα μπούμε, αλλά πώς θα μπούμε και πόσοι θα μπούμε και πώς θα επιβιώσουμε εκεί μέσα. Η Κυβέρνηση κάνει ότι δεν καταλαβαίνει καν το πρόβλημα.

Εν πάση περιπτώσει, ακούσαμε κι ένα ενδιαφέρον, ότι είναι κεντροαριστερή η πολιτική που εφαρμόστηκε τα τελευταία τρία χρόνια.

Εμείς κατεβήκαμε στις εκλογές ασκώντας σκληρή κριτική σ' αυτήν την πολιτική και μας ψήφισε ο κόσμος. 'Οχι όλοι, όσοι θέλαμε να μας ψηφίσουν, αλλά μας ψήφισε ένας μεγάλος αριθμός ψηφοφόρων, ώστε να είμαστε εδώ μέσα. Αυτό σημαίνει, ότι πρέπει να παραμείνουμε αριστεροί και να αναζητούμε την αριστερή πολιτική, πολύ περισσότερο όταν δηλώνεται ως κεντροαριστερή πολιτική εκείνη την οποία ζήσαμε και της οποίας το κόστος πληρώνουμε σήμερα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, μακριά από μας η δημαγωγία. Τα στοιχεία τα οποία σας παραθέτουμε είναι πραγματικά και ούτε τα παραποιούμε. Θα πω μερικά από αυτά. Ξέρετε πόσο στοίχισαν στους εργαζόμενους αυτά τα τρία σταθεροποιητικά προγράμματα της τελευταίας δεκαπενταετίας; Οι πραγματικές αμοιβές μειώθηκαν στο πρώτο σταθεροποιητικό πρόγραμμα το 1979-1980 5,1%. Στο δεύτερο σταθεροποιητικό πρόγραμμα 1985-1987 11.3% και στο τρίτο σταθεροποιητικό πρόγραμμα 1990-1994 12,7%. Μάλιστα, αυτά που σας ενδιαφέρουν και τελευταία, το 1990 1,4%, το 1991 4,5%, το 1992 4,4%, το 1993 4,4% και έχουμε το 1994 μία ανάκαμψη 1,5%, η οποία χάνεται, και το 1995 πέφτουμε πάλι σε ανάκαμψη 0,5%.

'Ερχομαι τώρα στο άλλο στοιχείο, που αφορά την κερδοφορία των επιχειρήσεων. Στην Ελλάδα έχει να κάνει με τη μείωση του εργατικού κόστους ανά μονάδα παραγωγής. Σας είπα πως στη Γερμανία ανέρχεται στο 34%. Ξέρετε πώς διαμορφώθηκε στην Ελλάδα τα τελευταία χρόνια; Το 1989 αντιπροσώπευε το 21,5%, το 1990 21,6%, το 1991 όταν είχαμε την περίφημη αύξηση της Νέας Δημοκρατίας, το 0 συν 0 ίσον 14%, το 1992 10%, το 1993 στο 12% και εξακολουθεί αυτό μέχρι σήμερα να κυμαίνεται στο 12%.

Ξέρετε πού πήγαν τα ημερομίσθια των εργατών σε πραγματικές τιμές; 'Εχουμε από το 1990 μείωση 2,7%, το 1991 4,3%, το 1992 3,9%, το 1993 2,1% μείωση και αρχίζει η ανάκαμψη 1,5% το 1994 και ξαναπέφτει στο 0,1% το 1995.

Επίσης, θέλω να αναφερθώ στη μη τιμαριθμοποίηση της φορολογικής κλίμακας. Ας πούμε ότι είναι έτσι, όπως είπε ο Κοινοβουλευτικός Εκπρόσωπος του ΠΑ.ΣΟ.Κ., ότι είναι μικρότερη. Οπωσδήποτε υπάρχει μείωση των αποδοχών των χαμηλόμισθων και σημασία έχει ότι 70 δισ. παίρνονται από τους μισθωτούς. Αυτά τα στοιχεία έχουμε βγάλει εμείς.

Τελειώνοντας θέλω να πω, ότι για μας έχει μεγάλη σημασία να καλυφθεί ένα μέρος των απωλειών που έχουν οι εργαζόμενοι τα τελευταία χρόνια και σ' αυτόν τον τομέα ας μην υπάρχει σε άλλες χώρες της Ευρώπης ο θεσμός της ΑΤΑ, πιστεύω πως είναι χρήσιμο να επανέλθει παράλληλα με τις ελεύθερες διαπραγματεύσεις, μέσα από τις οποίες μπορούν οι εργαζόμενοι να εξασφαλίσουν κάτι παραπάνω απ' αυτό που τους δίνει η ΑΤΑ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Θέλω να πω δυο λόγια για τη δημαγωγία. Μου κάνει κατάπληξη, κύριε Σφυρίου,ότι θεωρείτε δημαγωγία, όταν ένα Κόμμα της Αριστεράς υπερασπίζεται τα συμφέροντα και την αξιοπρέπεια των πιο αδύνατων κοινωνικών στρωμάτων της Χώρας μας. Τότε, τι θα έλεγε κανείς γι'αυτά που λέγατε εσείς κατά την προεκλογική περίοδο; Τι είδους δημαγωγία ήταν αυτή;

Και δεύτερον, τι να πει κανείς για την αντιπολίτευση που κάνατε, όταν η Νέα Δημοκρατία ήταν στην εξουσία, όταν αυτό το οποίο κάνουμε εμείς είναι δημαγωγία; Ο κύριος Υπουργός είπε, ότι δεν υπάρχει διαφορά ανάμεσα σ'αυτά που λέγατε προεκλογικά και σ'αυτά τα οποία κάνετε.

Κύριε Υπουργέ, δηλαδή θέλετε να μας πείτε ότι προεκλογικά είπατε στον Ελληνικό Λαό, ότι θα έχουμε το σκληρότερο προϋπολογισμό της τελευταίας δεκαπενταετίας; Είπατε στον Ελληνικό Λαό ότι θα μειωθεί το εισόδημα των εργαζομένων, γιατί είχε αυξηθεί πάρα πολύ το 1996 και έτσι κερδίσατε τις εκλογές; Είναι ενδιαφέρον να κάνουμε μια συζήτηση, να φέρουμε εδώ πέρα αποκόμματα των εφημερίδων και video από τις συνεντεύξεις που δίνατε και σεις και η ηγεσία του Κόμματός σας και ο κ.'Εβερτ βέβαια, η ηγεσία της Νέας Δημοκρατίας από την άλλη μεριά, για να δείτε το όργιο των υποσχέσεων και των παροχολογιών, που δεν έχουν καμία απολύτως σχέση, πλην ορισμένων περιπτώσεων, με αυτά τα οποία πράττονται σήμερα.

Μου κάνει επίσης εντύπωση, που είπατε ότι το 1997 θα υπάρξει μια μείωση, γιατί το 1996 είχαμε μια μεγάλη αύξηση. Δηλαδή, βλέπουμε τα έτη αποκομμένα; Ενώ δέχεσθε ότι την τελευταία δεκαετία υπήρξε -και αποδεικνύεται αυτό- μια μεγάλη μακροπρόθεσμη μείωση του εισοδήματος και των συνταξιούχων και των μισθωτών, αν δηλαδή κάποια χρονιά έχουμε μια μικρή αύξηση σε σχέση με την προηγούμενη, πρέπει τη μεθεπόμενη να τα παίρνουμε πίσω αυτά; 'Αρα, να μείνουμε σταθερά στον πάτο,όσον αφορά τα εισοδήματα των εργαζομένων και των συνταξιούχων, διότι αυτό κατάλαβα ότι είναι η φιλοσοφία σας.

Τώρα, ήθελα να πω δυο λόγια για τον κοινωνικό αποκλεισμό. Κατ'αρχήν, δεν δέχομαι τη θεωρία σας του προσωρινού αποκλεισμού. Ξέρετε ότι σε όλες τις ευρωπαϊκές χώρες, όταν ένα στρώμα, μια κατηγορία ανθρώπων, κάποιοι τέλος πάντων εκατοντάδες χιλιάδες ή εκατομμύρια περιθωριοποιηθούν και αποκλειστούν, δύσκολα επανέρχονται. Επομένως, μη σκέπτεστε μόνο το μακροπρόθεσμο, να βλέπουμε και βραχυπρόθεσμα τι γίνεται ως αποτέλεσμα ορισμένων πολιτικών.

Θα έλεγα επίσης, ότι όσον αφορά τον κοινωνικό αποκλεισμό και πράγματι μια εικόνα σχετικά θετική που υπάρχει στη Χώρα μας, σε σχέση με τις άλλες ευρωπαϊκές χώρες, δεν οφείλεται βέβαια στο ότι έχουμε ισχυρότερο κοινωνικό κράτος εδώ και ισχυρότερη κοινωνική πολιτική, αλλά ευτυχώς λειτουργούν ακόμη εδώ πέρα παραδοσιακοί θεσμοί, όπως ο θεσμός της οικογένειας, που δεν αφήνει τους ανθρώπους να εξευτελίζονται και να περιθωριοποιούνται, όπως συμβαίνει δυστυχώς σε άλλες χώρες της Ευρώπης,όπου αυτά πλέον έχουν εκλείψει.

Τώρα, ήθελα μια φράση μόνο, κύριε Υπουργέ, να πω, ότι είναι σαφές, ότι απορρίπτετε όλες τις προτάσεις μας, τουλάχιστον όσον αφορά τους συνταξιούχους. Πρέπει να πω, κύριε Υπουργέ, ότι κάνετε λάθος αν θεωρείτε ότι αυτήν τη στιγμή το σώμα των συνταξιούχων είναι διαιρεμένο στους χαμηλοσυνταξιούχους, που είναι ευχαριστημένοι με την πολιτική σας, άρα δεν κινητοποιούνται, και στους άλλους, οι οποίοι θα κινητοποιηθούν. Το σύνολο των συνταξιούχων, είναι δυσαρεστημένο σφόδρα, αισθάνεται παραμελημένο και παραγκωνισμένο και θα δείτε ότι θα πάρει μαζικά μέρος στις επικείμενες κινητοποιήσεις.

ΠΡΟΕΔΡΕΥΩΝ(Παναγιώτης Ν.Κρητικός): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Αυτές οι πολιτικές της εισοδηματικής πολιτικής που αναπτύσσονται καθημερινά από την Κυβέρνηση, αλλά και αυτή που υπερασπιστήκατε απόψε, κύριε Υφυπουργέ, δημιουργούν εύκολες προσβάσεις προς τη νέα φτώχεια και απαγορεύουν τη συμμετοχή πολλών κοινωνικών στρωμάτων προς την ευημερία, όπως αρμόζει σε μια ευνομούμενη κοινωνία.

Κύριε Υφυπουργέ, αλήθεια πιστεύετε ότι η πολιτική των χαμηλών μισθών βοηθάει την ανάπτυξη και δημιουργεί νέες θέσεις εργασίας; Κάνει ανταγωνιστική τη Χώρα μας απέναντι στο ευρωπαϊκό αλλά και στο διεθνές ανταγωνιστικό περιβάλλον ή αντίθετα την υποβαθμίζει και την περιθωριοποιεί; Τα φαινόμενα φτώχειας, κύριε Υφυπουργέ, δεν σας ανησυχούν; Τα 220 χιλιάρικα που είναι ο μέσος μηνιαίος μισθός, μπορούν να εξασφαλίσουν την επιβίωση της ελληνικής οικογένειας, ή μήπως οι 128.460 δρχ. εξασφαλίζουν αξιοπρεπή διαβίωση; Δε μας απαντήσατε συγκεκριμένα. Θα ήθελα μια απάντηση.

'Εχετε πει ότι είστε Κυβέρνηση της συναίνεσης και του κοινωνικού διαλόγου. Στην εισοδηματική πολιτική δεν έχουμε διακρίνει κάτι τέτοιο. Η μισή Χώρα βρίσκεται σε αναστάτωση και υπερασπίζεται την αξιοπρέπεια της καθημερινής ζωής, αλλά απαιτεί και τη διατήρηση των εργασιακών μισθολογικών και κοινωνικών δικαιωμάτων της. Αυτό, αλήθεια, δε σας ανησυχεί; Γιατί δε μας απαντάτε;

'Αμεσα, κύριε Υπουργέ, πρέπει να ληφθούν μέτρα, που θα επιτρέψουν στους 'Ελληνες και τις Ελληνίδες να ζουν με αξιοπρέπεια και όχι κάτω από το όριο φτώχιας. Θεωρώ ότι είναι ένα αίτημα που έχει σχέση με τον πολιτισμό της Χώρας μας.

Καλείστε να απαντήσετε. Η φιλολογική σας τοποθέτηση στην επερώτηση που κάναμε, δε νομίζω ότι καλύπτει και εμάς σαν Συνασπισμό αλλά και τους εργαζόμενους, που άμεσα θίγονται από την πολιτική που εφαρμόζετε. Ευχαριστώ.

ΠΡΟΕΔΡΕΥΩΝ(Παναγιώτης Ν. Κρητικός): Ο κύριος Υφυπουργός Οικονομικών έχει το λόγο για να δευτερολογήσει.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Θα σχολιάσω κατά σειρά τα διάφορα θέματα, τα οποία έθεσαν οι προηγούμενοι ομιλητές.

'Οσον αφορά τον κ. Δήμα και τις παρατηρήσεις τις οποίες έκανε: Κατ' αρχήν είναι πρόθεση της Κυβέρνησης -ήταν στο παρελθόν και συνεχίζει να είναι- η συμπερίληψη της πολιτικής της απασχόλησης στις βασικές επιδιώξεις της νέας Ευρωπαϊκής συνθήκης και νομίζω ότι αυτό ανταποκρίνεται και έχει βρει στήριξη και υποστήριξη και από άλλες δυνάμεις και κυβερνήσεις και θέλουμε να πιστεύουμε, ότι θα γίνει τελικά δεκτό. Αν μάλιστα τα συντηρητικά Κόμματα δεν αντιδρούσαν με τον τρόπο που αντιδρούν, η υιοθέτηση αυτού του στόχου θα ήταν πολύ ευκολότερη.

Βέβαια θα πρέπει να σας πω, ότι η Ελλάδα, η Ελληνική Κυβέρνηση δεν αγωνίζεται μόνο γι' αυτό, αλλά αγωνίζεται επίσης να προωθήσει και το σύμφωνο εμπιστοσύνης, το οποίο είχε ξεκινήσει ο Πρόεδρος Σαντέρ, σχετικά με την απασχόληση για μια διαφορετική και πολύ πιο ενεργητική προσέγγιση απ' αυτήν που γίνεται σήμερα και αποτέλεσμα αυτής της σημασίας που δίνει είναι, ότι αρκετές προτάσεις, που είχαν εκφρασθεί πριν από λίγους μήνες προς τον Πρόεδρο Σαντέρ, είδαμε να αντανακλώνται σε μια προβληματική, η οποία έκτοτε έχει αρχίσει να εκφράζεται.

Πιστεύουμε ότι και με τον τρόπο αυτό, με τις ενεργητικές πολιτικές απασχόλησης λύνουμε ένα πρόβλημα το οποίο διαφορετικά μπορεί να προκύψει, να έχουμε ψηλούς ρυθμούς ανάπτυξης αλλά να μην έχουμε μια επαρκή ανταπόκριση της απασχόλησης. Ακριβώς για να καλύψουμε αυτήν την ενδεχόμενη υστέρηση, γι' αυτό προωθούμε και αυτές τις νέες πολιτικές.

'Οσον αφορά τα μεγάλα έργα: Τα περισσότερα των μεγάλων έργων έχουν κλείσει,έχουν κατακυρωθεί και το 1997 θα είναι ένα έτος των μεγάλων έργων. 'Ηδη το 1996 έχει εξασφαλιστεί η απορρόφηση των προβλεπόμενων κοινοτικών πόρων σε πολύ μεγάλο βαθμό -για ορισμένα προγράμματα θα υπερκεραστεί η πρόβλεψη- και το 1997 επίσης, όχι μόνο θα πιάσει το στόχο της απορρόφησης αλλά θα απορροφήσει και πολλές παρελθούσες καθυστερήσεις. Και μάλιστα όχι με ένα βιαστικό τρόπο, όπως-όπως, όπως συνηθιζόταν στο Α' Κοινοτικό Πλαίσιο Στήριξης, με αποτέλεσμα να απορροφηθούν σε κάποιο βαθμό οι πόροι, αλλά να μην έχουμε κανένα αναπτυξιακό αποτέλεσμα, αλλά θα πετύχουμε την απορρόφηση σε ένα νέο πλαίσιο διαφάνειας και αποτελεσματικότητας, έτσι ώστε και να υπάρξει και να παραμείνει ένα μόνιμο αποτέλεσμα στην ανάπτυξη.

'Οσον αφορά την αποκρατικοποίηση: Και αυτός είναι ένας τομέας στον οποίο δίνουμε μεγάλη σημασία και τα βήματα στον τομέα αυτό θα είναι σημαντικά. 'Ηδη δείξαμε με πόση επιτυχία μπορούμε να κάνουμε την αποκρατικοποίηση, έτσι ώστε και να εξασφαλίζουμε καλύτερες συνθήκες ανταγωνιστικής λειτουργίας της οικονομίας και να αξιοποιείται καλύτερα το παραγωγικό δυναμικό και να μην πλήττεται η απασχόληση και να οδηγούμαστε σε οξυμένες μορφές ανεργίας. 'Αλλωστε, αν δεν με απατά η μνήμη μου, ένα από τα παραδείγματα καλής αποκρατικοποίησης, τα οποία ανέφερε ο Αρχηγός της Αντιπολιτεύσεως προεκλογικά, αναφερόταν στο Νεώριο Σύρου το οποίο έγινε επί κυβερνήσεως ΠΑ.ΣΟ.Κ..

'Οσον αφορά την ολοκλήρωση του νέου μισθολογίου, πρέπει να σας πω, ότι πρόθεση της κυβέρνησης είναι η εφαρμογή του εντός του 1997 και μάλιστα το συντομότερο δυνατό.

Θέλω να απαντήσω στην τελευταία ομιλήτρια, ότι το νέο μισθολόγιο αποτελεί ένα παράδειγμα, για το πώς η Κυβέρνηση προχωρεί με διάλογο και την ευρύτερη δυνατή συναίνεση στη θέσπιση νέων θεσμών και τομών σε θέματα, τα οποία αφορούν τους εργαζόμενους. Για το νέο μισθολόγιο έχουμε πραγματοποιήσει και με την ΑΔΕΔΥ και με άλλους συλλόγους και κλάδους εκτεταμένες συσκέψεις και μέσα απ'αυτόν τον αμοιβαίο διάλογο προχωρούμε στην τελική διατύπωσή του.

'Οσον αφορά αυτά που ανέφερε ο κ. Τσοβόλας, σχετικά με τις επιχειρήσεις που κλείνουν, ανοίγουν όμως πολύ περισσότερες. Αυτό το οποίο έχει μεγάλη σημασία σε μία οικονομία είναι το τελικό επιχειρηματικό ισοζύγιο. Σύμφωνα με τα τελευταία στοιχεία που έχουν δημοσιευθεί και μάλιστα από ξένους οίκους, έτσι ώστε να μην υπάρχει παρόμοια πρόθεση αμφισβήτησης, όπως αυτή που εκδηλώθηκε για στοιχεία τα οποία παρέχουν οι ελληνικές αρχές, η Ελλάδα είναι από τις λίγες εκείνες χώρες της Ευρωπαϊκής 'Ενωσης, όπου οι επιχειρήσεις που ανοίγουν είναι σημαντικά πολύ περισσότερες απ'αυτές τις οποίες κλείνουν. Και αυτό, και από τη νομική άποψη του κλεισίματος ή του ανοίγματος και από την οικονομική άποψη, δείχνει ένα δυναμισμό και μία μετάβαση, την οποία πραγματοποιεί η ελληνική οικονομία. Και είναι πάρα πολύ φυσιολογικό, ορισμένες επιχειρήσεις να μετατοπίζονται, όσον αφορά τον κλάδο οικονομικής δραστηριότητας και αυτό που τελικά έχει σημασία είναι το τελικό επιχειρηματικό ισοζύγιο, το οποίο είναι θετικό. Και άλλωστε αυτό είναι συμβατό με την αύξηση της απασχόλησης, η οποία πραγματοποιείται.

'Οσον αφορά τα χρέη των διαφόρων Οργανισμών, θα δείτε ότι αυτά απεικονίζονται στους προϋπολογισμούς. Και αυτό το οποίο εμείς ισχυριζόμαστε είναι, ότι με τη δημοσιονομική προσαρμογή, την οποία έχουμε πετύχει- παρά τις πολύ μικρές και οριακές αποκλίσεις τις οποίες ενδεχομένως παρουσιάζει, οι οποίες, σημειωτέον, είναι από τις χαμηλότερες που έχουν παρουσιασθεί μεταπολιτευτικά σε προϋπολογισμούς και πολλές απ'αυτές εγγίζουν τα όρια του στατιστικού σφάλματος- έχουμε πετύχει τους δημοσιονομικούς στόχους, τους οποίους θέσαμε την τελευταία τριετία, και θα ήθελα να παρακαλέσω, να μην υποτιμάται τόσο εύκολα η επίτευξη αυτών των στόχων. Μην ξεχνάτε, ότι τρία χρόνια πριν, είχαμε ένα δημοσιονομικό έλλειμμα το οποίο προσέγγιζε το 15% και έχει κατέλθει κατά 6 περίπου ποσοστιαίες μονάδες. Πότε ξανάγινε αυτό το πράγμα; Ανάλογα ισχύουν και για τον πληθωρισμό και για πολλά άλλα πράγματα.

'Οσον αφορά το δημόσιο χρέος, σταθεροποιήθηκε σαν ποσοστό του ΑΕΠ, έπειτα από πέντε χρόνια και μάλιστα, έχει αρχίσει να εμφανίζει μια πτωτική πορεία, η οποία σύμφωνα με τη Συνθήκη του Μάαστριχτ και τα δημοσιονομικά κριτήρια σύγκλισης μπορεί να θεωρηθεί ως επαρκές υποκατάστατο για την αποδοχή του.

'Οσον αφορά ορισμένα θέματα τα οποία έθεσε ο κ. Δραγασάκης.

Κατ'αρχήν, επιτρέψτε μου να πω, η επίκληση όρων "ευρωυστερία", ούτε από κανέναν έχουν επιδειχθεί ούτε νομίζω ότι συνάδουν με τον τρόπο και την υπευθυνότητα με την οποία αντιμετωπίζουμε τα θέματα οικονομικής πολιτικής. Να σας πω γιατί εμείς ενδιαφερόμαστε; Να μην υπάρξει ευρωυστέρηση, να μην υστερήσει η Χώρα μας με δραματικό τρόπο σε σχέση με τις εξελίξεις οι οποίες συντελούνται σε όλες τις άλλες χώρες, όχι μόνο στο Βορρά, αλλά και στον Ευρωπαϊκό Νότο. Και μη διαφεύγει της προσοχής σας, ότι οι χώρες του Ευρωπαϊκού Νότου, Πορτογαλία, Ισπανία, Ιταλία, όταν αντελήφθησαν τους κινδύνους τους οποίους εγκυμονεί μία παρατεταμένη αναμονή εκτός του πυρήνα της ΟΝΕ, είπαν ότι θα τρέξουν πολύ γρηγορότερα. Αυτόν τον κίνδυνο δεν θα τον αναλάβουμε για λογαριασμό της Χώρας μας, να μείνουμε απ'έξω. Γι'αυτό, θα καταβληθεί κάθε προσπάθεια, έτσι ώστε να εξασφαλιστεί η έγκαιρη και έγκυρη συμμετοχή μας.

'Οσον αφορά το θέμα του επιδόματος ανέργων, είχα την εντύπωση ότι απάντησα προηγουμένως, αλλά οι αριθμοί οι οποίοι αναφέρατε, μου δίνουν ένα επιπλέον επιχείρημα να σας αναφέρω.

Κατ'αρχήν, τα στοιχεία τα οποία είπατε για την ελληνική δαπάνη ανά άνεργο δεν έχουν λάβει υπόψη τους τις πρόσφατες αυξήσεις που δόθηκαν. Αν λάβετε υπόψη και αυτές και τις συγκρίνετε με το 9.000 ECU που είναι ο μέσος ευρωπαϊκός όρος της αποζημίωσης ανά άνεργο, θα δείτε ότι έχει την ίδια σχέση με αυτό που έχει το μέσο κατακεφαλήν εισόδημα της Χώρας με το μέσο ευρωπαϊκό εισόδημα, που είναι περίπου 48%-50%. Και αυτό σημαίνει ότι δείχνουμε κατ'αναλογία την ίδια σημασία, την οποία δείχνει και ο μέσος ευρωπαϊκός όρος, λαμβανομένου υπόψη των συνολικών εισοδηματικών διαφορών.

Αναφέρθηκε από άλλον ομιλητή το κόστος το οποίο επέφεραν στους πραγματικούς μισθούς τα τρία σταθεροποιητικά προγράμματα. Αυτό είναι αληθές. 'Ετσι είναι τα πράγματα. Τι αποδεικνύει αυτό, όμως: 'Οτι, αν οι προγενέστερες αυξήσεις, οι οποίες είχαν δοθεί, δεν ανταποκρίνονταν σε μία βιώσιμη προοπτική ανάπτυξης της οικονομίας, όταν παραβιάζουν τους δημοσιονομικούς περιορισμούς, όταν εγκλείουν υπερβολικό πληθωρισμό, τον οποίο μπορεί να αντιπαλέψει ο κάτοχος πλούτου, αλλά όχι ο διεκδικητής εισοδήματος, τότε οι πρόσκαιρες και συγκυριακές αυξήσεις οι οποίες δίδονται, καταρρίπτονται στο τέλος και οδηγούν σε πολύ χειρότερες στρεβλώσεις και μειώσεις. Γι' αυτό, ακριβώς, μία σωστή οικονομική πολιτική, η οποία σέβεται τους εργαζόμενους και θεμελιώνει το μέλλον τους με βεβαιότητα και προοπτική, θα πρέπει να λαμβάνει αυτούς τους περιορισμούς υπόψη της, έτσι ώστε να μην υπάρχει ανάγκη σταθεροποιητικών προγραμμάτων, που έρχονται να ανακόψουν μία δημοσιονομική εξέλιξη, που δεν είναι πλέον βιώσιμη.

Αυτή ακριβώς είναι η πολιτική την οποία ακολούθησε η κυβέρνηση τα προηγούμενα χρόνια και αυτήν θα συνεχίσει. Χαίρομαι που αναφέρετε αυτά τα στοιχεία, που μου έδωσαν ένα επιπλέον επιχείρημα υπέρ της πολιτικής που ακολουθεί η Κυβέρνηση.

'Οσον αφορά αυτά τα οποία ανέφερε ο κ. Κουναλάκης, για το δύσκολο προϋπολογισμό, όντως και προεκλογικά ανεφέρθη, ότι η Χώρα έχει να αντιμετωπίσει στο εγγύς μέλλον μεγάλες προκλήσεις, μία από τις οποίες ήταν η έγκυρη, αξιόπιστη και ισότιμη συμμετοχή της στη διαδικασία οικονομικής ολοκλήρωσης. Γι' αυτό θα απαιτείτο προσπάθεια, την οποία όμως, όσον αφορά την κατανομή της, τη δικαιοσύνη της και την αξιοπιστία της, μπορεί να την εγγυηθεί μόνο μία κυβέρνηση, η οποία απέδειξε ότι έχει σε πολύ μεγάλο βαθμό αυτά τα χαρακτηριστικά και τα προηγούμενα τρία χρόνια.

Γι' αυτόν το λόγο, θα συνεχίσουμε προς την ίδια κατεύθυνση, η οποία εγγυάται όχι μόνο την κοινωνική δικαιοσύνη, εγγυάται την ανάπτυξη, αλλά και την επιτυχή ολοκλήρωση της πολιτικής αυτής, όπως θα έχουμε κατ' επανάληψη την ευκαιρία να πούμε και στη συζήτηση επί του προϋπολογισμού.

Ευχαριστώ.

ΣΤΑΥΡΟΣ ΔΗΜΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το δικαίωμα, κύριε συνάδελφε.

ΣΤΑΥΡΟΣ ΔΗΜΑΣ: 'Εχω ζητήσει το λόγο...

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κάνετε λάθος. Κανείς εκ των άλλων Κοινοβουλευτικών Εκπροσώπων. 'Απαξ συμμετέχετε και σεις και ο κ. Σφυρίου και αν υπήρχε και ο Εκπρόσωπος του ΔΗ.Κ.ΚΙ. Τα γνωρίζετε αυτά. Μόνο ο Εκπρόσωπος του επερωτώντος Κόμματος μπορεί να δευτερολογήσει.

Κηρύσσεται περαιωμένη η συζήτηση επί της επερωτήσεως των συναδέλφων κυρίων Ι. Δραγασάκη, Ε. Αποστόλου, Π. Κουναλάκη, Σ. Δανέλη, Μ. Μουσταφά και κας Σ. Αλφιέρη, του Συνασπισμού της Αριστεράς και της Προόδου κατά του Υπουργού Εθνικής Οικονομίας, σχετικά με την εισοδηματική πολιτική της Κυβέρνησης.

Κύριοι συνάδελφοι, έχουν διανεμηθεί τα Πρακτικά της 8ης Νοεμβρίου 1996 και παρακαλώ για την επικύρωση τους.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Κρητικός): Συνεπώς, τα Πρακτικά της 8ης Νοεμβρίου 1996 επικυρώθηκαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ : Μάλιστα, μάλιστα.

Με τη συναίνεση του Σώματος και ώρα 22.15’ λύεται η συνεδρίαση για αύριο Τρίτη, 26 Νοεμβρίου 1996 και ώρα 18.00’ με αντικείμενο εργασιών του Σώματος κοινοβουλευτικό έλεγχο, αναφορές και ερωτήσεις και στη συνέχεια νομοθετική εργασία, σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
