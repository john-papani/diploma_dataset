ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’

ΣΥΝΕΔΡΙΑΣΗ Ρ Β’

Τετάρτη 20 Σεπτεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ.κ. Γ. Παπαντωνίου και Π. Χριστοφιλοπούλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 21 Σεπτεμβρίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Τουριστικής Ανάπτυξης: «Ανάπτυξη Ιαματικού Τουρισμού και λοιπές διατάξεις», σελ.
2. Κατάθεση σχεδίου νόμου:
Οι Υπουργοί Δημόσιας Τάξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής ‘Αμυνας, Ανάπτυξης, Εθνικής Παιδείας και Θρησκευμάτων, Υγείας και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις», σελ.

ΟΜΙΛΗΤΕΣ
Επί του σχεδίου νόμου του Υπουργείου Τουριστικής Ανάπτυξης:
ΓAΛΑΜΑΤΗΣ Δ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΚΑΛΑΦΑΤΗΣ Σ., σελ.
ΚΑΛΛΙΩΡΑΣ Η., σελ.
ΚΑΡΑΜΑΡΙΟΣ Α., σελ.
ΚΑΤΣΙΦΑΡΑΣ Α., σελ.
ΚΟΝΤΟΓΙΑΝΝΗΣ Γ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Α., σελ.
ΜΕΡΕΝΤΙΤΗ Α., σελ.
ΜΠΑΝΤΟΥΒΑΣ Κ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΣΤΡΑΤΑΚΗΣ Ε., σελ.
ΤΖΑΚΡΗ Θ., σελ.
ΦΟΥΣΑΣ Α., σελ.
ΧΡΥΣΗΣ Β., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  Ρ  Β΄
      Τετάρτη 20 Σεπτεμβρίου 2006
      Αθήνα, σήμερα στις 20 Σεπτεμβρίου 2006, ημέρα Τετάρτη και ώρα 10.52΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.9.2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Ρ  Α΄ συνεδριάσεώς του, της Τρίτης 19 Σεπτεμβρίου 2006 σε ό,τι αφορά την ψήφιση στο σύνολο των σχεδίων νόμων: 
      1) «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας, σχετικά με τη συνεργασία Μικρομεσαίων Επιχειρήσεων».
      2) «Κύρωση του νέου αναθεωρημένου κειμένου της Διεθνούς Σύμβασης Προστασίας Φυτών».
      3) «Κύρωση του Μνημονίου Κατανόησης (MOU) μεταξύ των Υπουργείων Εθνικής Άμυνας της Ελλάδας και Ισπανίας επί των Ναυτικών συστημάτων Διοίκησης, Ελέγχου, Επικοινωνιών, Η/Υ, Πληροφοριών Επιτήρησης και Αναγνώρισης (NAVAL COMMAND, CONTROL, COMMUNICATIONS, COMPUTERS, INFORMATION, SURVEILLANCE, RECONNAISSANCE-C4ISR)».
      4) «Κύρωση της Συμφωνίας μεταξύ των Κρατών - Μελών της Ευρωπαϊκής Ένωσης σχετικά με το καθεστώς του στρατιωτικού και πολιτικού προσωπικού του αποσπασμένου στα όργανα της Ευρωπαϊκής Ένωσης, των Αρχηγείων και Δυνάμεων που μπορεί να τίθενται στη διάθεση της Ευρωπαϊκής Ένωσης στο πλαίσιο της προετοιμασίας και της εκτέλεσης των καθηκόντων που αναφέρονται στο άρθρο 17 παράγραφος 2 της Συνθήκης για την Ευρωπαϊκή Ένωση, συμπεριλαμβανομένων των ασκήσεων, και του στρατιωτικού και πολιτικού προσωπικού των Κρατών-Μελών, που τίθεται στη διάθεση της Ευρωπαϊκής Ένωσης για να ενεργεί στο πλαίσιο αυτό (Συμφωνία SOFA της Ε.Ε.) μετά του συνημμένου Παραρτήματος αυτής».
      5) «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      6) Η από 14.9.2006 ομόφωνη απόφαση της Διάσκεψης των Προέδρων.)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Χρύση, Βουλευτή Δωδεκανήσου, τα ακόλουθα:   
    Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύλλογος Εργαζομένων του πρώην Ψυχολογικού Κέντρου Βορείου Ελλάδος ζητεί την επιχορήγηση του Ινστιτούτου Αναπτυξιακής Αποκατάστασης Βορείου Ελλάδος.
2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Κέας ζητεί την επαναλειτουργία των γραφείων του Ο.Τ.Ε. στην Κέα.
3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κοινοτικό Διαμέρισμα Θηρασίας ζητεί την τοποθέτηση  γιατρών και νοσηλευτικού προσωπικού στη Νήσο Θηρασία.
4) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Κερατέας ζητεί την ένταξη του ΒΙΟ.ΠΑ (Β.Ε.ΠΕ) Κερατέας στις ενισχυμένες περιοχές του νέου νομοσχεδίου που θα αντικαταστήσει του ν. 3299/04.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας καταγγέλλει προβλήματα ατμοσφαιρικής ρύπανσης και ηχορύπανσης από το εργοστάσιο της Δ.Ε.Η. Θήρας.
6) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Δημοτικού Σχολείου και Νηπιαγωγείου Σερρών ζητεί την άμεση πρόσληψη ειδικού και βοηθητικού προσωπικού για την εύρυθμη λειτουργία του Σχολείου.
7) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Σωματείο Ιδιοκτητών ΤΑΧΙ Σερρών «Ο ΑΓΙΟΣ ΧΡΙΣΤΟΦΟΡΟΣ» ζητεί να παραμείνει σε ισχύ το άρθρο 3 του νόμου 3109/2003.
8) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Νομάρχης Σερρών ζητεί την επίσπευση των διαδικασιών για την νομιμοποίηση και αξιοποίηση του ορειβατικού καταφυγίου στη θέση Ολύμπια Λαϊλά Σερρών.
9) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Εργαζομένων Αγροτικών Συν/στικών Οργανώσεων Καπνού ζητεί τη διασφάλιση των εργασιακών θέσεων των μελών του.
10) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ερασιτεχνών Αλιέων Δήμου Ιτάνου «Οι Γράντες» ζητεί να μην καταργηθούν τα παραδοσιακά εργαλεία των ερασιτεχνών αλιέων.    
11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Ε.Ε.Ε.Ε.Κ. Αγίου Νικολάου ζητεί τη μεταστέγαση του σχολικού του κτηρίου.
12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην περιορισμένη χρηματοδότηση των ανασκαφών στην Αγία Φωτιά Σητείας.  
13) Οι Βουλευτές Ηρακλείου και Β΄ Πειραιώς κ.κ. ΒΑΣΙΛΕΙΟΣ ΚΕΓΚΕΡΟΓΛΟΥ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί φορολογικές διευκολύνσεις για τους αναπήρους με ποσοστό 67% και άνω.
14) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύλλογος Ακτημόνων Κυμίνων Δήμου Αξιού Θεσσαλονίκης «Η ΔΗΜΗΤΡΑ» ζητεί επιδότηση για την καλλιέργεια ρυζιού.
15) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύλλογος Εργαζομένων του Πρώην Ψυχολογικού Κέντρου Βορείου Ελλάδος ζητεί την καταβολή των δεδουλευμένων αποδοχών στα μέλη του.
16) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Πανελλήνιες Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής «Ο ΣΤΕΦΕΝΣΩΝ» καταγγέλλουν τη ναυτιλιακή εταιρεία ΣΑΟΣ επειδή ακινητοποίησε το Ε/Γ-Ο/Γ πλοίο «ΣΑΜΟΘΡΑΚΗ» και απέλυσε το πλήρωμα.
17) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ζητεί τη διαγραφή των προσαυξήσεων που αφορούν στις οφειλές των Ε.Α.Σ. προς τον Ε.Λ.Γ.Α.    
18) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμαρχος Πεταλιδίου Μεσσηνίας ζητεί να αποτραπεί η εγκατάσταση ελαιουργείου στην περιοχή Χελωναριά Καλαμακίου του Δήμου του.
19) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε αναφορά με την οποία ο Σύλλογος Ακτημόνων Κυμίνων Δήμου Αξιού Θεσσαλονίκης «Η ΔΗΜΗΤΡΑ» ζητεί επιδότηση για την καλλιέργεια ρυζιού.
20) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε αναφορά με την οποία η Ομοσπονδία Σωματείων Γεωπόνων Ιδιωτικών Υπαλλήλων Ελλάδας ζητεί την αναδρομική ασφάλιση στον Ο.Γ.Α. των Γεωπόνων – Εκτιμητών.
21) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε αναφορά με την οποία η Ομοσπονδία Σωματείων Γεωπόνων Ιδιωτικών Υπαλλήλων Ελλάδας ζητεί την προσμέτρηση ως συντάξιμου στην ασφάλιση του Ι.Κ.Α., του χρόνου της πρακτικής εξάσκησης των φοιτητών Γεωπονίας.
22) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο κ. Λύχνος Γεώργιος, Οικονομολόγος Τουρισμού ζητεί τη δημιουργία στα Οικονομικά Πανεπιστήμια Τμημάτων Τουριστικής Εκπαίδευσης.
23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία οι καθηγητές Νοσηλευτικής των Τ.Ε.Ε. Κρήτης ζητούν να συμπεριληφθεί η ειδικότητα των Βοηθών Νοσηλευτών στα ΕΠΑΛ.
24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Αναπηρίες Γονέων και Φίλων Ιεράπετρας ζητεί την άμεση στελέχωση του Ειδικού Δημοτικού Σχολείου και Ε.Ε.Ε.Ε.Κ. Ιεράπετρας.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 13600/25-8-06 ερώτηση των Βουλευτών κ.κ. Ιωάννη Βλατή, Κων/νου Ρόβλια, Γεωργίου Παπαγεωργίου, Λάζαρου Λωτίδη και Ευάγγελου Βενιζέλου δόθηκε με το υπ’ αριθμ. 50156/15-9-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της υπ. αριθμ. 13600/ 25.8.2006 ερώτησης των Βουλευτών κ.κ. Ιωάννη Βλατή, Κων/νου Ρόβλια, Γεώργιου Παπαγεωργίου, Λάζαρου Λωτίδη και Ευάγγελου Βενιζέλου, αναφορικά με την εθελοντική συνένωση Δήμων Κοζάνης και Ελίμειας, σας αποστέλλουμε το αριθμ. 97200/ 11168/ 6.9.2006 έγγραφο του Γενικού Γραμματέα της Περιφέρειας Δυτικής Μακεδονίας, με τα συνημμένα αυτού, αναφορικά με τα θέματα που τίθενται στην συγκεκριμένη ερώτηση.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 13563/24-8-06 ερώτηση του Βουλευτή κ. Φίλιππου Τσαλίδη δόθηκε με το υπ’ αριθμ. Κ3308/448/13-9-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην παραπάνω σχετική ερώτηση, που κατέθεσε στη Βουλή των Ελλήνων ο βουλευτής κύριος Φίλιππος Τσαλίδης, αναφορικά με την χορήγηση φθηνού πετρελαίου για αγροτική χρήση, έχουμε να παρατηρήσουμε τα εξής:
     1. Με τις διατάξεις του άρθρου 21 του ν. 3193/2003 (Φ.Ε.Κ. 266/Α΄/20-11-2003), χορηγήθηκε από 16-10-2003 πετρέλαιο εσωτερικής καύσης (DIESEL) θέρμανσης στους αγρότες, με συντελεστή Ε.Φ.Κ. 21 ΕΥΡΩ το χιλιόλιτρο, για αποκλειστική χρήση στη γεωργία, στις καλλιέργειες οπωροκηπευτικών, στις ιχθυοκαλλιέργειες και στη δασοκομία. Η διάταξη αυτή περιελήφθηκε στον «Εθνικό Τελωνειακό Κώδικα», νόμος 2960/01 (Φ.Ε.Κ. 265/Α΄), όπως ισχύει, και συγκεκριμένα στην περίπτωση στ΄ της παραγράφου 2 του άρθρου 78.
     2. Με τις διατάξεις του άρθρου 10 του Νόμου 3483/2006 (Φ.Ε.Κ. 169 Α΄): «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις», τροποποιούνται η παράγραφος 1 του άρθρου 73 και η παράγραφος 3 του άρθρου 78 του ν. 2960/2001. Με τη νέα ρύθμιση δεν τροποποιείται η περίπτωση στ' της παραγράφου 2 του άρθρου 78. Επομένως, ο συντελεστής του Ε.Φ.κ. για το πετρέλαιο εσωτερικής καύσης (DIESEL) που χρησιμοποιείται αποκλειστικά στη γεωργία και βρίσκεται στα ελάχιστα κοινοτικά επίπεδα φορολογίας σύμφωνα με τα προαναφερθέντα στην παρ. 1, παραμένει στα 21 ευρώ το χιλιόλιτρο δεν επηρεάζεται από τη νέα ρύθμιση 
     Ο Υφυπουργός
     ΑΝΤΩΝΙΟΣ ΜΠΕΖΑΣ»
      3. Στην με αριθμό 13564/24-8-06 ερώτηση του Βουλευτή κ. Φίλιππου Τσαλίδη δόθηκε με το υπ’ αριθμ. Δ5/ΗΛ/Β/06/196/18489/18-9-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ.13564/24-08-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το ΓΔΝΣ/3879/05-09-06 έγγραφο της ΔΕΗ ΑΕ το οποίο και καλύπτει το θέμα. Το Υπουργείο Ανάπτυξης αναζητά, σε συνεργασία με τη Διοίκηση της ΔΕΗ Α.Ε. το βέλτιστο τρόπο εξόφλησης των τιμολογίων των αγροτών.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 13598/25-8-06 ερώτηση των Βουλευτών κ.κ. Νικόλαου Γκατζή και Δημητρίου Τσιόγκα δόθηκε με το υπ’ αριθμ. Β-1747/12-9-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της με αριθμό 13598/25-8-06 που κατέθεσαν οι Βουλευτές κ.κ. Νικ. Γκατζής και Τάκης Τσιόγκας ,σχετικά με τον εκσυγχρονισμό και τη λειτουργία του σιδηροδρομικού δικτύου Νομού Μαγνησίας, σας διαβιβάζουμε το με αριθμό 1140664/5.9.2006 έγγραφο της Ο.Σ.Ε. Α.Ε., με το οποίο παρέχονται τα ζητούμενα στοιχεία και πληροφορίες, προς ενημέρωσή σας.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 13139/24.7.06 ερώτηση των Βουλευτών κυρίων Δημητρίου Κεγκέρογλου και Δημητρίου Πιπεργιά, δόθηκε με το υπ’ αριθμ. Δ5/ΗΛ/Α/Φ6/188/166649/11.8.06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ.13139/24-07-06 ερώτησης που κατατέθηκε στη Βουλή από τους ως άνω Βουλευτές, σας στέλνουμε το υπ'αριθ.ΓΔΝΣ/3629/7-08-2006 έγγραφο της ΔΕΗ Α.Ε. το οποίο και καλύπτει το θέμα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 13386/1-8-06 ερώτηση του Βουλευτή κ. Δημητρίου Γαλαμάτη, δόθηκε με το υπ’ αριθμ. 79624/1-9-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 13386/1-8-06, την οποία κατέθεσε ο Βουλευτής κ. Δημήτριος Γαλαμάτης και αφορά στην εγκατάσταση συστημάτων αερισμού σε σχολικές μονάδες, σας γνωρίζουμε τα ακόλουθα:
      Όπως μας πληροφόρησε με το από 23/8/2006 έγγραφό του, ο ΟΣΚ στην προσπάθειά του να βελτιώσει τις περιβαλλοντικές συνθήκες στις σχολικές αίθουσες, συνήψε δύο Προγραμματικές Συμβάσεις με το Πανεπιστήμιο Αθηνών (τον Σεπτέμβριο του 2004 και τον Νοέμβριο του 2004).
      Ακολούθησε πιλοτική εφαρμογή τοποθέτησης αισθητήρων CO2 και εξαεριστήρων για τη βελτίωση του ατμοσφαιρικού αέρα έξι αιθουσών του 16ου Γυμνασίου Αθηνών (Πανόρμου και Λαρίσης).
      Ήδη βρίσκεται σε εξέλιξη η Δημοπράτηση από τον ΟΣΚ του έργου «Εγκατάσταση Εξαερισμού 571 αιθουσών διδασκαλίας σε πενήντα σχολικές μονάδες του Λεκανοπεδίου» .
      Γενικότερα, τα προγράμματα αυτής της κατηγορίας, αφορούν τις σχολικές μονάδες οι οποίες βρίσκονται σε περιβαλλοντικά επιβαρημένες περιοχές. Μελετάται δε από τον ΟΣK και η εγκατάσταση αντίστοιχων συστημάτων στη Θεσσαλονίκη και με σχετικό έγγραφο στους κ.κ. Νομάρχη και Δήμαρχο Θεσσαλονίκης ζητείται η υπόδειξη 500 αιθουσών για τοποθέτηση αισθητήρων CO2 με έμφαση στην περιοχή των Ταγαράδων.
      Το ΥΠΕΠΘ δεν ήταν δυνατό να προχωρήσει στην άμεση υλοποίηση ειδικού προγράμματος ενημέρωσης εκπαιδευτικών, γονέων και μαθητών των σχολείων της περιοχής Ταγαράδων, εφόσον η πυρκαγιά στην εν λόγω περιοχή σημειώθηκε στις 14 Ιουλίου 2006, μεσούσης της περιόδου θερινών διακοπών εκπαιδευτικών και μαθητών. Ωστόσο, προχώρησε στο σχεδιασμό των απαραίτητων ενεργειών εν όψει του νέου σχολικού έτους. Ειδικότερα, η Περιφερειακή Διεύθυνση Εκπαίδευσης Κεντρικής Μακεδονίας έχει συμπεριλάβει στο πρόγραμμά της συνάντηση ενημέρωσης από τον Πρόεδρο των ΟΤΑ για τους πιθανούς κινδύνους που προέκυψαν από την εκδήλωση της προαναφερθείσας πυρκαγιάς. Στην συνάντηση αυτή θα παραστούν οι Διευθυντές των Διευθύνσεων Πρωτοβάθμιας - & Δευτεροβάθμιας Εκπαίδευσης, οι Προϊστάμενοι των Γραφείων Εκπαίδευσης και οι Υπεύθυνοι Αγωγής Υγείας των Διευθύνσεων Εκπαίδευσης, οι οποίοι και θα προχωρήσουν στο σχεδιασμό των απαραίτητων ενεργειών για την υπεύθυνη ενημέρωση εκπαιδευτικών, γονέων και μαθητών.
      Επιπροσθέτως, σημειώνεται ότι στην προτεινόμενη από το ΥΠΕΠΘ θεματολογία των προγραμμάτων Αγωγής Υγείας περιλαμβάνονται και. οι θεματικοί άξονες «Πολιτική Προστασία: Πρόληψη και αντιμετώπιση εκτάκτων καταστάσεων, όπως σεισμών, πλημμύρων, πυρκαγιών κ.α. (ανάπτυξη δεξιοτήτων για την αντιμετώπιση του άγχους, του φόβου κ.α.)» και «Έκθεση σε τοξικές ουσίες». Σημειώνεται ότι ορισμένες ομάδες μαθητών που επέλεξαν τους ανωτέρω θεματικούς άξονες με τους συντονιστές εκπαιδευτικούς τους, έχουν ενημερωθεί σχετικά.
      Ο Υφυπουργός
      ΓΕΩΡΓΙΟΣ ΚΑΛΟΣ»
      7. Στην με αριθμό 13453/8-8-06 ερώτηση του Βουλευτή κ. Μιχαήλ Μπεκίρη, δόθηκε με το υπ’ αριθμ. Β-1721/29-8-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 13453/8-8-2006, που κατέθεσε στη Βουλή ο Βουλευτής κ. Mιxάλης Μπεκίρης, ως προς τις αρμοδιότητες του Υπ.Μ.Ε, θέτουμε υπόψη σας ότι :
      Το ΥΠ.Μ.Ε δίνει ιδιαίτερο βάρος στη συγκέντρωση και προώθηση της πληροφόρησης σχετικά με τις παρεχόμενες προσβάσιμες υπηρεσίες στα άτομα με αναπηρία. Για το λόγο αυτό δημιουργήθηκε, για πρώτη φορά στο χώρο του δημοσίου, στον ιστοχώρο του Υπουργείου Μεταφορών και Επικοινωνιών, πλήρης προσβάσιμη και πιστοποιημένη ιστοσελίδα για άτομα με κινητικά προβλήματα, προβλήματα όρασης και ακοής, ψυχονευρολογικές διαταραχές κ.λ.π., όπου συγκεντρώνονται πληροφορίες για τις δράσεις και τις εξυπηρετήσεις που παρέχουν οι Υπηρεσίες του Υπουργείου και οι εποπτευόμενοι φορείς στα άτομα με αναπηρία στον τομέα Μεταφορών και Επικοινωνιών. Η επίσημη παρουσίαση της ιστοσελίδας έγινε στην Θεσσαλονίκη, τον Σεπτέμβριο του 2005 επ’ ευκαιρία της Διεθνούς Εκθέσεως, στο περίπτερο του Ο.Σ.Ε, με χειριστή ΑμεΑ (τυφλό).
      Η νέα ιστοσελίδα περιλαμβάνει τα τεχνικά χαρακτηριστικά που απαιτούνται για να μπορέσουν να έχουν πρόσβαση όσο το δυνατόν μεγαλύτερες ομάδες ΑμεΑ, και η οποία θα είναι πλήρως εναρμονισμένη με τις οδηγίες που δίνει το World Wide Web Consortium (W3C) στο «Checklist of Checkpoints for Web Content AccessibiIity Guidelines»
      Με τον τρόπο αυτό καλύπτεται πλήρως το μεγαλύτερο ποσοστό των ΑμεΑ. Η ιστοσελίδα αυτή αποτελεί μία ολοκληρωμένη ιστοσελίδα που καλύπτει σε μεγάλο εύρος την ηλεκτρονική εξυπηρέτηση και πληροφόρηση των ΑμεΑ.
      Συγκεκριμένα, καλύπτονται πλήρως οι οδηγίες του W3C-WAI καθώς και η υποστήριξη δυνατότητας φωνητικής περιήγησης και εκφώνησης του περιεχομένου. Υποστηρίζει δηλαδή δυνατότητες φωνητικής αναπαραγωγής, μέσω ειδικών λογισμικών φωνητικής πλοήγησης.
      Η ειδική ιστοσελίδα έχει δημιουργηθεί ώστε να μην υπάρχει περιορισμός στην ποσότητα αλλά και στην δομή εμφάνισης του περιεχομένου. Έτσι καλύπτεται ένα μεγάλο εύρος διαφορετικών θεματικών ενοτήτων όπως:
      . Νέα του Υπ.Μ.Ε που αφορούν τα ΑμεΑ
      . Δραστηριότητες του Υπ.Μ.Ε που αφορούν τα ΑμεΑ
      . Καταλληλότητα των δημόσιων μεταφορών
      . Προσβασιμότητα στις Δημόσιες Υπηρεσίες
      . Χρήση ΕΔΧ
      . Διασκευές ΕΙΧ για ΑμεΑ
      . Πληροφορίες για μετακινήσεις
      . Οδική Ασφάλεια
      . Συνεργασία με τον Ο.Α.Σ.Α., Ο.Α.Σ.Θ. και άλλους φορείς για λεωφορεία και στάσεις με ειδικό εξοπλισμό για ΑμεΑ
      	. Κατάλογος διευθύνσεων: Κατάλογος ηλεκτρονικών διευθύνσεων όλων των εποπτευόμενων φορέων και υπηρεσιών που αφορούν τα ΑμεΑ
      . Φόρμα επικοινωνίας: ΟπlίΠθ φόρμα επικοινωνίας των ΑμεΑ με το αρμόδιο τμήμα του Υπουργείου
      Στα άτομα με ποσοστό αναπηρίας άνω του 67% παρέχεται έκπτωση αξίας 16€ επί της συνολικής μηνιαίας χρονοχρέωσης για χρήση υπηρεσιών μετάδοση δεδομένων (internet).
      Επίσης, Εποπτευόμενοι Φορείς από το Υπ.Μ.Ε έχουν προβεί σε αντίστοιχες δράσεις.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     8. Στην με αριθμό 13549/23-8-06 ερώτηση της Βουλευτού κ. Ροδούλας Ζήση, δόθηκε με το υπ’ αριθμ. ΤΚΕ/Φ2/19169/31-8-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της Ερώτησης, με αριθμό 13549/23-8-06, που κατέθεσε στη Βουλή η βουλευτής κ. Ροδούλα Ζήση και αφορά στη λειτουργία και στελέχωση του «Αχιλλοπούλειου» νοσοκομείου Βόλου, σας γνωρίζουμε ότι αρμόδιο να απαντήσει είναι το συνερωτώμενο Υπουργείο Υγείας & Κοιν/κής Αλληλεγγύης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      9. Στην με αριθμό 13529/23-8-06 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 7017/4/6418/15-9-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Μπεκίρης, σας γνωρίζουμε ότι από τις αρμόδιες Υπηρεσίες μας και κυρίως από το Τμήμα Τροχαίας Ναυπάκτου, το οποίο αστυνομεύει το μεγαλύτερο τμήμα της γέφυρας Ρίου - Αντιρρίου, διατίθενται σε αυτή, καθόλη τη διάρκεια του 24ώρου, εποχούμενες περιπολίες, για την πρόληψη των τροχαίων ατυχημάτων, την αποτροπή διάπραξης παραβάσεων από τους χρήστες οδηγούς και την ομαλή διεξαγωγή - διευκόλυνση της κυκλοφορίας από τυχόν ακινητοποιημένα ή βραδυπορούντα, για διάφορους λόγους, οχήματα πάνω σε αυτή.
      Σε ό,τι αφορά τη διενέργεια τροχονομικών ελέγχων επί της γέφυρας, σας πληροφορούμε ότι αυτοί είναι αδύνατο να πραγματοποιηθούν, καθόσον αυτή διαθέτει δύο λωρίδες κυκλοφορίας ανά κατεύθυνση, με μικρού πλάτους λωρίδα έκτακτης ανάγκης και επομένως η στάθμευση οποιουδήποτε οχήματος για έλεγχο ενέχει σοβαρό κίνδυνο πρόκλησης τροχαίου ατυχήματος. Σημειώνεται ότι η στάση και η στάθμευση οχημάτων επί της γέφυρας δεν επιτρέπεται, σύμφωνα με το άρθρο 34 του Κ.Ο.Κ. και έχουν τοποθετηθεί σχετικές απαγορευτικές πινακίδες, ενώ δεν υφίσταται σε αυτή ειδικά διαμορφωμένος χώρος, για στάθμευση οχημάτων, προς άσκηση τροχονομικών ελέγχων.
      Για τους λόγους αυτούς οι τροχονομικοί έλεγχοι πραγματοποιούνται πλησίον των σταθμών διοδίων, όπου υπάρχει κατάλληλος - ασφαλής χώρος και κατά των παραβατών οδηγών εφαρμόζονται οι διατάξεις της ισχύουσας νομοθεσίας. Ωστόσο, επειδή, όπως προαναφέρθηκε, οι Υπηρεσίες μας αντιμετωπίζουν δυσχέρεια, ειδικά για τη βεβαίωση των παραβάσεων υπέρβασης του ορίου ταχύτητας επί της γέφυρας, ζητήθηκε με έγγραφο από την αρμόδια Υπηρεσία του Υπουργείου Περιβάλλοντος, Χωροταξίας και Δημοσίων Έργων (Δ.Ε.Σ.Ε. Πατρών) η τοποθέτηση φωτογραφικών ραντάρ, στο μέσον περίπου της γέφυρας και για τις δύο κατευθύνσεις αυτής.
      Αναφορικά με την κίνηση των ποδηλάτων επί της γέφυρας, η οποία επιτρέπεται εφόσον η ένταση των ανέμων δεν υπερβαίνει την ταχύτητα των 80 χλμ/ώρα, σας πληροφορούμε δεν έχει προβλεφθεί ειδική λωρίδα κυκλοφορίας τους. Κατόπιν τούτου και με αφορμή το πρόσφατο τροχαίο ατύχημα, που είχε ως αποτέλεσμα τον θανάσιμο τραυματισμό του 15χρονου ποδηλάτη, η αρμόδια Υπηρεσία μας ζήτησε από τη Δ.Ε.Σ.Ε. Πατρών όπως εξετασθεί - μελετηθεί η περίπτωση απαγόρευσης της κυκλοφορίας ποδηλάτων επί της γέφυρας ή η διαμόρφωση, μεταξύ της λωρίδας έκτακτης ανάγκης και του πεζοδρομίου, ειδικής λωρίδας κίνησής τους.
      Τέλος πρέπει να επισημάνουμε ότι το προαναφερόμενο τροχαίο ατύχημα και ενώ διανύουμε τον τρίτο χρόνο λειτουργίας της γέφυρας είναι το μοναδικό σοβαρό ατύχημα που συνέβη σ’ αυτή. Τα αίτια δε και οι συνθήκες κάτω από τις οποίες έλαβε χώρα αυτό ερευνώνται από την αρμόδια Υπηρεσία μας με ιδιαίτερη προσοχή.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      10. Στην με αριθμό 13669/29-8-06 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. οικ.2/5101α/0025/12-9-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ.13669/ 29-8-2006 ερώτησης, που κατέθεσε ο βουλευτής κ. Γεώργιος Παπαγεωργίου, αναφορικά με απόφαση του Διοικητικού Συμβουλίου της Α.Ε. ΛΑΡΚΟ να προτείνει στη Γενική Συνέλευση των μετόχων προς έγκριση, τη μείωση του μετοχικού της κεφαλαίου με συμψηφισμό των ζημιών προηγουμένων χρήσεων, ταυτόχρονα δε την αύξηση του με καταβολή μετρητών, σας γνωρίζουμε ότι δεν έχει τεθεί υπόψη του μετόχου τέτοιο θέμα. Στην περίπτωση που τεθεί προς έγκριση τέτοια πρόταση του Δ.Σ. της εταιρείας, η σχετική απόφαση θα ληφθεί από τους μετόχους στα πλαίσια της υφιστάμενης νομοθεσίας, πάντα προς το συμφέρον της εταιρείας και των εργαζομένων σ' αυτήν.
      Ο Υφυπουργός
      ΠΕΤΡΟΣ ΔΟΥΚΑΣ»
      11. Στην με αριθμό 13560/24-8-06 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 2133/8-9-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 16817/5-9-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (EΛ.Γ.A.) σε απάντηση της ανωτέρω ερώτησης της Βουλευτού κ. Χ. Μανωλιά.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 13717/30-8-06 ερώτηση του Βουλευτή  κ. Αθανασίου Μωραΐτη δόθηκε με το υπ’ αριθμ. Φ.90022/21098/1376/7-9-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με  αριθμ. 13717/30-08-06 ερώτηση που κατατέθηκε στη Βουλή των Ελλήνων από το Βουλευτή κ. Θ. Μωραΐτη, σχετικά με την ίδρυση και στελέχωση γραφείου ΤΕΒΕ στη Ναύπακτο, σας γνωρίζουμε τα εξής:
      Η Διοίκηση του Οργανισμού γνωρίζει τα προβλήματα που αντιμετωπίζουν οι ασφαλισμένοι της Ναυπάκτου εξαιτίας του γεγονότος ότι δεν λειτουργεί στην πόλη τους υπηρεσία του Οργανισμού.
      Για το σκοπό αυτό και προκειμένου να διευκολυνθούν οι ασφαλισμένοι της περιοχής, στο νέο Οργανισμό λειτουργίας των υπηρεσιών του ΟΑΕΕ, ο οποίος θα τεθεί σε εφαρμογή από 1/1/2007, προβλέπεται μεταξύ άλλων, η ίδρυση Τμήματος στη Ναύπακτο.
      Για τη λειτουργία του νέου Τμήματος απαιτείται η εύρεση κατάλληλου κτιρίου, ο εξοπλισμός του και το κυριότερο η στελέχωσή του με το απαραίτητο προσωπικό. Κατά συνέπεια είναι θέμα χρόνου η λειτουργία του Τμήματος στην περιοχή της Ναυπάκτου.
      Ο Υπουργός
      Σ. ΤΣΙΤΟΥΡΙΔΗΣ»
      13. Στην με αριθμό 13627/28-8-06 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. Α.Π.:Υ/ΙΑ/246/15-9-05 έγγραφο από τον Υπουργό  Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 1028/8-9-06 έγγραφο, μετά του συνημμένου σ’ αυτό εγγράφου, του Προέδρου - Δ/ντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 21 Σεπτεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής) 
      1. Η με αριθμό 991/18.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Φούρα προς την Υπουργό Τουριστικής Ανάπτυξης, σχετικά με τη δημοσίευση του προεδρικού διατάγματος που προβλέπει την ίδρυση και λειτουργία αυτοκινητοδρομίου στην Πάτρα κ.λπ..
      2. Η με αριθμό 988/18.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την καταχώρηση στην Ευρωπαϊκή Ένωση του ονόματος «τσίπουρο» μόνο για την Ελλάδα κ.λπ..
      3. Η με αριθμό 998/18.9.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σχετικά με την ένταξη στα βαρέα και ανθυγιεινά επαγγέλματα κατηγοριών εργαζομένων στο δημόσιο και στον ευρύτερο δημόσιο τομέα κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 996/18.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, Δημόσιας Διοίκησης και Αποκέντρωσης και Μεταφορών και Επικοινωνιών, σχετικά με δημοσιεύματα του Τύπου αναφερόμενα σε παραποιήσεις στοιχείων στον τελευταίο διαγωνισμό της Ε.ΘΕ.Λ. κ.λπ..
      2. Η με αριθμό 989/18.9.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με τη σύμβαση μεταξύ του ελληνικού δημοσίου και της Microsoft κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Τουριστικής Ανάπτυξης: «Ανάπτυξη ιαματικού τουρισμού και λοιπές διατάξεις».
      Όπως γνωρίζετε, το νομοσχέδιο συζητήθηκε και ψηφίστηκε επί της αρχής στη συνεδρίαση της 13ης Σεπτεμβρίου 2006. Έχουν μείνει ακόμη να μιλήσουν επί της αρχής δεκατρείς Βουλευτές. Στη σημερινή συνεδρίαση, αφού μιλήσουν οι εισηγητές και οι ειδικοί αγορητές επί των άρθρων, θα λάβουν το λόγο οι εναπομείναντες εγγεγραμμένοι Βουλευτές, οι οποίοι θα μιλήσουν επί της αρχής και επί των άρθρων και μετά θα μιλήσουν όσοι συνάδελφοι εγγραφούν επί των άρθρων. Σήμερα θα συζητήσουμε την πρώτη ενότητα των άρθρων από το 1 έως το 23. 
      Ο Γραμματέας της Κοινοβουλευτικής Ομάδας της Νέας Δημοκρατίας ορίζει ως Κοινοβουλευτικό Εκπρόσωπο τον κ. Τασούλα. 
      Το λόγο έχει ο εισηγητής της Νέας Δημοκρατίας κ. Κοντογιάννης.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, η μηδενιστική λογική με την οποίαν αντιμετωπίζει η Αξιωματική Αντιπολίτευση κάθε νομοθετική πρωτοβουλία της Κυβέρνησης αποτελεί -κατά την άποψή μου- ένα μοναδικό φαινόμενο. Φαινόμενο, το οποίο –κατ’ εμέ πάντα- παραπέμπει στην περίοδο του επαναστατικού ΠΑ.ΣΟ.Κ.. Αλλά και τότε όμως, κύριοι συνάδελφοι, κάνατε προτάσεις. Άλλο αν δεν τις υλοποιήσατε, άλλο αν, τελικά, έμειναν στο χρονοντούλαπο της ιστορίας.
      Είναι κατανοητό ότι η έλλειψη επιχειρημάτων οδηγεί στη στείρα άρνηση. Αναδεικνύει όμως και πολιτική αδυναμία. Σήμερα, με το παρόν νομοσχέδιο ερχόμαστε να καλύψουμε ένα κενό που υπήρχε στον τομέα της αξιοποίησης των ιαματικών φυσικών πόρων και να δώσουμε λύσεις σε λειτουργικά προβλήματα που υπάρχουν στο συγκεκριμένο τομέα. Πρόκειται για κενά και δυσλειτουργίες που είχατε την ευκαιρία να καλύψετε ή να επιλύσετε στη μακρά κυβερνητική σας θητεία, αλλά δεν το πράξατε. Το θυμηθήκατε, βέβαια, προεκλογικά και αυτό ίσως λόγω της ιδιαίτερης ευαισθησίας που είχε ο τότε αρμόδιος Υφυπουργός Ανάπτυξης, ο οποίος κατάγεται από μια περιοχή με πολλές και σημαντικές ιαματικές πηγές. Δυστυχώς όμως η τότε κυβέρνηση καταδίκασε και αυτή ακόμα την  προσπάθεια μέσα στις σκιές και στη θολούρα της υπόθεσης Πάχτα.
      Όλα αυτά σήμερα τα ξεχνάτε και μιλάτε σαν να μην υπάρχει παρελθόν από μέρους σας. Κι έρχεστε να μας κατηγορήσετε ότι δεν ετοιμάσαμε το ειδικό χωροταξικό σχέδιο για τον τουρισμό. Αυτό, δηλαδή, που δεν έκαναν όλες οι κυβερνήσεις επί δυο αιώνες από την απελευθέρωση και μετά, κατηγορείτε εμάς ότι δεν το κάναμε μέσα σε δυόμισι χρόνια. Να είστε βέβαιοι όμως ότι θα το πετύχουμε έως το τέλος της τετραετίας.
      Υποστηρίξατε ότι επί τρία χρόνια η χώρα μας στερείται επενδυτικής κατεύθυνσης στον τουρισμό. Προφανώς, δεν σημαίνει για σας τίποτε ότι στον αναπτυξιακό νόμο για πρώτη φορά υπάρχει ειδικό κεφάλαιο για τον τουρισμό, ότι από τα δύο χιλιάδες οκτακόσια δεκαέξι επενδυτικά σχέδια, ύψους 5,8 δισεκατομμυρίων ευρώ, τα εξακόσια ενενήντα έξι σχέδια, ύψους 2,3 δισεκατομμυρίων ευρώ, αφορούν τον τουρισμό. Αυτό μεταφράζεται σε δυόμισι χιλιάδες θέσεις εργασίας. Από την άλλη, υποστηρίζετε ότι οι επενδυτικές προτάσεις δεν θα προλάβουν να ενταχθούν στον αναπτυξιακό νόμο. Μα σε ποιους απευθύνεστε; Όλη η Ελλάδα γνωρίζει ότι δεν θα υπάρξει κενό, αφού σε λίγο ο νέος αναπτυξιακός νόμος θα έρθει προς ψήφιση στη Βουλή. 
      Κύριε Πρόεδρε, το παρόν νομοσχέδιο δίνει νέες δυνατότητες ανάπτυξης στον ιαματικό τουρισμό. 
      Στο πρώτο κεφάλαιο με το  άρθρο 1 ρυθμίζονται οι έννοιες που έχουν σχέση με τους ιαματικούς φυσικούς πόρους και τις μορφές τουριστικής ανάπτυξης που συνδέονται με αυτούς. Δεν παραβλέπεται η κοινωνική διάσταση και αξία του ιαματικού φυσικού πόρου. Για το λόγο αυτό στο άρθρο 3, εκτός του ότι καταργείται η μονοπωλιακή εκμετάλλευση των πόρων που βρίσκονται σε επάρκεια, καθορίζεται και η προτεραιότητα για τη διάθεσή τους, δηλαδή πρώτα για λόγους υγείας και κατόπιν για τα κέντρα θαλασσοθεραπείας, αναζωογόνησης ή άλλες χρήσεις. Καταργείται η μέχρι σήμερα ισχύουσα διάκριση των ιαματικών πηγών σε τουριστικής και τοπικής σημασίας, διάκριση που είχε τη βάση της στον αριθμό των επισκεπτών και όχι στα ιδιαίτερα χαρακτηριστικά της κάθε πηγής. Αυτό είναι το άρθρο 5. 
      Με το άρθρο 6, η κυριότητα όλων των πηγών περιέρχεται στον Ε.Ο.Τ., ενώ προβλέπεται ότι όλες οι εγκαταστάσεις ιαματικού τουρισμού, κ.λπ., λειτουργούν κατόπιν αδείας του Ε.Ο.Τ., διασφαλίζοντας έτσι υψηλή ποιότητα παροχής υπηρεσιών και θεσπίζεται ενιαίο σύστημα ελέγχου με σκοπό την προστασία του καταναλωτή. Πιστεύω επίσης ότι παρερμηνεύθηκε ή δεν μελετήθηκε σωστά η φιλοσοφία για τη διαδικασία αναγνώρισης εξ αρχής όλων των ιαματικών πηγών που δεν έχει αναγνωριστεί προ του 1920, όπως προβλέπουν τα άρθρα 4, 5 και 6.
     Πρέπει να κατανοήσουμε πως σήμερα δεν γνωρίζουμε επακριβώς τις ιαματικές ιδιότητες της κάθε πηγής. Με την εξαρχής αναγνώριση και την πλήρη καταγραφή των στοιχείων των ιαματικών πηγών θα δημιουργηθεί ένα μητρώο που προβλέπει το άρθρο 7 και το οποίο θα βρίσκεται και στο internet ώστε κάθε πιθανός επισκέπτης, από την Ελλάδα ή το εξωτερικό, να μπορεί να αναζητεί και να βρίσκει αυτό που ακριβώς θέλει.
     Είναι σαφές ότι όσοι επιμένουν στη διατήρηση της ακτίνας προστασίας των χιλίων μέτρων προφανώς δεν έχουν κατανοήσει ότι οι προτεινόμενες από το άρθρο 9 διατάξεις προφυλάσσουν καλύτερα και αποτελεσματικότερα τους ιαματικούς φυσικούς πόρους και είναι μεν πιο αυστηρές αλλά συνάμα και πιο δίκαιες. Γιατί το λέω αυτό; Θα σας αναφέρω το συγκεκριμένο παράδειγμα των Λουτρών της Κυλλήνης. 
     Η νομοθεσία για την ακτίνα προστασίας των χιλίων μέτρων αν και έχει παραβιασθεί από τον ίδιο τον Ε.Ο.Τ. στο παρελθόν, δεν επιτρέπει την οικοδομική δραστηριότητα για τουριστική αξιοποίηση στο γειτονικό Δήμο Κάστρου Κυλλήνης. Αποτέλεσμα είναι εκατοντάδες στρέμματα ιδιωτών να μένουν αναξιοποίητα. Και τούτο όταν το ιαματικό νερό έρχεται, ακριβώς, από την αντίθετη πλευρά από εκείνη που βρίσκεται ο Δήμος Κάστρου Κυλλήνης, από την περιοχή του Βαρθολομιού. Το ίδιο συμβαίνει και σε άλλες περιοχές.
     Σωστά, λοιπόν, το άρθρο 9 δεν αναφέρεται σε περιμετρική ζώνη προστασίας. Και σωστά υπάρχει πρόβλεψη κάθε περίπτωση να εξετάζεται ξεχωριστά από επιτροπή που θα λαμβάνει υπ’ όψιν της τα γεωτεχνικά-υδρογεωλογικά δεδομένα κάθε περιοχής. Διαφορετικά αντιμετωπίζεται μια πηγή που αναβλύζει μέσα από το βουνό, όπως είναι η περίπτωση του Καϊάφα και διαφορετικά όταν αναβλύζει δίπλα από τη θάλασσα, όπως στο Κουνουπέλι της Μανωλάδος.
     Για να επιτευχθεί η σύγχρονη τουριστική αξιοποίηση και ανάπτυξη των περιοχών που διαθέτουν ιαματικούς πόρους το άρθρο 12 επιτρέπει την απαλλοτρίωση εκτάσεων επί των οποίων αναβλύζουν οι πηγές ή γειτνιάζουν με αυτές.
     Σε ό,τι αφορά τις επιφυλάξεις που διατυπώθηκαν για την πρόβλεψη της παραγράφου 4 του άρθρου 12, είναι σαφές ότι η παραχώρηση δασών και δασικών εκτάσεων στον Ε.Ο.Τ. για τη διευκόλυνση της αξιοποίησης των ιαματικών φυσικών πόρων, γίνεται ρητώς «σύμφωνα με τις διατάξεις του Δασικού Κώδικα». Δηλαδή με τη συγκεκριμένη διάταξη δεν θίγεται η προστασία του δάσους. Είναι σαφές ότι η αναγκαία έκταση παραχωρείται κατά χρήση με τρόπο ώστε να μη θίγεται το δάσος.
     Ρητά καθορίζεται επίσης με το άρθρο 13 ότι ο διαχειριστής των ιαματικών φυσικών πόρων είναι ο Ε.Ο.Τ., ενώ με το άρθρο 14 καθορίζονται οι όροι διανομής του φυσικού πόρου. Για να εξασφαλισθούν υγιείς συνθήκες ανταγωνισμού, απαγορεύεται ο διανομέας να είναι και χρήστης, ενώ με το άρθρο 15 καθορίζονται οι όροι παραχώρησης σε τρίτους, μετά φυσικά από δημόσιο διαγωνισμό και εφόσον υπάρχει επάρκεια του ιαματικού πόρου.
     Προβλέπεται η απλοποίηση των γραφειοκρατικών διαδικασιών για την έκδοση αδειών λειτουργίας υδροθεραπευτηρίων-κέντρων αναζωογόνησης, spa, άρθρο 16, ο διαρκής και αυστηρότερος έλεγχος έγκρισης και εποπτείας της λειτουργίας τέτοιων κέντρων από τον Ε.Ο.Τ., άρθρο 17, και η επιβολή αυστηρών κυρώσεων σε περιπτώσεις παραβάσεων, ενώ θεσπίζεται ενιαίο σύστημα ελέγχου των επιχειρήσεων ιαματικού τουρισμού, με σκοπό την προστασία του καταναλωτή και τη βελτίωση της ποιότητας των παρεχομένων υπηρεσιών που αποτελεί και τον κεντρικό στόχο της Κυβέρνησης στον τομέα του τουρισμού, άρθρα 18 και 19.
     Σε ό,τι αφορά τη σχέση με τους Ο.Τ.Α. και το επιχείρημα ότι δήθεν τους αγνοούμε με το παρόν νομοσχέδιο, δεν τους αγνοούμε. Τουναντίον, με το άρθρο 21 τους αντιμετωπίζουμε προνομιακά. Διατηρούνται ή παρατείνονται για δέκα χρόνια, με δυνατότητα ανανέωσης άλλων δέκα ετών, χωρίς διαγωνισμό, οι παραχωρήσεις ιαματικών πηγών στους Ο.Τ.Α.. Και είναι προνομιακή η αντιμετώπιση των Ο.Τ.Α., όταν από τη μια γνωρίζουμε ότι η διαχείριση από μέρους τους δεν ήταν η καλύτερη, αλλά παρ’ όλα αυτά, ουσιαστικά με το παρόν νομοσχέδιο μιλάμε για συμβάσεις εικοσαετίας, όταν ακόμα και οι εμπορικές συμβάσεις διαρκούν δώδεκα συν τέσσερα χρόνια, δηλαδή δεκαέξι.
     Να αναφερθώ και στο ζήτημα το οποίο έφερε στη Βουλή ο σεβαστός συνάδελφος κ. Γεωργακόπουλος, σχετικά με το αίτημα ορισμένων φορέων της Ηλείας για την αξιοποίηση των περιοχών Αγουλινίτσας και Καϊάφα.
     Σε ό,τι αφορά την αξιοποίηση της αποξηρανθείσας λίμνης της Αγουλινίτσας, δεν νομίζω ότι υφίσταται κάποιο πρόβλημα. Είναι απόφαση του Υπουργείου πότε, τελικώς, θα συζητήσει με τους ενδιαφερόμενους επενδυτές για να λύσει τις νομικές εκκρεμότητες που εμποδίζουν την ανάπτυξη της περιοχής. Σ’ αυτή την περίπτωση θα ήθελα να ληφθούν υπ’ όψιν και οι ενστάσεις του οικείου Δήμου Βόλακος, οι οποίες είναι καταγεγραμμένες και τις οποίες καταθέτω στη Βουλή.
     (Στο σημείο αυτό ο Βουλευτής κ. Κοντογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σε ό,τι αφορά στον Καϊάφα, προσωπικά λέω ναι στην αξιοποίηση της περιοχής με βάση τις περυσινές εξαγγελίες του τότε Υπουργού κ. Αβραμόπουλου και του Διευθύνοντος Συμβούλου της Ε.Τ.Α. Α.Ε. κ. Ζαχαρόπουλου. Δηλαδή αναπαλαίωση των υπαρχόντων νεοκλασικών κτηρίων που βρίσκονται στο νησί εντός της λίμνης με σκοπό την εκμετάλλευσή τους ως πολυτελή ξενοδοχεία. Είμαι αρνητικός, όμως, στην ανάπτυξη οποιασδήποτε άλλης οικοδομικής δραστηριότητας που θα οδηγούσε στην τσιμεντοποίηση του νησιού. Ταυτόχρονα επιβάλλεται να γίνει εκσυγχρονισμός του υδροθεραπευτηρίου. Η οποιαδήποτε άλλη οικοδομική δραστηριότητα για την ανάπτυξη της περιοχής μπορεί να αναπτυχθεί στον υπόλοιπο χώρο στις εκτάσεις που θα κριθούν ότι είναι πρόσφορες και δεν αλλοιώνουν το φυσικό περιβάλλον, πέριξ της λίμνης.
     Πρόκειται για μια λύση που δεν προκαλεί αντιδράσεις και δέχεται στο σύνολό του ο λαός της περιοχής. Τη λύση αυτή θα ήθελα να την εξετάσετε, κυρία Υπουργέ, και να την προκρίνετε ώστε και η περιοχή να αξιοποιηθεί τουριστικά και η ισορροπία του περιβάλλοντος να διαφυλαχθεί, αλλά και η τσιμεντοποίηση του νησιού να αποφευχθεί.
     Θα ήταν χρήσιμη πάντως μια επίσκεψή σας στην περιοχή ώστε μετά από συζήτηση με τους τοπικούς φορείς να μπορέσετε να εντάξετε έγκαιρα τις υποθέσεις αυτές στο επόμενο νομοσχέδιο του Υπουργείου Τουριστικής Ανάπτυξης. 
     Ευχαριστώ πολύ.
     (Χειροκροτήματα)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοντογιάννη.
     Το λόγο έχει ο εισηγητής του ΠΑ.ΣΟ.Κ. κ. Κατσιφάρας.
     ΑΠΟΣΤΟΛΟΣ ΚΑΤΣΙΦΑΡΑΣ: Αντιλαμβάνομαι το άγχος της Κυβέρνησης και των συναδέλφων της Νέας Δημοκρατίας για τη μόνιμη και στατική αναφορά στο χθες. Γιατί το έργο που έχουν δεν είναι ένα έργο δημιουργικό για την κοινωνία, δεν πηγαίνει τη χώρα μπροστά, είναι βαθιά αντιλαϊκό και πλήττει το λαϊκό εισόδημα σε όλα τα επίπεδα. Αυτήν την πραγματικότητα δεν μπορούν ακόμη και οι συνάδελφοι της Νέας Δημοκρατίας να την αντικρίσουν. Άρα, ο μόνος τους δρόμος είναι η στροφή και η διαφυγή προς το χθες. 
     Αναφερθήκατε και σε επίπεδο επενδύσεων. Μπορείτε να μας πείτε συγκεκριμένα, όχι με συγκρίσεις, τι εκροές έχουν γίνει σήμερα από το Υπουργείο σε ιδιώτες επενδυτές; Σας έχουμε ζητήσει επανειλημμένως να μας πείτε όχι πόσα επενδυτικά σχέδια έχουν εγκριθεί –γιατί στα χαρτιά μπορεί να είναι άριστα τα πράγματα- το θέμα είναι τι έχουν εκταμιεύσει οι επενδυτές και πώς πάνε οι ιδιωτικές επενδύσεις.
     Εμείς είπαμε σε όλα τα επίπεδα ότι το νομοσχέδιο που φέρνετε, κυρία Υπουργέ, είναι άκρως γραφειοκρατικό, συγκεντρωτικό. Δεν θα λειτουργήσει. Πρέπει να ανοίγετε δρόμους σε μια διαδικασία διοικητικής τεκμηρίωσης. Μέσα σ’ αυτό το χάος και το αδιέξοδο που δημιουργείτε και χωρίς να συγκροτείτε την αντίστοιχη διεύθυνση με το αντίστοιχο εξειδικευμένο προσωπικό, το νομοσχέδιο δεν θα προσθέσει τίποτα στην ανάπτυξη. Και κυρίως στην ανάπτυξη της περιφέρειας και ειδικά σε ένα τομέα που έχει ενδιαφέρον, έχει μέλλον και μπορεί να είναι ένας ανταγωνιστικός τομέας για την ελληνική οικονομία και εννοώ συγκεκριμένα τον τομέα του ιαματικού θερμαλιστικού τουρισμού.
     Διάβασα χθες, κυρία Υπουργέ, και παραξενεύτηκα -γιατί έχει να κάνει με αυτό που είπαμε και στην επιτροπή- για τη συνάντηση του προεδρείου του Ε.Ξ.Α. με τον Υπουργό Υγείας.
     Ποιος καθορίζει την τουριστική πολιτική; Το αντικείμενο συνάντησης που είχαν με τον κ. Αβραμόπουλο ήταν ο τουρισμός υγείας. Εσείς στην αιτιολογική έκθεση του συγκεκριμένου νομοσχεδίου λέτε «αλλά και ολοκληρωμένες υπηρεσίες ιαματικού τουρισμού σε συνδυασμό και με εξειδικευμένες υπηρεσίες φυσικής αποκατάστασης και προετοιμασίας και κέντρα αποκατάστασης υγείας». Αυτός δεν είναι ο ιατρικός τουρισμός;
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Ο ιαματικός δεν είναι…
     ΑΠΟΣΤΟΛΟΣ ΚΑΤΣΙΦΑΡΑΣ: Σαφώς δεν είναι ιατρικός ο ιαματικός. Λέω τα επόμενα στάδια που βάζετε. Βεβαίως σας είχαμε πει εμείς ότι ενώ τα βάζετε στην αιτιολογική έκθεση για να εμπλουτίσετε το νομοσχέδιο, σε κανένα μα κανένα άρθρο δεν κάνετε αναφορά για τον τουρισμό υγείας. 
     Θα φέρετε εσείς το νομοσχέδιο για τον τουρισμό υγείας ή ο κ. Αβραμόπουλος θα το εξαγγείλει; Πέστε μας, πραγματικά, ποιος ασκεί τουριστική πολιτική σήμερα στην Ελλάδα.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Θέλετε να σας απαντήσω;
     ΑΠΟΣΤΟΛΟΣ ΚΑΤΣΙΦΑΡΑΣ: Απαντήστε μου, δεν έχω πρόβλημα.
     ΠΡΟΕΔΡΕΥΩΝ (Γεώργιος Σούρλας): Θα κρατηθεί ο χρόνος σας, κύριε Κατσιφάρα.
     Ορίστε, κυρία Υπουργέ. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε, σας έχω ήδη απαντήσει από άλλη φορά. Αυτή τη στιγμή με το Υπουργείο Υγείας συνεργαζόμαστε για τον τουρισμό υγείας. Είναι τελείως διαφορετικό από αυτό που συζητάμε σήμερα.
      ΑΠΟΣΤΟΛΟΣ ΚΑΤΣΙΦΑΡΑΣ: Το αντιλαμβάνομαι πλήρως, κυρία Υπουργέ, αλλά στην αιτιολογική έκθεση εσείς κάνετε αναφορά γι’ αυτό. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Βεβαίως. 
      ΑΠΟΣΤΟΛΟΣ ΚΑΤΣΙΦΑΡΑΣ: Σας είπαμε στην επιτροπή ότι αυτά που λέτε στην αιτιολογική έκθεση δεν αναφέρονται στα άρθρα. Και μας λέγατε όχι, τότε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Νομίζω ότι ήμουν ξεκάθαρη. Υπάρχουν οι προδιαγραφές για τον τουρισμό υγείας. Σας το είπα αυτό και στην Επιτροπή. Υπάρχει και κοινή υπουργική απόφαση και νομοσχέδιο που θα έρθει για τον τουρισμό υγείας. Συνεργαζόμαστε με το Υπουργείο Υγείας. Σας τα είπα, κύριε συνάδελφε, αλλά κάθε φορά πρέπει να λέμε τα ίδια πράγματα. Εγώ δεν έχω αντίρρηση. Ευχαρίστως να σας τα πω.
      ΑΠΟΣΤΟΛΟΣ ΚΑΤΣΙΦΑΡΑΣ: Αντιλαμβάνομαι ότι υπάρχει μια σύγχυση στην κυβερνητική πολιτική.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Άλλο είναι ο τουρισμός υγείας. Εδώ μιλάμε για τον ιαματικό τουρισμό. Βεβαίως εφόσον μιλάμε για πηγές που έχουν θεραπευτικές ιδιότητες έχει σχέση και με τον τουρισμό. Ξέρετε τι είναι ο τουρισμός υγείας, κύριε συνάδελφε;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, δεν πρέπει να γίνεται αυτός ο διάλογος.
      ΑΠΟΣΤΟΛΟΣ ΚΑΤΣΙΦΑΡΑΣ: Το γνωρίζω απολύτως αλλά εσείς γιατί κάνετε την αναφορά στην εισηγητική έκθεση.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μα γιατί δεν μπορείς να αποκλείσεις τον τουρισμό…
      ΑΠΟΣΤΟΛΟΣ ΚΑΤΣΙΦΑΡΑΣ: Είναι διακριτές οι έννοιες.
      ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, μία παρέμβαση αλλά όχι πολλές.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, εγώ επιμένω και λέω ότι υπάρχει μια πολιτική σύγχυση από την πλευρά της Κυβέρνησης. ενώ έπρεπε να υπάρχει μία ουσιαστική συνεργασία με το Υπουργείο Υγείας…
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Υπάρχει.
      ΑΠΟΣΤΟΛΟΣ ΚΑΤΣΙΦΑΡΑΣ: …για τον ιαματικό και για τον θερμαλιστικό τουρισμό δεν γίνεται πουθενά και σε κανένα επίπεδο. Ταυτόχρονα το Υπουργείο Υγείας παίρνει πρωτοβουλία να ασκεί τουριστική πολιτική και θα καταθέσει το νομοσχέδιο για τον τουρισμό υγείας. Γιατί συστήσαμε το Υπουργείο Τουριστικής Ανάπτυξης; Για να ενοποιήσουμε τις πολιτικές. Αν ο καθένας ασκεί τουριστική πολιτική καταλαβαίνετε ότι το τελικό αποτέλεσμα θα είναι αρνητικό.
      Επιμένουμε ότι με την πολιτική σας έχετε μετατρέψει τη χώρα μας σε φθηνό τουριστικό προορισμό. Ελπίζω να έχετε παρακολουθήσει τα στοιχεία. Ξέρω ότι τα νούμερα διαβάζονται διαφορετικά και θα τα διαβάσετε και διαφορετικά, κυρία Υπουργέ. Όμως η πραγματικότητα είναι διαφορετική. Οι μικρές και μεσαίες επιχειρήσεις σήμερα στη χώρα μας βιώνουν πρώτα τη μείωση της τουριστικής σαιζόν δεύτερον τη μείωση των εισπράξεων. Αυτή είναι μια πραγματικότητα. Θέλω να πιστεύω ότι από εδώ και πέρα θα σταματήσετε μια πολιτική που είναι μόνο επικοινωνιακού χαρακτήρα και ότι θα πάτε σε μια πολιτική ουσίας για να έχουμε μια πολιτική για τον τουρισμό που θα διαμορφώνει σοβαρές βάσεις για το μέλλον.
      Όσον αφορά το νομοσχέδιο θα μιλήσω για τρία τέσσερα ζητήματα που εκτιμώ ότι έχουν ιδιαίτερη σημασία. Η αναγνώριση του φυσικού πόρου ως ιαματικού, δεδομένων των επιπτώσεων προς τον χρήστη ή προς τον πάσχοντα θετικών ή αρνητικών, θα πρέπει να έχει και ειδική ιατρική συναίνεση και εν προκειμένω από το Κ.Ε.Σ.Υ.. Γι’ αυτό δεν γίνεται καμία αναφορά στο νομοσχέδιο. Μιλάτε για ιαματικό, για θεραπευτικό αλλά αγνοείτε παντελώς τον αντίστοιχο φορέα. Ποιος θα είναι ο αντίστοιχος φορέας ο Ε.Ο.Τ.; Έχει τεχνογνωσία, έχει δυνατότητες; Θα απαντήσετε διοικητικά σ’ ένα θέμα το οποίο είναι άκρως επιστημονικό; Νομίζω, κυρία Υπουργέ, ότι έχετε τα περιθώρια να δείτε κάποια ζητήματα. Θα είναι καλό και για το Υπουργείο Τουρισμού και για το συγκεκριμένο νομοσχέδιο.
      Επιμένουμε ότι μεταφέρετε όλες τις αρμοδιότητες και από την Ε.Τ.Α., και την ιδιοκτησία και την αναγνώριση και τα μητρώα, στον Ε.Ο.Τ. αλλά δεν συγκροτείτε την αντίστοιχη διεύθυνση. Θα συγκροτήσετε διεύθυνση ικανή να μπορέσει να διαχειριστεί αυτά τα επίπεδα; Με ποια στελέχωση; Αυτό είναι ένα μεγάλο έλλειμμα. Όσο επιμένετε, είναι δογματικό εκ μέρους σας.
      Όπως έρχεται το νομοσχέδιο χάνουμε χρόνο. Ο αναπτυξιακός νόμος λήγει στο τέλος του χρόνου. Ακόμη και καλύτερο να φέρετε, με τη γραφειοκρατία που έχετε με τα τρία προεδρικά διατάγματα και με τις είκοσι οκτώ κοινές υπουργικές αποφάσεις ουδεμία επένδυση σ’ αυτό το εξειδικευμένο αντικείμενο ακόμη και τα δύο επόμενα χρόνια δεν θα έρθει. 
      Επίσης πρέπει να λυθούν κάποια θέματα. Στα κέντρα αναζωογόνησης, τα spa, πρέπει να πείτε ότι επειδή δεν μεταφέρεται το ιαματικό, ούτε το αέριο μεταφέρεται σε ένα ξενοδοχείο στην Αθήνα για να κάνεις spa, ούτε ο πηλός μεταφέρεται, ούτε μεταφέρεται το ζεστό νερό και αφού υπάρχει σύγχυση –θα το βρούμε μπροστά μας αυτό όπως αυτά που βρίσκουμε με την Επιτροπή Ανταγωνισμού- απαγορεύεται εκεί που λέτε για κέντρα αναζωογόνησης να διαφημίζονται ως χρησιμοποιούντα αναγνωρισμένους φυσικούς πόρους. Αυτό είναι το ελάχιστο που μπορείτε να κάνετε. Επίσης, το πεδίο εφαρμογής επειδή υπάρχουν πολλές υγειονομικές διατάξεις που δεν τις ξέρει ο Ε.Ο.Τ. –και δεν είναι αυτός ο ρόλος του- να προσθέσετε, τουλάχιστον, δύο πράγματα: Πρώτον, να υπάρχει μία διάκριση μεταξύ του νερού που πηγαίνει για πόσιμο και είναι ιαματικό και αυτού που πάει για άλλη χρήση. Δεν μπορεί να υπάρχει αυτή η σύγχυση. Βεβαίως υπάρχουν τα γλυκά νερά που πάνε για εμφιάλωση. Όμως εδώ δεν το ξεχωρίζετε. Αυτή τη σύγχυση επειδή είναι μεγάλες οι επενδύσεις και μεγάλες οι εμπορικές δραστηριότητες, πάλι θα τη βρούμε μπροστά μας. Όταν νομοθετούμε πρέπει να βλέπουμε μια δεκαετία μπροστά και όχι μόνο να διορθώνουμε λάθη του χθες. Πρέπει να έχουμε ορίζοντα και να ανοίγουμε δρόμους. Ειδικά εκεί θα πρέπει να προστεθεί ότι οι διατάξεις του παρόντος νόμου δεν έχουν εφαρμογή για την εμφιάλωση και κυκλοφορία στο εμπόριο επιτραπέζιων και μεταλλικών νερών ακόμη και αν έχουν αναγνωρισμένες ιαματικές ιδιότητες.
      Και δεύτερον, με κοινή υπουργική απόφαση τεσσάρων Υπουργείων να καθορίζονται προτεραιότητες όσον αφορά στη χρήση των γεωθερμικών, ρευστών, ιαματικών, ενεργειακών πηγών κ.λπ., γιατί το ιαματικό νερό δεν είναι μόνο για τουριστική εκμετάλλευση. Δεν πρέπει να κάνουμε αυτό το λάθος. Μπορεί αυτή να είναι η προμετωπίδα και να διαμορφώνει όλο το περιβάλλον αλλά πάει και για άλλες χρήσεις. Και πάει ιστορικά. Δεν μπορούμε να αντιστρέψουμε εμείς την ιστορία, τη διαδρομή, την ευρωπαϊκή τεχνογνωσία, τα νέα πράγματα που έρχονται. Πρέπει να κάνουμε μία διάκριση.
      Κύριε Πρόεδρε, εμείς θεωρούμε αυτό το νομοσχέδιο κατώτερο του σχεδίου νόμου που παραλάβατε ως Κυβέρνηση. Το θεωρούμε υποδεέστερο της πρότασης νόμου που έφερε το ΠΑ.ΣΟ.Κ. . Θεωρούμε ότι δημιουργεί σύγχυση. Δεν δημιουργεί προϋποθέσεις ανάπτυξης και δεν προστατεύει επαρκώς τον φυσικό μας ιαματικό πλούτο. Είναι κατώτερο των αναγκών της αγοράς και το καταψηφίζουμε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θέλω εξαρχής να ξεκαθαρίσω ότι εμείς θα καταψηφίσουμε το σύνολο των άρθρων τα οποία συζητάμε γιατί όπως αναπτύξαμε και κατά τη συζήτηση στην αρμόδια επιτροπή η θέση του Κομμουνιστικού Κόμματος Ελλάδας είναι ότι οι ιαματικές πηγές, αυτοί οι φυσικοί πόροι πρέπει να ανήκουν αποκλειστικά στο κράτος, να αποτελούν λαϊκή περιουσία και όχι εμπόρευμα παραδομένο στις κερδοσκοπικές ορέξεις των επιχειρηματικών κύκλων όπως αυτοί επιδιώκουν.
     Ακόμα, και έχοντας σαν προτεραιότητα την αξιοποίηση αυτών των φυσικών πόρων για την κάλυψη των αναγκών του λαού, είμαστε υπερ τοο να περάσουν από το Υπουργείο Τουρισμού στο Υπουργείο Υγείας και Πρόνοιας και να παρέχονται στις λαϊκές μάζες ως δωρεά. 
     Όσον αφορά τα έξοδα που απαιτούνται για τη λειτουργία αυτών των ιαματικών πόρων, των θεραπευτηρίων κ.λπ., αυτά να καλύπτονται από τον κρατικό προϋπολογισμό. Και σ’ αυτήν την κατεύθυνση, κύριε Πρόεδρε και κυρία Υπουργέ, έπρεπε κατ’ εμάς να γίνουν οι αναγκαίες αλλαγές και εκσυγχρονισμοί στο θεσμικό πλαίσιο που αναφέρεται στους ιαματικούς πόρους. 
     Όμως, για την Κυβέρνηση, αλλά πρέπει να πω και για την Αξιωματική Αντιπολίτευση, αφού και το δικό της νομοθέτημα στην ίδια κατεύθυνση κινούνταν, «εκσυγχρονισμός» σημαίνει απελευθέρωση της αγοράς και παράδοση και αυτού του τομέα στο ιδιωτικό κεφάλαιο. 
     Βεβαίως εδώ και σ’ αυτήν την πολιτική πρέπει να αναζητήσει κανείς όχι μόνο τα προβλήματα που απασχολούν τους εργαζόμενους και τους αγρότες, προβλήματα που έχουν σχέση με τη συμπίεση του εισοδήματός τους κλπ. από τους βιομήχανους, τους επιχειρηματικούς κύκλους, τα καρτέλ, αλλά και εκείνα τα προβλήματα που αναφέρονται στα σκάνδαλα που βγαίνουν κάθε λίγο και λιγάκι στη δημοσιότητα, στην επιφάνεια, όπως αυτά που συζητιούνται αυτές τις μέρες. 
     Αυτή η πολιτική, όπως πολλοί έχουν τονίσει, αποτελεί τη μήτρα που γεννά τα σκάνδαλα και που ένα μέρος τους μόνο έρχεται στην επιφάνεια. Και λέω ένα μέρος τους, αφού όλο το σύστημα που στηρίζεται στην εκμετάλλευση ανθρώπου από άνθρωπο είναι ένα σκάνδαλο.
     Όσον αφορά τα όσα ανακοινώθηκαν -και κλείνω αυτήν την παρένθεση, κύριε Πρόεδρε- από το Υπουργείο Γεωργίας σε σχέση με τους ελέγχους που γίνονται στους γαλακτοβιομηχάνους, θα ήθελα να πω ότι αποτελούν σκέτη κοροϊδία, αφού αυτό που γίνεται στην πράξη είναι να δηλώνουν από μόνοι τους οι γαλακτοβιομήχανοι ότι θέλουν ό,τι τους βολεύει. Όσο υπάρχουν οι γνωστοί κανονισμοί της Ευρωπαϊκής Ένωσης και οι νόμοι του κέρδους, οι καταναλωτές θα εξαπατούνται και οι παραγωγοί θα καταληστεύονται. 
     Σ’ αυτήν, λοιπόν, τη βαθιά για μας φιλομονοπωλιακή κατεύθυνση κινούνται όλα τα άρθρα του νομοσχεδίου που συζητάμε και που αναφέρονται στους ιαματικούς πόρους. Αυτό γίνεται κιόλας με το πρώτο άρθρο του νομοσχεδίου. Η επέκταση των ορισμών που γίνονται με το άρθρο αυτό, δεν αποτελεί τίποτε άλλο για μας, παρά την πλήρη προσαρμογή στους κανόνες της αγοράς και στις απαιτήσεις των επιχειρηματικών κύκλων. 
     Σ’ αυτήν επίσης την κατεύθυνση κινείται και η κατάργηση των διατάξεων που διακρίνουν τις ιαματικές πηγές σε τοπικής και τουριστικής σημασίας που αναφέρεται στην παράγραφο 3 του πέμπτου άρθρου. Όμως, σ’ αυτήν την κατεύθυνση επίσης, κινείται και η συγκέντρωση των ιαματικών πηγών από τον ΕΟΤ. Δεν θεωρώ σκόπιμο να επαναλάβω τα όσα ειπώθηκαν πάνω σ’ αυτό το θέμα.
     Βέβαια, τα άρθρα που ανοίγουν διάπλατα το δρόμο για την «άλωση» των φυσικών πόρων από τους επιχειρηματικούς κύκλους για μας είναι τα άρθρα 13 έως 15. Ειπώθηκαν πολλά πάνω σ’ αυτά τα άρθρα κατά τη συζήτηση στην επιτροπή. 
     Εκείνο όμως που θα ήθελα να τονίσω εγώ κατηγορηματικά σήμερα είναι ότι η διαχείριση των ιαματικών πηγών από τον Ε.Ο.Τ. και οι δυνατότητες που παρέχονται σ’ αυτόν, να αναθέτει τη διαχείρισή τους σε τρίτους, δηλαδή στο ιδιωτικό κεφάλαιο, θα δημιουργήσει τεράστια προβλήματα στη χρήση των ιαματικών πηγών από τις πλατιές λαϊκές μάζες και κύρια από τους εργαζόμενους που λόγω –όπως ειπώθηκε και αναφέραμε και εμείς στην επιτροπή- των συνθηκών δουλειάς τους έχουν περισσότερη ανάγκη για τη χρήση των ιαματικών πηγών. Αυτό έγινε σε κάθε τομέα όπου απελευθερώθηκε η αγορά και είναι γνωστό ότι αυτό θα γίνει και στον συγκεκριμένο τομέα. Τίποτε δεν θα σταθεί ικανό να αποτρέψει την εκμετάλλευση των φυσικών αυτών πόρων για την αποκόμιση κέρδους, πολύ δε περισσότερο που δεν προβλέπεται καμία δέσμευση και κανένα μέτρο για τον καθορισμό των τιμών που θα καθορίζουν οι επιχειρηματικοί κύκλοι. 
     Το σχετικό άρθρο, δηλαδή το άρθρο 19, λέει απλά και μόνο ότι οι εκμεταλλευόμενοι επιχειρήσεις υδροθεραπείας, τα κέντρα ιαματικού τουρισμού, τα κέντρα θαλασσοθεραπείας και τα κέντρα αναζωογόνησης υποχρεούνται να γνωστοποιούν στον Ε.Ο.Τ. στην αρχή εκάστου έτους τις τιμές των παρεχομένων απ’ αυτούς υπηρεσιών και να τις τηρούν αμετάβλητες για ένα έτος. Το άρθρο 19 ορίζει αυτό και τίποτα άλλο. Δεν υπάρχει καμία δέσμευση για προσιτές τιμές στο λαϊκό βαλάντιο. 
     Και μη μας πείτε, κυρία Υπουργέ, ότι ο ανταγωνισμός θα έχει αυτό το αποτέλεσμα, γιατί τότε θα χρειαστεί να μας φέρετε και ένα συγκεκριμένο παράδειγμα για να μας πείσετε. Θα πρέπει, δηλαδή, να μας πείτε έναν τομέα όπου πραγματικά οι καταναλωτές απολαμβάνουν καλύτερες τιμές μετά την απελευθέρωσή του. Εμείς αναφέραμε παραδείγματα όπου συμβαίνει το αντίθετο. Να γιατί λέμε ότι είναι πέρα για πέρα υποκριτικά τα αναφερόμενα στο άρθρο 3 περί προτεραιοτήτων στη χρήση των ιαματικών πηγών. 
     Αλήθεια, κυρία Υπουργέ, ποιος θα υποχρεώσει –αυτό είναι ένα ερώτημα που το επαναλαμβάνουμε ξανά σήμερα- και με ποιο τρόπο τον ιδιώτη διαχειριστή της άλφα ή βήτα ιαματικής πηγής ότι αυτή θα διατίθεται κατά προτεραιότητα για τις ανάγκες ιαματικής θεραπείας. Πώς θα τον υποχρεώσουμε και με ποιον τρόπο; 
     Τέλος, όσον αφορά το άρθρο 21 που αναφέρεται στην παράταση της παραχώρησης των ιαματικών πηγών στους Ο.Τ.Α., εκείνο που θα θέλαμε να τονίσουμε και σήμερα είναι ότι αυτή γίνεται δυνατή μόνο με την προσαρμογή στο νόμο, δηλαδή στις συνθήκες λειτουργίας της αγοράς. 
     Εμείς, όπως είπα, κύριε Πρόεδρε, καταψηφίζουμε το σύνολο των άρθρων που συζητάμε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
     Το λόγο έχει η Κοινοβουλευτική Εκπρόσωπος του Συνασπισμού κ. Ασημίνα Ξηροτύρη-Αικατερινάρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
     Είναι σημαντικό το νομοσχέδιο που συζητάμε σήμερα και γιατί ο ιαματικός τουρισμός εντάσσεται στον τουρισμό της χώρας, σε μια δραστηριότητα που συμβάλλει τα μέγιστα στην ελληνική οικονομία, αλλά από την άλλη πλευρά και γιατί, ιδιαίτερα, οι ιαματικές μας πηγές και αξιόλογες είναι και είναι δημόσιες πηγές. Είναι δημόσιο αγαθό και ως ένα τέτοιο αγαθό θα πρέπει να το προστατεύσουμε. 
     Όπως είπα και στην επί της αρχής τοποθέτησή μου, για μας η προστασία και η αναβάθμισή τους είναι το κύριο μέλημα και η αξιοποίησή τους έρχεται δεύτερη και πάντα όμως μέσα από τις διαδικασίες του δημόσιου τομέα. 
     Ας μας συνετίσουν πολλά από τα οποία συμβαίνουν και ας αναλογιστούμε ότι, τουλάχιστον, τη δημόσια περιουσία, το φυσικό πλούτο της χώρας, πρέπει να τη διαχειρίζονται, να την προστατεύουν και να την αξιοποιούν υγιείς, με εξυγίανση, με αναβάθμιση και με εμπλουτισμό, δημόσιες υπηρεσίες. Μια τέτοια υπηρεσία είναι και ο Ε.Ο.Τ. που ανήκει στο Υπουργείο Αγροτικής Ανάπτυξης. 
     Ο Ε.Ο.Τ., λοιπόν, χρειάζεται περισσότερη ενίσχυση. Χρειάζεται να επανέλθει γιατί κατακερματίστηκε και αποδιοργανώθηκε. Χρειάζεται, κυρία Υπουργέ, να συμμαζέψετε τις διάφορες ανώνυμες εταιρείες και την περιβόητη Ε.Τ.Α. και επιτέλους να αναλογιστείτε κάποια πράγματα για το τι σημαίνει διαχείριση μέσω των ανωνύμων εταιρειών και μάλιστα του φυσικού πλούτου της χώρας. Δεν είναι κρατισμός το να ασχολείται το ίδιο το κράτος με υγιείς οργανισμούς, δημόσιους φορείς και με νομικά πρόσωπα, με την προστασία και την αξιοποίηση της δημόσιας περιουσίας. 
      Είναι ευκαιρία σ’ αυτό το νομοσχέδιο να πούμε αυτά τα πράγματα.
      Θα προχωρήσω τώρα στα άρθρα:
      Και από την αιτιολογική έκθεση διακατέχει αυτό το νομοσχέδιο μία αγωνία πώς θα αξιοποιήσουμε τις πηγές. Γιατί; Γιατί μέχρι τώρα αυτές περιορίστηκαν μόνο στην υπηρεσία της λουτροθεραπείας και τίποτε άλλο. Μα είναι κακή αυτή η αξιοποίηση; Βεβαίως. Να υπάρξουν και οι άλλες καινούργιες και μοντέρνες, οι οποίες σε ελάχιστο πληθυσμό αναφέρονται. Όταν το 95% των πολιτών της χώρας κάνει εσωτερικό τουρισμό, όταν οι αποδοχές του αυτήν τη στιγμή, του μεγαλύτερου ποσοστού της χώρας, είναι πάρα πολύ μικρές, τι θα είναι αυτή η αξιοποίηση με τα κέντρα θερμαλισμού ή με τα κέντρα ομορφιάς και αναζωογόνησης; Πρόκειται να τα προσεγγίσει αυτά; Θα έρθουν και ξένοι να προσεγγίσουν αυτά τα πράγματα, αλλά κατά κύριο λόγο το μεγάλο μέρος του πληθυσμού που αξιοποιεί τις ιαματικές πηγές είναι οι Έλληνες και κατά κύριο λόγο τις αξιοποιούν για λόγους λουτροθεραπείας. Επομένως αυτή η διάσταση, που στη συνέχεια πάτε να την υποστηρίξετε αλλά δεν την κατοχυρώνετε, είναι η κυριότερη για μας. 
      Αναφέρθηκα και την άλλη φορά και μου απαντήσατε, κύριε Υπουργέ, στο παράδειγμα των Λουτρών της Κυλλήνης. Από το 1996, 1997 είναι αυτή η σύμβαση και ακόμη ο ιδιώτης να αξιοποιήσει και να βελτιώσει στοιχειωδώς το Κέντρο Λουτροθεραπείας. Δεν θέλουν, λοιπόν, οι ιδιώτες όταν τους παραχωρείται αυτή η χρήση, να κάνουν τις βασικές δραστηριότητες που αφορούν μία ιαματική πηγή. Το βλέπετε αυτό. Προσπαθείτε, ξαναπροσπαθείτε και δεν έχουμε ακόμα αποτέλεσμα. Να δούμε πότε θα έχουμε το οριστικό αποτέλεσμα.
      Έτσι όταν στο άρθρο 3 αναφέρεται –και σωστά- ότι οι ιαματικοί φυσικοί πόροι διατίθενται κατά προτεραιότητα για τις ανάγκες μονάδων ιαματικής θεραπείας και ακολούθως για τις ανάγκες κέντρων ιαματικού τουρισμού και θαλασσοθεραπείας, εγώ έχω να παρατηρήσω ότι αυτό δεν το κατοχυρώνετε. Δεν υπάρχει μία άλλη διάταξη στο νομοσχέδιο που να μπορεί να εξασφαλίσει αυτήν την προτεραιότητα. 
      Διατυπώνεται εδώ μία ευχή και δεν υπάρχει από εκεί και πέρα ένας μηχανισμός που να ελέγξει εάν αυτή η προτεραιότητα θα μπορεί να τηρείται. Γιατί ακόμα και σε επόμενα άρθρα που λέτε για την αναγνώριση των φυσικών πηγών, περιορίζεστε στα στοιχεία της αναγνώρισης, όπως σας το προτείνει και η Ένωση Δήμων και Κοινοτήτων, η αντίστοιχη εταιρεία και δεν επιλαμβάνεστε και του θέματος, το πώς θα αξιοποιηθεί, ποια θα είναι η δράση, ούτως ώστε μέσα από τη σχετική υπουργική απόφαση να υπάρξει η καταγραφή αυτής της προτεραιότητας σε γενικές γραμμές, γενικές κατευθύνσεις και να μην αφεθεί στη μελέτη παραχώρησης ή ακόμη και στην πρόταση την οποία θα κάνει ο ιδιώτης, προκειμένου να χρησιμοποιήσει αυτήν την πηγή.
      Υπάρχουν πολλές υπουργικές αποφάσεις, υπάρχουν υπουργικές αποφάσεις οι οποίες είναι μόνο του Υπουργείου Τουριστικής Ανάπτυξης, όμως εδώ υπάρχουν πολύ σημαντικά θέματα για τις ιαματικές πηγές. Υπάρχει το θέμα η κάθε πηγή τι ιδιότητες έχει, πάλι για να υποστηρίξει την πρώτη δραστηριότητά της που είναι ο ιαματικός καθ’ αυτού τουρισμός, η λουτροθεραπεία κ.λπ.. 
      Επομένως εδώ σε δύο-τρεις αποφάσεις και κυρίως στην απόφαση της παραγράφου 5 θα πρέπει να υπάρχει και ο Υπουργός Υγείας, όπως και για την αξιοποίηση ορισμένων πηγών, για τις ανανεώσιμες πηγές ενέργειας κ.λπ., θα πρέπει να υπάρχει και ο Υπουργός Ανάπτυξης.
      Όσον αφορά τώρα τα θέματα τα οποία θα συνδιαχειριστείτε, και το προεδρικό διάταγμα και οι υπουργικές αποφάσεις με το Υ.ΠΕ.ΧΩ.Δ.Ε., ορθά θα γίνει αυτή η διαδικασία, αλλά από εκεί και πέρα δεν χρειάζεται το Υπουργείο Τουριστικής Ανάπτυξης να παρεμβαίνει σε θέματα δασικών εκτάσεων κ.λπ. Αφήστε τα αυτά να είναι όπως είναι. Δεν χρειάζεται το άρθρο 8. Δηλαδή με μία απόφαση Υπουργού Τουριστικής Ανάπτυξης, να μπορεί, επειδή έχει πάθει κάποια μόλυνση κ.λπ., να καταργείται μία ιαματική πηγή. 
      Σωστά κάνατε το μητρώο το οποίο καταγράφει τα πάντα. Εδώ θα έπρεπε να υπάρχει διατυπωμένη υποχρέωση της πολιτείας, του Υπουργείου, του Υ.ΠΕ.ΧΩ.Δ.Ε. και μαζί με άλλα συναρμόδια Υπουργεία, μια πηγή αν έχει υποστεί ορισμένες φθορές, να μπορεί να αναβαθμιστεί. Αυτό πρέπει να κάνετε. Το να καταγράψουμε τις πηγές σ’ ένα μητρώο, τις ιδιότητές τους και μετά να έχουμε άρθρο που να λέει ότι μπορούμε και να άρουμε την αναγνώριση αυτής της πηγής, εγώ δεν το βρίσκω σωστό. Φοβάμαι ότι αυτή η δυνατότητα μπορεί να δοθεί στον Υπουργό -μπορεί να μην το κάνετε εσείς, να το κάνει κάποιος άλλος, για διάφορους λόγους, για να μην χρησιμοποιούνται οι περιοριστικές διατάξεις, χρήσεις γης κ.λπ., σε μία περιοχή και να πρέπει να γίνει εκεί μία αλόγιστη τουριστική εκμετάλλευση- να καταργείται και να μην αναγνωρίζεται μία ιαματική πηγή που έχει καταγραφεί στο μητρώο. 
      Θα έλεγα, λοιπόν, ότι το άρθρο 8 θα πρέπει να το διαγράψετε, δεν χρειάζεται να υπάρχει.
      Ξεκινάει τώρα ένα μεγάλο θέμα. Πραγματικά επανέρχονται στον Ε.Ο.Τ., δηλώνεται κατηγορηματικά στο νόμο, ιαματικοί πόροι. Σας είπα και πριν ότι ο Ε.Ο.Τ. πρέπει να εξαγνισθεί, πρέπει να έχει ειδικούς υπαλλήλους και γι’ αυτά τα θέματα, όπως και για άλλα θέματα, τα οποία χειρίζεται. Εδώ, όμως, θα πρέπει να δείτε και τη σύνδεσή του με την Τοπική Αυτοδιοίκηση, γιατί η Τοπική Αυτοδιοίκηση είναι το πρωταρχικό κύτταρο. Σε αυτήν ανήκουν οι φυσικοί πόροι. Στον απλό πολίτη ανήκουν οι φυσικοί πόροι. Τι είδαμε στο παρελθόν; Είδαμε έναν Ε.Ο.Τ. που τις πιο αξιοποιήσιμες πηγές, φυσικό πλούτο της χώρας, τις παρέδωσε στην Ε.Τ.Α., η οποία πλέον είναι μία καθαρή εταιρεία μετοχοποιημένη, ιδιωτικοποιημένη και πάει λέγοντας. Και συνέβησαν πολλά και φοβούμαι ότι θα συμβούν και πάρα πολλά αν μείνει έτσι η κατάσταση. Άφησε στην Τοπική Αυτοδιοίκηση όλα εκείνα τα ακίνητα, στα οποία δεν μπορεί κανείς να κάνει αξιοποίηση, είναι δηλαδή στα αζήτητα.
      Τώρα εγώ σας λέω, κύριε Υπουργέ, ότι είναι ευκαιρία να κάνετε μία τομή σε αυτά τα πράγματα. Τουλάχιστον τις ιαματικές πηγές, αυτόν το φυσικό πλούτο της χώρας, να τον συνδιαχειριστεί ο Ε.Ο.Τ. με την Τοπική Αυτοδιοίκηση. Πάρτε ό,τι δώσατε και στην Ε.Τ.Α.. Καλά κάνετε το διαχωρισμό τουριστικών ιαματικών πηγών  και μη κ.λπ. Πάρτε τα, λοιπόν, όλα αυτά, κάντε αυτήν την τομή και αν την κάνετε, εμείς θα το ψηφίσουμε το νομοσχέδιο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κυρίες και κύριοι  συνάδελφοι, κύριε Υπουργέ, είναι καθαρό εδώ και δυόμισι χρόνια ότι βασική πολιτική της Κυβέρνησης είναι η ανάπτυξη του τουρισμού ως ενός εκ των βασικών πυλώνων της ανάπτυξης που έχουμε σχεδιάσει ως χώρα. Αυτό δεν έγινε μόνο σε επίπεδο εξαγγελίας η ίδρυση αρμόδιου Υπουργού, αλλά γίνεται καθημερινά σε επίπεδο υλοποίησης των εξαγγελθεισών πολιτικών που βοηθούν την ευρύτερη ανάπτυξη. 
      Έχει τεθεί μάλιστα ένας στόχος γενικότερης ανάδειξης του τουριστικού παράγοντα ως αναπτυξιακού πυλώνα στη χώρα μας και σε επίπεδο αναβάθμισης της ποιότητας εκπαίδευσης και σε επίπεδο βελτίωσης των υποδομών, σε επίπεδο αναβάθμισης της ποιότητας των παρεχομένων υπηρεσιών και των τουριστικών υποδομών, όπως επίσης και σε επίπεδο ανάδειξης νέων μορφών τουρισμού, των λεγόμενων εναλλακτικών μορφών τουρισμού. Στόχος βέβαια είναι και η επιμήκυνση του χρονικού διαστήματος κατά το οποίο θα μπορούμε να προσφέρουμε τις τουριστικές μας υπηρεσίες προς τους πολίτες. 
      Μία τέτοια μορφή εναλλακτικού τουρισμού είναι και ο ιαματικός τουρισμός για τον οποίο συζητάμε αυτές τις μέρες. Πραγματικά είναι μία μορφή εναλλακτικού τουρισμού που μας δίνει τη δυνατότητα να αξιοποιήσουμε μοναδικά στρατηγικά πλεονεκτήματα που έχουμε ως χώρα. 
      Με το προτεινόμενο νομοσχέδιο επιχειρείται αφ’ ενός συνολική ρύθμιση των μορφών τουριστικής ανάπτυξης που συνδέονται με την αξιοποίηση των ιαματικών φυσικών πόρων της χώρας και αφ’ ετέρου επιμέρους ρυθμίσεις που επιλύουν χρονίζοντα προβλήματα του Ε.Ο.Τ., του Ξενοδοχειακού Επιμελητηρίου, του Ο.Τ.Ε.Κ., των επιχειρηματιών, αλλά και πολεοδομικές ρυθμίσεις τουριστικών καταλυμάτων.
      Με το νομοσχέδιο αυτό επιδιώκουμε να μην περιοριστούμε στην προσφορά μόνο υπηρεσιών λουτροθεραπείας, αλλά επιδιώκουμε το συνδυασμό της αξιοποίησης των ιαματικών φυσικών πόρων και του θαλάσσιου νερού υψηλού επιπέδου υπηρεσίες αναζωογόνησης, τα λεγόμενα spa. Επιδίωξη ακόμα είναι να δημιουργήσουμε όχι μόνο υπηρεσίες λουτροθεραπείας, αλλά και ολοκληρωμένες υπηρεσίες φυσικής αποκατάστασης και προετοιμασίας αθλητών, όπως και κέντρα αποκατάστασης υγείας. 
      Νομίζω ότι έτσι μπορούμε να περιγράψουμε πολύ αδρά τι επιτυγχάνει το συγκεκριμένο νομοσχέδιο στο επίπεδο του ιαματικού τουρισμού. 
      Πρώτον, εκσυγχρονίζει το θεσμικό πλαίσιο. 
      Δεύτερον, προστατεύει τον κοινωνικό χαρακτήρα των ιαματικών φυσικών πόρων. 
      Τρίτον, απλοποιεί τις διαδικασίες για την έκδοση αδειών λειτουργίας των υδροθεραπευτικών ιδρυμάτων ή και των κέντρων αναζωογόνησης. 
      Τέταρτον, μειώνει καταλυτικά τη γραφειοκρατία σε όλα τα στάδια, από την αναγνώριση ενός φυσικού πόρου ως ιαματικού μέχρι και την αξιοποίησή του. 
      Πέμπτον, ρυθμίζει το πλαίσιο λειτουργίας των κέντρων αναζωογόνησης. 
      Έκτον, προστατεύει τον κοινωνικό χαρακτήρα των ιαματικών φυσικών πόρων και έβδομον, διασφαλίζει την επιστημονική πιστοποίηση των ιαματικών φυσικών πόρων και θεσπίζει ενιαίο σύστημα ελέγχου για την προστασία του καταναλωτή. Γενικότερα πάντως, προωθεί την ανάπτυξη του ιαματικού τουρισμού και τον αναγάγει σ’ ένα βασικό παράγοντα της ευρύτερης τουριστικής μας πολιτικής. 
      Στο δεύτερο μέρος του νομοσχεδίου προβλέπεται μία σειρά από ρυθμίσεις που επιλύουν σειρά προβλημάτων, τα οποία ταλανίζουν για χρόνια τους παράγοντες της τουριστικής βιομηχανίας. Συγκεκριμένα, το νομοσχέδιο στο δεύτερο κυρίως μέρος ενισχύει τις θεσμικές αρμοδιότητες του Ε.Ο.Τ., δίνει λύσεις σε πολεοδομικού τύπου ζητήματα, αναβαθμίζει τις οργανωμένες τουριστικές κατασκηνώσεις, ρυθμίζει χρονίζοντα προβλήματα των φορέων του τουρισμού, του Ο.Τ.Ε.Κ., της Ε.Τ.Α., του Ξενοδοχειακού Επιμελητηρίου, καταπολεμά τη γραφειοκρατία στη χορήγηση σήματος τουριστικών καταλυμάτων, βοηθά την εναρμόνιση διαφημιστικών προγραμμάτων των Ο.Τ.Α. με τον προγραμματισμό της τουριστικής προβολής της χώρας, αναβαθμίζει την εκπαίδευση στα τουριστικά επαγγέλματα, ρυθμίζει το ζήτημα των καθυστερούμενων εισφορών προς το Ξενοδοχειακό Επιμελητήριο, προβλέπει τη δυνατότητα μακροχρόνιας μίσθωσης ακινήτων της Εκκλησίας που κατέχει μεγάλες εκτάσεις έντονου τουριστικού ενδιαφέροντος.
      Γενικότερα και στο πρώτο μέρος δίνεται η δυνατότητα, κυρίες και κύριοι συνάδελφοι, της αξιοποίησης των ιαματικών πηγών και των ιαματικών φυσικών πόρων, σε μία εποχή που είναι ιδιαίτερα ανταγωνιστική και σε μία εποχή που είναι αδήριτη ανάγκη να αξιοποιήσουμε οποιαδήποτε ανταγωνιστικά πλεονεκτήματα έχουμε σ’ ένα διεθνές τουριστικό περιβάλλον που γίνεται ολοένα και πιο ανταγωνιστικό. Μάλιστα, το ίδιο γίνεται και στις γειτονικές χώρες, που και εκείνες έχουν αντιληφθεί τις δυνατότητες που παρέχει στη διεθνή οικονομική και αναπτυξιακή αρένα ο τουριστικός παράγων. 
      Έτσι, λοιπόν βάζουμε στη φαρέτρα μας ένα πολύ δυνατό όπλο με τη θεσμική θωράκιση του ιαματικού τουρισμού και των ιαματικών φυσικών πόρων και τον αναδεικνύουμε ως βασικό παράγοντα, μέσα από τον οποίο μπορούμε να κερδίσουμε μάχες στο ευρύτερο ανταγωνιστικό τουριστικό περιβάλλον. 
      Αλλά και με τις ειδικότερες ρυθμίσεις, οι οποίες προβλέπονται στο δεύτερο μέρος, μπορούμε να πούμε ότι είναι καταλυτική η προσπάθεια και η συμβολή της  πολιτείας στο να επιλύσει, να διευθετήσει ή να διευκολύνει διαδικασίες, ώστε να μπορέσουμε να αναδείξουμε το τουριστικό προϊόν σε μεγαλύτερο βαθμό, να διευκολύνουμε και να καταπολεμήσουμε τη γραφειοκρατία σε επίπεδο επιχειρηματικότητας στον τουριστικό τομέα –κάτι που είναι ζητούμενο εδώ και πολλά χρόνια- και βέβαια να απελευθερώσουμε με αυτόν τον τρόπο τις δημιουργικές δυνάμεις της επιχειρηματικότητας, οι οποίες πολλές φορές και για πάρα πολλά χρόνια είναι εγκλωβισμένες μέσα από θεσμικές ή νομοθετικές ρυθμίσεις των παλαιοτέρων χρόνων και που δεν έδιναν τη δυνατότητα να αναδείξουν οι τουριστικοί παράγοντες της χώρας μας τις πραγματικές τους δυνατότητες και δυνάμεις. 
      Έτσι, λοιπόν, θεωρώ ότι το συγκεκριμένο νομοσχέδιο που συζητούμε είναι μία σοβαρότατη προσπάθεια και μία σοβαρότατη συμβολή στην περαιτέρω ανάδειξη του τουρισμού ως αναπτυξιακού πυλώνα της χώρας μας, γι’ αυτό και το ψηφίζω.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλαφάτη. 
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, κυρία Υπουργέ, είμαι υποχρεωμένος σύμφωνα με την αποφασισθείσα διαδικασία να τοποθετηθώ επί της αρχής, παρ’ όλο που συζητάμε την πρώτη ενότητα των άρθρων. Έχει ξανασυμβεί άλλωστε. Θα αναφερθώ λοιπόν επί της αρχής σ’ ένα κομμάτι της ομιλίας μου, προσπαθώντας να αναπτύξω και τα θέματα των άρθρων στη συνέχεια. 
      Άκουσα με προσοχή την κυρία Υπουργό, στην τοποθέτησή της την προηγούμενη εβδομάδα επί της αρχής και οφείλω να πω ότι δεν αρκούν, κύριοι συνάδελφοι, οι καλές προθέσεις για την προώθηση του τουρισμού. Καλή είναι η αισιοδοξία, ο τουρισμός όμως δεν είναι η προβολή ενός δείκτη, η αύξηση των αφίξεων. Αυτό δεν σημαίνει ότι πάμε καλά. Τι γίνεται με τις διανυκτερεύσεις; Τι γίνεται με τα έσοδα των τουριστών που έρχονται; Τι γίνεται με τα all inclusive; Τι γίνεται με τη συρρίκνωση των διακοπών των Ελλήνων; Το 48% των Ελλήνων δεν κάνει διακοπές. 
      Ο τουρισμός έχει και κάποιους άλλους δείκτες, όπως την εποχικότητα. Και ερωτώ: Ποια είναι τα θεσμικά μέτρα, τα οποία πήρε η σημερινή Κυβέρνηση για να μειώσει την εποχικότητα και να δώσει δικαίωμα για περισσότερες διακοπές ξένων και Ελλήνων τουριστών σε όλη τη διάρκεια του χρόνου; Μετά τον ιδρυτικό νόμο δεν υπήρξε κανένας άλλος νόμος. Ο επόμενος νόμος που έρχεται είναι αυτός. 
      Τι γίνεται με τη γεωγραφική εξάπλωση του τουρισμού; Ο τουρισμός δεν είναι μόνο η Ρόδος, η Κέρκυρα, η Αθήνα και η Κρήτη. Ο τουρισμός έχει μία συνθετότητα, γι’ αυτό και υπάρχει μία διϋπουργικότητα σ’ αυτόν. 
      Θα πω το εξής παράδειγμα. Καλές είναι οι συμφωνίες με τους Κινέζους, θα υπάρξει προσφορά κλινών για τους Κινέζους. Με ποιο τρόπο, όμως, θα δοθούν οι βίζες; Θα υπάρχει αντιστοιχία με το Υπουργείο Εξωτερικών, ώστε οι βίζες να δίνονται στο χρόνο που πρέπει, για να μπορούμε να εξυπηρετήσουμε τους Κινέζους τουρίστες; 
      Τουρισμός είναι το σύνολο δύο πραγμάτων, εσωτερικού και εξωτερικού τουρισμού. Ο μεν εξωτερικός τουρισμός είναι οι ξένοι που μας έρχονται, ο δε εσωτερικός τουρισμός είναι αυτός που, αν θέλετε, ενισχύει τις τουριστικές επιχειρήσεις σε όλη τη διάρκεια του χρόνου, να μπορούν να συντηρηθούν για να υποδεχθούν τους  ξένους τουρίστες. 
      Μιλάμε για τα χιονοδρομικά κέντρα. Ένας ξένος τουρίστας δεν θα έλθει στα χιονοδρομικά κέντρα της Ελλάδας, θα πάει στην Ελβετία. Θα πάει αλλού. Δεν θα έρθει εδώ. 
      Άρα τα χιονοδρομικά κέντρα τα δικά μας είναι για να υποδεχθούν τον εσωτερικό τουρισμό. Εκεί πρέπει να στραφούμε και μ’ αυτόν τον τρόπο πρέπει να κάνουμε τη στοχευμένη διαφήμιση. Αυτό σημαίνει marketing plan. Τελικά  εδόθη το marketing plan σε κοινοπραξία εταιρειών. Η υπόθεση είναι ότι θα παραδοθεί μαζί με το market study  στο τέλος του 2007. Άρα μιλάμε για στοχευμένη διαφήμιση το 2008. 
      Τι γίνεται με την Αθήνα που είναι η ναυαρχίδα μας, μετά τους Ολυμπιακούς Αγώνες; Πώς γίνεται η διαφήμιση του ελεύθερου χρόνου; Από τουριστικές επενδύσεις. Μείναμε εκεί που οι τουριστικές επενδύσεις σταμάτησαν επί ΠΑ.ΣΟ.Κ. με τους Ολυμπιακούς Αγώνες.  Πέστε μου μια νέα κλίνη. Μη μου πείτε τα σαράντα κρεβάτια τα οποία δόθηκαν στα «ΞΕΝΙΑ». Αυτά ήταν τα οποία δόθηκαν μέσα από την «Ε.Τ.Α.», σαράντα κρεβάτια. Τουρισμός δεν είναι τα τυχαία γεγονότα, οι βόμβες στο  Πόρτ Σάϊντ, στην Αττάλεια ή ο πόλεμος του Λιβάνου γι’ αυτό  έχουμε και αύξηση. 
      Και  έρχομαι στο νομοσχέδιο. Ούτε λίγο ούτε πολύ μας εγκαλείτε γιατί δεν ψηφίζουμε το νομοσχέδιο επί της αρχής και σε μία σειρά άρθρων. Δέχομαι να είστε υπερήφανοι για το νομοσχέδιό σας, αλλά πριν περίπου ένα χρόνο είχαμε κατεβάσει εμείς για συζήτηση μία πρόταση νόμου. Αυτή η πρόταση νόμου την κατέβασε η Αντιπολίτευση η οποία είχε σχεδόν επεξεργαστεί στο Υφυπουργείο Τουρισμού τότε, απερρίφθη. Και οι λόγοι για τους οποίους απερρίφθη, θα σας τους διαβάσω από τα Πρακτικά εκείνης της περιόδου τους οποίους ανέφερε ο σημερινός σας εισηγητής ο κ. Κοντογιάννης και εισηγητής και τότε της συμπολιτεύσεως επί της προτάσεως νόμου: «Δε θα ψηφίσουμε την πρόταση νόμου γιατί θα καταθέσουμε το αντίστοιχο νομοσχέδιο που όπως εξήγησα θα πρόκειται για ένα ολοκληρωμένο σχέδιο που θα περιλαμβάνει όχι μόνο τμήμα του ιαματικού τουρισμού και του θερμαλισμού, αλλά και του θεραπευτικού τουρισμού και γενικότερα τον τουρισμό υγείας».  Τι φαίνεται εδώ σ' αυτό το νομοσχέδιο; Υπάρχει κανένας τουρισμός υγείας; 
      Συνεχίζει: «Στο σχέδιο αυτό θα έχουν ενσωματωθεί και άλλες διατάξεις που θα αφορούν τον ιατρικό και θεραπευτικό τουρισμό καθώς και  μορφές εναλλακτικού τουρισμού που μπορούν να αναπτυχθούν παραλλήλως». Πέστε μου μία εναλλακτική μορφή τουρισμού που αναπτύσσεται σ' αυτό το νομοσχέδιο και δεν ψηφίσαμε τότε την πρόταση γιατί θα ερχόταν τώρα. 
      Συνεχίζει παρακάτω: «Ήλθε το πλήρωμα του χρόνου και η αξιοποίηση των ιαματικών πηγών σε συνδυασμό με το θερμαλισμό…». Η λέξη θερμαλισμός δεν υπάρχει στο νομοσχέδιο εξαλείφθηκε. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε,    υπάρχει κάποιο πρόγραμμα που είναι το δεύτερο θέμα…
      ΠΑΝΑΓΙΩΤΗΣ ΣΓΟΥΡΙΔΗΣ: Τη βάλατε τη λέξη εκ των υστέρων. 
      Συνεχίζει λοιπόν, «…και τον ιατρικό θεραπευτικό τουρισμό θα αποτελέσει την αιχμή του δόρατος στην προσπάθεια που ξεκινάμε για τουρισμό δώδεκα μηνών…». Εγώ δεν βλέπω κανένα τουρισμό δώδεκα μηνών. 
      Παρακάτω λέει: « Θα δίνει νέα ώθηση στις επενδυτικές δραστηριότητες συνολικά στον τομέα του τουρισμού». Ποια ώθηση δίνει στις επενδύσεις; Ο αναπτυξιακός νόμος τελειώνει. Το Δ΄ Κοινοτικό Πλαίσιο Στήριξης δεν έχει μέσα τη δράση «τουρισμός». 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μα τι λέτε τώρα κύριε συνάδελφε; 
      ΠΑΝΑΓΙΩΤΗΣ ΣΓΟΥΡΙΔΗΣ: Το Δ΄ Κοινοτικό Πλαίσιο Στήριξης τη δράση «τουρισμός» δεν την έχει. Δείτε το. 
      Συνεχίζει  την πρότασή του: «…για τον οποίο τώρα συζητούμε καθώς και δεν μπορούμε πλέον να βλέπουμε τον ιαματικό τουρισμό ή το θερμαλισμό αποσπασματικά εμείς πια μόνοι σε ολόκληρη την Ευρώπη». Τι γίνεται με τις λουτροπόλεις; Φαίνονται πουθενά στο νομοσχέδιο; 
      Αναφέρει ο συνάδελφος παρακάτω: «Δεν ψηφίζουμε την πρόταση νόμου γιατί θα παραμείνει η διάκριση των ιαματικών πηγών σε τουριστικής και τοπικής σημασίας». Το άρθρο 5 παράγραφος 3 τις ενοποιεί. Δεν  υπάρχει διάκριση στο νομοσχέδιό σας. 
      Και τέλος: «Θα περιγράφονται ακόμα και οι προδιαγραφές για την ίδρυση ιαματικών κέντρων. Θα υπάρχει πρόνοια να  γίνουν συμβάσεις με ασφαλιστικά ταμεία του εξωτερικού ώστε οι ασθενείς να μπορούν να έρχονται στη χώρα μας για να απολαμβάνουν υπηρεσίες που θα προσφέρουμε είτε σε ιαματικές πηγές, είτε σ κέντρα ευεξίας». 
      Τίποτα από όλα αυτά δεν αναφέρεται στο σχέδιο νόμου αυτό  και όπως καταψηφίσατε εσείς την πρόταση νόμου καταψηφίζουμε και εμείς το σχέδιο νόμου. Και αυτό έρχεται μετά από τριάντα μήνες νομοθετικά απεξέργαστο με επικαλύψεις, ασάφειες και αντιφάσεις. Μιλάμε για είκοσι οκτώ υπουργικές αποφάσεις και τρία προεδρικά διατάγματα. Όποιος έβγαλε προεδρικό διάταγμα –και έχετε βγάλει προεδρικά διατάγματα- ξέρει ότι χρειάζεται περισσότερο χρόνο απ’ όσο χρειάζεσαι για να καταθέσεις ένα νομοσχέδιο. Και μάλιστα μιλάτε για υπουργική απόφαση, για προδιαγραφές και υπουργική απόφαση για σήμα λειτουργίας. Και δεν πιστεύετε στο νόμο που ψηφίζετε γιατί στο άρθρο 23 λέτε ότι δυόμισι χρόνια θα μπορούν να υπάρχουν που να καταθέσουν τα χαρτιά τους και μέσα σ’ ένα χρόνο που υποβάλλει τα δικαιολογητικά να πάρει σήμα. Δηλαδή μιλάμε τρεισήμισι χρόνια από σήμερα. 
      Στο άρθρο 21 δίνετε παράταση δέκα χρόνια σε αυτούς που κατέχουν ιαματικές πηγές είτε έχουν λήξει είτε όχι, δηλαδή μιλάμε για το 2017. Η εναλλακτική αυτή μορφή τουρισμού έχασε το τρένο πια της ανάπτυξης και δεν θα ενταχθεί και καμιά επένδυση στο Δ΄ Κοινοτικό Πλαίσιο Στήριξης.
      Υπερσυγκεντρωτισμός στον Ε.Ο.Τ. και ασάφειες. Σας είπα και στην επιτροπή. Πώς θα γίνεται η διανομή αυτού του φυσικού πόρου όταν είναι εν επαρκεία; Τα γεωθερμικά πεδία είναι αυτά τα οποία δίνουν τις ιαματικές πηγές. Υπάρχει μια ιαματική πηγή σ’ ένα γεωθερμικό πεδίο. Ερώτηση: Αν κάπου κάνει κάποιος άλλος γεώτρηση πώς θα ξέρουμε την επάρκεια; Πώς εμπλέκεται το Υπουργείο Ανάπτυξης; Πώς θα υπάρξουν αυτές οι αποφάσεις; Και ο τρόπος ελέγχου παραπέμπεται στις καλένδες. Λέτε, θα υπάρξει υπηρεσία. Όσο δε για την προστασία και την ποιότητα για τους πολίτες που είναι η σύμπραξη του Υπουργείου Υγείας και του Υπουργείου Εσωτερικών Δημόσιας Διοίκησης και Αποκέντρωσης; Και κατά βάση δε λύνει και κανένα πρόβλημα με τις  «άλλες διατάξεις». Θα τα πούμε όμως επί των άρθρων. 
      Στο τέλος δε βάζετε και μια τροπολογία για να δώσετε έξι μήνες δουλειά χωρίς αξιοκρατικά κριτήρια σε όποιον θέλετε να προσφέρει εργασία για να ενημερώνει όπως λέτε για τον τουρισμό σε περιπτώσεις δύσκολες όπως είναι της Χαλκιδικής κ.λπ.. 
      Εγώ πιστεύω ότι το νομοσχέδιο δεν συμβάλει στον τουρισμό γι’ αυτό και εμείς το καταψηφίζουμε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μπαντουβάς. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κυρίες και κύριοι συνάδελφοι, η σημασία του παρόντος νομοσχεδίου καταδεικνύεται και μόνο από το γεγονός ότι η χώρα μας διαθέτει πάρα πολλές καταγεγραμμένες ιαματικές πηγές οι οποίες δυστυχώς τα προηγούμενα χρόνια εγκαταλείφθηκαν και αφέθηκαν στην τύχη τους χωρίς σχεδιασμό, χωρίς κεντρικό έλεγχο και μέριμνα και χωρίς όραμα για το μέλλον όπως δυστυχώς είχε εγκαταλειφθεί και ο τουρισμός γενικά. 
      Αυτό και μόνο το γεγονός καθιστά επιβεβλημένη και επαινετέα την προσπάθεια του Υπουργείου Τουριστικής Ανάπτυξης για εκσυγχρονισμό του ιαματικού τουρισμού στα πλαίσια της γενικότερης πολιτικής ανάπτυξης του θεματικού τουρισμού. 
      Με το παρόν νομοσχέδιο «Ανάπτυξη ιαματικού τουρισμού και λοιπές διατάξεις» η Κυβέρνηση επιχειρεί να ρυθμίσει μια μακρά σειρά χρονιζόντων προβλημάτων και να προσδώσει νέα  ώθηση στον τομέα αυτό, καθώς είναι κοινά παραδεκτό ότι ο ιαματικός τουρισμός μπορεί να αποτελέσει μια επιπλέον πηγή εσόδων για την εθνική μας οικονομία. Ωστόσο θα πρέπει να τονίσω για άλλη μια φορά ότι ο αριθμός των πελατών που αντιστοιχεί σε όλα τα είδη του λεγομένου θεματικού εναλλακτικού τουρισμού, δεν είναι αρκετός για να καλύψει τα κενά που έχει αφήσει η  μείωση της διάρκειας της τουριστικής περιόδου του μαζικού τουρισμού. 
      Στο νησί μου, την Κρήτη, παραδείγματος χάριν η τουριστική περίοδος έχει μειωθεί από τους επτά γεμάτους μήνες σε δύο μήνες. Επιθυμούμε, κύριοι συνάδελφοι, να επιστρέψουμε στις καλές εποχές του τουρισμού. Να ξεκινά δηλαδή η τουριστική περίοδος με γεμάτα τα ξενοδοχεία από τον Απρίλιο και να τελειώνει το πρώτο δεκαήμερο του Νοεμβρίου. 
      ΄Ετσι λοιπόν, πέραν της ενίσχυσης των εναλλακτικών μορφών τουρισμού όπου συμπεριλαμβάνεται και ο ιαματικός τουρισμός θα πρέπει να βρεθούν τρόποι να ενισχυθεί και ο μαζικός τουρισμός, ώστε να αυξηθεί ξανά η διάρκεια της τουριστικής σαιζόν, αν όχι στα επίπεδα της εποχής των παχέων αγελάδων του τουρισμού τουλάχιστον σε μια δυνατή πεντάμηνη σαιζόν. Και χαίρομαι διότι η κυρία  Υπουργός έχει επαναλάβει πάρα πολλές φορές ότι όντως ο μαζικός τουρισμός «ήλιος και θάλασσα» θα ενισχυθεί κατά μεγάλο μέρος. 
      Σας πληροφορώ ότι φέτος που θεωρείται και είναι πράγματι μία πάρα πολύ καλή τουριστική σαιζόν τα διάστερα και τριάστερα ξενοδοχεία στο Νομό Ηρακλείου άνοιξαν τον Αύγουστο για να δουλέψουν είκοσι έως τριάντα μέρες το πολύ. 
      Σας ερωτώ, κύριοι συνάδελφοι: Αλήθεια, πιστεύει κανείς στην Αίθουσα αυτή ότι με είκοσι, τριάντα ή εξήντα μέρες δουλειάς μπορεί να κρατηθεί ένα ξενοδοχείο; Θεωρώ ότι βασική προϋπόθεση ανάπτυξης του τουρισμού γενικά είναι να προσφέρονται σωστές υπηρεσίες. Η ποιότης των υπηρεσιών είναι προϋπόθεση. Στις σωστές όμως υπηρεσίες συμπεριλαμβάνονται και όλες οι υποδομές που άπτονται του τουρισμού όπως καλά οργανωμένα αεροδρόμια, σωστά και ασφαλώς κατασκευασμένοι δρόμοι και όχι δρόμοι-καρμανιόλες, σωστή και πλούσια σήμανση εθνικών και επαρχιακών οδών ώστε ο ξένος επισκέπτης να ξεκινά και να φθάνει στον προορισμό του χωρίς προβλήματα και όχι να ξεκινά για την Ανατολή και να φτάνει στη Δύση λόγω κακής σήμανσης των οδών. Μέγα πρόβλημα στην Κρήτη αυτό, κυρία Υπουργέ. Επίσης πρέπει να υπάρχουν σωστά μουσεία, σωστοί αρχαιολογικοί χώροι. 
      Όλα αυτά λείπουν, δυστυχώς, από τη ναυαρχίδα του τουρισμού, την Κρήτη. Το αεροδρόμιο του Ηρακλείου, πρώτο σε αφίξεις τσάρτερ και δεύτερο σε αφιξαναχωρήσεις επιβατών, είναι σκέτη καταστροφή. Εγώ εν τιμή σας λέω ότι αν ήμουν τουρίστας δεν θα ξαναρχόμουν στο Ηράκλειο απλά και μόνο λόγω της ταλαιπωρίας τόσο κατά την άφιξη όσο και κατά την αναχώρηση. Έτσι νομίζετε όλοι ότι θα κρατήσουμε τον τουρισμό μας; 
      Επειδή όμως στην προηγούμενη συνεδρίαση ακούστηκαν αντιπολιτευτικές «κορώνες» από τους συναδέλφους της μείζονος Αντιπολίτευσης, θέλω να πω, αγαπητοί συνάδελφοι, ότι αντί να μηδενίζετε την προσπάθεια του Υπουργείου Τουρισμού τόσο λαϊκίστικα, αντί να λέτε φωνάζοντας ότι είχατε ετοιμάσει νομοσχέδια που όμως δυστυχώς είχατε ξεχάσει στα συρτάρια των γραφείων σας, θα ήμουν ειλικρινά ευτυχής, κύριοι συνάδελφοι της μείζονος Αντιπολίτευσης, αν σας άκουγα να υπερηφανεύεστε για όλες τις ανύπαρκτες υποδομές που θα μας είχατε κληροδοτήσει ειδικά στο νησί μου που αδίκως και καταχρηστικώς σας έδινε τη νίκη και την εξουσία για είκοσι χρόνια. 
      Εμείς στην Κρήτη δεν χρωστάμε τίποτα στο κράτος σχετικά με την ανάπτυξη του τουρισμού. Τα πάντα τα έχει καταφέρει η ιδιωτική πρωτοβουλία η οποία τρέχει με ιλιγγιώδη ταχύτητα και το κράτος, δυστυχώς, όλα αυτά τα χρόνια έτρεχε πίσω από την ιδιωτική πρωτοβουλία με ταχύτητα χελώνας, ασθμαίνοντας, χωρίς να μπορεί να την προλάβει.
      Κυρία Υπουργέ, καλές είναι οι θεσμοθετήσεις για τις εναλλακτικές μορφές τουρισμού, όμως η τουριστική Ελλάδα ζει από τα νούμερα. Χώρες που ξεκίνησαν πολύ πριν από μας, με σωστές όμως υποδομές, μας έχουν ξεπεράσει στα νούμερα. 
      Επειδή είμαι ρεαλιστής, κι επειδή υπηρετώ τον τουρισμό με αγάπη και σεβασμό πλέον του ημίσεως της ηλικίας που διάγω σήμερα –τριάντα πέντε συναπτά έτη- λέω και θα λέω τα τουριστικά πράγματα με το όνομά τους και σας φωνάζω με αγωνία, κυρία Υπουργέ: Πιέστε τα αρμόδια Υπουργεία να φτιάξουν υποδομές γιατί χανόμαστε, γιατί θα παρακαλούμε το Θεό να στέλνει θεομηνίες ή κοινωνικές ανωμαλίες ή αναταραχές στις άλλες τουριστικές χώρες της Μεσογείου για να στρέφονται οι ξένοι επισκέπτες προς τη χώρα μας. Έχουμε άριστα ξενοδοχεία με άριστο σέρβις, με υπέροχους εξωτερικούς και εσωτερικούς χώρους, όμως όλα τα υπόλοιπα που άπτονται του τουρισμού εκτός ξενοδοχείου υπολείπονται κατά πολύ αυτών των ευρωπαϊκών, αλλά και άλλων τουριστικών χωρών της Μεσογείου. 
      Θέλω επίσης να σας υπενθυμίσω ότι η Ελλάδα είναι δυστυχώς η μόνη χώρα που δεν έχει αστέρια ή κλειδιά στα ξενοδοχεία, αλλά χρησιμοποιεί ακόμα κατηγορίες –α΄, β΄, γ΄, δ΄, ε΄, κ.λπ.- με αποτέλεσμα να έχουμε ξενοδοχεία σε όλες τις κατηγορίες που δεν ανταποκρίνονται όμως στην κατηγορία των αντίστοιχων αστεριών ή κλειδιών. Χαίρομαι επίσης γιατί έχετε δηλώσει πάρα πολλές φορές ότι θα πάμε στην «αστεροποίηση» των ξενοδοχείων και θέλω να πιστεύω ότι το χειμώνα που έρχεται θα προχωρήσετε σ’ αυτό, ώστε με τη νέα σεζόν τα ξενοδοχεία μας να έχουν αστέρια ή κλειδιά.
      Δυστυχώς ο μαζικός τουρισμός στη χώρα μας αποτελεί ένα γερασμένο προϊόν το οποίο πέρα των άλλων κατατρέχεται και από την επιδημία, θα έλεγα, του all inclusive που αποτελεί κανόνα τα τελευταία χρόνια. Βλέπετε, ο νόμος της αγοράς είναι αδυσώπητος και οι ξενοδόχοι και κυρίως όσοι ασχολούνται με τον εισαγόμενο τουρισμό δεν έχουν άλλη επιλογή παρά να προσφέρουν all inclusive. Αυτό βέβαια είναι καταστροφή για τα τουριστικά έσοδα, αφού οι πελάτες όλη την ημέρα κάθονται στο ξενοδοχείο τους, τρώνε και πίνουν και καλά κάνουν, αφού αυτό συμπεριλαμβάνεται στο «πακέτο» τους. Απ’ αυτό το φαινόμενο στερούνται εσόδων οι λοιποί τουριστικοί επιχειρηματίες όπως εστιάτορες, ιδιοκτήτες καφέ-μπαρ, τουριστικών προϊόντων κ.λπ., με αποτέλεσμα σταδιακά να χάνονται θέσεις εργασίας, έστω εποχικές, από τις τοπικές κοινωνίες.
      Υπό το πρίσμα των όσων προανέφερα, κυρίες και κύριοι συνάδελφοι, θα ήθελα να επιμείνω περισσότερο στις λοιπές διατάξεις του δευτέρου μέρους του νομοσχεδίου. Θα επιμείνω στο άρθρο 29, κυρία Υπουργέ -το έχουμε ξανασυζητήσει- με το οποίο εντάσσονται στις διατάξεις περί μακροχρόνιας μίσθωσης για τουριστικούς σκοπούς μεγάλες εκτάσεις της Εκκλησίας που μπορούν να αξιοποιηθούν για το σκοπό αυτό.
      ΠΡΟΕΔΡΕΥΩΝ (Γεώργιος Σούρλας): Κύριε Μπαντουβά, αναφερθήκατε τώρα στο άρθρο 29;
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μάλιστα.
      ΠΡΟΕΔΡΕΥΩΝ (Γεώργιος Σούρλας): Αυτό θα συζητηθεί στην επόμενη συνεδρίαση. Σήμερα συζητάμε την ενότητα των άρθρων 1 έως 23.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, θα ακούσω την εντολή σας. Ξέρετε πόσο πολύ σας σέβομαι.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Αν συνεχίσει ο κ. Μπαντουβάς, θα είναι εκτός ενότητας. Ο κ. Μπαντουβάς είναι πολύ υπεύθυνος και συνεπής.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Σέβομαι τον κύριο Πρόεδρο και το Προεδρείο γενικά κι έτσι θα διακόψω και θα επανέλθω σε επόμενη συνεδρίαση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε πολύ.
      Το λόγο έχει η κ. Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, μετά από δυόμισι χρόνια ηχηρής απουσίας, το Υπουργείο Τουριστικής Ανάπτυξης κάνει σήμερα μ’ αυτό το νομοσχέδιο μία αθόρυβη, αδιάφορη, αλλά –το χειρότερο- απογοητευτική πρεμιέρα. Έτσι μας δίνεται η ευκαιρία και η αφορμή να εκφράσουμε για μία ακόμη φορά τις έντονες ανησυχίες μας για τη φθίνουσα πορεία του ελληνικού τουρισμού, της «βαριάς βιομηχανίας» της χώρας μας που χάνει τις μάχες τη μία μετά την άλλη στον πόλεμο της ανταγωνιστικότητας. Έτσι μας υποχρεώνει να χτυπήσουμε το καμπανάκι του κινδύνου καλώντας ακόμα μία φορά την Κυβέρνηση να αντιληφθεί επιτέλους τι συνεπάγεται το γεγονός αυτό για την οικονομία της χώρας και να αναγνωρίσει τη σπουδαιότητα του προβλήματος. 
      Μέχρι σήμερα έχουμε επισημάνει πολλές φορές ότι ο μονόδρομος αρχαία- ήλιος- θάλασσα που επί χρόνια ακολουθήσαμε μας έχει οδηγήσει σε αδιέξοδο. Επενδύσαμε μονοσήμαντα στο παραπάνω τρίπτυχο που έχει πάψει σήμερα να αποτελεί το απόλυτο συγκριτικό πλεονέκτημα ιδιαίτερα για τον Ευρωπαίο τουρίστα γιατί τα τελευταία χρόνια εμφανίστηκαν νέοι και κυρίως, οικονομικά πιο προσιτοί προορισμοί. 
      Μέχρι σήμερα έχουμε επανειλημμένα διαμαρτυρηθεί για την ολιγωρία και την αναξιοποίητη παρακαταθήκη των Ολυμπιακών Αγώνων, για τη χρυσή ευκαιρία που χάσαμε με την οποία μπορούσαμε να επανέλθουμε στο προσκήνιο αξιοποιώντας τα συγκριτικά πλεονεκτήματα της κάθε περιοχής της χώρας μας. 
      Το Υπουργείο θριαμβολογεί παρουσιάζοντας στοιχεία του 2005 για μία πολύ καλή μεταολυμπιακή χρονιά. Εξαρτάται βέβαια από το πόσο χαμηλούς στόχους έχεις. Μόνο τότε δεν έχεις αντιληφθεί -γιατί δεν έχεις τη δυνατότητα να αντιληφθείς- τις αλλαγές στους όρους του παιχνιδιού διεθνώς, και τότε δικαιολογείται το γιατί θριαμβολογείτε. Οι θριαμβολογίες σας αν αναλυθούν δεν είναι καν της τάξης που παρουσιάζετε γιατί σ’ αυτές προσθέτετε και το ενάμισι εκατομμύριο Αλβανών τουριστών που μπαινοβγαίνουν στη χώρα. 
      Οι διαπιστώσεις αυτές δεν είναι ποτέ αρκετές, εμείς όμως δεν περιοριζόμαστε σ’ αυτές. Ποτέ σαν ΠΑ.ΣΟ.Κ. δεν αρκούμεθα στις διαπιστώσεις.
      Έχουμε καταθέσει την πρότασή μας για επαναπροσδιορισμό της τουριστικής μας ταυτότητας, με αποφασιστική αλλαγή κατεύθυνσης προς τις εναλλακτικές μορφές τουρισμού. Χρειάζεται ένας σχεδιασμός βασισμένος σε τουριστικούς προορισμούς και τουριστικά μοντέλα που μπορούν να γίνουν για τη χώρα μας το πιο δυνατό χαρτί της στο σκληρό παιχνίδι του τουρισμού. Πιστεύουμε βαθιά πως ο στόχος αυτός είναι μονόδρομος στο νέο σκληρό ανταγωνιστικό περιβάλλον. 
      Στα πλαίσια αυτά ως κυβέρνηση είχαμε επεξεργαστεί, σε συνεργασία με άξιους επιστήμονες, και είχαμε καταρτίσει δύο σχέδια νόμων: ένα για τον ιαματικό τουρισμό και ένα για την κωδικοποίηση της τουριστικής νομοθεσίας. Σας τα παραδώσαμε όταν αναλάβατε την Κυβέρνηση. Δεν είχαν όμως καμία τύχη. Αν και αναγνωρίσατε την αξία τους, τα απορρίψαμε και δηλώσατε ότι θα καταθέσετε τα δικά σας. Κατά τα άλλα,ευαγγελίζεστε τη συνεννόηση, τη συναντίληψη και την πολιτική συμφωνία. 
      Μπροστά στην ολιγωρία του  Υπουργείου και της Κυβέρνησης επανακαταθέσαμε την πρόταση νόμου την άνοιξη του 2005 και καταψηφίστηκε, με αποτέλεσμα πολύτιμος χρόνος να χαθεί και αντί της άρτιας δικής μας ολοκληρωμένης πρότασης, να έχουμε το σημερινό νομοσχέδιο με πολλές αδυναμίες και ελλείψεις, που δεν ανταποκρίνεται στο ελάχιστο στις πραγματικές ανάγκες της σύγχρονης τουριστικής αγοράς. 
      Μέχρι σήμερα το στοίχημα της αξιοποίησης των εναλλακτικών μορφών τουρισμού, του αγροτουρισμού, του θρησκευτικού, του μαθητικού, του αθλητικού, του συνεδριακού κ.λπ., και της επιμήκυνσης της τουριστικής περιόδου, που αναφέρθηκε πριν από λίγο ο κύριος συνάδελφος, θεωρείται, δυστυχώς, χαμένο απολύτως από την Κυβέρνηση. 
      Το σημερινό νομοσχέδιο επιδιώκει να δώσει την εντύπωση ότι παρά ταύτα το παλεύετε. Πώς όμως μπορείτε να πείσετε ότι τρέχετε, όταν συνεχώς είστε πίσω από τις εξελίξεις, όταν συνεχώς προσπαθείτε να κάνετε κάτι σήμερα που έπρεπε να το είχατε κάνει χθες! Ο διεθνής ανταγωνισμός είναι σκληρός και δεν επιτρέπεται η παραμικρή καθυστέρηση, πόσο μάλλον όταν χάνεται και χρόνος, όπως συμβαίνει με το παρόν νομοσχέδιο. 
      Ακούσαμε πολλά, ότι το νομοσχέδιο είναι ευέλικτο και λειτουργικό. Πώς είναι ευέλικτο και λειτουργικό ένα νομοσχέδιο όταν παραπέμπει σε τρία προεδρικά διατάγματα και είκοσι οκτώ υπουργικές αποφάσεις! Πόσο λειτουργικό είναι ένα  νομοσχέδιο για τον ιαματικό τουρισμό, στο οποίο δεν γίνεται καν σαφής καθορισμός της έννοιας των φυσικών ιαματικών πόρων, και από το οποίο να απουσιάζει ο γενικός κανονισμός λειτουργίας των κέντρων ιαματικού τουρισμού! Η αναγνώριση, η διανομή, η διαχείριση, η προστασία των ιαματικών φυσικών πόρων και η αξιοποίησή τους, με τη δημιουργία των κατάλληλων υποδομών και επενδύσεων, θα έπρεπε να είναι οι βασικοί άξονες του νομοσχεδίου και δεν είναι. 
      Δεύτερον, το χαρακτηρίζετε νομοθέτημα ευρείας διαβούλευσης. Αποκλείσατε τελείως την Τοπική Αυτοδιοίκηση και το Σύνδεσμο Δήμων και Κοινοτήτων Ιαματικών Πηγών Ελλάδος. Πώς υπάρχει διαβούλευση και  συναίνεση; 
      Τρίτον, συγκεντρωτική η αντίληψή σας γενικώς, συγκεντρωτικό και το νομοσχέδιό σας. Όλες οι αρμοδιότητες στον Ε.Ο.Τ.. Προκαλεί μεγάλο προβληματισμό ότι από τα άρθρα του νομοσχεδίου δεν προκύπτει καμία συνεργασία με το Υπουργείο Υγείας και Κοινωνικής Αλληλεγγύης. Έχει θεραπευτικό ρόλο ο ιαματικός τουρισμός. Δεν γίνεται σαφές, αν τα ταμεία καλύπτουν τα απαιτούμενα ποσά, αν θα είναι τα κέντρα ιαματικού τουρισμού προσιτά στους Έλληνες πολίτες, ή αν οι τιμές φιλοξενίας θα είναι απογοητευτικές για μισθωτούς και συνταξιούχους. Δηλαδή, γενικώς δεν αναφέρεστε, ή δεν γίνεται σαφές αν ο ιαματικός τουρισμός θα έχει τη στήριξη από την πολιτεία από τη χορήγηση σήματος από την οποία έχει αποκλειστεί και πάλι το Υπουργείο Υγείας. Είναι δυνατόν διοικητικοί υπάλληλοι να κρίνουν την ιαματική ή όχι ιδιότητα μιας πηγής; 
      Τέταρτον, το νομοσχέδιο δίνει το δικαίωμα στην ιδιωτική πρωτοβουλία, αν αναπτυχθεί, να αναπτυχθεί και να δραστηριοποιηθεί. Θα έπρεπε εδώ να προσθέσετε χωρίς κίνητρα επενδύσεων, γιατί ο αναπτυξιακός νόμος στο τέλος του χρόνου λήγει και πώς θα ενταχθούν σ’ αυτόν οι επιθυμητές και αναγκαίες επενδύσεις; Τα κίνητρα του αναπτυξιακού νόμου, όπως επιχορηγήσεις, επιδοτήσεις κ.λπ., έχουν χαθεί για κάθε ενδιαφερόμενο να δραστηριοποιηθεί στο χώρο των ειδικών μορφών τουρισμού. 
      Απαραίτητη και αναγκαία προϋπόθεση για τη μεταμόρφωση των ελληνικών λουτροπόλεων είναι τα κεφάλαια και η προσέλκυση επενδύσεων. Υπάρχει προετοιμασία και διαφήμιση στις χώρες της Ευρώπης; Από ό,τι γνωρίζουμε, δεν υπάρχει. 
      Μεγάλη προχειρότητα φαίνεται και στον τομέα της τουριστικής εκπαίδευσης για την οποία πολλά υποσχόσασταν προεκλογικά. Όμως, και με το νομοσχέδιο, αλλά και ό,τι έχετε κάνει μέχρι τώρα, δεν φαίνεται καμία μέριμνα. Δεν υπάρχει  καμία διάταξη που να προβλέπει εξειδίκευση των απασχολούμενων στον ιαματικό τουρισμό, με στόχο τη βελτίωση των παρεχόμενων υπηρεσιών. 
      Επειδή ο κατάλογος των αρνητικών στοιχείων του νομοσχεδίου είναι μακρύς, πρέπει να πω δύο πράγματα. Δεν ανταποκρίνεται στα σύγχρονα καταναλωτικά πρότυπα και δεν προωθεί στο ελάχιστο τον ποιοτικό τουρισμό, τη νέα αυτή παγκόσμια τάση, και ταυτόχρονα τη νέα πρόκληση με τεράστιες προοπτικές και για την Ελλάδα, αλλά κυρίως για τις τοπικές κοινωνίες. 
      Κυρία Υπουργέ, είχατε έρθει στα Τρίκαλα και μας δόθηκε η ευκαιρία να σας τα αναλύσουμε. Γνωρίζετε ότι περιοχές, όπως ο Νομός Τρικάλων, μπορούν και πρέπει να στηριχθούν στις εναλλακτικές μορφές τουρισμού, γιατί δεν έχουμε περιθώρια να πετάξουμε και να περιφρονήσουμε ένα τέτοιο δώρο και δη το δώρο του ιαματικού τουρισμού. Τα οικονομικά οφέλη για τις τοπικές κοινωνίες θα ήταν πολύ μεγάλα. Το νομοσχέδιο που συζητάμε σήμερα δεν πρόκειται να «γιάνει» καμία ασθένεια του ελληνικού τουρισμού. Εκτιμούμε –και φαίνεται- ότι θα αφήσει τον παραπαίοντα ελληνικό τουρισμό να νοσεί αργοπεθαίνοντας, θα τον αφήσει εγκαταλελειμμένο στη μοίρα του γι’  αυτό και καταψηφίζουμε το παρόν νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη. 
      Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ πολύ, κύριε Πρόεδρε. 
      Όλοι μας γνωρίζουμε –το λέμε εδώ με παρρησία και με όλους τους τόνους της φωνής μας που μπορούμε να έχουμε- ότι ο τουρισμός αποτελεί μία πηγή πλούτου και από πολλούς χαρακτηρίζεται για τη χώρα μας και ως μία βιομηχανία. Όμως, εκείνο που πρέπει να πούμε επίσης είναι -και είναι ένα στοιχείο που παρουσιάζεται τουλάχιστον τα τελευταία χρόνια- ότι ενώ για διάφορους λόγους –δεν θα μιλήσω γι’ αυτούς- υπάρχει μία αύξηση των τουριστών, αντίθετα παρατηρείται μία μείωση ή αν θέλετε όχι αντίστοιχη αύξηση των εσόδων από τον τουρισμό. Και νομίζω ότι είναι ένα στοιχείο που το Υπουργείο έπρεπε ήδη να το έχει μελετήσει, να έχει εντοπίσει  τους λόγους στους οποίους οφείλεται και να παίρνει μέτρα, για να δει πώς μπορεί να καταπολεμηθεί αυτό το φαινόμενο. 
      Και πριν μπω στην ομιλία μου, θα ήθελα να πω, επειδή ακούστηκε από άλλους συναδέλφους ότι υπάρχει πρόβλημα υποδομών και γενικότερα στην Κρήτη, ότι δεν το αμφισβητεί κανείς αυτό. Όμως εκείνο που έχει σημασία είναι ότι αυτήν τη στιγμή η Κρήτη είναι από τους πρώτους τουριστικούς προορισμούς. Δέχεται περίπου το 21% της τουριστικής κίνησης της χώρας και βέβαια αυτοί οι τουρίστες που έρχονται εκεί δεν μένουν σε  τσαντίρια, μένουν σε κάποιες υποδομές που έγιναν με κάποιες ενισχύσεις εθνικές, που έγιναν με δάνεια, που έγιναν με επιδοτήσεις σε αντίθεση –και αυτό ήθελα να επισημάνω- μ' αυτό που συμβαίνει σήμερα, που η Κρήτη έχει εξαιρεθεί, κυρία Υπουργέ, από τον αναπτυξιακό νόμο. Καμία καινούργια επένδυση δεν μπορεί να γίνει στην Κρήτη. Το λέω και το πιστεύω γιατί γνωρίζετε πάρα πολύ καλά ότι ο αρμόδιος Υπουργός Οικονομίας και Οικονομικών, ακόμα ούτε στην τροπολογία που έκανε στην υπουργική απόφαση δεν συμπεριέλαβε την Κρήτη και είναι ένα μείζον ζήτημα το οποίο απασχολεί...
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Τι είναι αυτά που λέτε; Δεν είναι στα πεντάστερα η Κρήτη; 
      ΕΜΜΑΝΟΥΗΛ ΣΤΡΑΤΑΚΗΣ: Μόνο για τα πεντάστερα; Μιλάμε για τα πεντάστερα; Πόσοι έχουν τη δυνατότητα να κάνουν πεντάστερα στη Κρήτη; Υπάρχουν συνολικά τέσσερις μονάδες πέντε αστέρων και αυτές λέτε ότι πρέπει να τις κάνουμε έξι ή επτά; Βεβαίως και θα γίνουν στην πορεία. Αλλά είναι αυτές οι μονάδες που δέχονται τον όγκο του τουρισμού της Κρήτης; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης):  Είναι στις ολοκληρωμένες επενδύσεις. 
      ΕΜΜΑΝΟΥΗΛ ΣΤΡΑΤΑΚΗΣ: Γιατί; Δεν μπορούν να γίνουν μικρότερου μεγέθους ολοκληρωμένες επενδύσεις, κυρία Υπουργέ; Κάνετε λάθος. Σας πληροφορώ ότι ο μεγάλος αριθμός των τουριστικών επιχειρήσεων της Κρήτης είναι αυτής της κατηγορίας, της μεσαίας κατηγορίας και σ’ αυτές θα έπρεπε να δοθεί ένα ιδιαίτερο ενδιαφέρον, αν θέλουν πραγματικά να αναβαθμίσουν τον τουρισμό της Κρήτης. 
      Εμείς, όμως, κύριε Πρόεδρε και κύριοι συνάδελφοι, διεκδικούμε και άλλα αναπτυξιακά έργα για την Κρήτη, όπως για παράδειγμα το διεθνές αεροδρόμιο Καστελίου. Γιατί η κατάσταση –και λυπάμαι που το λέω- στο πρώτο σε κίνηση τσάρτερς αεροδρόμιο της Ελλάδος είναι πραγματικά δραματική. Ο Σ.Ε.Τ.Ε. με μελέτη που έκανε ο ίδιος απέδειξε ότι  επισκέπτης της Κρήτης χρειάζεται μιάμισι ώρα για να τσεκάρει το εισιτήριό του και περίπου σαράντα πέντε λεπτά για να πάρει τις αποσκευές του.
      Εάν δε δεχθούμε –και αυτό είναι κάτι γνωστό- ότι επίσης για να προσγειωθεί το αεροπλάνο περιμένει μία και δύο ώρες στον αέρα, αντιλαμβανόμαστε ότι αν από την κεντρική Ευρώπη απαιτούνται τρεις ώρες για να έλθει ένα αεροπλάνο στην Ελλάδα, περιμένει άλλες τρεις ώρες περίπου ο κάθε επιβάτης για να εξυπηρετηθεί στο αεροδρόμιο του Ηρακλείου.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Πότε έπρεπε να προβλεφθεί αυτό; Πότε έπρεπε να γίνει το αεροδρόμιο;
      ΕΜΜΑΝΟΥΗΛ ΣΤΡΑΤΑΚΗΣ: Εμείς, κυρία Υπουργέ και νομοσχέδιο είχαμε φέρει και προβλέπαμε την ίδρυση του διεθνούς αεροδρομίου με συγχρηματοδότηση. Το κάναμε, φέραμε και πρόταση νόμου ως Αντιπολίτευση. Η Κυβέρνηση όμως παρά το ότι δεσμεύεται ότι θα το προχωρήσει, δεν έχει κάνει καμία κίνηση προς αυτήν την κατεύθυνση.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Δέκα χρόνια πριν έπρεπε να το έχετε φτιάξει!
      ΠΡΟΕΔΡΕΥΩΝ (Γεώργιος Σούρλας): Κύριε Στρατάκη, θέλετε να πάρετε απάντηση από την κυρία Υπουργό; 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, να μου  κρατήσετε το χρόνο.
      ΠΡΟΕΔΡΕΥΩΝ (Γεώργιος Σούρλας):  Θα τον κρατήσω το χρόνο.
      Κυρία Υπουργέ, για να μην γίνεται η συζήτηση έτσι άναρχα, θέλετε να πάρετε το λόγο για να απαντήσετε;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, ακούω πράγματα τα οποία με οδηγούν στο να δώσω μια απάντηση. Διότι εάν εγκαλούμεθα εμείς γιατί σε δύο χρόνια δεν κάναμε το καινούργιο αεροδρόμιο στην Κρήτη, στο Καστέλι, τι να πούμε για σας; Εδώ ακούμε ότι δεν έχουμε σχεδιάσει για τον τουρισμό, κύριε Πρόεδρε! Μα, δέκα χρόνια πριν σχεδιάζεις! 
      ΕΜΜΑΝΟΥΗΛ ΣΤΡΑΤΑΚΗΣ: Τελειώσατε κυρία Υπουργέ; Να σας απαντήσω λοιπόν επ’ αυτού, μια και βάζετε το θέμα και μου απαντήσατε πάνω σ’ αυτό.
      Θέλω λοιπόν να σας πω ότι οι αρμόδιοι μελετητές έλεγαν και εξακολουθούν ενδεχομένως να λένε και σήμερα ότι το αεροδρόμιο θα μπορούσε πράγματι να ολοκληρωθεί μέσα σε μία πενταετία. 
      Αν δε ληφθεί υπ’ όψιν ότι το «ΕΛΕΥΘΕΡΙΟΣ ΒΕΝΙΖΕΛΟΣ» ως έργο ολοκληρώθηκε σε τριάμισι χρόνια, θα μπορούσε να είχε γίνει κάτι και γι’ αυτό, εάν είχατε κάνει δεκτή την πρόταση νόμου που είχαμε φέρει, η οποία –ειρήσθω εν παρόδω- είχε ψηφισθεί κατά το ήμισυ από τη Βουλή, δηλαδή από την επιτροπή, αλλά δεν είχε προλάβει να έρθει στην Ολομέλεια. Αν αυτή η διαδικασία ακολουθείτο, όπως προβλεπόταν –που ήταν διαδικασία ολυμπιακών έργων- το αεροδρόμιο θα ήταν τουλάχιστον σε μία φάση ολοκλήρωσης και αυτό είναι κάτι το οποίο η Κυβέρνηση θέλει να το αγνοεί. Ναι, μεν δέχεται ότι πρέπει να γίνει και στηρίζει την ίδρυσή του, αλλά στην πράξη δεν κάνει καμία ενέργεια.
      Εγώ θα περίμενα από την Υπουργό Τουριστικής Ανάπτυξης να έχει περισσότερη ευαισθητοποίηση σ’ αυτό το μείζον θέμα, όταν μάλιστα το αεροδρόμιο του Ηρακλείου είναι το πρώτο σε κίνηση τσάρτερ σε όλη την Ελλάδα. 
      Δεν το κάνατε όμως, κυρία Υπουργέ και αυτό είναι ένα πρόβλημα το οποίο νομίζω ότι πρέπει να το δείτε στη συνέχεια. Γιατί, μη νομίζετε, έχετε κάνει δυόμισι-τρία χρόνια Κυβέρνηση. Ένα χρόνο έχετε ακόμα στη διάθεσή σας. Πότε δηλαδή θα προχωρήσετε, έστω να ρυθμίσετε νομοθετικά το ζήτημα αυτό, όταν θα τελειώσετε την τετραετία; Έ, όχι, νομίζω ότι είναι κάτι το οποίο πρέπει να το αντιμετωπίσετε.
      Ερχόμαστε τώρα επί της αρχής του σχεδίου νόμου που συζητάμε και το οποίο αναφέρεται στην ανάπτυξη του ιαματικού τουρισμού. 
      Κυρία Υπουργέ, εδώ πρέπει τα πράγματα να τα λέμε με το όνομά τους. Ψηφίζουμε ένα νομοσχέδιο που για τον ιαματικό τουρισμό περιλαμβάνει 23 άρθρα. Τα υπόλοιπα 32 άρθρα, μέχρι το άρθρο 55, αφορούν άλλα πολύ σημαντικά –αλλά εντελώς άλλα- ζητήματα. Για ποια λοιπόν αρχή που να αφορά τον ιαματικό τουρισμό μιλάμε και ποια αρχή να δεχθείς; 
      Έχω την αίσθηση –και αυτό τουλάχιστον απορρέει όταν διαβάσει κανείς το νομοσχέδιο- ότι το νομοσχέδιο αυτό αποτελεί το πρόσχημα για διευθέτηση άλλων θεμάτων και τα θέματα αυτά δεν είναι πάντα με καλή προαίρεση και καλή διάθεση από την πλευρά σας. Οφείλω να σας το επισημάνω, διότι θεωρώ ότι είναι πάρα πολύ σημαντικό. 
      Ο πρώτος στόχος είναι να ελέγξετε το Συμβούλιο Τουριστικής Ανάπτυξης. Προσθέτετε δέκα άτομα ακριβώς για να έχετε τη δυνατότητα ελέγχου των αποφάσεών του.
       Δεύτερον, αυξάνετε τις θέσεις κατά σαράντα έξι και μάλιστα με τριάντα διοικητικούς υπαλλήλους, λες και οι διοικητικοί υπάλληλοι είναι το πρόβλημα του Υπουργείου Τουριστικής Ανάπτυξης, όταν μάλιστα θέλει εξειδικευμένο προσωπικό για να δει ποιες είναι οι καινούργιες τάσεις που διαμορφώνονται σε παγκόσμιο επίπεδο, για να μπορούμε πράγματι να αντιμετωπίσουμε τα σοβαρά προβλήματα που υπάρχουν. 
      Βεβαίως, ως προς τον έλεγχο των διαφημιστικών προγραμμάτων –προσέξτε- δεν χρειάζεται μόνο η γνώμη του Υπουργού, αλλά η σύμφωνη γνώμη του Υπουργού, για να πραγματοποιήσει ο Ε.Ο.Τ. ένα διαφημιστικό πρόγραμμα. Άρα, υπάρχει και εδώ έλεγχος της εξέλιξης.
      Το άλλο που κάνετε είναι ότι μέσα από τα άρθρα που ψηφίζουμε –και που θέλετε να ψηφιστούν- στοχεύετε στην εξυπηρέτηση ημετέρων με τον έλεγχο των δικαστικών αποφάσεων. Λέτε ότι ο Γενικός Γραμματέας έχει τη δυνατότητα να σταματά κάθε δίωξη. Δύο μέτρα και δύο σταθμά, κυρία Υπουργέ! Το ελληνικό δημόσιο έχει δώσει εντολή και κατεύθυνση να εξαντλούνται τα ένδικα μέσα όταν πρόκειται για αποφάσεις που το αφορούν. Εσείς εδώ νομοθετείτε δύο μέτρα και δύο σταθμά! Ο Γενικός Γραμματέας να έχει τη δυνατότητα να σταματά τη δικαστική απόφαση, εκεί που βολεύει τους ημέτερους και όχι να εξαντλούνται τα ένδικα μέσα. 
      Επειδή το έχουμε βιώσει σε παρόμοιες περιπτώσεις –εσείς που λέτε ότι δεν είστε Κυβέρνηση των σκανδάλων- γι’ αυτό σας το επισημαίνω ότι είναι ένα μείζον πρόβλημα που θα πρέπει έγκαιρα να το αντιμετωπίσετε και να το βγάλετε από το νόμο, εάν πραγματικά θέλετε να κινείστε προς τη σωστή κατεύθυνση και αμερόληπτα.
      Ως προς τις εκκρεμούσες προσφυγές στις επιτροπές των περιφερειών, αντί να αποκεντρώσετε ακόμα περισσότερο τις διαδικασίες που αφορούν τον τουρισμό και να ενισχύσετε τις περιφέρειες, παραπέμπετε αυτές τις υποθέσεις στην Κεντρική Επιτροπή του Υπουργείου Τουριστικής Ανάπτυξης! Αυτό σημαίνει περισσότερη συγκέντρωση, άρα έλεγχος της εξέλιξης. 
      Ως προς τα ζητήματα της εκπαίδευσης που θέλετε να λύσετε με τα άρθρα που έχετε στη συνέχεια, εδώ υπάρχουν προβλήματα. Σας τα έχω επισημάνει με ερωτήσεις μου και δυστυχώς η αντίληψη που υπάρχει για τις Σχολές Τουριστικής Ανάπτυξης από τον κ. Γκραβαρίτη, το διευθυντή τους, είναι μια αντίληψη απηρχαιωμένη, είναι μια αντίληψη αναχρονιστική, διότι όταν μας μιλά και μας λέει ότι υπάρχει μία λαϊκίστικη θέση και αντίληψη, όταν λέμε ότι πρέπει να επιμορφωθεί το σύνολο του προσωπικού, εσείς σ’ αυτό κωφεύετε και ακούτε την άποψη αυτή. 
      Αντί να επιβάλλετε σε όλους τους εργαζόμενους στον τουρισμό να εκπαιδευτούν και να μπορέσουμε μέσα απ’ αυτήν τη διαδικασία να αναβαθμίσουμε, τι κάνετε; Το μόνο που κοιτάζετε μέσα από το νομοσχέδιο είναι πώς θα αυξήσετε τα δίδακτρα, πώς θα δώσετε κάποιες άλλες διαδικασίες σε σχέση με αυτά τα θέματα και βέβαια πώς θα βάλετε αυτούς που θέλετε, αφού δεν υπάρχουν αξιοκρατικές επιλογές στην επιλογή των υποψηφίων και των σπουδαστών που μπαίνουν στις σχολές αυτές. 
      Και βέβαια δεν ρυθμίζεται το σύνολο των θεμάτων που αφορούν τα τουριστικά λιμάνια. Υπάρχουν τουριστικά λιμάνια που δημιουργήθηκαν –μια και μιλήσαμε για υποδομές- που μένουν εκτός διαδικασίας, όπως και τουριστικά καταφύγια και φροντίζετε μόνο για ορισμένα.
      Εάν, κυρία Υπουργέ –για να τελειώσω, κύριε Πρόεδρε, σε μισό λεπτό από το χρόνο που μου πήρατε- πραγματικά φέρετε εδώ ένα νομοσχέδιο που θα προωθούσε την αποκέντρωση και τις αρμοδιότητες τις αποκεντρωμένες που χρειάζονται για την επίλυση των θεμάτων του τουρισμού στην περιφέρεια που υπάρχουν αυτά τα προβλήματα, αν λαμβάνετε υπ’ όψιν σας τις θέσεις των φορέων της Τοπικής Αυτοδιοίκησης –που και αυτοί συμβάλλουν και μπορούν να συμβάλουν ακόμα περισσότερο στην ανάπτυξη ενός αναβαθμισμένου τουριστικού προϊόντος- εάν επίσης φροντίζατε να μην υπάρχει αύξηση μόνο των τουριστών, αλλά και των εσόδων από τον τουρισμό και βέβαια αν δρομολογούσατε εξελίξεις για τα μεγάλα έργα που χρειάζεται ακόμα ο τουρισμός μας για να πάει στη θέση που πρέπει να είναι,  τότε ασφαλώς θα ψηφίζαμε το νομοσχέδιο. 
      Όμως, διαπιστώνουμε ότι αυτό δεν το κάνετε. Έχετε άλλες σκοπιμότητες και γι’ αυτό ακριβώς καταψηφίζουμε το νομοσχέδιο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Στρατάκη.
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, πιστεύω ότι η ανάγκη για ένα σύγχρονο και ολοκληρωμένο θεσμικό πλαίσιο, όσον αφορά τον ιαματικό τουρισμό, είναι προφανής. Η Ελλάδα είναι προνομιούχα σε ιαματικούς φυσικούς πόρους και πηγές, συνεπώς τα περιθώρια ανάπτυξης για τον ιαματικό τουρισμό είναι και στη χώρα μας πολύ  μεγάλα.
      Κυρία Υπουργέ, φέρατε με καθυστέρηση το νομοσχέδιο το οποίο έχει πολλές εξουσιοδοτήσεις και μεγάλα ελλείμματα. Ένα παράδειγμα. Σ’ ένα ζήτημα που κατ’ εξοχήν αφορά την τοπική ανάπτυξη αντί για την ενίσχυση της συνεργασίας με τους Ο.Τ.Α., υποβαθμίζεται ο ρόλος τους. Αντιδρούν όλοι οι Ο.Τ.Α. για τον παραγκωνισμό. Διάβασα στα Πρακτικά ότι επισημάνθηκε έντονα στην Επιτροπή από τον Πρόεδρο του Συνδέσμου Δήμων και Κοινοτήτων Ιαματικών Πηγών Ελλάδας. Επιτέλους, θέλω να πω, πώς εσείς, η Κυβέρνησή σας, αντιλαμβάνεστε το διάλογο; Πώς αντιλαμβάνεστε πραγματικά την αποκέντρωση;
      Κυρία Υπουργέ, οι ρυθμίσεις που φέρνετε σήμερα δεν έχουν πολλή σχέση με το ό,τι υποστηρίζατε κατά τη συζήτηση της πρότασης του ΠΑ.ΣΟ.Κ., την οποία καταψηφίσατε. Είστε με αυτές τις ρυθμίσεις πίσω και από την πρόταση του ΠΑ.ΣΟ.Κ.. Επομένως χάσαμε χρόνο χωρίς καλύτερο αποτέλεσμα. 
      Τεκμηριωμένα ο εισηγητής μας κ. Κατσιφάρας και οι προλαλήσαντες συνάδελφοι εξέφρασαν, με πληρότητα μάλιστα, τις αντιρρήσεις μας και τους λόγους καταψήφισης του νομοσχεδίου. 
      Εγώ παίρνω κυρίως το λόγο, κυρία Υπουργέ, για μια γενικότερη επισήμανση και θέλω να με προσέξετε. Όταν μιλάμε για ιαματικό τουρισμό, ουσιαστικά αναφερόμαστε και σε υπηρεσίες υγείας. Εδώ συναντιέται η υγεία με τον τουρισμό. Και είμαι υποχρεωμένος να τονίσω ιδιαίτερα αυτήν τη διάσταση. 
      Αναφερόμαστε, παραδείγματος χάριν, όπως το διατυπώσατε –ύστερα νομίζω από προτάσεις δικές μας- στο θερμαλισμό. Λέτε εκεί στη διάταξη ότι πρόκειται για ειδική μορφή τουρισμού, ένα σύνολο υπηρεσιών με στόχο –φυσικά με τη χρήση φυσικών ιαματικών πόρων- τη διατήρηση και βελτίωση της σωματικής και ψυχικής ευεξίας και αισθητικής.
      Ουσιαστικά πρόκειται για κατ’ εξοχήν δράσεις που αφορούν την υγεία. Όμως το νομοσχέδιο δεν εξασφαλίζει ούτε στο σχεδιασμό ούτε στην εποπτεία και στις αποφάσεις λειτουργίας τη σύμπραξη με το Υπουργείο Υγείας.
      Εμένα, κυρία Υπουργέ, δεν μου αρκεί η γενική αναφορά, που θα ήταν ενδεχομένως και απάντησή σας, στις διατάξεις «περί προστασίας της δημόσιας υγείας». Και θα σας πω γιατί το λέω αυτό. Προκύπτει και από την εμπειρία μου ως Υπουργός Υγείας. Δεν προστατεύεται με «φέουδα» η δημόσια υγεία, όταν μάλιστα είναι αποκλεισμένο το κατ’ εξοχήν Υπουργείο Υγείας.
      Θέλετε ένα παράδειγμα από την Ελλάδα και απ’ όλη την Ευρώπη; Το είδαμε με τις διατροφικές κρίσεις. Το πάνω χέρι έχουν τα Υπουργεία Ανάπτυξης -αναφέρομαι σε επίπεδο Ευρωπαϊκής Ένωσης αλλά και στην Ελλάδα το είδαμε τελευταία και με τα κρέατα- και τα Υπουργεία Υγείας, που είναι κατ’ εξοχήν συνταγματικά υπεύθυνα αλλά και από τις συνθήκες της Ευρωπαϊκής Ένωσης, δεν έχουν καμιά ανάμειξη.
      Σφύριζε αδιάφορα το Υπουργείο Υγείας στο τελευταίο πρόβλημα με τα κατεψυγμένα κρέατα «Μαθουσάλας». Το ίδιο μπορεί να συμβεί και εδώ. Επομένως το λέω μετά λόγου γνώσεως, ότι σ’ αυτά τα ζητήματα είτε τρόφιμα είναι είτε ιαματικός τουρισμός που αφορούν κατ’ εξοχήν τη δημόσια υγεία, πρέπει να αποκτήσουν και εδώ και στην Ευρώπη το πάνω χέρι τα Υπουργεία Υγείας. Γιατί, κυρία Υπουργέ, για να αναπτυχθεί, πέρα από τα άλλα, ο ιαματικός τουρισμός, το πρώτο που πρέπει να διασφαλίζει είναι ασφαλείς και λυσιτελείς υπηρεσίες υγείας. Εσείς δίνετε όλες τις αρμοδιότητες στον Ε.Ο.Τ..
      Επιμένω και προτείνω σε όλες τις σχετικές διαδικασίες, είτε σχεδιασμού είτε αποφάσεων αλλά και ελέγχων, να προβλέπεται η σύμπραξη του Υπουργείου Υγείας. Και παρακαλώ, κύριοι συνάδελφοι, ιδιαίτερα της κυβερνώσας παράταξης να προσέξετε αυτήν τη διάσταση. Είναι γενικότερη διάσταση, αφορά και την Ελλάδα, αφορά και την Ευρωπαϊκή Ένωση. Είδαμε τώρα τελευταία πώς αντιμετωπίζουμε τα ζητήματα όταν τα αφήνουμε όλα στην αγορά. Θα επανέλθω σ’ αυτό.
      Το θέμα της δημόσιας υγείας είναι κρίσιμο για το λαό το δικό μας και τους λαούς της Ευρώπης και δεν μπορούμε να το αφήσουμε στις διαδικασίες της αγοράς, ή να το εντάσσουμε στο πλαίσιο των οικονομικών δραστηριοτήτων και του ανταγωνισμού.
      Τελειώνω με αυτήν τη γενική επισήμανση και έρχομαι στο δεύτερο θέμα. Στις «άλλες διατάξεις» υπάρχουν πολλά αμφιλεγόμενα ζητήματα. Θα πούμε ίσως περισσότερα στα άρθρα. Θέλω όμως να σταθώ, κυρία Υπουργέ, και από την προηγούμενη εμπειρία μου ως Υπουργός  Περιβάλλοντος, Χωροταξίας και Δημοσίων Έργων, στο άρθρο 51 για την αλλαγή χρήσης των ξενοδοχείων. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Θα τα πούμε αύριο αυτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ ομιλώ επί της αρχής, κυρία Υπουργέ, και επί της αρχής βάζω το ζήτημα.
      Η διάταξη είναι πρόχειρη, αποσπασματική και επικίνδυνη. Πού ακριβώς πραγματικά αποσκοπείτε με αυτό το άρθρο; Αν θέλετε να ρυθμίσετε μεμονωμένες περιπτώσεις, μεμονωμένα αιτήματα αλλαγής χρήσης σε απαξιωμένες εγκαταστάσεις, μπορείτε να τα τακτοποιήσετε με τις υπάρχουσες διατάξεις και τη σχετική νομολογία. Και ξέρετε ότι έχουν εκδοθεί τέτοιες αποφάσεις. Υπάρχει σχετική νομολογία του Συμβουλίου της Επικρατείας που επιτρέπει αποφάσεις νομαρχών για λόγους, φυσικά, ανωτέρας βίας. Και ως ανωτέρα βία είναι και η απαξίωση ή της ίδιας της εγκατάστασης ή της επιχείρησης. Επομένως δεν έχετε κανένα λόγο να βιαστείτε σ’ αυτό.
      Εάν αποσκοπείτε, όπως φαίνεται από την εισηγητική έκθεση, στη ρύθμιση εγκαταστάσεων για περιοχές που όπως αναφέρετε –διαβάζω- «έχασαν με την πάροδο του χρόνου την ικανότητα της παραγωγικής τους επένδυσης», τότε θα έπρεπε στο νομοσχέδιο και στους όρους να υπάρχουν τα κριτήρια απαξίωσης της περιοχής. Αλλά αυτά τα κριτήρια προκύπτουν από μελέτες. Να υπάρχει ακόμα γνωμοδότηση του Σ.Χ.Ο.Π., όχι της Ε.Π.Α.Ε.. Εσείς δεν αναφέρετε πουθενά ως προϋπόθεση, για να ενταχθεί σε αυτές τις ευεργετικές διατάξεις αλλαγής χρήσης μια εγκατάσταση, τα κριτήρια απαξίωσης της περιοχής. Επομένως αυτή η διάταξη χωρίς αυτό το κριτήριο είναι διάτρητη, ανοίγει κερκόπορτες για να βολευτούν ίσως επιτήδειοι, κυρία Υπουργέ, που ευνοήθηκαν μέχρι τώρα ήδη από κάθε είδους παρεκκλίσεις και χρηματοδοτήσεις. Και χρειάζεται να το τονίζω σήμερα σ’ αυτήν τη συγκυρία. Γιατί έτσι ανοίγουν οι εστίες για να δράσουν τρωκτικά διαφθοράς. 
      Δεν βλέπετε τι γίνεται, κυρία Υπουργέ; Σκάνε τα σκάνδαλα σαν τις κουκουνάρες και αντί για μηδενική ανοχή, όπως λέτε στη διαφθορά, τα στελέχη σας δείχνουν μηδενική αντοχή στους πειρασμούς τις σειρήνες της διαφθοράς. Και γιατί το συνδυάζω με αυτήν τη διάταξη; Γιατί έτσι σιγά-σιγά υπονομεύσατε θεσμούς, υποσκάψατε ελεγκτικούς μηχανισμούς, προωθήσατε αναξιοκρατία και νεποτισμό. Και τώρα τρέχετε και δεν φθάνετε. Και προσπαθείτε να αποποιηθείτε και τις πολιτικές σας ευθύνες. 
      Ο κύριος Πρωθυπουργός δεν έπραξε το αυτονόητο: να ζητήσει παραιτήσεις Υπουργών. Οι Πρωθυπουργοί, κύριε Καραμανλή –και θέλω να το πω με την εμπειρία μου από αυτό το Βήμα- όταν βγαίνει καπνός, δεν σφυρίζουν αδιάφορα, δεν ψάχνουν, δεν παίζουν κρυφτούλι. Αποπέμπουν τα στελέχη, γιατί αλλιώς η φωτιά που είναι πίσω από τον καπνό καίει και τους ίδιους.
      Επομένως, αλλάξτε ρότα, αποκαταστήστε τους θεσμούς. Έχει κάνει σχετικές προτάσεις ο Αρχηγός της Αξιωματικής Αντιπολίτευσης, ο Γιώργος ο Παπανδρέου. Έτσι θα κτυπηθεί η διαφθορά, που είναι βδέλλα για τους πολίτες αλλά και δηλητήριο για το δημόσιο βίο. Γι’ αυτό και επανερχόμενος στη διάταξη, κυρία Υπουργέ, σας λέω το εξής: Δεν έχετε κανένα λόγο να βιαστείτε, γιατί τις μεμονωμένες περιπτώσεις μπορείτε να τις αντιμετωπίσετε με τις ισχύουσες διατάξεις. Αποσύρετε τη διάταξη, να τη μελετήσουμε και να τη μελετήσετε καλύτερα, έτσι ώστε να έχει αποτέλεσμα σε σχέση με το στόχο, της απόσυρσης δηλαδή ξενοδοχείων από απαξιωμένες περιοχές, αλλά κυρίως να διασφαλίζει τη διαφάνεια. 
      Σας ευχαριστώ, κύριε Πρόεδρε, ιδιαίτερα και για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρία Υπουργέ, θα υποχρεωθώ να επανέλθω σε ένα θέμα το οποίο έβαλα στην πρωτομιλία μου.
      Είπατε ότι για την τουριστική ανάπτυξη της Ηλείας, που συνδυάζεται με τον Καϊάφα και την Αγουλινίτσα, θα έλθετε στην Ηλεία να συζητήσουμε το θέμα. Και μάλιστα μας μιλήσατε για δημιουργία master plan.
      Επειδή το έχουμε ξαναδεί αυτό το έργο όταν είχε έλθει ο κ. Αβραμόπουλος πριν από δύο χρόνια στην Ηλεία και μας μίλησε πάλι περί master plan, θέλω να σας πληροφορήσω τα εξής: Στην Ηλεία υπήρχε master plan επί των κυβερνήσεων του ΠΑ.ΣΟ.Κ. και ήταν στο πρώιμο στάδιο εφαρμογής του. Και συγκεκριμένα αναφέρομαι σε έργα αγροτουριστικής ανάπτυξης, όπως ήταν το Πορετσό, το αρχοντικό Πετραλιά, η Ορεινή, το δασικό χωριό στην Κρυόβρυση, το Κέντρο Περιβαλλοντολογικής Εκπαίδευσης στη Φολόη. Μετά ήταν οι αγροτουριστικές εορτές στον Αλφειό, καθώς και τα μεγάλα έργα στην παραλιακή ζώνη του Νομού Ηλείας ξεκινώντας από το Κουνουπέλι και το επόμενο έργο της «GRECOTEL» που εκτελέστηκε στην Κυλήνη. Στη συνέχεια, πηγαίνοντας στην περιοχή του Πύργου, υπάρχει το θεματικό πάρκο της Μουριάς, το οποίο μάλιστα είχε δημοπρατηθεί. Στη συνέχεια ήταν το γκολφ της Αγουλινίτσας και η τουριστική ανάπτυξη του Καϊάφα, παράλληλα με τη Σχολή Τουριστικών Επαγγελμάτων στην Αρχαία Ολυμπία.
      Και σας ερωτώ να μου πείτε: Τι άλλο θα συμπεριλαμβάνει ένα master plan για το Νομό Ηλείας, όταν τόσα έργα ήταν σας λέγω στο πρώιμο στάδιο εφαρμογής τους; Αντ’ αυτού μας ρίχνετε πάλι στις καλένδες.
      Εγώ θα χαρώ ιδιαίτερα να έρθετε και να σας φιλοξενήσουμε στην Ηλεία, να δείτε όλην αυτήν την προσπάθεια η οποία είχε γίνει και πράγματι έμεινε στη μέση. Ήλθε όμως ο κ. Αβραμόπουλος και μας μίλησε πάλι για master plan! Ωραία! Ποιος θα το έκανε το master plan; Περάσανε δυόμισι χρόνια. Θα έπρεπε να το είχε κάνει το Υπουργείο Τουριστικής Ανάπτυξης. Δεν έκανε τίποτα. Έρχεσθε εσείς εδώ, σας καταθέτουμε μια διάταξη, η οποία μάλιστα είναι και πρόταση όλων των υπεύθυνων φορέων του Νομού Ηλείας, νομάρχη, Τ.Ε.Δ.Κ., όλοι οι δήμαρχοι, οι οποίοι ζητούν πράγματι να υπάρξει αυτή η νομοθετική ρύθμιση, η οποία ξεμπλοκάρει, αν θέλετε, ουσιαστικά την ανάπτυξη σε δυο περιοχές, και πάλι μας λέτε ότι θα το δούμε στο μέλλον.
      Όταν μιλάμε για έργα μεγάλης τουριστικής ανάπτυξης, όπως είναι τα γκολφ, όπως έχετε πει και σας έχω ακούσει να λέτε ότι σας ενδιαφέρει αυτή η μορφή τουριστικής ανάπτυξης και όχι ο τουρισμός του σακιδίου, πώς θα γίνουν αυτά τα έργα αν δεν γίνουν στο Νομό Ηλείας, αν δεν γίνουν σε μια περιοχή η οποία και μεγάλες εκτάσεις διαθέτει και πάρα πολλά νερά διαθέτει. Έχει δύο φράγματα, δύο ποταμούς μεγάλους και πάρα πολλούς υδάτινους πόρους που μπορούν ουσιαστικά να τροφοδοτήσουν αυτής της μορφής την τουριστική ανάπτυξη. Εκτός βεβαίως από τους ιαματικούς πόρους οι οποίοι είναι πλουσιότατοι στο Νομό Ηλείας. Δεν είναι μόνο ο Καϊάφας, είναι η Κυλλήνη, είναι η Ηρμήνη, το Κουνουπέλι, όπως λέμε και άλλοι μικρότερης σημασίας ιαματικοί πόροι. 
      Όταν λοιπόν καθυστερούμε σε ένα νομό τρία, τέσσερα, πέντε χρόνια –και τώρα φοβάμαι ότι θα το παραπέμψουμε στο κεντρικό χωροταξικό σχεδιασμό- όταν μάλιστα, συγκεκριμένα για τον Καϊάφα έχει ξεκαθαριστεί από την Αρχαιολογία, δυο φορές συνεδρίασε το Κεντρικό Αρχαιολογικό Συμβούλιο και υπάρχουν τα έγγραφα στο Υπουργείο, έχει ξεκαθαριστεί από το Δασαρχείο ποιες είναι οι ελεύθερες ζώνες στις οποίες μπορούν να γίνουν ότι χρειάζεται να γίνει για μια τουριστική ανάπτυξη και το μόνο που απομένει είναι να αποφασιστεί ποια θα είναι η πυκνότητα και είπαμε να είναι μια κλίνη ανά στρέμμα επί των ελεύθερων ζωνών βεβαίως και όχι επί του συνόλου του κτήματος το οποίο είναι πεντέμισι χιλιάδες στρέμματα, δηλαδή γύρω στις χίλιες τετρακόσιες κλίνες δεν καταλαβαίνω γιατί δεν παίρνετε την απόφαση να περάσετε αυτή τη διάταξη έτσι ώστε η Ε.Τ.Α. να μπορέσει να συνεχίσει το διαγωνισμό που είχε κάνει με την πρόσκληση εκδήλωσης ενδιαφέροντος. Μια πρόσκληση εκδήλωσης ενδιαφέροντος όπου παρουσιάστηκαν τριάντα τρεις ενδιαφερόμενοι και πήραν το φάκελο, να δούμε αν θα έρθουν και ποιοι θα έρθουν για τις δεσμευτικές προσφορές όταν θα πάμε σε ένα δεύτερο στάδιο του διαγωνισμού και το δεύτερο είναι ότι θα πρέπει να αλλάξει η χρήση γης στην Αγουλινίτσα εφόσον το Υπουργείο Γεωργίας παραχώρησε αυτά τα δυόμισι χιλιάδες στρέμματα στα οποία ένα μέρος ήταν σκουπιδότοπος   -και μιλάμε όχι για περιβαλλοντολογική ανάπτυξη αλλά για περιβαλλοντολογική αποθέωση- και από το σκουπιδότοπο να γίνει ένα αθλητικό κέντρο με γκολφ και με άλλες μορφής αθλοπαιδιές σε συνεργασία με τη νομαρχία και να μπορέσει να υπάρξει πράγματι η μεγάλη μονάδα η οποία έχει συνδέσει την επένδυση 300.000.000 δολαρίων σε ιδιωτικούς χώρους με την προϋπόθεση ότι θα μπορέσει να υπάρξει εκεί αυτή η διάταξη για να μπορέσει να γίνει το γκολφ. 
      Γιατί λοιπόν, καθυστερούμε μια ανάπτυξη από ιδιωτικούς πόρους 300.000.000 δολαρίων, διότι το δημόσιο, οι υπηρεσίες, δεν ξέρω ποιοι δεν μπορούν να πάρουν μια απόφαση και να πουν στην Υπουργό ότι πρέπει να γίνει αυτό το πράγμα; Δεν καταλαβαίνω. Δημόσια περιουσία θα αξιοποιήσετε. Το δημόσιο θα εισπράττει ενοίκια. Δεν πρόκειται να πουλήσετε τίποτα γιατί όπως ξέρετε δεν πωλείται δημόσια γη. Απλούστατα, όπως έχει γίνει η ενοικίαση σε άλλες περιοχές, θα γίνει και εκεί ενοικίαση, θα γίνουν επενδύσεις, θα δουλέψει ο κόσμος, θα λυθεί το πρόβλημα της ανεργίας των νέων που τόσο μας ενδιαφέρει, θα τραβήξουμε τους νέους μας από τα ναρκωτικά και από της άλλης μορφής δραστηριότητες οι οποίες δεν συνάδουν με μια σύγχρονη νεολαία. Εμείς τα αφήνουμε και το πηγαίνουμε στα master plan και από εδώ και από εκεί. 
      Θα σας παρακαλούσα ιδιαίτερα κυρία Υπουργέ -άκουσα και το συνάδελφο κ. Κοντογιάννη να λέει «δεν θέλετε να το περάσετε τώρα;», μην το περνάτε, δεν μπορώ να επιμείνω περισσότερο, αν και είχατε το χρόνο σε μια εβδομάδα και πλέον που πέρασε να δείτε τη διάταξη αυτή, μην την περνάτε- φέρτε το όμως   στο επόμενο νομοσχέδιο που ακούσαμε ότι έχετε έτοιμο για τον αγροτοτουρισμό, έτσι ώστε να τελειώσει επιτέλους αυτή η εκκρεμότητα την οποία θεωρώ άσκοπη και εις βάρος του Ηλειακού λαού.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργακόπουλο.
      Κυρία Τζάκρη, παρακαλώ να προηγηθεί ο κ. Φούσας, ο οποίος συμμετέχει στην Επιτροπή για το Σύνταγμα και αμέσως μετά θα πάρετε το λόγο εσείς.
      Ο κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Ελάχιστες σκέψεις κύριε Πρόεδρε, διότι έχω την τιμή να συμμετέχω και στην Επιτροπή Αναθεώρησης του Συντάγματος, η οποία συνεδριάζει αυτήν τη στιγμή και γι’ αυτό απουσίασα. Επειδή, όμως, θεωρώ, ότι αυτό το νομοσχέδιο είναι ιδιαίτερα χρήσιμο για όλη τη χώρα και σοβαρό, αλλά βεβαίως και για την ιδιαίτερη εκλογική μου περιοχή το Νομό Ιωαννίνων, γι’ αυτό θεώρησα υποχρέωσή μου, να πάρω το λόγο και να τοποθετηθώ.
      Είναι γνωστό ότι η Ελλάδα λόγω της γεωλογικής συστάσεως του υπεδάφους, από τα αρχαία χρόνια, είχε πολλές πηγές αυτού του είδους, είτε ιαματικές πηγές, είτε ιαματικά αέρια, είτε ακόμη και ιαματικούς πηλούς. Αυτές οι πηγές μέχρι σήμερα δυστυχώς δεν έχουν αξιοποιηθεί και δεν έχουν αξιοποιηθεί όπως θα έπρεπε να αξιοποιηθούν και η αξιοποίηση αυτή δεν είναι μόνο ότι συμβάλλει στο να αξιοποιηθούν αυτές οι περιοχές, αλλά ευρύτερα συμβάλλει στην αξιοποίηση και άλλων περιοχών.
      Μέχρι τώρα είχαμε τον Ε.Ο.Τ., ο οποίος πράγματι είχε πάρει μια θαυμάσια πρωτοβουλία σε ορισμένες περιοχές, είχαμε την Τοπική Αυτοδιοίκηση που επίσης σε κάποια σημεία  έχει πάρει καλή πρωτοβουλία και πήρε και καλά μέτρα και ανέπτυξε κάποιες δημοτικές επιχειρήσεις, αλλά και κάποιοι ιδιώτες. Ωστόσο το σύνολο των πηγών δεν έχει αξιοποιηθεί και δεν έχει αξιοποιηθεί όπως θα έπρεπε. 
      Ποιος είναι ο λόγος που δεν έχουμε πράγματι αξιοποίηση αυτών των πηγών; Πρώτα, πρώτα, δυστυχώς, μέχρι σήμερα δεν υπήρχε το αναγκαίο νομοθετικό πλαίσιο. Δεν υπήρχαν σύγχρονοι θεσμοί που θα βοηθούσαν την αξιοποίηση αυτών των περιοχών και αυτών των πηγών, αλλά και που θα μπορούν να προσελκύσουν και ενδιαφερομένους επενδυτές. Και βεβαίως επειδή δεν έχουμε μέχρι σήμερα κατάλληλες υποδομές. Αυτό το νομοσχέδιο, αυτά τα ζητήματα θέλει να θεραπεύσει και πράγματι είναι ελπιδοφόρο, ότι τόσο γρήγορα η κυρία Υπουργός έφερε αυτό το νομοσχέδιο και είναι περισσότερο ελπιδοφόρο και αισιόδοξο, αυτό που ακούσαμε σήμερα –το έχω ακούσει και άλλες φορές- ότι θα φέρει ένα νέο νομοσχέδιο για τον αγροτουρισμό. Πρέπει, λοιπόν, να στηρίξουμε την ελληνική περιφέρεια και θα στηριχθεί και με το νομοθέτημα περί αγροτουρισμού, αλλά και με το σημερινό νομοσχέδιο.
      Μέχρι σήμερα, ποια ήταν τα γνωρίσματα του ιαματικού τουρισμού; Πρώτα, πρώτα λειτουργεί μόνο τους θερινούς μήνες, μέχρι σήμερα και συνήθως πηγαίνουν ηλικιωμένοι άνθρωποι. Δεν έχουμε δημιουργήσει προϋποθέσεις και κίνητρα, ώστε να λειτουργούν όλο το χρόνο ή πολύ περισσότερο να πηγαίνουν και νέοι άνθρωποι. Τελευταίως όμως έχουμε και τέτοια φαινόμενα. Έχουμε τα γνωστά spa τα οποία όμως θα πρέπει να επεκταθούν ακόμη περισσότερο και προς την κατεύθυνση αυτή ασφαλώς συμβάλλει αυτό το νομοθέτημα. Και ιδίως πρέπει να προσελκύσουμε επενδυτές, πρέπει να προσελκύσουμε ιδιώτες, πρέπει να προσελκύσουμε ανθρώπους, οι οποίοι θα διαθέσουν τα χρήματά τους, προς την κατεύθυνση αυτή. 
      Το να θελήσω να αναπτύξω περισσότερο, το τι διαλαμβάνει αυτό το νομοθέτημα, δεν είναι έργο δικό μου, είναι έργο του εισηγητού μας το έκανε εξάλλου, της κυρίας Υπουργού και άλλων αγορητών. Θέλω όμως να σημειώσω δυο ενδιαφέροντα θέματα: 
      Πρώτον, το ότι θα καταγραφούν, επιτέλους, όλες οι ιαματικές πηγές όλης της χώρας, είναι πολύ σοβαρό αυτό και θα γίνει ένα μητρώο, πράγμα το οποίο προβλέπει αυτό το νομοσχέδιο. 
      Δεύτερον, θα δίνονται όλες οι άδειες πλέον από τον Ε.Ο.Τ.. Και αυτό είναι πάρα πολύ σπουδαίο. Θα υπάρχει ένας χάρτης σε όλη την Ελλάδα, θα υπάρχουν κατευθύνσεις, θα υπάρχει ένας ενιαίος τρόπος λειτουργίας, θα υπάρχουν κίνητρα για επενδυτές και μάλιστα επενδυτές με πολύ μεγάλο ενδιαφέρον και πολλές δυνατότητες.
      Στο θέμα των απαλλοτριώσεων τώρα, με το οποίο πράγματι απασχολείται και το νομοσχέδιο αυτό: Μπορεί κανείς να διατυπώσει οποιεσδήποτε σκέψεις και αντίθετες απόψεις. Νομίζω, όμως, ότι είναι καλή η πρόβλεψή σας αυτή και θα συμβάλει -βεβαίως, σε κάθε περίπτωση θα τηρείται το Σύνταγμα και οι νόμοι του κράτους, όπως ακριβώς πρέπει να γίνει εξάλλου- στο να υπάρξουν γρήγορες αποζημιώσεις, διότι φτάνουμε στο σημείο να έχουμε μεν διαδικασία απαλλοτριώσεων, αλλά να μη δίνονται οι αποζημιώσεις, οπότε δεν τελειώνουν ποτέ.
      Επιτρέψτε μου τώρα να αναφερθώ λίγο στο Νομό Ιωαννίνων.
      Πρέπει να σας πω, κυρία Υπουργέ –τα ακούσατε αυτά πριν από λίγο καιρό- ότι στο Νομό Ιωαννίνων έχουμε τρεις θαυμάσιες ιαματικές πηγές για τέτοια αξιοποίηση και εκμετάλλευση. Βρίσκονται στην περιοχή της Κόνιτσας και είναι οι πηγές Αμαράντου, οι πηγές Καβασίλων και οι πηγές Πυξαριάς. Παρά το ότι έγιναν καλές προσπάθειες και από την εκεί δημοτική αρχή, εντούτοις είναι ακόμη σε πολύ δύσκολη κατάσταση, σε κατάσταση, θα έλεγα, που δεν προσελκύει ενδιαφερομένους, παρά το ότι γενικώς έχει διαπιστωθεί ότι είναι αρίστης ποιότητας. Έχω τη γνώμη, ότι αυτό το νομοσχέδιο και αυτή η πρωτοβουλία, την οποία πήρατε, θα συμβάλει ώστε και αυτές οι πηγές να αξιοποιηθούν για το καλό τόσο των ανθρώπων, οι οποίοι θα πηγαίνουν για να κάνουν χρήση αυτών των πηγών, όσο και της στενότερης περιοχής της Κόνιτσας, αλλά και ευρύτερα της περιοχής του Νομού Ιωαννίνων. Κατ’ επέκταση, το ίδιο θα συμβεί για όλες τις περιοχές της χώρας μας όπου υπάρχουν ιαματικές πηγές.
      Από την άποψη αυτή, κυρία Υπουργέ, κύριε Πρόεδρε και κύριοι συνάδελφοι, ασφαλώς στηρίζω αυτό το νομοσχέδιο. Θέλω όμως να σας συγχαρώ ιδιαίτερα γι’ αυτή σας την πρωτοβουλία και να ευχηθώ «καλή επιτυχία» στο έργο σας και στην προσπάθειά σας για τις ιαματικές πηγές, εν όψει και της ψηφίσεως αυτού του νομοσχεδίου.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
      Το λόγο έχει η κ. Τζάκρη.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, πέρασαν δυόμισι χρόνια διακυβέρνησης της χώρας από τη Νέα Δημοκρατία και το νομοσχέδιο αυτό είναι το πρώτο νομοσχέδιο που φέρνει το Υπουργείο Τουρισμού, για το οποίο είναι  εύλογο να έχουν δημιουργηθεί αυξημένες προσδοκίες, ιδιαίτερα μετά την απόφαση της Κυβέρνησης να καταψηφίσει αντίστοιχη πρόταση του ΠΑ.ΣΟ.Κ., την οποία κατέθεσε το Νοέμβριο του 2004, με την αιτιολογία ότι τάχα θα φέρει ένα πιο ολοκληρωμένο και πιο επεξεργασμένο σχέδιο νόμου.
      Είναι γνωστό πως η χώρα μας διαθέτει πλήθος ιαματικών φυσικών πόρων. Διαθέτει ιαματικές πηγές, ιαματικά νερά και αέρια, ιαματικούς πηλούς. Ο πλούτος όμως αυτός παραμένει αναξιοποίητος, κυρίως λόγω της έλλειψης ενός σύγχρονου θεσμικού πλαισίου αλλά και υποδομών. Ήταν λοιπόν ανάγκη να τεθούν οι βάσεις για να δοθεί νέα ώθηση στην αξιοποίηση και εκμετάλλευση του πλούτου αυτού, αναβαθμίζοντας το τουριστικό προϊόν της χώρας μας και δημιουργώντας νέες ευκαιρίες για επενδύσεις, αλλά και για θέσεις εργασίας, με εκσυγχρονισμό του νομοθετικού πλαισίου, το οποίο υφίσταται από τη δεκαετία του 1920. Πρέπει να δοθεί η δυνατότητα δημιουργίας υψηλής ποιότητας υποδομών και προσφερόμενων υπηρεσιών, ώστε η χώρα μας να καταστεί τόπος ιαματικού προορισμού, εφόσον διαθέτει όλες τις δυνατότητες.
      Ο τουρισμός είναι αποφασιστικός παράγοντας διαμόρφωσης του εθνικού μας προϊόντος με καθοριστικό ρόλο στην ανάπτυξη της εθνικής οικονομίας. Είναι η βαριά οικονομία της χώρας μας και προσφέρει προοπτικές ανάπτυξης και ευημερίας σε όλη την Ελλάδα και ιδιαίτερα στην περιφέρεια, η οποία παραμένει αβοήθητη από τη σημερινή Κυβέρνηση τόσο σε χρηματοδοτήσεις όσο και σε έργα υποδομής. Στον τουρισμό λοιπόν οφείλουμε να επενδύσουμε, αναβαθμίζοντας το τουριστικό μας προϊόν, το οποίο δυστυχώς κυρίως λόγω της ελλιπούς στήριξης από το κράτος σε υποδομές, σε νομοθετικές πρωτοβουλίες και σε εκπαίδευση όλων των εμπλεκομένων, φθίνει. Νέες και παλιές μορφές τουρισμού δίνουν ώθηση και συντηρούν τοπικές κοινωνίες, οι οποίες δεν έχουν πια άλλα μέσα και άλλες δυνατότητες από τη στιγμή που ο αγροτικός τομέας πλήττεται και εφόσον η Ελλάδα δεν είναι και δεν προσφέρεται να γίνει τόπος εγκατάστασης βαριάς βιομηχανίας τουλάχιστον σε μέρη τα οποία μπορούν να αξιοποιηθούν τουριστικά.
      Το ΠΑ.ΣΟ.Κ. είχε επεξεργαστεί ένα συγκεκριμένο νομοθετικό πλαίσιο σε στενή και άμεση συνεργασία με όλους τους εμπλεκόμενους φορείς, το οποίο όμως εσείς κρίνατε ανεπαρκές. Με τη σημερινή σας πρόταση διαψεύδετε τις προσδοκίες όλων όσων περίμεναν το νομοθετικό πλαίσιο για τον ιαματικό τουρισμό πράγματι να εκσυγχρονιστεί και να προσφέρει νέες δυνατότητες ανάπτυξης. 
      Να τονίσω ότι ο ιαματικός τουρισμός είναι μία επιλεκτική μορφή τουρισμού με σημαντικά οικονομικά πλεονεκτήματα. Είναι η μορφή τουρισμού που υφίσταται τις λιγότερες αρνητικές επιδράσεις από τυχόν δυσμενείς συγκυρίες και μπορεί να δώσει δωδεκάμηνη τουριστική περίοδο. Στην Ελλάδα, όμως, παρουσιάζει μία φθίνουσα πορεία για την οποία ευθύνεται και η απουσία κρατικών πρωτοβουλιών, αλλά και η έλλειψη της σχετικής διαφήμισης και πληροφόρησης του κοινού από τα Μ.Μ.Ε. τόσο στο εσωτερικό όσο και στο εξωτερικό. 
      Ο ιαματικός τουρισμός είναι δυνατόν να αποτελέσει και μέσο ξεκούρασης, αναζωογόνησης και ανανέωσης εκτός από μέσο θεραπείας. Έτσι από κοινού ο θερμαλισμός, η κλιματοθεραπεία, η θαλασσοθεραπεία και η πηλοθεραπεία, που έχουν μεγάλη σχέση μεταξύ τους, μπορούν να αποτελέσουν μορφές τουρισμού που θα συμβάλουν στην πρόληψη, αποκατάσταση της υγείας, ξεκούραση, ομορφιά, δηλαδή ικανοποιούν ταυτόχρονα την ανάγκη για διακοπές και θεραπεία σε ένα πρότυπο περιβάλλον. 
      Οι ελληνικές περιοχές που διαθέτουν τέτοιες δυνατότητες μπορούν να αναπτυχθούν και να εξελιχθούν σε κέντρα τουρισμού υγείας, δηλαδή σε κέντρα θεραπείας που να είναι και κέντρα αναψυχής και ηρεμίας για όλες τις ηλικίες για περισσότερους μήνες του έτους. 
      Η βελτίωση των εγκαταστάσεων με σύγχρονη υποδομή και εξοπλισμό είναι αναγκαία για την πλήρη αξιοποίηση των ιαματικών ιδιοτήτων των νερών, των πηγών. Ταυτόχρονα με την ένταξη των πηγών σε ένα πλέγμα ποικίλων εγκαταστάσεων που να συνδυάζουν και άλλες δραστηριότητες, όπως ο αθλητισμός, τα πολιτιστικά και οι εγκαταστάσεις αναψυχής για νέους και παιδιά, τα πάρκα αναψυχής και πρασίνου, επιτυγχάνεται η ανάπτυξη των πηγών σε παραθεριστικά κέντρα τουρισμού μακράς παραμονής και όλων των ηλικιών. 
      Επομένως βασικός σκοπός των αναπτυξιακών σχεδιασμών του τομέα του τουρισμού θα πρέπει να είναι η προσέλκυση επενδύσεων, ώστε να αναπτυχθούν και στην Ελλάδα σύγχρονα κέντρα τουρισμού υγείας, όπως έχει συμβεί με άλλες χώρες της Κεντρικής Ευρώπης. Τα κέντρα αυτά προσφέρονται για την ανάπτυξη των εναλλακτικών μορφών του τουριστικού προϊόντος και παρουσιάζουν τελευταία αυξημένη ζήτηση. Ήδη έχει επιδειχθεί ενδιαφέρον από ξένους και Έλληνες επενδυτές για την αξιοποίηση των ιαματικών πηγών της Ελλάδας και τη μετατροπή τους σε σύγχρονα κέντρα τουρισμού υγείας. 
      Τα οικονομικά οφέλη από μια τέτοια προοπτική, θα είναι πολλά για τις τοπικές κοινωνίες εφόσον με την ανάπτυξη των πηγών επιτυγχάνεται η τόνωση της οικονομίας. Ενδεικτικά αναφέρονται η εισροή περισσότερου συναλλάγματος, νέες θέσεις απασχόλησης, ζήτηση και ανάπτυξη υπηρεσιών αγοράς, ζήτηση αγαθών για περισσότερους μήνες το χρόνο και εξομάλυνση της εποχικότητας των τουριστικών δραστηριοτήτων κατά τη διάρκεια των θερινών μηνών, βελτίωση των υπηρεσιών στον τομέα των μεταφορών, ζήτηση για εγκαταστάσεις και ειδική ιατρική υποδομή υψηλού επιπέδου για τον εξοπλισμό των υδροθεραπευτηρίων και των ιατρικών μονάδων. 
      Επίσης δεν θα πρέπει να διαφεύγει της προσοχής ότι πριν από κάθε είδους ανάπτυξη για την αξιοποίηση των ιαματικών πηγών χρειάζεται να ληφθούν και μέτρα για την προστασία του τοπίου και την εξασφάλιση της ποιότητας του περιβάλλοντος, γιατί οι περισσότερες ιαματικές πηγές βρίσκονται σε περιοχές όπου συνδυάζεται βουνό και θάλασσα κάτω από εξαιρετικές κλιματολογικές συνθήκες. 
      Η διατήρηση του γνήσιου φυσικού περιβάλλοντος στα κέντρα παραθερισμού αποτελεί, λοιπόν, κύριο μέλημα. Η προστασία των ιαματικών νερών, σημαντικών φυσικών πόρων, που εντάσσονται γενικότερα στους υδάτινους πόρους και στο υδάτινο δυναμικό της χώρας, αποτελεί πρωταρχικό σκοπό. 
      Είναι γνωστό ότι  η υποβάθμιση του περιβάλλοντος, πέρα από την καταστροφή της αρχικής φυσικής ομορφιάς, συντελεί στη μείωση της ανταγωνιστικότητας του συγκεκριμένου θέρετρου στην τουριστική αγορά. 
      Εσείς, όμως, παρουσιάζετε ένα νομοσχέδιο που κάθε άλλο παρά απαντά σ’ αυτές τις απαιτήσεις. Ένα νομοσχέδιο που κάθε άλλο παρά δημιουργεί πλαίσιο που να δίνει ώθηση, ώστε να υλοποιούνται οι παραπάνω στόχοι. Αντιθέτως δημιουργεί υδροκέφαλους και συγκεντρωτικούς κανόνες και θεσμούς σε μια εποχή που απαίτηση όλων είναι η αποκέντρωση και το μοίρασμα εξουσιών και ευθυνών. 
      Δημιουργήσατε ένα δυσκίνητο πλαίσιο το οποίο παραμένει ατελές, αφού για την πλήρη λειτουργία του απαιτείται πλήθος κανονιστικών πράξεων, οι οποίες είναι σίγουρο πως με τους ρυθμούς που κινείται η Δημόσια Διοίκηση θα αργήσουν πάρα πολύ να ολοκληρωθούν. 
      Κυρίες και κύριοι συνάδελφοι, όλοι όσοι προερχόμαστε από την περιφέρεια και όλων όσων οι τόποι μας προσφέρουν τέτοιες δυνατότητες, περιμέναμε με αγωνία τη συγκεκριμένη νομοθετική πρωτοβουλία, γιατί θέλαμε ο τομέας αυτός να ξεβαλτώσει, να πάει μπροστά και να δημιουργήσει προοπτική ανάπτυξης. 
      Στο Νομό Πέλλας υπάρχουν υποδομές που χρειάζονται εκσυγχρονισμό, στήριξη και υποστήριξη από το κράτος, να αναβαθμίσουν τις υπηρεσίες τους όπως είναι τα λουτρά Λουτρακίου. Υπάρχουν όμως και προοπτικές ανάπτυξης και αξιοποίησης και άλλων περιοχών που παρουσιάζουν τέτοιες δυνατότητες, οι οποίες μέχρι σήμερα παραμένουν αναξιοποίητες.
      Πώς όμως θα προχωρήσουμε στον εκσυγχρονισμό και στην αξιοποίηση, αφού οι ρυθμίσεις του νομοσχεδίου αφαιρούν κάθε τέτοια δυνατότητα; Στερούν τη δυνατότητα παράλληλης αξιοποίησης του αναπτυξιακού νόμου, αφού το νομοσχέδιο χρειάζεται πλήθος κανονιστικών πράξεων. Από την άλλη, συγκεντρώνοντας όλες τις αρμοδιότητες στον Ε.Ο.Τ., χωρίς να δημιουργηθεί ξεχωριστή διεύθυνση, επιβαρύνει έναν ήδη δυσκίνητο οργανισμό, καθιστώντας αναποτελεσματική οποιαδήποτε ρύθμιση θα εκινείτο προς θετική κατεύθυνση. 
      Θέλω επίσης να τονίσω και κάτι άλλο, το οποίο αφορά περιοχές που έχουν ιαματικό πλούτο, ενώ παράλληλα είναι και αγροτικές. Είναι γνωστό ότι οι ιαματικές πηγές βρίσκονται σε ευρύτερα γεωθερμικά πεδία, η ενεργειακή αξιοποίηση των οποίων προσφέρει πολλές δυνατότητες, όπως για παράδειγμα τη θέρμανση των θερμοκηπίων. Διερωτώμαι, αν και είναι προφανές από το κείμενο του νομοσχεδίου γιατί δεν έγινε κάτι τέτοιο. Συνεννοηθήκατε κατά την κατάρτιση του νομοσχεδίου με τις αρμόδιες υπηρεσίες του Υπουργείου Ανάπτυξης, προκειμένου να εξασφαλιστούν τρόποι παράλληλης αξιοποίησης των περιοχών που προσφέρουν αυτές τις δυνατότητες; Ιαματικές πηγές και λουτρά χρησιμοποιούν θερμοκρασίες ως 30 βαθμούς Κελσίου χωρίς να χρειάζονται υψηλότερες θερμοκρασίες που μπορούν να φανούν χρήσιμες για άλλες χρήσεις όπως η θέρμανση των θερμοκηπίων. Γιατί να μην επεξεργαστούμε και τέτοιες ρυθμίσεις προς αυτήν την κατεύθυνση; Προφανώς ούτε η βούληση υπάρχει, αλλά ενδεχομένως ούτε και η σκέψη. Εγώ οφείλω πάντως να το καταθέσω ως προβληματισμό. 
      Καταψηφίζω το νομοσχέδιο, γιατί οπισθοδρομεί όπως κάνει συνολικά η Κυβέρνηση με κάθε νομοθετική της πρωτοβουλία. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Κύριοι συνάδελφοι, η Κυβέρνηση της Νέας Δημοκρατίας έβαλε πλώρη και για κάτι καινούργιο με τον ερχομό της. Ο τρόπος που εγώ αντιλαμβάνομαι αυτήν την αλλαγή –μιλώ για τον τομέα του τουρισμού- είναι ότι στο βάθος του μυαλού μας ως ορίζοντα και ως στρατηγικό στόχο έχουμε να κάνουμε την Ελλάδα Φλώριδα της Ευρώπης. Επιτρέψτε μου να πω πώς και γιατί.
      Αν ρωτήσουμε σήμερα έναν οποιονδήποτε πολίτη από το εξωτερικό ποια είναι η εικόνα που έχει στο μυαλό του για την Ελλάδα, θα μας έλεγε ότι η Ελλάδα είναι ήλιος, θάλασσα και κάποια νησιά. Δηλαδή με άλλα λόγια λείπει από κάθε φραστική επικοινωνία με ανθρώπους που ζουν εκτός της χώρας μας το στίγμα. Δηλαδή η Ελλάδα μέχρι τώρα δεν έχει ταυτότητα, δεν έχει στίγμα στρατηγικό για την κατεύθυνση που πρέπει να έχει. Αυτό ο Πρωθυπουργός Κώστας Καραμανλής το αντιλήφθηκε από τη αρχή, όταν στο πρόγραμμα της Νέας Δημοκρατίας βάλαμε πλώρη για να δημιουργήσουμε το Υπουργείο Τουρισμού.
      Επιτρέψτε μου να πω για ποιο λόγο αξίζει αυτή η προσπάθεια και ο έπαινος στην Κυβέρνηση για την κατεύθυνση την οποία έχουμε πάρει. Πρώτον, το 20% του εθνικού μας προϊόντος, άμεσα ή έμμεσα συνδέεται με τον τουρισμό. Το νούμερο είναι εντυπωσιακό. Δεύτερον, υπάρχουν στη χώρα μας εννέα χιλιάδες εννιακόσια ογδόντα οκτώ νησιαία εδάφη με νησιά μεγάλα, μεσαία και μικρά. Εάν αυτά τα νησιά τα βάλουμε με την ακτογραμμή τους σε μία ευθεία νοητή γραμμή, το μήκος αυτής της γραμμής θα είναι μεγαλύτερο από τη μεγαλύτερη ήπειρο της γης, την Αφρική. Αυτά βλέπει η Νέα Δημοκρατία  και προχωράει εμπρός.
      Τρίτον, το 2025 όλες οι ποιοτικές έρευνες δείχνουν ότι το 70% του πληθυσμού θα ασχολείται με θέματα τουρισμού και κυρίως με τον ελεύθερο χρόνο. Δηλαδή η κόρη μου όταν θα είναι είκοσι ενός έτους εκείνη την εποχή στην αγορά εργασίας, όπως και κάθε παιδί εκείνης της ηλικίας, θα έχει να ασχοληθεί με θέματα ελεύθερου χρόνου και τουρισμού. Σημειώστε εδώ ότι όλες οι μελέτες δείχνουν ότι περίπου το 2025, τρεισήμισι  ημέρες θα εργαζόμαστε και τρεισήμισι μέρες θα καθόμαστε. Δηλαδή όπως κόπηκε το Σάββατο, θα κοπεί και η Παρασκευή. Άρα από Πέμπτη μεσημέρι μέχρι Δευτέρα πρωί θα έχουμε ελεύθερο χρόνο, με ό,τι αυτό συνεπάγεται. 
      Θέλω, λοιπόν, να πω ότι το μεγάλο όραμα της χώρας περνάει μέσα από αυτά τα στοιχεία που προανέφερα επί τροχάδην και αυτομάτως, αγαπητοί συνάδελφοι, αναδεικνύεται η Ελλάδα σε Φλόριντα της Ευρώπης εξ ορισμού. 
      Το ερώτημα όμως είναι αν μπορούμε να φέρουμε πιο κοντά την ημερομηνία σε ό,τι έχει σχέση με την ύπαρξη  πραγματικής υποδομής, ώστε να αξιολογείται η χώρα μας ως Φλόριντα της Ευρώπης νωρίτερα.
      Ο Πρωθυπουργός τον Ιούλιο, όταν έγινε η συζήτηση για το τουριστικό πολυνομοσχέδιο, είπε –και έτσι είναι- ότι η χώρα μας έχει βαριά βιομηχανία και αυτή είναι ο τουρισμός. Και τα στοιχεία που προανέφερα αυτό μαρτυρούν. 
      Εάν θέλουμε, λοιπόν, η ηγεσία της χώρας μας με το όραμά της να συμπληρωθεί και να βοηθηθεί και από συγκεκριμένες δραστηριότητες, αυτό κάνει το σημερινό νομοσχέδιο, τροχοδρομώντας την κατάσταση προς αυτήν την κατεύθυνση. 
       Τι κάνει, λοιπόν, η Κυβέρνηση της χώρας αυτήν τη στιγμή; Θα πω δύο-τρία πράγματα επί τροχάδην. Δίνει τη δυνατότητα απόσυρσης από την αγορά ξενοδοχείων που είναι σε λειτουργία πάνω από είκοσι χρόνια, αξιοποιεί την εκκλησιαστική περιουσία, σήμερα συζητάμε για τον ιαματικό τουρισμό και επίσης, προσπαθεί η Τοπική Αυτοδιοίκηση να συνδεθεί με τον τουρισμό και γι’ αυτό τρέχουν προγράμματα. 
      Ακόμη, αγωνιούμε ώστε να γίνει καλύτερη διαχείριση του τουριστικού ρεύματος, δηλαδή να μην είναι μόνο τρεις εβδομάδες το καλοκαίρι και όλο μετά το έτος να ψαχνόμαστε να βρούμε πώς θα δημιουργήσουμε το πλαίσιο για να λειτουργεί σωστά η συγκεκριμένη αγορά και ο κλάδος του τουρισμού. 
      Επίσης, όλοι στοχεύουμε -και αυτό γίνεται με το σημερινό νομοσχέδιο- δίνεται δηλαδή η στρατηγική στόχευση, όταν θα έχουμε πλέον ποιοτικά ξενοδοχεία και καταλύματα –αρέσει στους ξένους να λένε τύπου «μπουτίκ» και εμείς το υιοθετούμε και δεν έχουμε πρόβλημα- να έχουμε ως χώρα –και γιατί όχι- πάνω από είκοσι εκατομμύρια τουρίστες. Αυτή τη στιγμή, πλησιάζουμε τα δεκατέσσερα εκατομμύρια τουριστών. 
      Έτσι, λοιπόν, και η Αθήνα και η Ελλάδα -επειδή η Ευρώπη είναι ο αδιαφιλονίκητος ηγέτης, σύμφωνα με τα στοιχεία που υπάρχουν στο «παιχνίδι», αν θέλετε, των ηπείρων- έχει έντεκα από τις είκοσι πρώτες πόλεις στον τουρισμό και αυτό σημαίνει πολλά για την Ελλάδα. Ωστόσο, όμως, υπάρχει και το ενδιαφέρον. 
      Αυτήν τη στιγμή, αν πάρω τα τελευταία στοιχεία που αφορούν τον αναπτυξιακό νόμο και τις αιτήσεις –σήμερα το πρωί ζήτησα τα στοιχεία και το ενδιαφέρον που υπάρχει, γιατί δίνουμε τα «φτερά» που χρειάζονται οι επιχειρηματίες για να σκεφθούν επαγγελματικά και να δουν τις ευκαιρίες-  υπάρχουν εφτακόσιες είκοσι πέντε αιτήσεις, σύμφωνα, επαναλαμβάνω, με τα επίσημα στοιχεία του κράτους. Το σύνολο των αιτήσεων είναι 2,49 δισεκατομμύρια ευρώ και μιλάω μόνο για τον τουρισμό και τις ξενοδοχειακές μονάδες. Απ’ αυτά, το 1,1 δισεκατομμύριο ευρώ περίπου είναι οι αιτήσεις που επιχορηγούνται και εγκρίθηκαν τετρακόσιες πενήντα τέσσερις αιτήσεις. Και από αυτά, οι αιτήσεις αυτές έχουν ως ορίζοντα τα 886.000.000 ευρώ εγκρίσεις, δηλαδή κοντά στο 1.000.000.000, τα οποία δημιουργούν –πάλι σύμφωνα με τα επίσημα στοιχεία- δύο χιλιάδες εξακόσιες έντεκα θέσεις απασχόλησης στον τομέα αυτόν της βιομηχανίας και των υπηρεσιών του κλάδου του τουρισμού. 
      Επίσης, η Νέα Δημοκρατία έχει αυτήν τη στιγμή και ετοιμάζει προς αυτήν την κατεύθυνση τα νέα χωροταξικά σχέδια και το γενικό χωροταξικό –το εθνικό δηλαδή- αλλά και για τον τουρισμό που έρχεται ειδικότερα και για τη βαριά βιομηχανία και τις ανανεώσιμες πηγές ενέργειας. Δημιουργεί, δηλαδή, τα πλαίσια αυτά στα οποία θα μπορούν να λειτουργούν αυτές οι μονάδες. 
      Επίσης, θέλω να πω ειδικότερα και για το νομοσχέδιο ότι η Ελλάδα έχει περίπου εφτακόσιες περίπου αναγνωρισμένες ιαματικές πηγές, από τις οποίες –δυστυχώς- λίγες μέχρι σήμερα -αν εξαιρέσουμε δηλαδή την Αιδηψό, την Κυλλήνη και τα Καμένα Βούρλα- έχουν δει το πραγματικό φως και έχουν βέβαια και πολύ μεγαλύτερες δυνατότητες ανάπτυξης. 
      Εδώ, λοιπόν, ερχόμαστε στο να είμαστε κάθετοι στο να βοηθήσουμε αυτήν τη διαδικασία, για να μπορεί να αναπτυχθεί ο τόπος. Επίσης, πολλές καινοτομίες, αγαπητοί συνάδελφοι, είναι συνυφασμένες με τις διατάξεις του σημερινού σχεδίου νόμου, όπως το πλαίσιο για τη λειτουργία των SPA, όπως οι πιστοποιήσεις με επιστημονικό τρόπο για τους φυσικούς πόρους, εννοώντας τις ιαματικές πηγές. Επιπλέον, δημιουργούμε μητρώο ιαματικών φυσικών πόρων, ο Ε.Ο.Τ. παίρνει την κυριότητα των πηγών για να μπορεί να διαχειριστεί πιο εύκολα την περιουσία, διευκολύνουμε τις απαλλοτριώσεις και καταπολεμούμε τη γραφειοκρατία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης, κύριε Πρόεδρε, και τελειώνω, φτάσαμε να απλοποιούμε ακόμα και τον τρόπο χορήγησης σημάτων στις τουριστικές επιχειρήσεις. Τα δικαιολογητικά πλέον, από είκοσι τέσσερα μειώνονται σε πέντε. 
    Κύριε Πρόεδρε, αγαπητοί συνάδελφοι, η αλήθεια είναι μία, ότι το νερό μπήκε στο αυλάκι, όπως είπε ο Πρωθυπουργός στη Θεσσαλονίκη. Όσοι θέλουν να το δουν, μπορούν να ακολουθήσουν. Οι επιχειρηματίες, ευτυχώς, στην Ελλάδα βλέπουν μακριά. Τα στοιχεία που προανέφερα μαρτυρούν. Εάν τώρα κάποιοι στο ΠΑ.ΣΟ.Κ. θέλουν να λένε ότι δυόμισι χρόνια δεν κάναμε τίποτα, τους λέω ότι θα περιμένουν πολλά χρόνια στην Αντιπολίτευση, να μάθουν πώς να αντιπολιτεύονται. Γιατί δεν μας ενδιαφέρει εάν κάναμε κάτι ή όχι, μας ενδιαφέρει να καταθέτουν προτάσεις. Από αυτό δυστυχώς οι τρεις ομάδες που είναι μέσα στο ΠΑ.ΣΟ.Κ. διαφοροποιούνται κάθε φορά και ακούμε άλλα αντί άλλων. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής κ. Παπαντωνίου ζητεί ολιγοήμερη άδεια απουσίας του στο εξωτερικό.
    Εγκρίνει η Βουλή;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε, τη ζητηθείσα άδεια.
    Η κ. Αντωνίου έχει το λόγο.
    ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, συζητάμε σήμερα ένα νομοσχέδιο που έρχεται στη Βουλή δύο χρόνια αργότερα από τότε που για πρώτη φορά το προανήγγειλε ο προηγούμενος Υπουργός κ. Αβραμόπουλος. 
    Μετά από τόση αναμονή θα περίμενε ασφαλώς κανείς το τελικό αποτέλεσμα να δικαιολογεί αυτήν την καθυστέρηση. Θα περίμενε κανείς όλος αυτός ο χρόνος να είχε αξιοποιηθεί, προκειμένου να υπάρξει σοβαρή μελέτη και επεξεργασία, καινοτομικές ιδέες και οπωσδήποτε διαβούλευση με τους ενδιαφερόμενους φορείς και με την Αυτοδιοίκηση πάνω σε ένα προσχέδιο του νόμου. Όμως, τίποτα από όλα αυτά δεν συνέβη. Ούτε διάλογος υπήρξε ούτε σοβαρή επεξεργασία ούτε κάποια καινοτομική ιδέα που να άξιζε αυτήν την καθυστέρηση. ‘Ολες οι προσδοκίες που είχαν καλλιεργηθεί, δυστυχώς διαψεύστηκαν. 
    Το νομοσχέδιο είναι σίγουρα κατώτερο των αναγκών που έρχεται να καλύψει. Όχι μόνο δεν προσφέρει τίποτα αλλά βάζει ακόμα περισσότερα εμπόδια στον τόσο ταλαιπωρημένο τομέα της αξιοποίησης των ιαματικών πηγών και του ιαματικού τουρισμού για τρεις κυρίως λόγους:
    Πρώτον, είναι ένα νομοσχέδιο ανολοκλήρωτο. Οι βασικές του διατάξεις παραπέμπουν όλα τα ουσιαστικά θέματα για ρύθμιση σε μια σειρά από υπουργικές αποφάσεις και προεδρικά διατάγματα. Μιλάμε για τρία προεδρικά διατάγματα και τριάντα οκτώ υπουργικές αποφάσεις.
    Δεύτερον, κύριε Υπουργέ, είναι ένα νομοσχέδιο που η ολοκλήρωση όλων αυτών των διαδικασιών, που προβλέπονται για την εφαρμογή του, ξεπερνά το χρονικό ορίζοντα της τρέχουσας κυβερνητικής θητείας. Πρακτικά η εφαρμογή του παραπέμπεται στην επόμενη κυβέρνηση, όπως συμβαίνει με όλες βέβαια τις εξαγγελίες των Υπουργών της Κυβέρνησης Καραμανλή. Για το επόμενο χρονικό διάστημα δεν θα υπάρξει καμιά επένδυση σ’ αυτόν τον κρίσιμο τομέα. 
    Τρίτον, είναι σαν να προέκυψε από παρθενογένεση. Δεν αξιοποιεί προηγούμενες μελέτες και προτάσεις, δεν αξιοποιεί την προετοιμασία που υπήρξε από την προηγούμενη κυβέρνηση, είναι κατά πολύ κατώτερο της πρότασης νόμου που κατέθεσε το ΠΑ.ΣΟ.Κ. το Νοέμβριο του 2004 και συζητήθηκε στη Βουλή το Φεβρουάριο του 2005. 
    Ο δικός σας εισηγητής τότε είχε αναγνωρίσει ότι η πρόταση νόμου του ΠΑ.ΣΟ.Κ. ήταν αρκετά λεπτομερής και καλοδουλεμένη και βέβαια με τη συμφωνία όλων των κοινωνικών εταίρων που συμμετέχουν σε αυτόν τον τομέα, με την ομόφωνη απόφαση της Τοπικής Αυτοδιοίκησης. Εσείς το απορρίψατε, γιατί ήταν πρόταση των Βουλευτών του ΠΑ.ΣΟ.Κ. Μάλιστα το απορρίψατε μετ’ επαίνων. Προβάλατε τότε το πρόσχημα ότι έχετε έτοιμο δικό σας νομοσχέδιο. Το δήλωσε ο κ. Αβραμόπουλος στις 18 Φεβρουαρίου του 2005. Από εκείνη τη δήλωση μέχρι σήμερα πέρασαν δεκαεννέα μήνες, άλλαξε ο Υπουργός και η νέα Υπουργός αναγκάστηκε να καταθέσει στη Βουλή το νομοσχέδιο που βρήκε στα συρτάρια του κ. Αβραμόπουλου άρον-άρον και όπως-όπως, για να αποδειχθεί τελικά ότι ήταν «άνθρακες ο θησαυρός». 
    Όλα αυτά συνέβησαν ενώ γνωρίζουμε όλοι μας –και γνωρίζετε και εσείς πολύ καλά, κυρία Υπουργέ- ότι πάρα πολλοί νομοί στην Ελλάδα βλέπουν τον ιαματικό τουρισμό ως μια επένδυση στρατηγικής σημασίας, σε μια περίοδο μάλιστα που η κρίση στον αγροτικό τομέα, η αποβιομηχάνιση, η οικονομική ανέχεια και η ανεργία πλήττουν σοβαρά όλη την Ελλάδα και κυρίως την περιφέρεια. 
      Στο Νομό Φθιώτιδας, από τον οποίο προέρχομαι, η ανάπτυξη του ιαματικού τουρισμού υπήρξε πάντα ένα όραμα για τους συμπατριώτες μου. Η αξία και η συγκέντρωση μεγάλου αριθμού πηγών σε μία περιοχή είναι μοναδική. Η ανάπτυξή τους μάλιστα θα μπορούσε να αποτελέσει πιλοτικό πρότυπο για όλη την Ελλάδα. Τα Καμένα Βούρλα, οι Θερμοπύλες, η Υπάτη, το Πλατύστομο, αποτελούν μοναδικής αξίας φυσικούς πόρους, όχι μόνο για την περιοχή της Φθιώτιδας, της Στερεάς, αλλά για ολόκληρη την Ελλάδα.
      Λείπουν όμως οι επενδύσεις, ο σχεδιασμός, το όραμα. Ακόμα υπάρχει και ένα μοναδικό δίκτυο πηγών τοπικής σημασίας, που και αυτό μένει αναξιοποίητο, όπως οι πηγές Κουνιαβίτη, Ψωρονέρια, Παλιοβράχα, Εκάρα και πολλές άλλες. Όλοι οι τοπικοί φορείς και όλοι οι πολίτες της Φθιώτιδας έχουν ως πρώτο αναπτυξιακό στόχο την αξιοποίηση των ιαματικών πηγών, που θα φέρει βέβαια νέες θέσεις εργασίας και ανάπτυξη στον τόπο μας.
      Η Κυβέρνηση της Νέας Δημοκρατίας είχε υποσχεθεί ότι βασικό της μέλημα θα ήταν η αξιοποίηση αυτών των πηγών. Τι βλέπουν οι πολίτες της Φθιώτιδας δυόμισι χρόνια μετά; Δυστυχώς, κυρία Υπουργέ, δεν βλέπουν τίποτα. Οι ιαματικές πηγές καθημερινά απαξιώνονται και μάλιστα κάποιες κινδυνεύουν με καταστροφή, όπως παραδείγματος χάριν οι πηγές Κουνιαβίτη, γιατί βρίσκονται, κυρία Υπουργέ, σε έκταση της Ε.Τ.Α. και λόγω των έργων της Π.Α.Θ.Ε., αυτήν τη στιγμή παθαίνουν καταστροφές. 
      Επιπλέον τα δυόμισι αυτά χρόνια, περιμένοντας τη δική σας πρόταση, το δικό σας νομοσχέδιο, εγκαταλείψατε την περιουσία σας, την περιουσία του Ε.Ο.Τ.. Έμενε ανεκμετάλλευτη για την οικονομική ανάπτυξη της περιοχής και μάλιστα, κυρία Υπουργέ, έμενε απροστάτευτη. Γι’ αυτό, θα πρέπει να δείτε στη Φθιώτιδα ότι υπάρχουν πολύ μεγάλες εκτάσεις που ανήκουν στα Ε.Τ.Α. και, δυστυχώς, αυτήν τη στιγμή μπορεί ακόμα και να καταπατούνται. Καλό είναι να το ελέγξετε.
      Ωστόσο, όταν ο κ. Αβραμόπουλος επισκέφθηκε το νομό μας, το Μάιο του 2005, απέδωσε όλες τις ευθύνες για την απαξίωση των ιαματικών πηγών στους τοπικούς φορείς και τους δήμους της Φθιώτιδας. Γνωρίζουμε, όμως, πάρα πολύ καλά ότι οι δήμοι μέχρι σήμερα δεν έχουν ενισχυθεί ούτε σε θεσμικό επίπεδο ούτε σε επίπεδο χρηματοδότησης και γι’ αυτό δεν ήταν δυνατόν να προχωρήσουν σε εκμετάλλευση αυτού του πλούτου.
      Το θέμα, όμως, είναι,  απ’ ό,τι φαίνεται, ότι και με τη δική σας πρόταση, με το νομοσχέδιο που έρχεται, δεν βλέπουμε για το μέλλον να υπάρχουν δυνατότητες, από την Αυτοδιοίκηση, να επενδύσει σ΄ αυτόν τον τομέα. Τόσο ο κ. Αβραμόπουλος όσο και οι κομματικοί παράγοντες της Νέας Δημοκρατίας στο νομό –και το λέω αυτό, γιατί πριν από εμένα στο Βήμα βρισκόταν ο αγαπητός συνάδελφος κ. Καλλιώρας από τη Φθιώτιδα- και οι Βουλευτές του κυβερνώντος κόμματος, αλλά και όλα τα στελέχη της Νέας Δημοκρατίας ανακοίνωναν το εξής: «Μην ανησυχείτε, σε λίγο έρχεται η δική μας πρόταση, που θα αντιμετωπίσει χρόνια προβλήματα σε αυτόν τον τομέα για να υπάρχει ανάπτυξη και εκμετάλλευση».
      Δυστυχώς, όμως, όλα αυτά διαψεύδονται πανηγυρικά με την κατάθεση αυτού του νομοσχεδίου. Πρόκειται γι΄ένα νομοσχέδιο άτολμο που παραπέμπει τα πάντα για αργότερα, που δεν ανταποκρίνεται στις πραγματικές ανάγκες. Το νομοσχέδιο δεν προβλέπει την ύπαρξη ενός ολοκληρωμένου προγράμματος ανάπτυξης, που θα συνδυάζεται βέβαια και με τις άλλες παραγωγικές δραστηριότητες και δυνατότητες που έχει ο κάθε τόπος. 
      Κυρία Υπουργέ, θα ήθελα να τονίσω ότι μία επιπλέον δυσκολία που αντιμετωπίζουμε εμείς, στο Νομό Φθιώτιδας, είναι η μείωση των κινήτρων του αναπτυξιακού νόμου για την περίοδο 2007-2013, λόγω, δυστυχώς, της ένταξής μας στις ανεπτυγμένες περιφέρειες της Ευρώπης. Η Στερεά Ελλάδα εντάσσεται στο Δ΄ Κοινοτικό Πλαίσιο Στήριξης στο Στόχο ΙΙ και θα έχουμε τρομερό πρόβλημα να βρούμε πόρους για να επενδύσουμε σε αυτόν τον κρίσιμο τομέα. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Για άλλη μια φορά, αγαπητοί συνάδελφοι, βλέπουμε ότι οι δεσμεύσεις της Κυβέρνησης δεν υλοποιούνται. Υπάρχει αδιαφορία για την περιφέρεια και έτσι ακυρώνονται όλες οι προσδοκίες και οι ελπίδες, που είχαν δημιουργηθεί από όλους μας.
      Κλείνοντας θα ήθελα να πω, κυρία Υπουργέ, ότι και εμείς οι Βουλευτές του ΠΑ.ΣΟ.Κ. θα θέλαμε να στηρίξουμε την πρότασή σας, να ψηφίσουμε ένα τέτοιο νομοσχέδιο, που έχει κρίσιμα χαρακτηριστικά για πάρα πολλές περιοχές της Ελλάδας. Δυστυχώς, όμως, η αποσπασματική και γραφειοκρατική αντιμετώπιση του ιαματικού τουρισμού δεν μας αφήνει περιθώρια να αισιοδοξούμε ότι θα αντιμετωπισθεί το πρόβλημα και βεβαίως καταψηφίζουμε το νομοσχέδιο, όχι γιατί είμαστε το κόμμα της Αξιωματικής Αντιπολίτευσης, αλλά γιατί αυτήν τη στιγμή, με αυτόν τον τρόπο, εκπροσωπούμε την καθολική αποδοκιμασία όλων των φορέων και των πολιτών απ΄ όλη την Ελλάδα.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ο συνάδελφος κ. Χρύσης έχει το λόγο.
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, επί της αρχής του νομοσχεδίου τονίστηκε από πολλούς συναδέλφους ότι με τον ιαματικό τουρισμό ανοίγονται νέες προοπτικές για τη χώρα μας. Μέχρι πρότινος η λειτουργία των ιαματικών πόρων στηρίζονταν στην εμπειρική αναγνώριση των θεραπευτικών ιδιοτήτων τους. Διά των άρθρων του παρόντος νομοσχεδίου προβλέπεται η καταγραφή και η συστηματοποίηση των ιαματικών πόρων και διασφαλίζεται παράλληλα η θεραπευτική και η υγιεινή χρήση τους. 
      Με το άρθρο 5 η αναγνώριση των ιαματικών φυσικών πόρων γίνεται με απόφαση του Υπουργού Τουριστικής Ανάπτυξης, μετά από σύμφωνη γνώμη της Επιτροπής Προστασίας Ιαματικών Πόρων και πρόταση του Ε.Ο.Τ.. Η Επιτροπή Προστασίας Ιαματικών Φυσικών Πόρων που προβλέπεται στο άρθρο 10, του υπό ψήφιση νομοσχεδίου, είναι εννεαμελής και αποτελείται  από πρόσωπα που η εξειδικευμένη επιστημονική τους γνώση και η υπηρεσιακή τους εμπειρία παρέχει ασφαλή εχέγγυα για την αποτελεσματική προστασία  τους. Ο πρόεδρος της επιτροπής απαραιτήτως πρέπει να έχει ειδικότητα σχετική με τους ιαματικούς πόρους και να είναι μέλος διδακτικού ερευνητικού προσωπικού ή ομότιμος καθηγητής ανωτάτου πανεπιστημιακού ιδρύματος. Ο Πρόεδρος και το νομικό μέλος της επιτροπής καθώς και οι αναπληρωτές τους ασφαλώς επιλέγονται από τον εκάστοτε Υπουργό Τουριστικής Ανάπτυξης, που έχει και την πολιτική ευθύνη για την προστασία των ιαματικών πόρων. Τα υπόλοιπα μέλη της επιτροπής αυτής προτείνονται από τους καθ’ ύλην αρμόδιους φορείς με τους αναπληρωματικούς τους. 
      Κυρίες και κύριοι συνάδελφοι, σημαντικές διατάξεις εμπεριέχονται στο τέταρτο κεφάλαιο του νομοσχεδίου που αναφέρονται στη διαχείριση ιαματικών φυσικών πόρων. Τα άρθρα 13, 14 και 15 του νομοσχεδίου είναι ιδιαίτερης σημασίας και αποτελούν τον κορμό του καθώς με σαφήνεια διατυπώνουν τη διαχείριση, τη διανομή και την παραχώρηση των ιαματικών φυσικών πόρων. 
      Σύμφωνα με το άρθρο 13, η διαχείριση των ιαματικών φυσικών πόρων ανήκει κατά κανόνα στον Ε.Ο.Τ.. Η διαδικασία και η όλη ανάθεση της διαχείρισης σε τρίτους καθορίζονται με απόφαση του Υπουργού Τουριστικής Ανάπτυξης, κατόπιν προτάσεως του Ε.Ο.Τ. και ολοκληρώνονται τυπικά με τη δημοσίευσή τους στην Εφημερίδα της Κυβερνήσεως.
      Στο άρθρο 14 ιαματικοί φυσικοί πόροι που αναβλύζουν ή αντλούνται σε αφθονία διανέμονται σε εγκαταστάσεις ιαματικής θεραπείας, εφόσον επιστημονικά αποδεδειγμένα κατά τη διανομή τους δεν αλλοιώνονται τα χαρακτηριστικά τους και ιδίως οι ιαματικές τους ιδιότητες. Αυτό γίνεται με απώτερη σκοπιμότητα, την αποφυγή μονοπωλιακής εκμετάλλευσης με ό,τι αυτό συνεπάγεται. Ο Ε.Ο.Τ. ή ο τρίτος στον οποίο ανατίθεται η διανομή των ιαματικών φυσικών πόρων υποχρεούται να δημιουργήσει όλες τις απαιτούμενες λειτουργικές εγκαταστάσεις για τη διανομή τους με οικονομικό αντάλλαγμα, που θα εισπράττεται από τα πρόσωπα που είναι χρήστες του ιαματικού φυσικού πόρου. Τοιουτοτρόπως τα εισπραττόμενα ανταλλάγματα από τον Ε.Ο.Τ. εκ της διανομής των ιαματικών φυσικών πόρων αποτελούν πρόσθετο έσοδο του ελληνικού δημοσίου.
      Με το άρθρο 15 ο Ε.Ο.Τ. έχει τη δυνατότητα να παραχωρεί την εκμετάλλευση των ιαματικών φυσικών πόρων σε τρίτους κατόπιν προκηρύξεως δημοσίου διαγωνισμού, που εξασφαλίζει τη διαφάνεια, την αντικειμενικότητα σε συνδυασμό με το δημόσιο συμφέρον. 
      Κυρίες και κύριοι συνάδελφοι, η αναλυτική αναφορά και η τοποθέτησή μου σε όλα τα άρθρα του νομοσχεδίου είναι χρονικά ανέφικτη. Θα μου επιτραπεί, όμως, από το Βήμα αυτό να εκφράσω προς την κυρία Υπουργό την ευαρέσκειά μου για το άρθρο 47, που κάνει αναφορά και ρυθμίζει το ιδιοκτησιακό καθεστώς εκτάσεων που ανήκαν στο δημόσιο και περιέρχονται στην  Εταιρεία Τουριστικής Ανάπτυξης στην περιοχή Αφάντου της Ρόδου που είναι η γενέτειρά μου  και όπου εδώ και τριάντα πέντε και πλέον χρόνια υπάρχει το πανελληνίως γνωστό γήπεδο γκόλφ Αφάντου, που αναμένουμε την αξιοποίησή του. 
      Αγαπητοί συνάδελφοι, και η Δωδεκάνησος επενδύει και ελπίζει στον τουρισμό. Η ελεύθερη πτώση του τουριστικού ρεύματος και η σμίκρυνση της τουριστικής περιόδου σταμάτησαν με τη δημιουργία και το έργο του Υπουργείου Τουριστικής Ανάπτυξης, που ανοίγει πραγματικά νέους ορίζοντες για τη χώρα μας.
      Σήμερα υπάρχει επιτακτική ανάγκη για την αξιοποίηση του γηπέδου γκολφ Αφάντου, που αναμφισβήτητα θα συμβάλει θετικά στην περαιτέρω επιμήκυνση της τουριστικής περιόδου, στην προσέλκυση τουριστών υψηλής εισοδηματικής στάθμης και στην ανάπτυξη της ευρύτερης περιοχής, που περιλαμβάνει τους Δήμους Αφάντου και Καλλιθέας της Νήσου Ρόδου. Αυτό το επενδυτικό φιλέτο των χιλίων οκτακοσίων τριάντα στρεμμάτων δίπλα σε μια πεντακάθαρη θάλασσα σε απόσταση μόλις δεκαοκτώ χιλιομέτρων από την πόλη της Ρόδου, σχηματίστηκε με αναγκαστική απαλλοτρίωση ιδιοκτησιών, που έγινε για λόγους δημόσιας ωφέλειας με την απόφαση των τότε Υπουργών Οικονομίας και Συντονισμού, που δημοσιεύτηκε στο Φ.Ε.Κ. 182 στις 21.8.1970 στο τέταρτο τεύχος.
      Μετά τη συντέλεση της απαλλοτρίωσης σχηματίστηκε ο χλοοτάπητας με υποτυπώδεις εγκαταστάσεις, οι οποίες εγκαταλείφθηκαν και κυριολεκτικά ρήμαξαν, χωρίς το κράτος, με τις εκάστοτε κυβερνήσεις του, να έχει λογοδοτήσει σε αυτούς που έχασαν την ιδιοκτησία τους με την προσδοκία ανάπτυξης της περιοχής. Η αδιαφορία και η εγκατάλειψη της αξιοποίησης του γηπέδου γκολφ από τις κυβερνήσεις του χθες έγινε οργή και αγανάκτηση, που εκφράζει κατά καιρούς η επιτροπή αγώνα, η οποία συντήρησε και διατηρεί στην επικαιρότητα το θέμα. Βέβαια και στα προγράμματα των υποψηφίων δημάρχων των Δήμων Αφάντου και Καλλιθέας σε κάθε εκλογική περίοδο συμπεριλαμβάνεται μονότονα το γήπεδο γκολφ Αφάντου.
      Το ίδιο συμβαίνει, κυρίες και κύριοι συνάδελφοι, και κατά την περίοδο των βουλευτικών εκλογών. Αυτός, όμως, ο εμπαιγμός, αυτή η αναβλητικότητα πρέπει επιτέλους να σταματήσει. Μπήκα στην πολιτική για να αγωνιστώ και να προσφέρω στον τόπο μου. Σ’ αυτό το χρέος θα σταθώ όρθιος, υπερασπιζόμενος τα συμφέροντα του δωδεκανησιακού λαού.
      Κυρία Υπουργέ, επειδή το γήπεδο γκολφ Αφάντου είναι κατ’ εξοχήν θέμα της αρμοδιότητάς σας, πρέπει να συνδέσετε ιστορικά την υπουργική σας θητεία με την επιτάχυνση των διαδικασιών αξιοποίησής του. Το νομοσχέδιο του Υ.ΠΕ.ΧΩ.Δ.Ε., που θα αναφέρεται στις  τουριστικές κατοικίες και θα ρυθμίζει το συντελεστή δόμησης πρέπει και με δική σας παρέμβαση να αποτελέσει το επόμενο βήμα για να προχωρήσουμε στην προκήρυξη διεθνούς διαγωνισμού.
      Κυρίες και κύριοι συνάδελφοι, πιστεύω ότι η νέα διακυβέρνηση ανοίγει πραγματικά νέους ορίζοντες τουριστικής ανάπτυξης, με τις διάφορες μορφές τουρισμού και αυτό γίνεται καθημερινά αντιληπτό απ’ όλους. Την αδιαφορία τού χθες διαδέχτηκε η δημιουργία για το αύριο.
      Κατόπιν όλων αυτών, κυρίες και κύριοι συνάδελφοι, με αυτές τις επισημάνσεις και τις αναφορές μου υπερψηφίζω όλα τα άρθρα του νομοσχεδίου και τις κατατεθείσες τροπολογίες, με την πεποίθηση ότι το νομοσχέδιο αυτό στο σύνολό του θα συμβάλει θετικά στην περαιτέρω αναβάθμιση και ανάπτυξη του τουρισμού στη χώρα μας.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η κ. Κόρκα-Κώνστα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρίες και κύριοι συνάδελφοι, κυρία Υπουργέ, είναι όντως σημαντικό το προς συζήτηση νομοσχέδιο, γιατί είναι πέρα από βέβαιο ότι με το συγκεκριμένο σχέδιο νόμου το Υπουργείο Τουριστικής Ανάπτυξης αναδεικνύει τον ιαματικό τουρισμό ως εναλλακτική μορφή τουρισμού και φυσικά ως βασικό άξονα ανάπτυξης της χώρας και της τουριστικής πολιτικής.
      Αποτελεί σημαντικό βήμα για την αξιοποίηση των ιαματικών πηγών και για τη δημιουργία ενός καλύτερου και ευνοϊκότερου κλίματος για την προσέλκυση και νέων επενδυτών, για την κατασκευή νέων μονάδων και για την προσέλκυση περισσότερων τουριστών. Άλλωστε ο ιαματικός τουρισμός στηρίζει την οικονομία τόσων άλλων χωρών, πόσω μάλλον της χώρας μας, η οποία διαθέτει άπειρες ιαματικές πηγές -αναφέρθηκαν συγκριτικά νούμερα και από τον εισηγητή της Πλειοψηφίας- με χρήσιμα θεραπευτικά στοιχεία για τον ανθρώπινο οργανισμό. Είναι φυσικό προσόν, θα έλεγα ότι είναι θείο δώρο για τη χώρα μας, διότι λόγω του υπεδάφους της, λόγω του ανάγλυφού της και κατά αυτόν τον τρόπο σε συνδυασμό και με το ευνοϊκό κλίμα και με το φυσικό περιβάλλον μπορούμε να κάνουμε αυτό που θέλουμε, να διευρύνουμε για όλο το χρόνο στην Ελλάδα την τουριστική περίοδο.
      Λόγω έλλειψης θεσμικού πλαισίου ή λόγω έλλειψης υποδομών, έως σήμερα, δεν αξιοποιήθηκαν όσο απαιτείτο οι ιαματικοί φυσικοί μας πόροι. Το Υπουργείο Τουριστικής Ανάπτυξης δίνοντας μια έμφαση σε όλους τους τομείς εναλλακτικού τουρισμού και αξιοποιώντας τα φυσικά πλεονεκτήματα της χώρας μας προωθεί και τον ιαματικό τουρισμό και εκσυγχρονίζει το θεσμικό πλαίσιο. Ταυτόχρονα, όμως, προστατεύει τους ιαματικούς φυσικούς πόρους της χώρας μας, προβλέποντας θεσμικό πλαίσιο και για τη λειτουργία των κέντρων ιαματικού τουρισμού, των κέντρων υδροθεραπείας, των κέντρων θαλασσοθεραπείας, των κέντρων αναζωογόνησης και ευεξίας, των γνωστών spa και φυσικά εγκαταστάσεις αποκατάστασης, προετοιμασίας αθλητών κ.λπ..
      Δίνεται η δυνατότητα και σε Ο.Τ.Α. και σε ιδιώτες να διαχειρίζονται ιαματικές πηγές, απλοποιώντας σημαντικά τη χορήγηση αδειών γι’ αυτές τις περιπτώσεις στις τουριστικές μονάδες. 
      Καθορίζονται –πολύ σημαντικό- μέσα από τα άρθρα του νομοσχεδίου οι ζώνες προστασίας κάθε μίας συγκεκριμένης ιαματικής πηγής και η προστασία τους τίθεται σε μία επιστημονική βάση. Συμμετέχουν ειδικοί συγκεκριμένοι επιστήμονες, γίνεται συγκεκριμένος έλεγχος, αντίστοιχα επιβάλλονται πρόστιμα εκεί που δεν υλοποιούνται όλα αυτά, και όλα αυτά, εν κατακλείδι, για να έχουμε τι; Την προστασία του πολίτη και την προστασία της ποιότητας των παρεχομένων υπηρεσιών. 
      Ένα σημαντικότατο σημείο του σχεδίου νόμου είναι η λειτουργία του εθνικού μητρώου ιαματικών πηγών, διότι μ’ αυτόν τον τρόπο θα καταγράφονται λεπτομερώς όλα τα στοιχεία της κάθε μιας ιαματικής πηγής, ώστε ο επισκέπτης να μπορεί με κάθε τρόπο, και μέσω του διαδικτύου ακόμη, να βρει εκείνο τον τόπο που τον ενδιαφέρει, για να μπορεί να τον προσεγγίσει για το θέμα που έχει και για να μπορεί να κάνει εκεί και τον τουρισμό του και τη θεραπεία του.
      Θα ήθελα να αναφερθώ στο νομό που εκπροσωπώ, στο Νομό Κορινθίας. Είναι γνωστό –θεωρώ- σε όλους ότι από το παρελθόν, από προηγούμενους αιώνες, είναι γνωστές οι ιαματικές πηγές του Λουτρακίου -και θεραπευτικές- οι οποίες έκαναν γνωστή τη λουτρόπολη του Λουτρακίου, όχι μόνο στο πανελλήνιο, αλλά και σε ευρωπαϊκό και παγκόσμιο επίπεδο. Θέλω, όμως, να επισημάνω ότι υπάρχει και τα Λουτρά Ωραίας Ελένης, που ταυτόχρονα είναι από την αρχαιότητα γνωστό και πολιτιστικό μνημείο πλέον, αλλά και ιαματική πηγή, και στην οποία ακόμα και σήμερα δεν έχει γίνει καμία απολύτως αξιοποίηση. Θα ήθελα, λοιπόν, να παρακαλέσω, κυρία Υπουργέ, για κάποια επίσκεψή σας και για το ενδιαφέρον αντίστοιχα του Υπουργείου -που είναι σίγουρο ότι υπάρχει αμέριστο- για την αξιοποίηση όλων των ιαματικών πόρων της χώρας και ευελπιστώ σίγουρα ότι και αυτό θα συμβεί στο μέλλον και με τις διατάξεις του συγκεκριμένου νομοσχέδιου. 
      Φυσικά το συγκεκριμένο νομοσχέδιο περιλαμβάνει και διατάξεις που δίνουν λύση –και είναι σημαντικό αυτό- σε χρονίζοντα αιωρούμενα ζητήματα δυσλειτουργίας, σε ζητήματα μη λειτουργίας διαφόρων τουριστικών μονάδων και σε δυσκολίες πολεοδομικού τύπου ζητήματα. 
      Αναβαθμίζει τουριστικές κατασκηνώσεις, βοηθά τον προγραμματισμό της τουριστικής προβολής της χώρας μας, που είναι σημαντικό όπλο για την ανάδειξη του τουρισμού μας και αναβαθμίζεται και η εκπαίδευση στα τουριστικά επαγγέλματα, διότι αποτελεί μια βασική προϋπόθεση για την ποιότητα του τουριστικού προϊόντος. 
      Ρυθμίζονται χρόνια προβλήματα φορέων, θέματα καταβολής εισφορών κ.λπ., δίνεται η δυνατότητα εγκατάστασης των lift, των σχοινοδιαδρομών σε περιοχές δύσβατες, οι οποίες, όμως, είναι μεγάλου τουριστικού ενδιαφέροντος. Βέβαια θα έχουμε την ευκαιρία και κατά την επόμενη συζήτηση να μιλήσουμε αναλυτικά γι’ αυτά τα τελευταία άρθρα. 
      Όμως, θα ήθελα να σταθώ μόνο στο σημείο αυτό, στο οποίο δίνονται οι προϋποθέσεις για δυνατότητα αλλαγής χρήσης σε παλιά ξενοδοχεία εντός σχεδίου πόλεως ή παρακείμενα της Π.Α.Θ.Ε., αλλά και τη μείωση της αρτιότητας για τη δημιουργία τουριστικής εγκατάστασης στα δέκα στρέμματα. Νομίζω ότι δεν έχουν συμπεριληφθεί περιπτώσεις –και σίγουρα θα αντιμετωπιστούν από το Υπουργείο- επιχειρήσεων ή ξενοδοχείων, που έχουν μεν πολεοδομική άδεια είκοσι πέντε χρόνια πριν, αλλά δεν ολοκληρώθηκαν, όμως, ποτέ και συνεπώς δεν έχουν κλείσει χρόνια λειτουργίας. Καλώς διασφαλίζονται τα κτήρια που είχαν άδεια λειτουργίας, αλλά θα πρέπει κάτι να προβλεφθεί και για τα κτήρια που δεν είχαν αποπερατωθεί, δηλαδή αλλαγή χρήσης. 
      Εν κατακλείδι, κυρίες και κύριοι συνάδελφοι, το Υπουργείο προωθεί -και γίνονται και θα γίνονται προσπάθειες  να κάνουν επιτέλους τη χώρα μας, χώρα που θα προσφέρει υψηλές υπηρεσίες πάσης φύσεως τουρισμού και φυσικά υψηλού επιπέδου ιαματικό τουρισμό με υπηρεσίες λουτροθεραπείας, αλλά και αναζωογόνησης, σε συνδυασμό και με τον αθλητικό τουρισμό- και εξειδικευμένες υπηρεσίες για κέντρα αποκατάστασης υγείας. Οι συνθήκες που διαμορφώνονται είναι ευνοϊκές. Θα δημιουργήσουν την υποδομή για τη συνολική ανάπτυξη όλων των εναλλακτικών μορφών τουρισμού και κατά συνέπεια για την ανάπτυξη της ελληνικής υπαίθρου.
      Κυρία Υπουργέ, σας συγχαίρω προσωπικά εσάς, αλλά και τους συνεργάτες σας, γιατί προχωράτε στην υλοποίηση αυτού του οράματος για τη χώρα μας.
      Φυσικά υπερψηφίζω το σχέδιο νόμου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία συνάδελφο.
      Ο συνάδελφος κ. Αθανάσιος Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Για μία ακόμα φορά η Κυβέρνηση έφερε ένα νομοσχέδιο με καθυστέρηση δύο ετών, το οποίο στην πράξη δεν ανταποκρίνεται στις απαιτήσεις και στις ανάγκες ενός σπουδαίου και σοβαρού τομέα, του τουρισμού στη χώρα μας. 
      Κυρία Υπουργέ, είναι όντως ένα νομοσχέδιο ελλιπές, ένα νομοσχέδιο που παράγει γραφειοκρατία. Όταν συγκεντρώνετε όλες τις λειτουργίες στο γραφείο της Υπουργού ή του Ε.Ο.Τ., αντιλαμβάνεστε ότι η γραφειοκρατία εν δυνάμει θα αναπτυχθεί. Όταν χρειάζονται ή θα χρειαστούν δεκάδες υπουργικών αποφάσεων για την υλοποίησή του, η κατάσταση θα επιδεινωθεί και θα επιβεβαιωθεί αυτό το οποίο σας λέμε.
      Κατά την προσφιλή σας αντίληψη, κυρία Υπουργέ, για μία ακόμη φορά δεν κάνατε συζήτηση με τους φορείς και ιδιαίτερα με τους δήμους των οποίων τα αντικείμενα, ιδιαίτερα του θερμαλισμού και του ιαματικού τουρισμού, είναι κρίσιμα. Δεν υπήρξε συνεννόηση με τα άλλα Υπουργεία, ιδιαίτερα με το Υπουργείο Υγείας. 
      Ξέρετε, κυρία Υπουργέ, τι θα γίνει; Κατά τη γνώμη μου δεν θα γίνει τίποτα μ’ αυτό το νομοσχέδιο, όπως και με πολλά άλλα νομοσχέδια, γιατί κινείσθε χωρίς όραμα, χωρίς στρατηγική, κινείστε αποσπασματικά. Δεν έγινε τίποτα μέχρι τώρα. Δεν έγινε καμία επένδυση. Τελείωσε η ισχύς του αναπτυξιακού νόμου και δεν υπήρξαν επενδύσεις. Εδώ, δεν αξιοποιήσατε το μεγάλο κεφάλαιο των Ολυμπιακών Αγώνων, δεν αξιοποιήσατε τα κονδύλια για τη διαφήμιση, όπως και την προετοιμασία που υπήρξε για την αξιοποίηση των ακινήτων. 
      Αντίθετα, επαίρεστε όλο αυτό το χρονικό διάστημα για την αύξηση των αφίξεων. Προσπαθείτε να κεφαλαιοποιήσετε ένα υπαρκτό γεγονός, την αύξηση των αφίξεων, όμως, δεν αναλογίζεστε πού οφείλεται αυτό. Μπορούμε να σκύψουμε και να το ερμηνεύσουμε; Οφείλεται στην κεφαλαιοποίηση των λαμπρών Ολυμπιακών Αγώνων ή στην αύξηση γενικά της τουριστικής κίνησης στον κόσμο; Δεν προβληματιστήκατε αν αυτές οι αφίξεις είναι αντίστοιχες με τα οικονομικά αποτελέσματα και τα ταμεία των ξενοδοχειακών επιχειρήσεων, αν δηλαδή, έχουμε εισπράξεις αντίστοιχες των αφίξεων. 
      Επαίρεστε χωρίς, όμως, να συζητάτε για τη λύση των σοβαρών προβλημάτων. Θα σας αναφέρω μόνο δύο-τρία ενδεικτικά. Θα έχουμε το χρόνο να αναφέρουμε και τα άλλα για τη βόρεια Ελλάδα. Μήπως λύσατε το πρόβλημα της βίζα, μήπως λύσατε το πρόβλημα του άξονα 10, μήπως λύσατε το πρόβλημα των πρεσβειών και των τελωνείων, μήπως λύσατε το πρόβλημα της πρόσκλησης για τουρίστες από τα Βαλκάνια και ιδιαίτερα από τη Σερβία; Μιλάω για τη βόρεια Ελλάδα, που είναι ένας προορισμός πάρα πολύ σοβαρός, ιδιαίτερα για την Πιερία από την οποία κατάγομαι και τους πολίτες της οποίας εκπροσωπώ, όπως και για τη Χαλκιδική.
      Το συγκεκριμένο νομοσχέδιο δεν έχει στόχευση, δεν έχει φιλοσοφία. Δεν έχετε συνεργαστεί με τους δήμους για το θερμαλισμό.
      Ωστόσο, θέλω να επικεντρωθώ μόνο σε δύο-τρία ζητήματα που αφορούν τις υπόλοιπες ρυθμίσεις οι οποίες είναι πρόχειρες. Το νομοσχέδιο -θα έλεγα τα 2/3 του νομοσχεδίου- αφορούν ειδικές ρυθμίσεις που είναι άσχετες με τη φιλοσοφία και τη στόχευση του νομοσχεδίου για τον ιαματικό τουρισμό και για το θερμαλισμό. Είναι αποσπασματικές ρυθμίσεις, άσχετες με το νομοσχέδιο.
      Ειδικότερα θέλω να σταθώ στο σπουδαίο ζήτημα της εκπαίδευσης. Η εκπαίδευση για τον τουρισμό καταρρέει και οι προβλέψεις ή οι ρυθμίσεις που κάνατε στο νομοσχέδιο είναι μηδενικής αξίας και σημασίας. Για παράδειγμα, στην πατρίδα μου οι προηγούμενοι και οι μετέπειτα Υπουργοί είχαν πει ότι θα δημιουργήσουν σχολή τουριστικής εκπαίδευσης. Ακόμα αναμένουμε. Για παράδειγμα, το κάμπινγκ του Ε.Ο.Τ. –σας έχω ρωτήσει επανειλημμένα- στη Σκοτίνα είναι ένα σπουδαίο περιουσιακό στοιχείο και εδώ και δύο-τρία χρόνια δεν έχει γίνει τίποτα και όλο μας παραπέμπετε στο μέλλον. 
      Σχετικά με την απόσυρση των ξενοδοχείων θεωρώ ότι οι ρυθμίσεις είναι χωρίς πρόγραμμα και ότι δεν θα είναι αποτελεσματικές. 
      Δεν θέλω να επισημάνω κι εγώ το γεγονός ότι αφαιρούνται στην ουσία δραστηριότητες από την Τοπική Αυτοδιοίκηση. Η συγκέντρωση, επίσης, της διαφήμισης στα χέρια του Υπουργού ή του Ε.Ο.Τ. δεν θα φέρει τα αναμενόμενα αποτελέσματα.
      Δεν ψηφίζουμε το νομοσχέδιο και με λύπη το κάνουμε –θέλω να σας πληροφορήσω ότι έγιναν πολλές συσκέψεις στα Κ.Τ.Ε. του ΠΑ.ΣΟ.Κ. και υπήρξε προβληματισμός αν πρέπει να ψηφίσουμε το νομοσχέδιο- γιατί πιστεύουμε ότι αυτή η νομοθετική σας πρωτοβουλία δεν αντιστοιχεί στις ανάγκες και στις απαιτήσεις των καιρών και στις προσδοκίες που είχαν ο χώρος του ιαματικού τουρισμού, οι επιχειρήσεις και οι άνθρωποι που υπηρετούν αυτόν το χώρο.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Γαλαμάτης, έχει το λόγο.
      ΔΗΜΗΤΡΙΟΣ ΓΑΛΑΜΑΤΗΣ: Ευχαριστώ, κύριε Πρόεδρε.
      Ακούω πολλές φορές σ’ αυτήν την Αίθουσα, από την Αξιωματική Αντιπολίτευση, κάθε φορά που γίνεται μια νομοθετική παρέμβαση από την Κυβέρνηση, για καθυστέρηση, για χαμένο χρόνο. Και αναρωτιέμαι, αλήθεια, πώς προσμετράται ο πραγματικός, ο ιστορικός χρόνος από το ΠΑ.ΣΟ.Κ. και πού εν τέλει τοποθετεί τη δική του ευθύνη στην πορεία διακυβέρνησης του τόπου, ειδικά όταν έχουμε να συγκρίνουμε δυόμισι χρόνια με δύο δεκαετίες. Το άκουσα λίγο πριν και από το συνάδελφο που πριν από εμένα είχε το λόγο.
      Κυρίες και κύριοι συνάδελφοι, ο τουρισμός αποτελεί κυρίαρχο στοιχείο για την ελληνική οικονομία. Δεν αμφιβάλλει κανείς γι’ αυτό. Πρόκειται για ένα από τα βασικότερα εξαγώγιμα προϊόντα μας και από τις πλέον κερδοφόρες –θα έλεγα- εθνικές βιομηχανίες. Ένας στους πέντε Έλληνες περίπου, σύμφωνα με στοιχεία του Υπουργείου Τουριστικής Ανάπτυξης για το 2005, απασχολούνται έμμεσα ή άμεσα με τις τουριστικές επιχειρήσεις. Αδιαμφισβήτητα ο τουρισμός αποτελεί για την Ελλάδα πολύτιμο κεφάλαιο. Το θέμα είναι πώς θα διατηρήσουμε τα υπάρχοντα κέρδη, πώς θα αναπτύξουμε τη νέα δυναμική και πώς εν τέλει θα δημιουργήσουμε καινούργιες δομές στο χώρο αυτό.
      Οι παραδοσιακές μορφές τουρισμού υπάρχουν και μολονότι χρειάζονται και έχουν τη στήριξή μας, αναπτύσσονται ακολουθώντας τη δική τους πορεία. Ωστόσο, τις τελευταίες δεκαετίες, παράλληλα αναπτύσσονται και διεκδικούν δυναμικά το δικό τους χώρο νέες εναλλακτικές μορφές τουρισμού, μεταξύ αυτών και ο ιαματικός τουρισμός, ο οποίος, μολονότι έχει ιστορία χιλιετηρίδων στη χώρα μας και αυξανόμενη σημασία, δεν είχε ίσως προσεχθεί όσο θα του άξιζε και αυτό ισχύει ειδικά για περιοχές που στερούνται άλλων κατευθύνσεων ανάπτυξης τουριστικών πόρων, όπως στην περιοχή της Θεσσαλονίκης: η Θέρμη, ο Λαγκαδάς ή η Νέα Απολλωνία ή και για περιοχές της ευρύτερης Μακεδονίας, στο Νομό Πέλλης, στο Νομό Σερρών, στην Ξάνθη και αλλού.
      Χαρακτηριστικοί, κυρίες και κύριοι, είναι οι αριθμοί που δίνονται σε έρευνα αγοράς ευρωπαϊκού επιπέδου της «EUROPEAN TRAVEL MONITOR». Ανακοινώθηκαν πρόσφατα σε μια ημερίδα του Συνδέσμου Ελληνικών Τουριστικών Επιχειρήσεων, όπου σ’ ένα σύνολο δυόμισι περίπου εκατομμυρίων ταξιδιών τουρισμού υγείας –κομμάτι του οποίου είναι και ο ιαματικός τουρισμός- για το 2004 άλλες χώρες, αυτές που δεν είναι ανταγωνίστριές μας και παραδοσιακά δεν τις θεωρούμε ανταγωνιστικές ως προς τον τουρισμό, διεκδικούν τη μερίδα του λέοντος.
      Έτσι για παράδειγμα, από αυτό το κομμάτι η Μεγάλη Βρετανία αποτέλεσε τον προορισμό για ογδόντα χιλιάδες, η Γερμανία για ένα εκατομμύριο εννιακόσιες επτά χιλιάδες, η γειτονική Ιταλία για εξήντα δύο χιλιάδες, η Αυστρία για εκατόν εξήντα χιλιάδες και η Ελβετία επίσης για εκατόν εξήντα χιλιάδες. Τεράστια κεφάλαια μπορούν να αντληθούν από αυτούς τους αριθμούς, κεφάλαια που σήμερα η χώρα μας δεν τα έχει ακόμα εκμεταλλευθεί.
      Θεωρώ πως το παρόν νομοσχέδιο κινείται προς τη σωστή κατεύθυνση. Δημιουργεί το απαραίτητο θεσμικό πλαίσιο, απλοποιεί διαδικασίες, ξεκαθαρίζει το τοπίο. Εισάγει μεγάλες καινοτομίες. Απελευθερώνει το μονοπωλιακό καθεστώς, που διέπει σήμερα τη λειτουργία και τη χρήση των ιαματικών πηγών. Δίνει δικαίωμα στην ιδιωτική πρωτοβουλία να δραστηριοποιηθεί εκεί που το κράτος, μέχρι σήμερα, απέτυχε παταγωδώς. 
      Διατηρεί το αναπτυξιακό καθεστώς των δήμων και των κοινοτήτων, που έχουν δικές τους πηγές. Δρα σε καθεστώς απόλυτης διαφάνειας και δημοσιότητας, αφού κάθε παραχώρηση γίνεται με δημόσιο διαγωνισμό. Σέβεται και προστατεύει το φυσικό ιαματικό χώρο σε όλη τη γεωγραφική του έκταση, αναδεικνύοντας και καταγράφοντας με επιστημονικές μεθόδους τα ιδιαίτερα χαρακτηριστικά τής κάθε πηγής. Στην πράξη, προσδίδει στον ιαματικό τουρισμό ουσιαστικό περιεχόμενο, του προσδίδει χαρακτηριστικά ενιαίου και ολοκληρωμένου τουριστικού πακέτου.
      Στην εποχή μας αυτό το είδος τουρισμού δεν καλύπτει, κυρίες και κύριοι συνάδελφοι, απλά τις ανάγκες που εξυπηρετούσε τις περασμένες δεκαετίες, αλλά στην ουσία δίνει μια ευχάριστη διέξοδο και αναψυχή στους κατοίκους των μεγάλων αστικών κέντρων. Αν σήμερα μιλάμε για βιομηχανία ελεύθερου χρόνου, που οι πολίτες αναζητούν να καλύψουν, η οργανωμένη παρέμβαση, που το παρόν νομοσχέδιο επιφέρει στον ιαματικό τουρισμό, αναδεικνύει σαφέστατα ένα περιβάλλον νέων ευκαιριών. 
      Διαβάζοντας κάποιος τα είκοσι τρία πρώτα άρθρα του παρόντος νομοσχεδίου διαπιστώνει, αν φυσικά είναι καλοπροαίρετος, ότι θέτουν έναν ολοκληρωμένο και θα έλεγα σαφώς ένα στρατηγικό σχεδιασμό για την προσαρμογή αυτού του φυσικού πλούτου της χώρας μας στα νέα δεδομένα των σύγχρονων κοινωνιών. Αυτός ο σχεδιασμός περιλαμβάνει τόσο την αναγνώριση, τη διανομή και τη διαχείρισή τους, όσο βέβαια και την προστασία τους.
      Το σημαντικό όσο, θα έλεγα, και το στενάχωρο βέβαια για τον τόπο μας είναι ότι αυτός ο σχεδιασμός αποτελεί πρωτογενή δουλειά και πέρα από τις όποιες αποσπασματικές παρεμβάσεις έγιναν κατά το παρελθόν, προηγούμενος αντίστοιχος σχεδιασμός –αν μπορούμε για εκείνη την εποχή να χρησιμοποιήσουμε τον όρο- έγινε για τη χώρα μας στις αρχές του περασμένου αιώνα. 
      Συνοπτικά θα υπογράμμιζα τα σημαντικότερα σημεία του: 
      Ρυθμίζεται για πρώτη φορά το πλαίσιο λειτουργίας των spa. Διασφαλίζεται η επιστημονική πιστοποίηση των ιαματικών φυσικών πόρων και ιδρύεται μητρώο ιαματικών φυσικών πόρων. Προβλέπονται αναγκαστικές απαλλοτριώσεις δημοσίων, ιδιωτικών και εκκλησιαστικών εκτάσεων, με στόχο την προστασία και την τουριστική ανάπτυξη αυτών των πόρων. Τέλος, προβλέπεται η απλοποίηση των γραφειοκρατικών διαδικασιών για την έκδοση αδειών λειτουργίας υδροθεραπευτηρίων, κέντρων αναζωογόνησης και spa.
      Η Κυβέρνηση από την πρώτη μέρα, που ανέλαβε τη διακυβέρνηση του τόπου και στις προγραμματικές της δηλώσεις, αλλά και στο πρόγραμμά της, έθεσε την τουριστική ανάπτυξη ως αιχμή του δόρατος για την ελληνική οικονομία και αυτό όχι στα λόγια, αλλά έμπρακτα. Άλλωστε η ίδρυση του Υπουργείου Τουριστικής Ανάπτυξης αποτελεί από μόνη της απόδειξη για του λόγου το αληθές. Ακόμη το Υπουργείο Τουριστικής Ανάπτυξης εισάγει, σε συνεργασία με συναρμόδια Υπουργεία, τις απαραίτητες νομοθετικές μεταρρυθμίσεις που έχουν αρχίσει εδώ και δύο χρόνια και θα συνεχιστούν. 
      Ψηφίστηκε ο νόμος για τον καταδυτικό τουρισμό. Ορίζονται σύντομα με κοινή υπουργική απόφαση οι προδιαγραφές των κέντρων τουρισμού υγείας. Έρχεται προς ψήφιση το νομοσχέδιο για τον αγροτουρισμό, που αποτελεί μία άλλη μορφή εναλλακτικού τουρισμού με υψηλές προοπτικές επιτυχίας, για μία χώρα όπως είναι η Ελλάδα. Συγκροτείται ειδικό χωροταξικό σχέδιο για τον τουρισμό και για πρώτη φορά περιλαμβάνεται ειδικό κεφάλαιο στον αναπτυξιακό νόμο, που αφορά τις τουριστικές επιχειρήσεις. 
      Κυρίες και κύριοι συνάδελφοι, κύριε Πρόεδρε, κλείνοντας θα έλεγα ότι η χώρα μας έχει τη δυνατότητα να αποτελέσει προορισμό πέντε αστέρων. Οι φυσικοί πόροι υπάρχουν, η διάθεση υπάρχει και τώρα, για το συγκεκριμένο θέμα που συζητάμε, δημιουργείται και το κατάλληλο θεσμικό πλαίσιο. 
      Ωστόσο αυτό που δεν πρέπει σε καμία περίπτωση να μας διαφεύγει είναι πως στον τουρισμό, όπως και σε πληθώρα άλλων τομέων, σήμερα θέτουμε τη βάση για να δούμε την ανάπτυξη μετά από πέντε ή και δέκα χρόνια. Αυτή η νοοτροπία μάς χρειάζεται. Νοοτροπία μακροπρόθεσμου, νοοτροπία μακρόπνοου σχεδιασμού. Τολμηρές παρεμβάσεις και σημαντικές εξόδους σε μία αγορά, όχι μόνο σημαντική οικονομικά, αλλά θα έλεγα και γεωπολιτικά. 
      Για όλους αυτούς τους λόγους υπερψηφίζω τα είκοσι τρία άρθρα, που σήμερα συζητάμε και καλώ να πράξουν το ίδιο και οι συνάδελφοι. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Ο συνάδελφος κ. Κουτσούκος έχει το λόγο, για προτασσόμενη δευτερολογία.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
      Κυρία Υπουργέ, δεν συμμερίζομαι την αισιοδοξία σας, ούτε των στελεχών της κυβερνώσας παράταξης και του εισηγητή σας ότι μ' αυτό το νομοσχέδιο θα αναπτύξουμε τον ιαματικό τουρισμό. Είναι σαφές ότι πρόκειται για ένα νομοσχέδιο διαχειριστικού χαρακτήρα, που δεν έχει καμία πολιτική για την ανάπτυξη του ιαματικού τουρισμού. Περιορίζεται στην καταγραφή και στη διαχείριση των νερών, πράγματα τα οποία ενδεχόμενα είναι χρήσιμα να γίνουν, αν και σ’ ένα μεγάλο βαθμό είναι γνωστό ποιες είναι οι πηγές στη χώρα μας. 
      Μπορώ να πω ότι τα όσα περιγράφονται στην εισηγητική έκθεση για τις δυνατότητες του ιαματικού τουρισμού και τη ζήτηση που αναπτύσσεται παγκόσμια, ισχύουν πολύ περισσότερα στην Ελλάδα, που έχει καταγεγραμμένες από την αρχαιότητα πηγές. Η πρακτική, όμως, της Κυβέρνησης τα τελευταία δύο – δυόμισι χρόνια έχει δείξει ότι δεν είχε καμία πρωτοβουλία για την ανάπτυξη αυτού του τομέα.
      Θα χρησιμοποιήσω δύο βασικά επιχειρήματα για να το αποδείξω. 
      Το πρώτο είναι ότι φέρατε ένα νομοσχέδιο σχεδόν δυόμισι χρόνια από την ανάληψη της διακυβέρνησης, την ώρα που ο προκάτοχός σας, ο κ. Αβραμόπουλος, είχε δεσμευθεί εδώ στη Βουλή ότι αυτό θα ήταν ένα από τα πρώτα μελήματα της Κυβέρνησης. Μάλιστα υπήρξαν συγκεκριμένες δεσμεύσεις, όταν το ΠΑ.ΣΟ.Κ. έφερε πρόταση νόμου εδώ για τον ιαματικό τουρισμό. 
      Το δεύτερο επιχείρημα, με το οποίο θα προσπαθήσω να πω ότι αυτά που λέτε δεν ισχύουν στην πράξη, αφορά ένα χώρο τον οποίο γνωρίζω: Το χώρο των ιαματικών πηγών της Ηλείας, οι οποίες τα δυόμισι χρόνια που διαχειρίζεστε την εξουσία δεν έτυχαν από τη μεριά σας καμίας πρακτικής πολιτικής που θα συνέβαλε στην αναβάθμισή τους, στη βελτίωσή τους και θα έλυνε εντοπισμένα προβλήματα.
      Να σας πω πάρα πολύ χαρακτηριστικά ότι ο προκάτοχός σας ο κ. Αβραμόπουλους είχε επισκεφθεί την Ηλεία και είχε αναλάβει συγκεκριμένες δεσμεύσεις, όμως μέχρι την ώρα που αποχώρησε καμία από τις δεσμεύσεις τις οποίες ανέλαβε, δεν έγινε πράξη.
      Έχουμε, για παράδειγμα, τις ιαματικές πηγές των Λουτρών της Κυλλήνης, όπου η Κυβέρνηση αποδείχθηκε ανίκανη να επιβάλει στη μισθώτρια εταιρεία την υλοποίηση μιας σύμβασης που έλεγε «σας παραχωρούμε αυτήν την έκταση να την εκμεταλλευθείτε, αλλά, κύριοι, αναλαμβάνετε την ευθύνη να λειτουργήσετε το νέο υδροθεραπευτήριο, για το οποίο έχουν επενδυθεί σημαντικοί πόροι». Με διάφορα προσχήματα η εταιρεία δεν υλοποίησε τη σύμβαση και η Κυβέρνηση δεν πήρε κανένα μέτρο. 
      Έχουμε το παράδειγμα των Λουτρών Υρμίνης, όπου υπήρχε ένας σχεδιασμός μαζί με την Τοπική Αυτοδιοίκηση για την ανάπτυξή τους και δεν έκανε τίποτα η Κυβέρνησή σας. 
      Έχουμε, άλλωστε και το παράδειγμα των Λουτρών του Καϊάφα, όπου ο κ. Αβραμόπουλος, αφού επέπληξε τους τοπικούς παράγοντες ότι δεν έχουν master plan για την ανάπτυξη του τουρισμού στην Ηλεία, ανέλαβε συγκεκριμένες δεσμεύσεις ότι θα υπάρχει master plan και με βάση αυτό, θα γίνει η προκήρυξη και από εκεί θα προκύψει η ανάπτυξη.
      Αυτά δεν έχουν υλοποιηθεί και θα έλεγα ότι και η κατάσταση των λουτρών για τη φετινή περίοδο, από άποψη εικόνας στην κοινή γνώμη και στους λουόμενους και από άποψη προσέλκυσης, δεν είναι κάτι το οποίο μας κάνει πολύ υπερήφανους. 
      Εγώ σας ρώτησα στην επιτροπή, σας ρωτάω και τώρα το εξής: Δεν έχω τη δυνατότητα, ως απλός Βουλευτής, να κρίνω τεχνικά τις προτάσεις των φορέων, που αναφέρονται σε συγκεκριμένες τεχνικού χαρακτήρα ρυθμίσεις, όμως, το Υπουργείο σας διαθέτει την τεχνογνωσία, έχει τους εμπειρογνώμονες και κυρίως είχε το χρόνο και μπορεί να μας απαντήσει πού πάσχουν αυτές οι προτεινόμενες ρυθμίσεις και γιατί δεν είναι σωστές. Να μας φέρει κάποιες άλλες ρυθμίσεις ή να αναλάβει ορισμένες άλλες δεσμεύσεις. 
      Εγώ, κυρία Υπουργέ, δέχομαι τις καλές σας προθέσεις και το  επαναλαμβάνω. Μακάρι, όπως δηλώσατε, όταν θα επισκεφθείτε την Ηλεία, να έχετε να ανακοινώσετε κάτι συγκεκριμένο. Φοβάμαι, όμως, ότι η επίσκεψη αυτή θα είναι μία επίσκεψη, η οποία θα περιοριστεί σε εξαγγελίες, τις οποίες –όπως δείχνουν όλα, καλώς εχόντων των πραγμάτων- δεν θα προλάβετε να κάνετε πράξεις, γιατί και ο χρόνος της Κυβέρνησής σας τελειώνει και σ’ αυτόν το χρόνο, τον οποίο έχετε διανύσει μέχρι σήμερα, δεν μας δώσατε τη δυνατότητα να αξιοποιήσουμε το συγκριτικό μας πλεονέκτημα, που είναι το φυσικό περιβάλλον και οι ιαματικές πηγές.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Καραμάριος έχει το λόγο για τέσσερα λεπτά. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν υπάρχει αμφιβολία ότι το νομοσχέδιο, το οποίο συζητάμε είναι προς θετική κατεύθυνση και δεν έχουμε παρά να συγχαρούμε το Υπουργείο Τουριστικής Ανάπτυξης. 
      Σε ό,τι αφορά τον ιαματικό τουρισμό, πρόκειται για ένα νομοσχέδιο, το οποίο προσπαθεί –και θα το επιτύχει- να προσαρμόσει τον ιαματικό μας τουρισμό με τις πολλές παλαιές διατάξεις που υπάρχουν μέχρι σήμερα, ώστε να τις εναρμονίσει, για να είναι πράγματι σύγχρονες και να βοηθούν στην καθ’ όλα ανάπτυξη της τουριστικής μας βιομηχανίας, η οποία πραγματικά σήμερα, μαζί με τη ναυτιλία, είναι οι δύο πηγές εισοδήματος, της χώρας.
      Επομένως η ανάπτυξη της τουριστικής μας υποδομής είναι εκ των ων ουκ άνευ και, φυσικά, η Αντιπολίτευση δεν έχει παρά να το στηρίξει αυτό, παρά τις αντιρρήσεις της, γιατί τελικά όλοι καταλαβαίνουν ότι δεν έχει δίκιο, διότι αν υπάρχουν προβλήματα μετά από τόσα χρόνια, υπεύθυνοι είναι οι ίδιοι, οι οποίοι επί τόσα χρόνια κυβερνούσαν αυτόν τον τόπο.
      Σε ό,τι αφορά το δεύτερο μέρος, που αφορά πραγματικά διατάξεις, οι οποίες προσπαθούν να βοηθήσουν σε πολλά θέματα τον τουρισμό μας, έχω να πω ότι πράγματι συμπληρώνουν στο δεύτερο μέρος το βασικό μας νομοσχέδιο του ιαματικού τουρισμού και είναι προς τη θετική κατεύθυνση. Δεν υπάρχει αμφιβολία ότι όλες αυτές οι διατάξεις προσπαθούν να βοηθήσουν το γενικό στόχο, που είπα πρωτύτερα και που είναι η ανάπτυξη του τουρισμού.
      Εκείνο που θα ήθελα, όμως, εγώ νομοτεχνικά να παρατηρήσω, κύριε Πρόεδρε και κυρία Υπουργέ –προσέξτέ το αυτό- και να συμβάλω και εγώ σ’ αυτήν την προσπάθεια, που αποτελεί πράγματι αποστολή όλων μας εδώ, είναι το εξής: Το άρθρο 34 …
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε, είμαστε στο άρθρο 23.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, πάντως είμαστε στην πρώτη ενότητα, μέχρι το άρθρο 23.
      ΑΝΑΣΤΑΣΙΟΣ ΚΑΡΑΜΑΡΙΟΣ: Θα τα πω τότε όλα μαζί, για να μην τα αναφέρω χωριστά.
      ΠΡΟΕΔΡΕΥΩΝ (Ιωάννης Τραγάκης): Ας μη μιλήσετε, κύριε συνάδελφε, για κάθε άρθρο ξεχωριστά. Μιλήστε για το αντικείμενο και πείτε ό,τι έχετε να πείτε.
      ΑΝΑΣΤΑΣΙΟΣ ΚΑΡΑΜΑΡΙΟΣ: Στο άρθρο 34 αναφέρονται και κάποιες διατάξεις, οι οποίες έχουν σχέση και με τα υπόλοιπα.
      Αφορούν τα σήματα, τα οποία ταλανίζουν τόσα χρόνια όλο το τουριστικό μας οικοδόμημα. Ξεχνάμε αυτήν τη στιγμή τη βασική διάταξη του άρθρου 101 του Συντάγματος, που είναι οι ιδιαιτερότητες, που πρέπει να προσέχουμε στις νησιωτικές μας περιοχές. Δηλαδή, όταν νομοθετούμε και η διοίκηση δρα κανονιστικά, είμαστε υποχρεωμένοι να προσέχουμε τις ιδιαιτερότητες των νησιών μας.
      Επειδή έχετε στα χέρια σας –το έχω και εγώ υπ’ όψιν μου και θα το καταθέσω- το έγγραφο που το Δεκέμβριο του 2005 σας έστειλε η Διεύθυνση Τουρισμού Δωδεκανήσου, θέλω να πω ότι πραγματικά έχουν δίκιο. Δεν μπορούμε να αξιώνουμε την πλήρη εφαρμογή των υφισταμένων νόμων ή της νομοθεσίας για την έκδοση των αδειών σημάτων σε μικρά νησιά και σε περιπτώσεις που δεν είναι δυνατόν να έχουν τους περιβαλλοντολογικούς όρους, δηλαδή, πισίνες και άλλα. Αντιλαμβάνεστε, λοιπόν, ότι εκεί πρέπει να λάβετε υπ’ όψιν σας τις ιδιαιτερότητες των νησιωτικών περιοχών. Όταν θα εκδοθεί η απόφαση, η οποία θα τροποποιήσει την υπ’ αριθμόν Τ/7429/16.7.2003 σε ό,τι αφορά την ίδρυση και χορήγηση ειδικού σήματος λειτουργίας νέων ενοικιαζομένων επιπλωμένων διαμερισμάτων, θα πρέπει να λάβετε υπ’ όψιν σας τις ιδιαιτερότητες των νησιωτικών περιοχών, για να μην υπάρχει και πάλι αδυναμία και να ερχόμαστε εδώ να νομοθετούμε, κατ’ εξαίρεση, να επιτρέπεται να λειτουργούν μέχρι της χορήγησης της αδείας. Εκεί, λοιπόν, στο άρθρο 34 πρέπει να μπει διάταξη πως «σε ό,τι αφορά τις νησιωτικές περιοχές θα λαμβάνεται ιδιαιτέρα μέριμνα».
      Το άρθρο 6 παράγραφος 4 δεν ξέρω νομοτεχνικά πώς στέκει αυτό. Λέτε: «Σε περίπτωση λύσεως του Ε.Ο.Τ. ή καταργήσεως του δημόσιου χαρακτήρα…». Δεν ξέρω, εάν το διορθώσατε, αλλά αυτό το «λύσεως» δεν πάει εκεί.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Έχει περάσει από Κ.Ε.Ν.Ε..
      ΑΝΑΣΤΑΣΙΟΣ ΚΑΡΑΜΑΡΙΟΣ: Λέω εάν είναι καλύτερα να χρησιμοποιηθεί η λέξη «κατάργησης». Η καλύτερη διατύπωση είναι ως εξής: «Από της καταργήσεως του Ε.Ο.Τ. περιέρχεται στο δημόσιο». Δεν υπάρχει η λέξη «λύσεως». Αυτό ήθελα να πω.
      Το άρθρο 20, όπου κάνατε τη διόρθωση, είναι προς τη σωστή κατεύθυνση. 
      ΠΡΟΕΔΡΕΥΩΝ (Ιωάννης Τραγάκης): Εννοείτε το άρθρο 19.
      ΑΝΑΣΤΑΣΙΟΣ ΚΑΡΑΜΑΡΙΟΣ: Όχι, είναι το άρθρο 20, στο οποίο προσετέθη η περίπτωση που είχαμε συζητήσει στην αρμόδια Επιτροπή.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Έχουν διορθωθεί όλα αυτά, κύριε συνάδελφε.
      ΑΝΑΣΤΑΣΙΟΣ ΚΑΡΑΜΑΡΙΟΣ: Το ξέρω. Όμως, ότι, επειδή αφορά στις μεταβατικές διατάξεις το κεφάλαιο Ζ΄ που αναφέρονται στην υφιστάμενη προστασία των ιαματικών πηγών, θα έλεγα ότι εκεί που λέει: «…και αφορούν στην προστασία των ιαματικών πηγών…», μετά τη λέξη «στην προστασία» να τεθεί και η λέξη «διαχείριση», για να μπει στο παράρτημα Ζ΄ και το επόμενο μέρος, που αφορά τη διαχείριση. Δηλαδή, παύουν αυτοδικαίως οι υφιστάμενες διατάξεις, σωστά το λέτε, αλλά όχι μόνον η προστασία, αλλά και η λειτουργία, διότι δεν θα ισχύουν οι παλιές διατάξεις.
      Αυτά ήθελα να πω για την καλύτερη κατεύθυνση του νομοσχεδίου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Κωστόπουλος για τέσσερα λεπτά.
      ΑΠΟΣΤΟΛΟΣ ΚΩΣΤΟΠΟΥΛΟΣ: Μου προκαλεί πραγματικά κατάπληξη ότι οι συνάδελφοι της Αξιωματικής Αντιπολίτευσης δεν ψηφίζουν το νομοσχέδιο, διότι προβάλλουν το πολιτικό επιχείρημα ότι είχαν αφήσει ένα αντίστοιχο νομοσχέδιο στα συρτάρια, λίγο πριν από τις εκλογές του 2004 και ότι έφεραν και μια πρόταση νόμου πριν από ένα χρόνο περίπου και δεν την ψηφίσαμε. Αυτό το πολιτικό επιχείρημα πιστεύω ειλικρινά ότι τους δημιουργεί τεράστιες ευθύνες, όταν η νομοθεσία για τις ιαματικές πηγές ισχύει από το 1920 με το ν.2188 και μέχρι των ημερών τους, που κυβέρνησαν τη χώρα για είκοσι ολόκληρα χρόνια, δεν αξιοποίησαν καθόλου αυτό το μεγάλο κεφάλαιο που λέγεται «ιαματικές πηγές». Ασφαλώς το επιχείρημά τους είναι και έωλο και φθηνό. Δεν αποσείονται οι ευθύνες από αυτό το πράγμα. Την ώρα που σε παγκόσμιο επίπεδο ο θεραπευτικός τουρισμός, με τα κέντρα υγείας, θεραπείας και υδροθεραπείας έχει δημιουργήσει ένα τεράστιο κεφάλαιο γύρω από την οικονομική, κοινωνική και θεραπευτική υγεία, δεν μπορούμε σήμερα εδώ να λέμε ότι φέραμε κάποτε ένα νομοσχέδιο. Γι’ αυτό πιστεύω ειλικρινά ότι είναι λάθος των συναδέλφων να επικαλούνται αυτό το πολιτικό επιχείρημα, γιατί αυτό καταδεικνύει την αδιαφορία τους επί είκοσι ολόκληρα χρόνια.
      Κύριε Πρόεδρε, πιστεύω ειλικρινά ότι το νομοσχέδιο που συζητάμε σήμερα, ανοίγει νέους ορίζοντες για έναν ξεχασμένο και παραμελημένο τομέα στην εποχή μας. Και το λέω αυτό, γιατί αν δούμε σήμερα τι συμβαίνει, τουλάχιστον σε επίπεδο Ευρώπης, θα διαπιστώσουμε ότι σε κάθε χώρα της Ευρώπης λειτουργούν πάνω από εκατόν είκοσι κέντρα υγείας και θεραπείας, εκμετάλλευσης και αξιοποίησης των ιαματικών πηγών και προδιαγράφουν ένα σημαντικό οικονομικό κεφάλαιο και για την εθνική τους οικονομία, αλλά πολύ περισσότερο και ως κέντρα αναψυχής και ηρεμίας για κάθε ηλικία και για όλους τους μήνες του χρόνου.
     Η Ελλάδα μας έχει πλούσιες πηγές από αρχαιοτάτων χρόνων. Δυστυχώς, είναι όλες παραμελημένες και, δυστυχώς, αυτήν την ώρα μπορώ να πω ότι περισσότερο δυσφημούν τη χώρα μας, παρά την αξιοποιούν. Η πρωτοβουλία του Υπουργείου Τουρισμού είναι πράγματι αξιέπαινη και πιστεύω ότι ξεκινάμε μία νέα εποχή, ώστε να επενδύσουμε σ’ αυτό το μεγάλο κεφάλαιο που λέγεται «ιαματικός τουρισμός».
     Κύριε Πρόεδρε, ιδιαίτερα στο Νομό Αιτωλοακαρνανίας έχουν καταγραφεί δεκαπέντε σημαντικές ιαματικές πηγές, οι οποίες προσφέρουν τεράστιες υπηρεσίες σε πάρα πολλούς λουόμενους. Πιστεύω ότι με το νομοσχέδιο αυτό και εφόσον συνδυαστεί και με τον αναπτυξιακό νόμο, θα δημιουργηθούν πολλές λουτροπόλεις στην Ελλάδα, όπου και τους δώδεκα μήνες κάθε χρόνο θα υπάρχει κινητικότητα και τουρισμός.
     Κυρία Υπουργέ, ήθελα να σας θυμίσω ότι δεν θα πρέπει να σταθούμε μόνο στο ότι θα αξιοποιήσουμε μία ιαματική πηγή. Η αξιοποίηση μίας ιαματικής πηγής θα πρέπει να συνδυαστεί και με την ευρύτερη αξιοποίηση του συγκεκριμένου περιβάλλοντος χώρου, ούτως ώστε να προαχθούν εκεί και ο συνεδριακός τουρισμός και ο θρησκευτικός τουρισμός και όλα τα αξιοθέατα της περιοχής. Διότι το θέμα δεν είναι μόνο να φτιάξουμε ωραία μπαγκαλόους  ή ξενοδοχεία, στα οποία θα κοιμούνται οι άνθρωποι. Και τον ελεύθερο χρόνο τι θα κάνουν; Είμαστε, λοιπόν, υποχρεωμένοι να δρομολογήσουμε ένα συνδυασμό της ανάπτυξης αυτής, εκμεταλλευόμενοι και αξιοποιώντας την ευρύτερη περιοχή, ούτως ώστε να προσελκύονται και μεγάλες επενδύσεις, αλλά ασφαλώς και πολλοί περισσότεροι τουρίστες.
     Θέλω να επισημάνω, κυρία Υπουργέ, ότι με το ψηφιζόμενο νομοσχέδιο, θεσμοθετείται μια ακόμη επιτροπή, η οποία αποτελείται από δέκα-δεκαπέντε άτομα και δεν μπορώ να φανταστώ πώς θα λειτουργήσει μία επιτροπή την ώρα που πρέπει να υποβάλλονται επενδυτικά σχέδια. Μήπως θα ήταν προτιμότερο σε κάθε νομαρχία να ιδρυθεί μία διεύθυνση αξιοποίησης ιαματικών πηγών, ούτως ώστε αυτές οι διευθύνσεις να καταγράψουν τις ιαματικές πηγές, να συντάξουν το μητρώο και, πολύ περισσότερο, να αξιοποιήσουν τα επενδυτικά σχέδια; Διότι μία επιτροπή πότε θα συνεδριάζει και πώς θα αξιοποιεί τα θέματα; Νομίζω ότι αυτό είναι πάρα πολύ δύσκολο.
     Επίσης, θα ήθελα να επισημάνω ότι είναι καιρός να δούμε, εάν θα πρέπει να ιδρυθεί, σε επίπεδο πανεπιστημιακής εκπαίδευσης, ένα πανεπιστημιακό τμήμα με γνωστικό αντικείμενο σχετικά με τις ιαματικές επιστήμες. Είμαι βέβαιος ότι τα θέματα αυτά θα σας απασχολήσουν και πιστεύω ειλικρινά ότι βρισκόμαστε στην ευχάριστη θέση να ψηφίσουμε ένα νομοσχέδιο που ανοίγει διάπλατα τους ορίζοντες για μία νέα εποχή.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Η κυρία Υπουργός έχει το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, κυρίες και κύριοι συνάδελφοι, πρέπει να πω ότι ήταν ενδιαφέρουσα η συζήτηση, αλλά ακριβώς η ίδια. Δεν άκουσα τίποτα καινούργιο από ό,τι είχε ειπωθεί στην επιτροπή και κυρίως από την πλευρά της Αξιωματικής Αντιπολίτευσης. Αυτά τα οποία άκουσα, είναι εκείνα στα οποία τέσσερις φορές έχω ήδη δώσει απαντήσεις με στοιχεία, με αριθμούς. Θεωρούσα ότι από τη στιγμή που οι απαντήσεις εκείνες ήταν ειλικρινείς και ακριβείς, δεν θα ξαναρχόμασταν να συζητήσουμε πάλι τα ίδια πράγματα.
     Παρ’ όλα αυτά, κυρίες και κύριοι συνάδελφοι, αισθάνομαι ότι πρέπει να δώσω απαντήσεις σε κάποια από τα όσα ειπώθηκαν εδώ. Ακούσαμε για τη φθίνουσα πορεία του ελληνικού τουρισμού, όπως επίσης ακούσαμε ότι έχω εμμονή και αναφέρω συνέχεια τον αριθμό των αφίξεων. Πρέπει, λοιπόν, να σας πω –το είπα και την άλλη φορά, συνειδητά το κάνω- ότι δεν έχω πει μέχρι αυτήν τη στιγμή κανένα απολύτως αριθμό αφίξεων. 
      Αντίθετα, έχω πει ότι ταμείο θα κάνουμε μόλις τελειώσει η τουριστική περίοδος. Σήμερα, όμως, με έχετε προκαλέσει. Και θα πω κάποια στοιχεία. Τα πρώτα, απόλυτα σίγουρα και επίσημα στοιχεία. Απαντώ και σε όσους μίλησαν για τη φθίνουσα πορεία του ελληνικού τουρισμού τα τελευταία δυόμισι χρόνια. Κύριοι συνάδελφοι, μας βλέπει ο ελληνικός λαός, έλεος! Την ώρα που οι αριθμοί έχουν απογειώσει την Ελλάδα ως τουριστικό προορισμό, έρχεσθε εσείς και λέτε για φθίνουσα πορεία; Μα, τι κάνατε τόσα χρόνια; Αυτοκριτική κάνετε τόση ώρα που σας ακούω. Κριτική στον εαυτό σας κάνατε. 
      Ερώτημα: Γιατί το αεροδρόμιο του Ηρακλείου δεν έχει γίνει στα δύο αυτά χρόνια, όταν εσείς ήσασταν δέκα χρόνια και είκοσι χρόνια στην κυβέρνηση; Ο σχεδιασμός πάει δέκα χρόνια μπροστά. 
      Μιλάμε για φθίνουσα πορεία την ώρα που έχουμε 400% αύξηση φέτος από τις Η.Π.Α., 200% αύξηση από τον Καναδά και 400% αύξηση από την Αυστραλία; Μιλάω για τουρίστες, δεν μιλάω για επισκέπτες. Επίσης, έχουμε 96% αύξηση από το Ισραήλ, 63% αύξηση από τη Νορβηγία, 60% αύξηση από τη Σουηδία, 39% αύξηση από την Κορέα και 18% αύξηση από την Ιρλανδία. Και αυτό, είναι μια απάντηση και στην «καραμέλα» η οποία λέγεται, ότι δηλαδή μετράμε και τους γείτονες που έρχονται από την Αλβανία.
      Αναφέρθηκε ότι δεν έχετε ακούσει ούτε έναν αριθμό για τις επενδύσεις που έχουν γίνει στον τομέα του τουρισμού. Κατά σύμπτωση, έχω ένα σημερινό έγγραφο από το Υπουργείο Οικονομίας και Οικονομικών, αν και σε μια συνέντευξη, πριν από δεκαπέντε μέρες, τα αναφέραμε ο κ. Αλογοσκούφης και εγώ. Λοιπόν, μέχρι τις 8 Σεπτεμβρίου εγκρίθηκαν τετρακόσιες σαράντα μία τουριστικές επενδύσεις, ύψους 866.554.437 ευρώ. Το 37% των όσων έχουν υπαχθεί στον αναπτυξιακό νόμο, είναι τουριστικές επενδύσεις. 
      Επίσης, ήδη ορίσαμε επιπρόσθετα κονδύλια, ώστε να υπαχθούν στον αναπτυξιακό νόμο και όσες αιτήσεις θα γίνουν μέχρι το τέλος Οκτωβρίου. Και εδώ θέλω επίσης ν’ απαντήσω σ’ αυτό που ακούστηκε, ότι η λέξη «τουρισμός» δεν υπάρχει στο Δ΄ Κοινοτικό Πλαίσιο Στήριξης. Κύριοι συνάδελφοι, εγώ τη δέχομαι την κριτική και δέχομαι και τις ενοχές που έχετε, γιατί δεν κάνατε τίποτε για τον τουρισμό τόσα χρόνια. Να τα δεχθώ. 
      Αλλά να λέτε ότι δεν έγινε τίποτε και ότι δεν αναφέρεται πουθενά η λέξη «τουρισμός» στο Δ΄ Κοινοτικό Πλαίσιο Στήριξης, όταν προχθές είχαμε μια ολόκληρη ημερίδα στην οποία είχατε κληθεί όλα τα κόμματα και κάποια έστειλαν εκπροσώπους, αλλά κάποια άλλα, ενώ είπαν ότι θα στείλουν, δεν έστειλαν; Και όταν κάνουμε τέτοια μάχη για το Δ΄ Κοινοτικό Πλαίσιο Στήριξης, όταν η Κυβέρνηση έχει πει ότι έχει προτεραιότητα ο τουρισμός, όταν ήταν τριακόσια άτομα στην ειδική αυτή ημερίδα! Ολόκληρη ημερίδα, ακριβώς για το πρόγραμμα Ε.Π.ΑΝ. στο Δ΄ Κοινοτικό Πλαίσιο Στήριξης! Ε, δεν είναι δυνατόν να έρχεστε εδώ και να λέτε ότι δεν γράφεται πουθενά η λέξη «τουρισμός». Τη μερίδα του λέοντα θα έχει ο τουρισμός από το Δ΄ Κοινοτικό Πλαίσιο Στήριξης. Και αυτό το γνωρίζει η περιφέρεια, διότι είναι απόφαση της Κυβέρνησης το 80% των πόρων που εξοικονομήσαμε από το Δ΄ Κοινοτικό Πλαίσιο Στήριξης, δηλαδή 21.000.000.000 ευρώ, θα πάει στην περιφέρεια. Και από αυτά «μερίδα του λέοντος» θα πάει στον τουρισμό.
      Επίσης απαντώντας, θα ήθελα να σας πω, κύριε Σγουρίδη, επειδή κάνατε μια κριτική, ότι για τα δύο στα οποία αναφερθήκατε, ήδη είχαμε κάνει τις αλλαγές στην επιτροπή. Ήδη όλα αυτά έχουν αλλάξει στο τελικό κείμενο που ήρθε στην Ολομέλεια της Βουλής.
      Θα σας δώσω απαντήσεις, σε όλα, κύριοι συνάδελφοι. Διότι αυτό που είναι βέβαιο –και αυτό το λέει η αγορά, η Τοπική Αυτοδιοίκηση, οι τοπικές κοινωνίες, οι ίδιοι οι δήμοι, οι οποίοι αξιοποιούν τώρα τις ιαματικές πηγές- είναι ότι όλοι ομολογούν ότι είναι ένα πολύ καλό νομοσχέδιο. Είναι ένα νομοσχέδιο, το οποίο πραγματικά δίνει τη δυνατότητα της ανάπτυξης των ιαματικών πηγών στη χώρα μας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Κύριε Πρόεδρε, έχω πολλά ακόμα να πω. Αν μου δώσετε λίγα λεπτά, θα πάω λίγο πιο γρήγορα.
      Επίσης, κατά κόρον ακούστηκε ότι δεν έγινε διάλογος. Είναι η έκτη φορά που το επαναλαμβάνω. Εγώ, κύριοι συνάδελφοι, δεν ισχυρίστηκα ότι είναι ένα νομοσχέδιο, το οποίο έκανα μέσα στους έξι μήνες που είμαι στο Υπουργείο. Αλίμονο! Τρία, δέκα χρόνια σάς πήρε να το κάνετε και λέτε τώρα ότι καθυστερήσαμε εμείς; Από τα πρακτικά της επιτροπής είδα την επίσημη πρόσκληση και τη συμμετοχή εκπροσώπου του Συνδέσμου των Δήμων των Ιαματικών Πηγών, του Δημάρχου Μεθάνων. Ο Σύνδεσμος τον είχε στείλει ως εκπρόσωπο. Έχω δει τα πρακτικά. Υπάρχουν πρακτικά. Άρα, καλό είναι, κύριοι συνάδελφοι, να μη λέμε τα ίδια και τα ίδια και να μην κάνουμε κριτική, όταν ξέρουμε ότι δεν ανταποκρίνεται στην πραγματικότητα. 
       Υπουργείο Υγείας. Μα, κύριοι συνάδελφοι, άλλο είναι ο τουρισμός υγείας και άλλο το νομοσχέδιο το οποίο σήμερα συζητούμε. Οι προδιαγραφές για τα κέντρα υγείας βρίσκονται ήδη στο Υ.ΠΕ.ΧΩ.Δ.Ε.. Υπάρχει κοινή υπουργική απόφαση που είναι υπογεγραμμένη από τους συναρμόδιους Υπουργούς και βρίσκεται αυτήν τη στιγμή στο Υ.ΠΕ.ΧΩ.Δ.Ε.. 
      Όσον αφορά το ρόλο του Υπουργείου Υγείας ως προς το συγκεκριμένο νομοσχέδιο. Κύριοι συνάδελφοι, έχουμε όλοι εδώ τεράστια εμπειρία. Όπου απαιτείται υγειονομική έκθεση, σαφώς και μπαίνει μέσα το Υπουργείο Υγείας. Δεν ερχόμαστε εδώ να καταργήσουμε άλλες διατάξεις που υπάρχουν. Το ίδιο δεν γίνεται και στα ξενοδοχεία; Όπου χρειάζεται υγειονομική ευθύνη, εκεί έχουν το λόγο οι υγειονομικές υπηρεσίες. Δεν τις καταργούμε. Επίσης, να σας θυμίσω ότι στην επιτροπή από ειδικούς υπάρχει και εκπρόσωπος του Υπουργείου Υγείας. 
      Θεωρούμε ότι μία από τις σημαντικότερες ρυθμίσεις του νομοσχεδίου το άρθρο 23 είναι η δημιουργία μητρώου. Είναι μοναδικές οι θεραπευτικές ιδιότητες των ελληνικών πηγών. Και ακριβώς το νομοσχέδιο δίνει τις δυνατότητες και τις προδιαγραφές για να αναπτυχθούν όχι μόνο οι ίδιες οι πηγές, αλλά και ολόκληρη η περιοχή και όχι μόνο για θεραπευτικούς σκοπούς. Εξασφαλίζουμε την κοινωνική διάσταση των ιαματικών πηγών: θεραπευτικοί σκοποί πρώτα. Και βεβαίως, και τώρα ισχύουν οι συμβάσεις με τα ταμεία για τη λουτροθεραπεία και στο μέλλον θα υπάρχουν. Γι’ αυτό ακριβώς και τονίζουμε ότι οι θεραπευτικοί σκοποί είναι πρώτη προτεραιότητα. Μα, το λέει ο νόμος, κυρία συνάδελφε! Πάλι να το ξαναβάλουμε; Όταν λέει ότι ο πρώτος στόχος είναι θεραπευτικός, αυτό το ορίζει ο ίδιος ο νόμος. Δεν μπορούμε να έχουμε κάτι ισχυρότερο από το νόμο, γι’ αυτό βάλαμε τη διάταξη μέσα στο νόμο. 
      Να απαντήσω για τα αστέρια και τα κλειδιά. Είμαστε η μόνη χώρα, η οποία έχει αυτοκατάταξη. Αυτό είναι πραγματικά μοναδικό φαινόμενο. Προχωρούμε. Εγώ έχω βάλει ένα στοίχημα με τις υπηρεσίες, με τον εαυτό μου και με όλους, μέχρι το τέλος του χρόνου να έχουμε τις προδιαγραφές και να έχουμε ξεκινήσει την κατάταξη.
      Όσον αφορά τις βίζες, διότι έγινε μία ερώτηση για το πώς θα έρθουν οι Κινέζοι και οι Ρώσοι: Κύριοι συνάδελφοι, θα επαναλάβω και πάλι –λυπάμαι, γιατί νομίζω ότι σας κουράζω με το να λέω τα ίδια πράγματα, αλλά δυστυχώς δεν μπορώ να το αφήσω- ότι πλέον στη Μόσχα δίνουμε χίλιες οκτακόσιες βίζες την ημέρα. Στην Κίνα δίνουμε –όχι σ΄ αυτόν τον αριθμό- ανάλογα με τη ζήτηση. Ξέρετε, όμως, πολύ καλά –δεν θυμάμαι ποιος μου έκανε την ερώτηση- πως στην Κίνα υπάρχει και το πρόβλημα ότι πρέπει να επιστρέψει το ένα γκρουπ, για να φύγει ένα άλλο. Αυτό, όμως, είναι θέμα των Κινέζων. Και, βεβαίως, αυτό γίνεται στη Σερβία και στις γειτονικές μας περιοχές, όπως η Ουκρανία. Η Ρωσία είναι μία απολύτως ώριμη αγορά, την οποία θα επισκεφτούμε -και θα προσκαλέσω και εκπροσώπους από όλα τα κόμματα- μέσα στον Οκτώβριο.
      Θα ήθελα τελειώνοντας, ιδιαίτερα επειδή ο κ. Γείτονας έκανε κάποιες αναφορές στην κριτική του, εμπλέκοντας ή θέλοντας να συνδυάσει ένα συγκεκριμένο άρθρο με τα θέματα -όπως εκείνος ανέφερε- της διαφθοράς και της διαπλοκής, να πω τα εξής: 
      Κύριοι συνάδελφοι, αυτή η Κυβέρνηση έχει αποδείξει ότι είναι αποφασισμένη να ξεριζώσει τα «άνθη του κακού». Και θα είμαστε αμείλικτοι στην απόδοση των ευθυνών. Αυτή η Κυβέρνηση έχει δώσει δείγματα γραφής. Εμείς είχαμε –και έχουμε- ως σημαία μας την κάθαρση. Η καθημερινή μας τακτική και η καθημερινότητα αυτής της Κυβέρνησης αυτό αποδεικνύει. Μηδενική ανοχή και ξερίζωμα των ανθέων του κακού!
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία Υπουργό.
      Το λόγο έχει ο εισηγητής του Πανελλήνιου Σοσιαλιστικού Κινήματος κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κυρία Υπουργέ, κι εμείς χωρίς στοιχεία δεν μιλάμε. Γι’ αυτό θα τα καταθέσω αμέσως.
      Ας πάμε στο κρίσιμο ζήτημα, γιατί αυτή είναι και η ουσία, το οποίο δεν αντιμετωπίζετε. Εμείς επιμένουμε και το λέμε ξανά. Και επειδή οι απαντήσεις σας δεν είναι πειστικές, λέμε ότι η πολιτική σας μετατρέπει την Ελλάδα σ΄ ένα φτηνό τουριστικό προορισμό. 
      Πώς αποδεικνύεται αυτό; Είπαμε ότι πράγματι υπάρχει μία βελτίωση στο δείκτη των αφίξεων. Θα πάμε κι εκεί. Ταυτόχρονα είπαμε ότι εσείς τα κρύβετε τα στοιχεία και δεν μιλάτε για τους άλλους δείκτες, που συγκροτούν όλο το πλαίσιο της τουριστικής δραστηριότητας. Είναι ο δείκτης των διανυκτερεύσεων -στον οποίο δεν κάνετε καμία αναφορά- είναι ο δείκτης της σεζόν, που μικραίνει και τείνει από έξι μήνες να πάει στους τρεις μήνες -στον οποίο επίσης δεν κάνετε καμία αναφορά- και είναι και ο δείκτης των οικονομικών μεγεθών, των δαπανών.
      Και επειδή πρέπει να καταθέσουμε τα στοιχεία, από την Τράπεζα της Ελλάδος και το ισοζύγιο των τρεχουσών συναλλαγών -το ξέρετε- τα στοιχεία είναι τα εξής: Ιανουάριο με Μάιο, μείον 3,9. Θα τα καταθέσω.
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε, μη λέμε ό,τι θέλουμε…
    ΑΠΟΣΤΟΛΟΣ ΚΑΤΣΙΦΑΡΑΣ: Καταθέστε τα υπόλοιπα, κυρία Υπουργέ. Με στοιχεία μιλάμε…
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): …διότι είδατε…
    ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, σας παρακαλώ, μη διακόπτετε. Θα σας δοθεί η ευκαιρία να δευτερολογήσετε.
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Με συγχωρείτε, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Κατσιφάρα.
    ΑΠΟΣΤΟΛΟΣ ΚΑΤΣΙΦΑΡΑΣ: Εδώ έχω τα στοιχεία και θα τα καταθέσω. Θα έχετε μετά το λόγο και εγώ πάλι τον αντίλογο.
    ΚΩΝΣΤΑΝΤΙΝΟΣ ΤΑΣΟΥΛΑΣ: Αυτό δεν είναι το ισοζύγιο. Είναι γκάλοπ για το ΠΑ.ΣΟ.Κ..
    ΑΠΟΣΤΟΛΟΣ ΚΑΤΣΙΦΑΡΑΣ: Πάμε λίγο στις αφίξεις, διότι μιλήσατε για 400% αύξηση από την Αυστραλία κ.λπ.. Ξέρετε ότι το ποσοστό των Αυστραλών επισκεπτών είναι το 0,1% ή το 1%. 
    Ποιοι είναι οι δείκτες, παρακαλώ, των τριών μεγάλων αγορών; Θα τα καταθέσουμε. Μεγάλη Βρετανία: Το 2003, δύο εκατομμύρια οκτακόσιες πενήντα επτά χιλιάδες. Το 2004, δύο εκατομμύρια επτακόσιες εννέα χιλιάδες. Φθίνουσα. Το 2005, δύο εκατομμύρια τετρακόσιες τριάντα πέντε χιλιάδες. Η Αγγλία και οι Άγγλοι πελάτες μας είναι μέσα στους τρεις πρώτους καλύτερους πελάτες από το εξωτερικό. Έχουμε μείωση λοιπόν. Και κάνετε αναφορά στους πενήντα χιλιάδες επισκέπτες. Και αυτό δεν είναι ειλικρινές για ένα Κοινοβούλιο.
      Να πάμε λίγο στο πόσο αυξήθηκαν οι Αλβανοί, που είναι οικονομικοί μετανάστες και  μετριούνται. Ξέρετε ότι φαίνονται σήμερα ως οι τρίτοι επισκέπτες στη χώρα μας; Είναι τουρίστες; Θα καταθέσω τα στοιχεία. Το 2005 ήταν δύο εκατομμύρια τετρακόσιες εβδομήντα οκτώ χιλιάδες, με Αλβανούς, με Ρουμάνους –δεν μιλάω απαξιωτικά- και με Βούλγαρους που ξεπερνούν τα δύο εκατομμύρια. Θα καταθέσω και αυτά τα στοιχεία. Αυτή είναι η πραγματικότητα. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Δεν είπα εγώ γι’ αυτά. 
      ΑΠΟΣΤΟΛΟΣ ΚΑΤΣΙΦΑΡΑΣ: Άρα, λοιπόν, εμείς όσον αφορά τις παραδοσιακές τουριστικές αγορές, είμαστε στάσιμοι. Τα στοιχεία είναι αποκαλυπτικά. 
      Επίσης, σας ρώτησα στην πρωτολογία μου εάν το Υπουργείο Τουριστικής Ανάπτυξης θα καταθέσει το νομοσχέδιο για τον ιατρικό τουρισμό. Εδώ έχω και θα καταθέσω έγγραφο από τη συνάντηση που είχε το Ε.Ξ.Α. με τον Υπουργό Υγείας, ο οποίος δεσμεύθηκε ότι θα καταθέσει το νομοσχέδιο για τον ιατρικό τουρισμό. Αυτό θα γίνει; Εάν γίνει αυτό, θέλουμε να ξέρουμε εάν θα το καταθέσετε εσείς ή ο Υπουργός Υγείας. Παραμένει κενό αυτό. 
      Κύριε Πρόεδρε, θέλω να κλείσω με το ότι εμείς καταψηφίζουμε το νομοσχέδιο όχι για εγωιστικούς λόγους, δηλαδή γιατί δεν ψηφίσατε τη δική μας πρόταση νόμου. Κάνετε μεγάλο λάθος. Εμείς το καταψηφίζουμε, γιατί θεωρούμε ότι φέρνετε ένα νομοσχέδιο που δεν ανταποκρίνεται στις σημερινές ανάγκες της τουριστικής αγοράς. Είναι γραφειοκρατικό, είναι συγκεντρωτικό, σαφώς είναι υποδεέστερο του άλλου και δεν έχει αναπτυξιακή κατεύθυνση. 
      Επίσης, λέμε ότι δεν πρόκειται να λειτουργήσει  τα επόμενα δυόμισι χρόνια. Το καταψηφίζουμε στο αξιακό του, στον πυρήνα του. Δεν είναι εγωιστικοί οι λόγοι. Εμείς μετά χαράς θα θέλαμε να συμβάλουμε με την ψήφο μας σ΄ ένα νομοσχέδιο που βοηθά την παραγωγική διαδικασία. Αυτό θα θέλαμε. Την κόντρα την κάνουμε σε πολιτικό επίπεδο και όχι για τα αναπτυξιακά θέματα. Έχουμε τη γνώση και την εμπειρία. 
      Να θυμίσω τέλος, κύριε Πρόεδρε, ότι το 2002 -επειδή απαξιώνετε όλο το έργο μας και αυτό είναι λάθος απέναντι στη χώρα- η χώρα μας ήταν στο απόγειο του τουρισμού. Αυτό πώς επιτεύχθηκε το 2002; Γιατί απαξιώνετε αυτήν τη διαδρομή που έκανε η χώρα μας; Ποιος κυβερνούσε το 2002; Εμείς δεν το είπαμε ποτέ, δεν το κάναμε. Το 2002 η χώρα μας ήταν στο απόγειο του τουρισμού. Αυτή είναι η πραγματικότητα.
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο εισηγητής της Νέας Δημοκρατίας κ. Κοντογιάννης έχει το λόγο. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, αντιλαμβάνομαι ότι στέρεψαν τα επιχειρήματα από την πλευρά του ΠΑ.ΣΟ.Κ.. Ακούσαμε όλες αυτές τις ημέρες ότι καθυστέρησε το νομοσχέδιο, ότι είναι το πρώτο νομοσχέδιο του Υπουργείου Ανάπτυξης, ότι η δική σας πρόταση, κύριοι συνάδελφοι, ήταν καλύτερη, ότι η αύξηση του ρυθμού αυξήσεων δεν συμβαδίζει με τη συναλλαγματική αύξηση, ότι δεν προλαβαίνουν οι επιχειρήσεις τον αναπτυξιακό νόμο. 
      Σαφώς δεν ήταν το πρώτο νομοσχέδιο του Υπουργείου Τουριστικής Ανάπτυξης. Και δεν μιλάμε βέβαια για το ιδρυτικό νομοσχέδιο, μιλάμε για  τη δουλειά που έγινε, ούτως ώστε για πρώτη φορά σε αναπτυξιακό νόμο να συμπεριληφθεί ο τομέας του τουρισμού. Μιλάμε για τη δουλειά που έγινε σε συνεργασία με το Υπουργείο Εμπορικής Ναυτιλίας …
      ΑΠΟΣΤΟΛΟΣ ΚΑΤΣΙΦΑΡΑΣ: Δεν ήταν στον αναπτυξιακό νόμο ο τομέας του τουρισμού;
      ΓΕΩΡΓΙΟΣ ΚΟΝΤΟΓΙΑΝΝΗΣ: Ξέρετε, υπάρχει ειδικό κεφάλαιο για πρώτη φορά μέσα στον αναπτυξιακό νόμο. Αναφέρομαι στον καταδυτικό τουρισμό που έγινε σε συνεργασία με το Υπουργείο Εμπορικής Ναυτιλίας, τώρα ο ιαματικός τουρισμός, είναι έτοιμο το νομοσχέδιο για τον αγροτουρισμό και η συνεργασία με τα συναρμόδια Υπουργεία για το θεραπευτικό τουρισμό. 
      Σαφώς από τη δική σας πρόταση κρατήσαμε ό,τι έπρεπε να κρατηθεί, ό,τι κρίναμε πως ήταν καλύτερο. 
      Λέτε ότι οι αυξήσεις στις αφίξεις τουριστών δεν συμβαδίζουν με την αύξηση του συναλλάγματος. Έχουμε έκθεση του Ι.Τ.Ε.Π. η οποία προβλέπει αύξηση των αφίξεων κατά 10%. Η ίδια έκθεση αναφέρει ότι οι συναλλαγματικές εισπράξεις δεν θα υπολειφθούν σε ρυθμό αυξήσεως το 6%.
      ΑΠΟΣΤΟΛΟΣ ΚΑΤΣΙΦΑΡΑΣ: Είναι 6% με 10%, βγάλτε και τον πληθωρισμό…
      ΓΕΩΡΓΙΟΣ ΚΟΝΤΟΓΙΑΝΝΗΣ: Είναι γεγονός ότι όταν μιλάμε για τουρισμό, πρέπει να βλέπουμε το σύνολο. Έχει σχέση με τη μορφή των τουριστικών προγραμμάτων, το είπα και στην εισήγησή μου. Είναι ένα πρόβλημα το «all inclusive», αλλά έχει σχέση και με το εισόδημα των τουριστών που έρχονται στη χώρα μας και γενικά στην Ευρώπη.
      Είπε η Υπουργός ότι δεν αναφέρεται σε τουρίστες από γειτονικές χώρες, όπως η Αλβανία. Εγώ να σας αναφέρω ένα άλλο παράδειγμα, γιατί μιλήσατε και λίγο απαξιωτικά για τους τουρίστες απ’ αυτήν τη γειτονική χώρα. Πάλι από την έκθεση του Ι.Τ.Ε.Π. σας διαβάζω: «Η μέση ημερήσια δαπάνη του φτωχού Αλβανού τουρίστα είναι 12% υψηλότερη της αντίστοιχης των τουριστών από την Ευρωπαϊκή Ένωση των δεκαπέντε» -την υπολογίζει σε 69 ευρώ την ημέρα- «36% υψηλότερη του μέσου Γερμανού τουρίστα και 11% του μέσου αλλοδαπού τουρίστα». 
      Όσον αφορά τον αναπτυξιακό νόμο που λέτε ότι δεν θα τον προλάβουμε, να σας πω ότι έρχεται καινούργιος. Θα προλάβουν τον καινούργιο αναπτυξιακό νόμο και ξέρετε πολύ καλά ότι θα είναι ακόμη ευνοϊκότερος για πολλές περιοχές. 
      Έγινε αναφορά στο υδροθεραπευτήριο της Κυλλήνης από συνάδελφο. Επειδή ασχολήθηκα πολύ με το θέμα και έχω καταθέσει και ερωτήσεις, θα ήθελα να πω ότι η εταιρεία ήδη έχει δεσμευτεί να λειτουργήσει από το 2007 το υδροθεραπευτήριο. Και αυτό, οφείλω να ομολογήσω ότι έγινε μετά τις πιέσεις που άσκησε η Υπουργός Τουριστικής Ανάπτυξης.
      Κύριε Σγουρίδη, είναι τιμητικό να αναφέρεσθε τόσο εκτενώς σ΄ ένα νέο Βουλευτή και να μελετάτε τις εισηγήσεις του, έστω και αν κάποια συμπεράσματα τα οποία εξαγάγατε, ήταν αυθαίρετα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Έχω την τιμή να ανακοινώσω στο Σώμα ότι οι Υπουργοί Δημόσιας Τάξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης, Εθνικής Παιδείας και Θρησκευμάτων, Υγείας και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις».  
      Παραπέμπεται στην αρμόδια Διαρκή Επιτροπή.
      Επίσης, η συνάδελφος κ. Χριστοφιλοπούλου ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Ο συνάδελφος κ. Σκοπελίτης, Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ κύριε Πρόεδρε.
      Δεν είχα σκοπό να πάρω το λόγο, αλλά επειδή έγινε αρκετή συζήτηση για την ανάπτυξη ή όχι του τουρισμού, θα ήθελα να μιλήσω και εγώ πάνω σ’ αυτό το ζήτημα. Το πρόβλημα για μας δεν είναι αν έχουμε ή δεν έχουμε ανάπτυξη τουριστική. Το πρόβλημα είναι ποιος ωφελείται απ’ αυτήν την ανάπτυξη. Αυτό είναι το βασικό, το κύριο κριτήριο για μας. 
      Κύριε Πρόεδρε, τι να την κάνω εγώ την ανάπτυξη, όταν την καρπώνονται, όπως γίνεται τώρα, ορισμένοι και όλο πιο λίγοι καθημερινά; Ο λαός των περιοχών όπου έχουμε κάποια ανάπτυξη, όλο και περισσότερο βλέπει τα προβλήματά του να αυγαταίνουν.
      Τι να την κάνω την ανάπτυξη, όταν παράλληλα μ’ αυτήν έχουμε τον παραπέρα βιολογικό μαρασμό των συγκεκριμένων περιοχών και όλες τις συνέπειες που έχει αυτός για το σήμερα και το αύριο αυτών των περιοχών;  
      Τι να την κάνω την ανάπτυξη, όταν έχουμε τα γνωστά προβλήματα με τους εργαζόμενους σ’ αυτόν τον κλάδο; Συμπιέζονται οι μισθοί και τα μεροκάματα, δημιουργούνται τεράστια προβλήματα στη δουλειά τους, στην ασφάλειά τους κ.λπ..
      Επίσης, τι να την κάνω την ανάπτυξη, όταν οδηγεί στην καταστροφή της παραδοσιακής οικονομίας των συγκεκριμένων περιοχών; 
      Εμείς τονίσαμε ότι είμαστε υπέρ της ανάπτυξης του τουρισμού, υπέρ της τουριστικής οικονομικής δραστηριότητας. Όμως, αυτή η ανάπτυξη πρέπει να γίνεται προς όφελος του λαού, προς όφελος των περιοχών, να οδηγεί στην αναζωογόνησή τους και όχι να ανοίγει τους ασκούς του Αιόλου γι’ αυτές.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Η Κοινοβουλευτική Εκπρόσωπος του Συνασπισμού της Ριζοσπαστικής Αριστεράς κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πραγματικά αυτή η συζήτηση και ο ανταγωνισμός μεταξύ της Κυβέρνησης και της Αξιωματικής Αντιπολίτευσης για το πόσο είναι το ποσοστό της αύξησης των αφίξεων, της επισκεψιμότητας των ξένων τουριστών στην Ελλάδα, δεν καταλαβαίνω τι νόημα έχει.
      Κυρία Υπουργέ, σχετικά με τις αυξήσεις αυτές, στις οποίες λέτε ότι δεν αναφερθήκατε, εγώ σας έχω ακούσει πολλές φορές να αναφέρεστε, ότι υπάρχει αύξηση στις αφίξεις κ.λπ.. Οι αφίξεις αυτές δεν είναι μεγάλες. Εάν δείτε τα στοιχεία της παγκόσμιας αγοράς, θα δείτε ότι η Ελλάδα χάνει θέσεις. Άρα, θα πρέπει να δούμε το τι γίνεται σε όλη την παγκόσμια τουριστική αγορά. Θα δούμε ότι, πράγματι, δεν πάμε καλά σε σχέση μ΄ αυτά τα στοιχεία. Διότι μπορεί το 2005 και το 2006 να είχαμε μία μικρή αύξηση, αλλά σε καμία περίπτωση δεν συγκρίνεται με τις αυξήσεις που είχαν οι γειτονικές μας χώρες όλη την τελευταία πενταετία, δηλαδή η Ισπανία και η Τουρκία.
      Και βέβαια αυτήν τη στιγμή έχουμε και μία συγκυρία ευνοϊκή για την Ελλάδα. Αυτή, όμως, δεν μπορεί να συνεχιστεί, διότι τα στοιχεία είναι άλλα, εννοώ τις τρομοκρατικές ενέργειες κ.λπ.. Και δεν ευχόμαστε με τέτοια στοιχεία να υπάρχει αύξηση. Επομένως, εδώ η συζήτηση πρέπει να γίνει για εκείνα τα μεσοπρόθεσμα μέτρα, τα οποία θα αξιοποιήσουν την τουριστική μας περιουσία και αυτό που άφησαν οι Ολυμπιακοί Αγώνες, για να μη βιώσουμε την κατάσταση που υπάρχει στο Σίδνευ και αλλού, αλλά την κατάσταση που δημιουργήθηκε στη Βαρκελώνη και σε άλλες χώρες, που αξιοποίησαν σωστά τους Ολυμπιακούς Αγώνες.
      Άσχετα αν τα λάβαμε υπ’ όψιν ή όχι τα στοιχεία, στην προηγούμενη κυβέρνηση του ΠΑ.ΣΟ.Κ. υπήρχε στον Ε.Ο.Τ. υπηρεσία πάρα πολύ καλή, η οποία επεξεργαζόταν με σωστό τρόπο τα στοιχεία των αφίξεων. Αυτήν την υπηρεσία ο κ. Αβραμόπουλος την κατήργησε. Τον ενοχλούσε; Δεν ήταν «ημέτεροι» οι διευθυντές; Όμως, αυτή η υπηρεσία είχε εκδώσει στοιχεία για την τουριστική αύξηση τουλάχιστον το 2004, μέχρι να καταργηθεί, στοιχεία που συνέπεσαν με τα στοιχεία που δίδει η Εθνική Στατιστική Υπηρεσία, που δεν κάνει πολύ συχνά εκτιμήσεις αλλά βλέπει το τι γίνεται. 
      Επομένως, όπως σας είπα και στην αρχή, πρέπει να οργανώσετε καλύτερα τον Ε.Ο.Τ., να οργανώσετε καλύτερα την υπηρεσία σας. Δείξτε εμπιστοσύνη στους ανθρώπους οι οποίοι δουλεύουν χρόνια εκεί, συμπληρώστε αυτό το δυναμικό με νέο εξειδικευμένο προσωπικό, πάρτε μεσοπρόθεσμα μέτρα και βραχυπρόθεσμα, για να μπορέσουμε να έχουμε κάποιο ουσιαστικό αποτέλεσμα. Οι αριθμοί ακόμη δεν ευνοούν, σε καμία περίπτωση. Χρειαζόμαστε πάρα πολύ δρόμο.
      ΠΡΟΕΔΡΕΥΩΝ (Ιωάννης Τραγάκης):  Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Θα κάνω κάποιες παρατηρήσεις στα όσα ακούστηκαν. Πρώτον, εγώ δεν θεωρώ ότι η Βουλή είναι στρατός. Δεν υπάρχουν παλιοί και νέοι Βουλευτές. Είμαστε όλοι Βουλευτές, συνάδελφοι και καταθέτουμε εδώ τις πολιτικές μας απόψεις. Θέλω να πω στον κ. Κοντογιάννη ότι «scripta manent». Ό,τι λέμε, γράφεται και αυτά που γράφονται, μας ακολουθούν. Όταν, λοιπόν, καταψηφίζουμε ένα νομοσχέδιο για λόγους, οι οποίοι δεν περιλαμβάνονται στο νομοσχέδιο το οποίο η Κυβέρνηση κατέθεσε, είναι πολύ λογικό να αναρωτιέται ο καθένας εδώ τι άλλαξε και δεν ψηφίσαμε την πρόταση νόμου, αλλά ψηφίζουμε τώρα αυτό το νομοσχέδιο.
      Δεύτερον, παραπονέθηκε η κυρία Υπουργός  ότι άκουσε τα ίδια και τα ίδια. Αντεπιστρέφω ότι και εμείς τίποτα καινούργιο δεν ακούσαμε από την κυρία Υπουργό. Γι’ αυτό επαναλαμβάνουμε τα ίδια.
      Τρίτον, θεωρώ ότι η στατιστική είναι η διαστροφή της πολιτικής. Άρα, η στατιστική θα πρέπει να συνοδεύεται με τα αντίστοιχα μετρικά μεγέθη, αυτό που λέμε «δύναμη των αριθμών». 
Μπορεί να έχουμε ένα μέγεθος, το οποίο επηρεάζει ελάχιστα το γενικό σύνολο. Για παράδειγμα, αν πούμε ότι έχουμε δώδεκα ή δεκαπέντε εκατομμύρια τουρίστες, εκ των οποίων αυξήθηκε ο τουρισμός σ’ ένα κομμάτι κατά 400%, που είναι μόνο πενήντα χιλιάδες, πόσο επηρεάζει το γενικό μέγεθος των δεκατριών εκατομμυρίων; Ελάχιστα! Τα μετρικά πραγματικά μεγέθη είναι αυτά που θα σας πω. Η Τράπεζα της Ελλάδος λέει τα εξής: Τον Ιανουάριο-Ιούλιο του 2005, σε χρήματα έχουν έρθει από τουριστικό συνάλλαγμα 3.293.000.000 ευρώ. Τον Ιανουάριο-Ιούλιο του 2006, έχουμε 3.392.000.000 ευρώ. Η διαφορά είναι 99.000.000 ευρώ. Δηλαδή, η αύξηση είναι 3% σε συνάλλαγμα. 
      Η αύξηση των αφίξεων είναι 10%. Κάντε, λοιπόν, την αναλογία, ποιοι μας έρχονται και τι λεφτά αφήνουν. Άρα, ενώ έχουμε αύξηση συναλλάγματος, έχουμε υπεραύξηση των αφίξεων. Αυτό, όμως, σημαίνει ότι μας έρχεται τουρισμός χαμηλού κόστους, χαμηλής κατανάλωσης. Αυτό δεν είναι σωστό. 
      Επίσης, η Γερμανία είναι πρώτη από απόψεως τουριστικού συναλλάγματος, η Αγγλία δεύτερη και τρίτοι είναι οι Αλβανοί, οι οποίοι λένε ότι ξοδεύουν περισσότερα χρήματα. Ξέρετε πώς εισπράττεται αυτό; Όταν στην Κακαβιά ρωτούν έναν Αλβανό που μπαίνει με το αυτοκίνητο πόσα θα ξοδέψει -και εφόσον αυτός έρχεται εδώ για να δουλέψει- λέει ένα νούμερο, το οποίο είναι πολύ μεγαλύτερο από το πραγματικό νούμερο που προκύπτει από τα «all inclusive» και που μαζεύεται στατιστικά από τα ξενοδοχεία. Άρα, λοιπόν, ο Αλβανός ξοδεύει περισσότερα. Φθάσαμε στο ανέκδοτο «ο Αλβανός τουρίστας στην Ελλάδα». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η τέταρτη παρατήρησή μου αφορά τις επενδύσεις. Πράγματι, εγκρίθηκαν τόσες επενδύσεις. Κυρία Υπουργέ, σας ρωτώ να μου πείτε πόσα κρεβάτια προστέθηκαν στην Ελλάδα απ’ αυτές τις επενδύσεις που εγκρίθηκαν τα τελευταία δυόμισι χρόνια, από τον αναπτυξιακό νόμο και μετά. Πείτε μου πόσες τουριστικές επιχειρήσεις υπάρχουν. Σας λέω ότι υπάρχουν σαράντα κρεβάτια! Εγκρίθηκαν, αλλά «θα» γίνουν. 
      Τελειώνω, κύριε Πρόεδρε, με το εξής: Μας είπατε για την ειδική ημερίδα, για το Δ΄ Κοινοτικό Πλαίσιο Στήριξης. Πεντακόσιες ημερίδες να κάνετε, κυρία Υπουργέ μετά χαράς θα συμμετάσχω και εγώ για να προσφέρω τις απόψεις μου, όσο φτωχές και αν είναι. 
      Σας ρωτάω, όμως, το εξής: Στο Γ΄ Κοινοτικό Πλαίσιο Στήριξης υπήρχε δράση για τον τουρισμό, ατόφια και ξεκάθαρη! Πείτε μου, λοιπόν, αν υπάρχει τέτοια δράση στο Δ΄ Κοινοτικό Πλαίσιο Στήριξης με Υπουργείο Τουριστικής Ανάπτυξης στην Ελλάδα. Όχι, δεν υπάρχει! Αν μου τη δείξετε, θα ευχαριστηθώ πολύ, θα χαρώ και θα χειροκροτήσω. Την έψαξα, αλλά δεν τη βρήκα! 
      Είπατε ότι το νομοσχέδιό σας είναι αρεστό στην Τοπική Αυτοδιοίκηση. Είναι αρεστό, γιατί είναι ουδέτερο. Θα εφαρμοστεί σε δέκα χρόνια γι’ αυτούς που έχουν πηγές. Το 2016! Τόσα χρόνια θέλετε! 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώστε σας παρακαλώ μ΄ αυτήν την παρατήρησή σας. 
      ΠΑΝΑΓΙΩΤΗΣ ΣΓΟΥΡΙΔΗΣ: Κλείνω, κύριε Πρόεδρε, με την τελευταία μου παρατήρηση. 
      Σαφώς έχετε σημαία την κάθαρση, μόνο που η σημαία της κάθαρσης αυτής έχει ξεθωριάσει! 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. 
      Κυρία Υπουργέ, έχετε το λόγο. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, είπα ό,τι έπρεπε να πω και δεν έχω να προσθέσω τίποτε άλλο. 
      Την Τρίτη που θα συζητήσουμε την επόμενη ενότητα των άρθρων του νομοσχεδίου, θα πω τα υπόλοιπα. 
      ΠΡΟΕΔΡΕΥΩΝ (Ιωάννης Τραγάκης): Τότε, κυρία Υπουργέ, την επόμενη Τρίτη, θα έχετε τη δυνατότητα να πείτε πάρα πολλά. 
      Ευχαριστούμε πολύ. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μάλιστα, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 23, που η ψήφισή τους θα γίνει χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται το δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Σώμα: Γίνεται το δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Σώμα: Γίνεται το δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται το δεκτό το άρθρο 19, όπως τροποποιήθηκε από την κυρία Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό, όπως τροποποιήθηκε από την κυρία Υπουργό, κατά πλειοψηφία.
      Ερωτάται το Σώμα: Γίνεται το δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Σώμα: Γίνεται το δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό ως έχει κατά πλειοψηφία.
      Ερωτάται το Σώμα: Γίνεται το δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Σώμα: Γίνεται το δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς, το άρθρο 23 έγινε δεκτό ως έχει κατά πλειοψηφία.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.45΄, λύεται η συνεδρίαση για αύριο ημέρα Πέμπτη 21 Σεπτεμβρίου 2006 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του ΠΑ.ΣΟ.Κ. προς την  Υπουργό Τουριστικής Ανάπτυξης, σχετικά με θέματα τουριστικής ανάπτυξης, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 20-9-06	ΣΕΛ. 3



