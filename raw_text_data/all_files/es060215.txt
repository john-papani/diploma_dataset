ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΠΕ΄
Τετάρτη 15 Φεβρουαρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Π. Χριστοφιλοπούλου και Γ. Παπαγεωργίου, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Γέρακα Αττικής, το Λύκειο Ελληνογαλλικής Σχολής Πειραιά, το 7ο Δημοτικό Σχολείο Νέας Σμύρνης και το 7ο ΤΕΕ Πάτρας, σελ.
4. Επί διαδικαστικού θέματος, σελ.
5. Ο Υπουργός Δικαιοσύνης διαβίβασε στη Βουλή περί Ποινικής ευθύνης των Υπουργών μηνυτήρια αναφορά του Εισαγγελέα Πρωτοδικών Αθηνών κατά του πρώην Υφυπουργού Δημόσιας Τάξης κ. Χ. Μαρκογιαννάκη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 16 Φεβρουαρίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Εθνικής Παιδείας και Θρησκευμάτων: «Τοπικά Συμβούλια νέων και άλλες διατάξεις», σελ.

ΟΜΙΛΗΤΕΣ
Α. Επί διαδικαστικού θέματος:
ΛΟΒΕΡΔΟΣ Α., σελ.
ΤΡΑΓΑΚΗΣ Ι., σελ.

Β. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΑΙΔΩΝΗΣ Χ., σελ.
 ΒΑΣΙΛΕΙΟΥ Γ., σελ.
ΒΕΝΙΖΕΛΟΣ Ε., σελ.
ΓΕΩΡΓΙΑΔΗΣ Ν., σελ.
ΔΕΡΜΕΝΤΖΟΠΟΥΛΟΣ Α., σελ.
ΕΜΙΝΙΔΗΣ Σ., σελ.
ΚΑΣΤΑΝΙΔΗΣ Χ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΒΕΛΗΣ Φ., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΕΡΕΝΤΙΤΗ Α., σελ.
ΤΑΛΙΑΔΟΥΡΟΣ Α., σελ.

     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΠΕ΄
     Tετάρτη 15 Φεβρουαρίου 2006
     
     Αθήνα, σήμερα στις 15 Φεβρουαρίου 2006, ημέρα Τετάρτη και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14 Φεβρουαρίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΠΔ΄ συνεδριάσεώς του, της Τρίτης 14 Φεβρουαρίου 2006, σε ό,τι αφορά την ψήφιση στο σύνολό του σχεδίου νόμου: «Έγκριση της σύστασης Ιδρύματος με την επωνυμία «ΙΔΡΥΜΑ ΟΡΜΥΛΙΑ» και κύρωση του Οργανισμού του και άλλες διατάξεις.».).
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Νικόλαο Γεωργιάδη, Βουλευτή Κερκύρας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Μαραθώνα Αττικής ζητεί την έγκριση και εφαρμογή της πολεοδομικής μελέτης αναθεώρησης και επέκτασης του οικισμού Μαραθώνα και της παραλίας αυτού.
     2) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Πολυτέκνων Γονέων Νομού Τρικάλων ζητεί να εκδίδονται μέσω ΚΕΠ – ΟΓΑ οι πολυτεκνικές ταυτότητες κ.λπ.
     3) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» διαμαρτύρεται για τη μετακίνηση υπαλλήλων.
     4) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία Βορειοηπειρώτες Φοιτητές εκφράζουν τις απόψεις του για το αίτημα χορήγησης της ελληνικής ιθαγένειας στους Έλληνες Βορειοηπειρώτες κ.λπ.
     5) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Δημοτικό Συμβούλιο του Δήμου Αγίου Στεφάνου Αττικής ζητεί τη λήψη μέτρων ασφαλείας στο σιδηροδρομικό σταθμό του Αγίου Στεφάνου με την κατασκευή υπόγειας διάβασης πεζών κ.λπ.
     6) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Πυλαρέων Νομού Κεφαλληνίας ζητεί τη διατήρηση των θέσεων εργασίας στο ΚΕΠ του Δήμου του.
     7) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Πανελλήνιος Σύλλογος Εργαστηριακών Υπαλλήλων ΙΚΑ ζητεί να του χορηγηθούν τα νόμιμα πιστοποιητικά ακτινοπροστασίας των μηχανημάτων, στα Ακτινοδιαγνωστικά – Ακτινοθεραπευτικά και Πυρηνικής Ιατρικής εργαστήρια του ΙΚΑ.
     8) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία Κάτοικοι Κουταλά και Μ. Λειβαδίου Σερίφου καταγγέλλουν ότι η ανύπαρκτη εταιρεία «Μεταλλείων Σερίφου και Σπηλιαζέζα Α.Ε.» επιδιώκει, καταφεύγοντας στη δικαιοσύνη, να αρπάξει τη γη τους.
     9) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο κ. Γ. Κοροσόπουλος, κάτοικος Παλαιού Ψυχικού Αττικής ζητεί την επίλυση ιδιοκτησιακού του προβλήματος στην περιοχή Άγιος Πέτρος της Άνδρου.
     10) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ, κατέθεσαν αναφορά με την οποία ο Δήμος Πυλαρέων Κεφαλονιάς ζητεί να αναθεωρηθεί η ΚΥΑ που καταργεί τη μία από τις δύο θέσεις προσωπικού στο ΚΕΠ του Δήμου και να παραμείνουν οι υπάρχουσες θέσεις προσωπικού, όπως είχαν προσδιοριστεί με προηγούμενη ΚΥΑ.
     11) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Εργαζομένων ΓΠΘΝ «Γ. ΠΑΠΑΝΙΚΟΛΑΟΥ» ζητεί την άμεση λειτουργία του Υπηρεσιακού Συμβουλίου του Νοσοκομείου.
     12) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Α΄ Αθηνών κ. ΛΙΑΝΑ ΚΑΝΕΛΛΗ, κατέθεσαν αναφορά με την οποία ο Σύνδεσμος Συνταξιούχων ΤΕΒΕ Νομού Κέρκυρας ζητεί τη λήψη οικονομικών μέτρων στήριξης των μελών του.
     13) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία το Συνδικάτο Μετάλλου Πειραιά και η Ένωση Μετάλλου Σαλαμίνας ζητούν να εφαρμοστεί άμεσα η νομοθεσία που αφορά στο Μητρώο των Επιχειρήσεων.
     14) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμαρχος του Δήμου Αγ. Κηρύκου Ικαρίας ζητεί την ανακαίνιση και αξιοποίηση του κτιρίου του Παλαιού Γυμνασίου Αγ. Κηρύκου.
     15) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής και Α΄ Θεσσαλονίκης κ. ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία φοιτητές του Ελληνικού Ανοικτού Πανεπιστημίου ζητούν τον έλεγχο της διαχείρισης των οικονομικών του Ιδρύματος.
     16) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Πολιτιστικός Σύλλογος Μπαμπίνης ζητεί την ανάδειξη του αρχαιολογικού χώρου των Αρχαίων Φοιτιών και Βυζαντινών Μοναστηριών στο Δ.Δ. Μπαμπίνη του Δήμου Αστακού Αιτωλ/νίας.
     17) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αργιθέας Καρδίτσας ζητεί οικονομική ενίσχυση για την αντιμετώπιση των εκτάκτων δαπανών που προέκυψαν από την αποκατάσταση των ζημιών στην περιοχή λόγω της θεομηνίας.
     18) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Εργαζομένων Ερευνητικών Κέντρων – Ιδρυμάτων ζητεί να καταβληθεί στα μέλη της το επίδομα πετρελαιοειδών – κίνητρο απόδοσης.
     19) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Αδιόριστοι Εκπαιδευτικοί, Άτομα με Ειδικές Ανάγκες, με 67% αναπηρία και άνω ζητούν τον άμεσο διορισμό τους.
     20) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Ρουκούδη Πασχαλίνα ζητεί την παραλαβή των δικαιολογητικών της από τη Δ/νση ΠΕ Τρικάλων για το διορισμό της ως Νηπιαγωγού.
     21) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμος Πελινναίων Τρικάλων ζητεί συμπληρωματική χρηματοδότηση για την εκτέλεση του έργου της υδρευτικής γεώτρησης στο Δ.Δ. Ταξιαρχών.
     22) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία το Σωματείο Εποχικών Πυροσβεστών Θεσσαλίας ζητεί την πλήρη απασχόληση των μελών του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6799/25-1-06 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 1015938/118/0015/14-6-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην 6799/25-1-2006 ερώτηση του Βουλευτή Νομού Ηρακλείου κ. Κων/νου Μπαντουβά σχετικά με το προαναφερόμενο θέμα, σας γνωρίζουμε τα εξής:
     1. Σύμφωνα με τις διατάξεις του πρώτου και του τελευταίου εδαφίου της παραγράφου 6 του άρθρου 4 του Κ.Β.Σ. (Π.Δ.186/1992) τα φυσικά πρόσωπα που έχουν ως αντικείμενο εργασιών την εκμετάλλευση παραδοσιακού καφενείου και ασκούν τη δραστηριότητά τους σε πόλη ή χωριό με πληθυσμό κάτω των πέντε χιλιάδων (5.000) κατοίκων που δεν έχει χαρακτηρισθεί ως τουριστική περιοχή, εντάσσονται κατά την έναρξη των εργασιών τους στην πρώτη κατηγορία βιβλίων (βιβλίο αγορών) και στη συνέχεια στην κατηγορία βιβλίων που αντιστοιχεί στα ετήσια ακαθάριστα έσοδά τους της προηγούμενης διαχειριστικής περιόδου. Δηλαδή στην πρώτη κατηγορία όταν τα ακαθάριστα έσοδα είναι μέχρι 100.000 ευρώ, στη δεύτερη κατηγορία βιβλίων όταν είναι πάνω από 100.000 ευρώ και μέχρι 1.000.000 ευρώ και στην τρίτη κατηγορία όταν είναι πάνω από 1.000.000 ευρώ.
     2. Αντίθετα σύμφωνα με τις διατάξεις της παραγράφου 5 του άρθρου 4 του Κ.Β.Σ. τα εν λόγω πρόσωπα, όταν ασκούν τη δραστηριότητά τους σε τουριστική περιοχή ανεξαρτήτως πληθυσμού ή σε πόλη ή χωριό με πληθυσμό άνω των 5.000 κατοίκων, υποχρεούνται σε τήρηση βιβλίων του Κ.Β.Σ. τουλάχιστον Β΄ κατηγορίας.
     3. Επίσης σύμφωνα με τις διατάξεις της παραγράφου 5 του άρθρου 2 του Κ.Β.Σ. τα πιο πάνω πρόσωπα, ανεξάρτητα της περιοχής που βρίσκονται τα παραδοσιακά καφενεία που εκμεταλλεύονται, αν σε κάποια διαχειριστική περίοδο τα ετήσια ακαθάριστα έσοδά τους είναι μέχρι 9.000 ευρώ, απαλλάσσονται από την τήρηση βιβλίων και την έκδοση αποδείξεων λιανικής πώλησης κατά την επόμενη διαχειριστική περίοδο.
     4. Περαιτέρω σύμφωνα με τις διατάξεις του άρθρου 13 παρ. 1 του Κ.Β.Σ. και του άρθρου 1 του ν.1809/1988 οι επιτηδευματίες που πωλούν αγαθά λιανικώς στο κοινό και τηρούν βιβλία δεύτερης ή τρίτης κατηγορίας του Κ.Β.Σ. υποχρεούνται να χρησιμοποιούν ηλεκτρονικές ταμειακές μηχανές για την έκδοση των αποδείξεων λιανικής πώλησης των αγαθών.
     5. Από τα προαναφερόμενα προκύπτει ότι, τα φυσικά πρόσωπα που εκμεταλλεύονται παραδοσιακά καφενεία σε χωριά με πληθυσμό κάτω από 5.000 κατοίκους που βρίσκονται σε μη τουριστικές περιοχές, που είναι και η συντριπτική πλειοψηφία των χωριών της Ελληνικής Επικράτειας, τηρούν βιβλίο αγορών και κατά συνέπεια δεν εκδίδουν αποδείξεις λιανικής πώλησης (με τη χρήση ή μη ταμειακής μηχανής). Επιπλέον στην περίπτωση που τα ακαθάριστα έσοδά τους της προηγούμενης διαχειριστικής περιόδου είναι μέχρι 9.000 ευρώ, δεν τηρούν ούτε βιβλίο αγορών (απαλλάσσονται της τήρησης βιβλίων) και δεν εκδίδουν αποδείξεις λιανικής πώλησης.
     6. Τέλος και επειδή η συντριπτική πλειοψηφία των εκμεταλλευτών παραδοσιακών καφενείων εμπίπτουν στις περιπτώσεις που αναφέρθηκαν στην παράγραφο 5 του παρόντος και ως εκ τούτου δεν έχουν υποχρέωση έκδοσης αποδείξεων, η τροποποίηση των ισχυουσών διατάξεων για την απαλλαγή τους από τη χρήση φ.τ.μ δεν βρίσκει νομικό έρεισμα.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     2. Στην με αριθμό 6949/27-1-06 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 881/14-2-06 έγγραφο από τον Υπουργό Μακεδονίας - Θράκης η ακόλουθη απάντηση:
     «Απαντώντας στην με αριθμό 6949/27-1-06 ερώτηση, που κατέθεσε στη Βουλή η Βουλευτής κ. Χρύσα Αράπογλου, σας θέτουμε υπόψη τα εξής:
     Η Ε.Υ.Α.Θ. Α.Ε. έχει προγραμματίσει την επέκταση των δικτύων της σε όλες τις περιοχές που αναφέρονται στην ερώτηση. Η κατασκευή των έργων έχει καθυστερήσει εξαιτίας της μη χρηματοδότησης του επενδυτικού προγράμματος της Ε.Υ.Α.Θ. Παγίων την περίοδο 2002-2004. Έχει δε συντάξει μελέτη για την «Κατασκευή δικτύων ύδρευσης άνωθεν της περιφερειακής οδού» (από τον συνοικισμό ΡΟΜ ως την οδό Λαγκαδά προϋπολογισμού σε Α΄ φάση 10.000.000 ευρώ).
     Ταυτόχρονα εκτελεί εργασίες αντικατάστασης αγωγών στα όρια του Δήμου Σταυρούπολης με την εργολαβία «Α΄ Ομάδα Επειγόντων Έργων Ύδρευσης 2004». Επιπλέον, έχει ζητήσει από τους Δήμους Σταυρούπολης και Πολίχνης τη διάθεση των υφιστάμενων δικτύων διανομής που έχουν κατασκευάσει κατά το παρελθόν οι Δήμοι ή οι κρατικές υπηρεσίες (ΔΕΠΟΣ κλπ) και αναμένει τις ενέργειές τους. Τέλος, έχει υπογράψει σύμβαση για την επέκταση της δραστηριότητάς της στις περιοχές της Κοινότητας Ευκαρπίας και προετοιμάζεται για την άμεση κατασκευή του αντίστοιχου αγωγού υδροδότησης.
     Όσον αφορά. το τελευταίο ερώτημα, σας γνωρίζουμε ότι (α) το υπάρχον δίκτυο αγωγών υδροδότησης το οποίο χρησιμοποιεί ο ιδιώτης, δε βρίσκεται σε καλή κατάσταση από τεχνικής άποψης και (β) μέρος του δικτύου έχει κατασκευαστεί από τον ιδιώτη, ο οποίος αξιώνει μεγάλα ποσά από την Ε.Υ.Α.Θ. Α.Ε. για τη χρησιμοποίησή του.
     Ο Υπουργός
     ΝΙΚΟΛΑΟΣ ΤΣΙΑΡΤΣΙΩΝΗΣ»
     3. Στην με αριθμό 7397/6-2-06 ερώτηση των Βουλευτών κ.κ. Βασίλειου Κεγκέρογλου και Δημητρίου Πιπεργιά δόθηκε με το υπ’ αριθμ. Α.Π.Φ. 21/22/ΑΣ224δις/14-2-06 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση των ως άνω εν κοινοποιήσει κ.κ. Βουλευτών σας γνωρίζουμε τα ακόλουθα:
     Με την υπ’ αριθμ. 090.38/ΑΣ12/14.1.2005 Απόφαση του υπογράφοντος, συγκροτήθηκε στο Υπουργείο Εξωτερικών μη αμειβόμενη Ομάδα Εργασίας, με αντικείμενο, τη διερεύνηση και καταγραφή των τομέων εκείνων στους οποίους χρήζει τροποποίησης ο Οργανισμός του Υπουργείου Εξωτερικών.
     Η προαναφερόμενη Ομάδα Εργασίας, ολοκλήρωσε το έργο της το Νοέμβριο του έτους 2005 και, αφού έλαβε υπόψη και σχετικά υπομνήματα όλων των κλάδων υπαλλήλων του Υπουργείου Εξωτερικών, υπέβαλε υπόμνημα με τις προτάσεις της προς την πολιτική ηγεσία Υπουργείου. Ήδη, προκειμένου να κατατεθεί, σύντομα, στη Βουλή των Ελλήνων, έχει συνταχθεί σχετικό σχέδιο Νόμου.
     Με το εν λόγω σχέδιο Νόμου, επιχειρείται, μεταξύ άλλων, η διαμόρφωση μηχανισμών, η αναβάθμιση της υποδομής και η εξασφάλιση μεγαλύτερης ευελιξίας των Υπηρεσιών του Υπουργείου Εξωτερικών, προκειμένου η χώρα μας να ανταποκριθεί στις νέες απαιτήσεις που έχουν δημιουργηθεί στα πεδία, οικονομικών, κοινωνικών και πολιτισμικών δραστηριοτήτων της σύγχρονης διπλωματίας.
     Ειδικότερα, αναγνωρίζεται η μεγάλη σημασία των ζητημάτων οικονομικής και εμπορικής φύσεως. που τα καθιστά αναπόσπαστο τμήμα της αποστολής τόσο της Κεντρικής Υπηρεσίας του Υπουργείου όσο και των διπλωματικών και προξενικών μας αρχών στο εξωτερικό.
     Με βάση το πραγματικό γεγονός ότι η λεγόμενη «οικονομική διπλωματία» είναι. πλέον, άρρηκτα συνδεδεμένη και πλήρως συνυφασμένη με την άσκηση των εν γένει διπλωματικών καθηκόντων, κρίνεται ότι, οι νεοπροσλαμβανόμενοι υπάλληλοι του. διπλωματικού κλάδου οφείλουν να ασκούν, στο μέλλον, και οικονομικά και εμπορικά καθήκοντα, διαλύοντας σημαντικό τμήμα της υπηρεσίας τους ασχολούμενοι με αυτά.
     Οι υπάλληλοι του κλάδου Οικονομικών και Εμπορικών Υποθέσεων, οι οποίοι μετετάγησαν, το έτος 2001, από το Υπουργείο Οικονομίας και Οικονομικών στο Υπουργείο Εξωτερικών, με το ίδιο σκεπτικό, παραμένουν πλήρως εντεταγμένοι στο δυναμικό του Υπουργείου, καλούμενοι να συνεχίσουν να προσφέρουν το έργο τους, αξιοποιώντας τις ειδικές γνώσεις και εμπειρίες τους στο υπό διαμόρφωση νέο σχήμα και αποτελώντας τη σπονδυλική στήλη της Υπηρεσίας για την άσκηση της οικονομικής διπλωματίας κατά τη μεταβατική περίοδο, κατά την οποία θα προϊστανται των νεότερων διπλωματικών υπαλλήλων, οι οποίοι, σταδιακό)ς, θα τους διαδεχθούν. Η υπηρεσιακή εξέλιξη των ήδη υπηρετούντων υπαλλήλων του κλάδου Οικονομικών και Εμπορικών Υποθέσεων θα εξακολουθήσει, όπως ακριβό)ς, μέχρι τούδε, έως ότου καταλάβουν τις ανώτατες θέσεις που προβλέπονται, βάσει των ισχυουσών διατάξεων, για τον κλάδο τους, πριν φθάσουν στο τέλος της σταδιοδρομίας τους και συνταξιοδοτηθούν.
     Είναι ευνόητο, τέλος, ότι η ύλη που διδάσκεται στη Διπλωματική Ακαδημία θα αναμορφωθεί, περιλαμβάνοντας, εφεξής, τα απαραίτητα γνωστικά πεδία, τη διδασκαλία των οποίων θα κληθούν να αναλάβουν και υπάλληλοι του κλάδου Οικονομικών και Εμπορικών Υποθέσεων.
     Η προτεινόμενη ρύθμιση, ουδόλως αντιστρατεύεται το υπό επεξεργασία Προεδρικό Διάταγμα, για την οργάνωση των Γραφείων Οικονομικών και Εμπορικών Υποθέσεων στο εξωτερικό. Αντιθέτως, και οι δύο προτάσεις στοχεύουν προς την αυτή κατεύθυνση, της αναβάθμισης, δηλαδή, της οικονομικής διπλωματίας και της βελτίωσης των δομών που την εξυπηρετούν. Επιδίωξη είναι η ουσιαστική υποστήριξη των οικονομικοεμπορικών συμφερόντων της Ελλάδος στο εξωτερικό, με την υποβοήθηση του εξαγωγικού εμπορίου, την παροχή πληροφοριών και συνδρομής στις Ελληνικές επιχειρήσεις στο εξωτερικό, την εν γένει προβολή της Ελληνικής οικονομίας, την προώθηση Ελληνικών επενδύσεων σε τρίτες χώρες και την προσέλκυση ξένων επενδυτών στην Ελλάδα.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     4. Στην με αριθμό 6853/26-1-06 ερώτηση του Βουλευτή κ Μιχάλη Μπεκίρη δόθηκε με το υπ’ αριθμ. Α.Π.Υ./1Α/113/13.2.06 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σε ό,τι μας αφορά, σας διαβιβάζουμε συνημμένως το υπ' αριθμ. πρωτ. 1834/3.2.2006 έγγραφο του Προέδρου του Εθνικού Συμβουλίου Ραδιοτηλεόρασης, στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 6633/20-1-2006 ερώτηση των Βουλευτών κ.κ. Νίκου Σαλαγιάννη, Ανδρέα Μακρυπίδη και Μιχάλη Καρχιμάκη, δόθηκε με το υπ’ αριθμ. 9306/0092/3-2-2006 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στο ανωτέρω σχετικό έγγραφό σας, που κατέθεσαν στη Βουλή οι Βουλευτές κ.κ. Νίκος Σαλαγιάννης, Ανδρέας Μακρυπίδης και Μιχάλης Καρχιμάκης, σας γνωρίζουμε ότι το θέμα των Γενικών Διευθυντών που αποχώρησαν με βάση τις διατάξεις του Ν. 3260/04, θα αντιμετωπισθεί θετικά από το Υπουργείο Οικονομίας και Οικονομικών σε προσεχές συνταξιοδοτικό νομοσχέδιο.
     Ο Υφυπουργός
     ΠΕΤΡΟΣ ΔΟΥΚΑΣ»
     6. Στην με αριθμό 6432/16-1-2006 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. Κ.284/616/0003/9-2-2006 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω σχετική ερώτηση που κατέθεσε στη Βουλή των Ελλήνων, η Βουλευτής Κα Ελπίδα Τσουρή, αναφορικά με τα θανατηφόρα κρούσματα γρίππης των πτηνών που σημειώθηκαν στη γειτονική Τουρκία και τα ληφθέντα μέτρα επιφυλακής, σας γνωρίζουμε ότι, η Υπηρεσία μας συμβάλλοντας στην προσπάθεια «θωράκισης» της Χώρας μας με την ενίσχυση των μέτρων πρόληψης σε περιοχές υψηλού κινδύνου που γειτνιάζουν με την Τουρκία, μερίμνησε και απέσπασε ήδη, στο Τελωνείο Χίου, τρεις (3) Τελωνειακούς υπαλλήλους για την αντιμετώπιση των λειτουργικών αναγκών του.
     Παράλληλα, εξετάζεται το ενδεχόμενο περαιτέρω ενίσχυσης της ανωτέρω Τελωνειακής Αρχής με μεταθέσεις και άλλων υπαλλήλων.
     Συμπληρωματικά σας γνωρίζουμε ότι, από την αρμόδια Διεύθυνση του ΥΠ.Ο.Ο. (Δ/νση 19η) δόθηκαν σαφείς οδηγίες προκειμένου οι αρμόδιες Τελωνειακές Αρχές να συνδράμουν με τον καλύτερο δυνατό τρόπο στο έργο των Κτηνιατρικών Υπηρεσιών. Επίσης, η ίδια Διεύθυνση, κοινοποίησε με τη διαδικασία του κατεπείγοντος, όλες τις οδηγίες και εγκυκλίους τόσο του Υπουργείου Αγροτικής Ανάπτυξης και Τροφίμων, όσο και τις σχετικές Αποφάσεις της Ευρωπαϊκής Ένωσης.
     Ο Υφυπουργός
     ΑΝΤΩΝΗΣ ΜΠΕΖΑΣ»
     7. Στην με αριθμό 6521/17-1-2006 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./470/7-2-06  έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6521/17-1-06 ερώτησης του Βουλευτή κ. Π. Ρήγας, σχετικά με την έγκριση ρυμοτομικού σχεδίου Ερμούπολης Σύρου, σας πληροφορούμε τα εξής:
     Στην περιοχή της Ερμούπολης έχουν χαρακτηρισθεί ως μνημεία και προστατεύονται από τις διατάξεις του Ν. 3028/02,εκατόν τριάντα πέντε (135) κτίρια. Ο αριθμός αυτός είναι εξαιρετικά σημαντικός δεδομένης της εκτάσεως της Ερμούπολης και απαιτεί ιδιαίτερα προσεκτικούς χειρισμούς προκειμένου οι όποιες μεταβολές επέλθουν στο ρυμοτομικό σχέδιο να εξασφαλίζουν την προστασία, προβολή και ανάδειξη της πολιτιστικής κληρονομιάς.
     Το ρυμοτομικό σχέδιο υπερβαίνει τις αρμοδιότητες ενός μόνο Υπουργείου και απαιτεί τη συνεργασία πολλών συναρμόδιων Υπηρεσιών (Υπουργείο Πολιτισμού, Υπουργείο Αιγαίου και Νησιωτικής Πολιτικής, Τοπική Αυτοδιοίκηση Α΄ και Β΄ βαθμού κ.λ.π.). Το Υπουργείο Πολιτισμού έχει επιδείξει ιδιαίτερη ευαισθησία στο ζήτημα και καταβάλει κάθε προσπάθεια προκειμένου να ολοκληρωθούν οι διαδικασίες το συντομότερο δυνατό.
     Ωστόσο, οι Υπηρεσίες του Υπουργείου Πολιτισμού έχουν εκφράσει τις αντιρρήσεις τους επί ορισμένων σημείων του σχεδίου Προεδρικού Διατάγματος, ειδικά σε σημεία που επιβάλλεται να ληφθούν υπ' όψιν οι προβλέψεις της κείμενης αρχαιολογικής νομοθεσίας (Ν. 3028/02).
     Το Κεντρικό Συμβούλιο Νεωτέρων Μνημείων εξέτασε την υποβληθείσα πρόταση στις 1611-2005. Το Συμβούλιο προκειμένου να διαμορφώσει πληρέστερη εικόνα και να γνωμοδοτήσει σχετικά αποφάσισε να προβεί σε αυτοψία στην Ερμούπολη. Δεδομένου ότι στο Συμβούλιο μετέχουν και μέλη της Ακαδημαϊκής Κοινότητας τα οποία έχουν ειλημμένες υποχρεώσεις(εξεταστική περίοδος) η αυτοψία θα πραγματοποιηθεί στο άμεσο μέλλον.
     Τέλος σας ενημερώνουμε, ότι πέραν του συγκεκριμένου σχεδίου -πρότασης τροποποίησης του ρυμοτομικού σχεδίου Ερμούπολης, υφίσταται μελέτη του Εθνικού Μετσοβίου Πολυτεχνείου την οποία η αρμόδια υπηρεσία του Υπουργείου Πολιτισμού λαμβάνει σοβαρά υπόψη δεδομένου ότι εμφανίζει εξαιρετική πληρότητα και αναγνωρίζει τις ιδιαίτερα σημαντικές. παραμέτρους της Ερμούπολης.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     8. Στην με αριθμό 6811/25-10-06 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 8663/ΙΗ/13-2-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με .αριθμό 6811/25-1-2006, που κατέθεσε ο Βουλευτής κ. Απόστολος Κατσιφάρας, σχετικά με την επιμόρφωση των εκπ/κών στα νέα βιβλία, σας γνωρίζουμε τα ακόλουθα:.
     Για τους Σχολικούς Συμβούλους Α/θμιας Εκπ/σης, έχει ήδη πραγματοποιηθεί τριήμερο επιμορφωτικό σεμινάρίο, στις 12,13 και 14 Δεκεμβρίου 2005 με εισηγητές μέλη του Παιδαγωγικού Ινστιτούτου, μέλη των συγγραφικών ομάδων και μέλη ΔΕΠ. Κατά τη διάρκεια του σεμιναρίου δόθηκε ιδιαίτερη έμφαση στην ανάπτυξη της δημιουργικής και κριτικής σκέψης μέσα από το περιεχόμενο των νέων βιβλίων Δημοτικού και Nηπιαγωγείoυ. Η επιμόρφωση των ανωτέρω Σχολικών Συμβούλων πραγματοποιήθηκε μέσα από βιωματική προσέγγιση με τη μέθοδο των ομάδων εργασίας και περιελάμβανε δειγματικό υλικό από τα νέα βιβλία, σχέδια εργασίας και ανάλυση της διαθεματικότητας σε κάθε γνωστικό αντικείμενο. Επιπλέον στους Σχολικούς Συμβούλους δόθηκε επιμορφωτικό υλικό 250 σελίδων για το Δημοτικό και 50 σελίδων για το Νηπιαγωγείο με συγκεκριμένα σχέδια μαθήματος και δραστηριότητες που μπορούν να χρησιμοποιηθούν στη διδακτική πράξη.
     Σε επόμενη φάση, οι Σχολικοί Σύμβουλοι Α/θμιας Εκπ/σης θα πραγματοποιήσουν διήμερες ενδοσχολικές επιμορφωτικές συναντήσεις στην περιφέρειά τους, των οποίων οι λεπτομέρειες καθορίζονται με εγκύκλιο του ΥΠΕΠΘ.
     Αντίστοιχα, για τους Σχολικούς Συμβούλους Β/θμιας Εκπαίδευσης έχει προγραμματιστεί τριήμερο .επιμορφωτικό σεμινάριο κατά το διάστημα 28/2/2006-2/3/2006 και έχει ήδη ολοκληρωθεί, το 200 σελίδων επιμορφωτικό υλικό που θα τους διανεμηθεί, με συγκεκριμένα σχέδια μαθήματος και δραστηριότητες που μπορούν να χρησιμοποιηθούν στη διδακτική πράξη.
     Σε επόμενη φάση οι Σχολικοί Σύμβουλοι Β/θμιας Εκπ/σης θα πραγματοποιήσουν διήμερες επιμορφωτικές συναντήσεις για τους καθηγητές Γυμνασίων της περιφέρειάς τους.
     Ως συνέχεια της παραπάνω στρατηγικής, το ΥΠ.Ε.Π.Θ., με την έναρξη της νέας σχολικής χρονιάς 2006-2007 έχει σχεδιάσει την επιμόρφωση όλων των εκπαιδευτικών της Πρωτοβάθμιας και Δευτεροβάθμιας εκπαίδευσης στα νέα βιβλία και, συγχρόνως, προωθεί τη διαδικασία υλοποίησης των επιμέρους δράσεων του Προγράμματος.
     Τέλος, σε ό,τι αφορά την εκτύπωση των νέων βιβλίων σας γνωρίζουμε ότι η διαδικασία του διαγωνισμού για την παραγωγή των βιβλίων του σχολικού έτους 2006-2007 έχει ξεκινήσει από τις 9-11-2005 και βρίσκεται ήδη qτη φάση πρόσκλησης των υποψηφίων για την αποσφράγιση των οικονομικών προσφορών.
     Δεδομένου του έγκαιρου προγραμματισμού που έχει πραγματοποιηθεί και της μέχρι τώρα υλοποίησής του δεν αναμένεται κανένα πρόβλημα στην έγκαιρη διανομή των βιβλίων στα σχολεία το Σεπτέμβριο.
     Ο Υφυπουργός
     ΓΕΩΡΓΙΟΣ ΚΑΛΟΣ»
     9. Στην με αριθμό 6709/12-12-05 ερώτηση του Βουλευτή κ. Βασίλειου Κεγκέρλογλου δόθηκε με το υπ’ αριθμ. Φ90023/2244/152/13-2-06 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση την οποία κατέθεσε στη Βουλή των Ελλήνων ο βουλευτής κ. Βας. Κεγκέρογλου , σχετικά με το αντικείμενο που διατυπώνεται στο θέμα, σας γνωρίζουμε τα ακόλουθα:
     Από τον κανονισμό νοσοκομειακής περίθαλψης ασφαλισμένων ΟΓΑ προβλέπεται στους πάσχοντες από σακχαρώδη διαβήτη, η χορήγηση της δαπάνης των αναλωσίμων υλικών που χρησιμοποιούν για τη μέτρηση του σακχάρου στο αίμα. Επίσης χορηγείται και η αντλία συνεχούς έκχυσης ινσουλίνης, ύστερα από γνωμάτευση της ειδικής επιτροπής του Κεντρικού Συμβουλίου Υγείας καθώς και τα απαραίτητα αναλώσιμα υλικά που απαιτούνται για τη χρήση της αντλίας.
     Ο ΟΓΑ από 1-12-2005 με απόφαση του Δ.Σ. καθόρισε ανώτατο όριο στην ανά μήνα χορηγούμενη ποσότητα των υλικών αυτών .
     Με την εν λόγω ρύθμιση ο οργανισμός θεωρεί ότι καλύπτονται οι ανάγκες σχεδόν του συνόλου των ασφαλισμένων του που πάσχουν από σακχαρώδη διαβήτη (ινσoυλιvoεξαρτώμενoυς) τύπου Ι και ΙΙ . Αναγνωρίζει όμως ότι οι ανάγκες και οι ιδιαιτερότητες πασχόντων από σακχαρώδη διαβήτη και ιδιαίτερα αυτών με διαβήτη τύπου Ι (νεανικό) ποικίλουν. Έτσι όπου πραγματικά και αποδεδειγμένα. απαιτείται μεγαλύτερη ποσότητα αναλωσίμων υλικών από την καθορισθείσα, θα εξετάζεται η δυνατότητα απόδοσης της σχετικής δαπάνης από την Επιτροπή Διαχείρισης Παροχών Υγείας που λειτουργεί στον ΟΓΑ, μετά την υποβολή σχετικού αιτήματος από τον ασφαλισμένο.
     Εξάλλου τέτοιοι περιορισμοί υφίστανται και για ασφαλισμένους άλλων ασφαλιστικών οργανισμών όπως του ΙΚΑ, Οργανισμού Περίθαλψης Ασφαλισμένων Δημοσίου, ΤΣΜΕΔΕ κ.λ.π..
     Ο Υφυπουργός
     ΝΙΚΟΛΑΟΣ ΑΓΓΕΛΟΠΟΥΛΟΣ»
     10. Στην με αριθμό 6779/24-10-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1015372110129/Β0012/14-2-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην 6779/24.01.2006 ερώτηση της Βουλευτού κας Ροδούλας Αθ. Ζήση, σχετικά με το πιο πάνω θέμα, σας γνωρίζουμε τα ακόλουθα:
     1. Σύμφωνα με τις διατάξεις της περ. ω' της παρ. 1 του άρθρου 31 του ν. 2238/1994, οι οποίες προστέθηκαν με την παρ. 1 του άρθρου 24 του πρόσφατα ψηφισθέντος νόμου ν. 3427/2005, από τα ακαθάριστα έσοδα των επιχειρήσεων εκπίπτουν οι δαπάνες οργάνωσης ενημερωτικών ημερίδων και συναντήσεων για τους εργαζομένους ή πελάτες τους, εφόσον οι εκδηλώσεις πραγματοποιούνται στο νομό που εδρεύει η επιχείρηση ή σε άλλο μέρος στο οποίο λειτουργεί υποκατάστημά της.
     2. Από τη γραμματική διατύπωση των ως άνω διατάξεων προκύπτει, ότι αυτές δεν αναφέρονται στη διοργάνωση συνεδρίων και ως εκ τούτου, οι δαπάνες διοργάνωσης συνεδρίων από ξενοδοχειακές μονάδες που διαθέτουν συνεδριακές εγκαταστάσεις στην περιφέρεια εξακολουθούν να αναγνωρίζονται για έκπτωση - από τα ακαθάριστα έσοδα επιχειρήσεων σύμφωνα με όσα ίσχυαν μέχρι σήμερα.
     Ο Υφυπουργός
     ΑΝΤΩΝΗΣ ΜΠΕΖΑΣ»)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε συνάδελφε.
     Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 16 Φεβρουαρίου 2006.
     Α. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 465/13.2.2006 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τον Υπουργό Δημόσιας Τάξης, σχετικά με την ίδρυση Αστυνομίας Περιβάλλοντος κ.λπ..
     2. Η με αριθμό 468/13.2.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς την Υπουργό Εθνικής Παιδείας και Θρησκευμάτων, σχετικά με την επιλογή των Στελεχών Εκπαίδευσης κ.λπ..
     3. Η με αριθμό 462/13.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εμπορικής Ναυτιλίας και Αγροτικής Ανάπτυξης και Τροφίμων, σχετικά με την αποκατάσταση των ζημιών που υπέστη το λιμάνι της Αλοννήσου από την κακοκαιρία κ.λπ..
     4. Η με αριθμό 467/13.2.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το κλείσιμο του εργοστασίου «ΓΙΟΥΛΑ Α.Ε.» στην Ελευσίνα κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 469/13.2.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τις μετατάξεις υπαλλήλων στο Υπουργείο κ.λπ..
     2. Η με αριθμό 463/13.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με το κλείσιμο του Αγροτικού Συνεταιρισμού Ορμύλιας Χαλκιδικής «Η ΕΛΕΥΘΕΡΙΑ» κ.λπ..
     3. Η με αριθμό 466/13.2.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Μεταφορών και Επικοινωνιών, σχετικά με την περικοπή δρομολογίων της Ολυμπιακής Αεροπορίας από και προς Θεσσαλονίκη κ.λπ..
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Τοπικά Συμβούλια Νέων και άλλες διατάξεις.»
     Θα συζητηθεί κατά μετατροπή της ημερήσιας διάταξης, για την οποία έχουμε συνεννοηθεί με τα κόμματα. Συνεπώς πιστεύω ότι παρήλθε η εφαρμογή του άρθρου 93 του Κανονισμού, που προβλέπει μία διαδικασία για την αλλαγή της ημερήσιας διάταξης.
     Η Διάσκεψη των Προέδρων έχει αποφασίσει η συζήτηση αυτή να διεξαχθεί σε μία έως δύο συνεδριάσεις. Σήμερα θα γίνει η συζήτηση επί της αρχής και θα διεξέλθουμε και τα άρθρα. Επειδή υπάρχουν και κάποιες τροπολογίες δέχεται το Σώμα να συζητήσουμε και αύριο το νομοσχέδιο;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο θα συζητηθεί σε δύο συνεδριάσεις.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδας ορίζει ως Κοινοβουλευτικό Εκπρόσωπο του κόμματός του για τη συζήτηση αυτού του νομοσχεδίου το Βουλευτή κ. Νικόλαο Γκατζή. 
     Ορίστε, κύριε Βασιλείου, έχετε το λόγο. 
     ΓΕΩΡΓΙΟΣ ΒΑΣΙΛΕΙΟΥ: Κυρίες και κύριοι συνάδελφοι, το νομοσχέδιο που έρχεται προς ψήφιση εισάγει για πρώτη φορά μία πρωτοποριακή και σπουδαία καινοτομία στην ελληνική πραγματικότητα, τα τοπικά συμβούλια νέων ως προστάδιο ομαλής και υγιούς ένταξης των νέων στο δημόσιο και πολιτικό βίο εξασφαλίζοντας τη μεγαλύτερη δυνατή συμμετοχή τους. 
     Είναι αλήθεια ότι οι επαναστάτες νέοι σε όλο τον κόσμο αμφισβητούν και ψάχνουν για απαντήσεις σε πολλά ερωτήματα. Με το παρόν νομοσχέδιο επιδιώκεται η κατανόηση και η ανάδειξη των προβλημάτων της νεολαίας που θα γίνει σε συνεργασία με τις τοπικές αρχές. Θα γίνει μια κοινή προσπάθεια επίλυσης των προβλημάτων τους πάντα με πρωτοβουλία και αρωγό τους τοπικούς φορείς. Η επιλογή των τοπικών αρχών ως κινητήριου μοχλού στο σοβαρό ζήτημα της προσέγγισης των νέων και των πολλών σύγχρονων προβλημάτων τους δεν είναι τυχαία. Κάθε δήμος, κάθε μικρή κοινωνία γνωρίζει σε μεγάλο βαθμό τα προβλήματα της νεολαίας. Αυτό που μέχρι σήμερα έλειπε ήταν ένας επίσημος δίαυλος επικοινωνίας μεταξύ νέων και τοπικών φορέων. Λύση σ’ αυτό το κενό δίνει το παρόν νομοσχέδιο που εισάγει μία πρώιμη μορφή συμμετοχικής αντιπροσωπευτικής δημοκρατίας ως προσπάθεια προσέγγισης νέων και θεσμών. 
     Οι σύγχρονες δομές οργάνωσης και λειτουργίας της κοινωνίας μας είναι αλήθεια ότι έχουν γεννήσει συμπεριφορές άρνησης και απομόνωσης. Ο κλονισμός του κοινωνικού κράτους παγκοσμίως έχει συμβάλει στην περιθωριοποίηση και στην απομάκρυνση του νέου από τη συμμετοχή του στα κοινά. Εμείς θέλουμε το νέο -και πιστεύω ότι όλοι θα συμφωνήσουμε- συμμέτοχο και κοινωνό σε μία δημοκρατική κοινωνικοποίηση και σε όλες τις βαθμίδες του δημόσιου βίου. Αυτό γιατί έτσι σμιλεύεται η ιδέα του υπεύθυνου πολίτη με ενεργό συμμετοχή στα κέντρα λήψης αποφάσεων. 
     Για να το κάνουμε αυτό, για να πετύχουμε την ενεργό δραστηριοποίηση των νέων, πρέπει εμείς να τους προσεγγίσουμε, να τους δώσουμε ευκαιρίες. Δεν πρέπει να τους κλείνουμε τις πόρτες. Αντίθετα πρέπει να τους δώσουμε να κατανοήσουν και να διαμορφώσουν κριτικό πνεύμα. Πρέπει να τους εκπαιδεύσουμε πολιτικά και να τους εμφυτεύσουμε δημοκρατικά ιδεώδη. Όμως αυτά δεν γίνονται από μόνα τους. Πρέπει να απλώσουμε το χέρι στους νέους και ιδίως να τους καλέσουμε να συμμετέχουν για να μάθουν, αλλά και για να μάθουμε, για να γνωρίσουν, αλλά και για να τους γνωρίσουμε ώστε να εκλείψει το χάσμα των γενεών. 
     Και όλα αυτά γιατί το μέλλον της πατρίδας μας δεν είμαστε εμείς, αλλά οι νέοι, οι οποίοι κάποια στιγμή θα παραλάβουν τη σκυτάλη. Θέλουμε οι νέοι να ξέρουν πού τρέχουν και να μην πηγαίνουν στα σκοτεινά. Και λέω «τρέχουν» γιατί σήμερα οι εξελίξεις τρέχουν. Παράλληλα πρέπει να ενεργοποιηθούμε ταχύτατα και εμείς. Θα κριθούμε και κριτές μας θα είναι αυτοί που σήμερα κρίνουμε. Ας μην τους κατακρίνουμε πριν τους ακούσουμε, πριν τους κατανοήσουμε. Πρώτον, οφείλουμε να δείξουμε στοιχεία πολιτισμού και κοινωνικής και πολιτικής ωριμότητας και να σεβαστούμε τους νέους, διότι αυτόν τον πολιτισμό που θα τους δώσουμε σήμερα, αυτόν θα έχουν αύριο ως υπόδειγμα. Αν οι νέοι αποτύχουν, αυτό θα σημαίνει ότι αποτύχαμε και εμείς και ο πολιτισμός μας. 
     Νομίζω, όμως, ότι διαθέτουμε περίσσεια πολιτική ωριμότητα για να εκπαιδεύσουμε τους νέους μας. Η Κυβέρνηση κατανοώντας αυτά τα θέματα για μία ακόμα φορά επιδεικνύει την απαιτούμενη σοβαρότητα όπως μέχρι σήμερα πράττει και επενδύει στους νέους και τους αντιμετωπίζει ως ισότιμα μέλη της κοινωνίας μας, αλλά και ως τους αυριανούς πρωταγωνιστές στην πολιτική και κοινωνική ζωή του τόπου μας. Τους θέλει κοινωνικοποιημένα άτομα με συνείδηση και ενεργούς πολίτες στα πολιτικά και κοινωνικά δρώμενα. Αυτή η ανάγκη γίνεται ακόμη πιο επιτακτική σήμερα που η σαρωτική και απρόσωπη παγκοσμιοποίηση τείνει να εξισώσει τα πάντα. Αυτές τις προκλήσεις των νέων έχουν επισημάνει και οι διεθνείς οργανισμοί. Σχετική κινητικότητα σε όλη την ευρωπαϊκή οικογένεια υπάρχει εδώ και χρόνια.
     Ήδη, η Λευκή Βίβλος τόνισε την ανάγκη για τη συμμετοχή των νέων στα κοινά, πρωτοβουλία που υιοθετήθηκε και από το Ευρωπαϊκό Κοινοβούλιο και το Συμβούλιο της Ευρώπης. 
     Σύμφωνα με το Συμβούλιο Υπουργών Νεολαίας, τα κράτη-μέλη καλούνται να λάβουν όλα τα απαραίτητα μέτρα προς αυτήν την κατεύθυνση. Πολλές ευρωπαϊκές χώρες, όπως η Γαλλία, είχαν προσανατολιστεί σ’ αυτόν το θεσμό ήδη από το 1995, ενώ το 2005 υπήρξε και συνεργασία σε επίπεδο κρατών-μελών. 
     Στη χώρα μας, ο θεσμός των Τοπικών Συμβουλίων των Νέων ολοκληρώνεται επί ημερών Κώστα Καραμανλή. Πρόκειται για προσπάθεια που εντάσσεται στο ευρύτερο πρόγραμμα για ανασυγκρότηση του κράτους. 
     Στο παρόν σχέδιο νόμου προβλέπεται η συγκρότηση δημοτικών και κοινοτικών συμβουλίων σε κάθε δήμο και κοινότητα της χώρας μας με προοπτική επέκτασης του θεσμού και σε νομαρχιακό επίπεδο και γιατί όχι και σε ευρωπαϊκό και διεθνές επίπεδο, όπου θα είχαμε και ένα ρομαντικό πάντρεμα πολιτισμών, ιδεών και θεσμών μεταξύ νέων, θα έλεγα ένα πολυπολιτισμικό γαϊτανάκι, πρόταση που προσωπικά έχω ήδη επεξεργαστεί. Μιλάω για τον ενιαίο φορέα πολιτισμικών, διαπολιτισμικών, πολυπολιτισμικών σχέσεων των χωρών της Ευρωπαϊκής Ένωσης. 
     Με ευθύνη και πρωτοβουλία κάθε δημοτικού ή κοινοτικού συμβουλίου δημιουργείται μητρώο νέων στο οποίο εγγράφονται οι νέοι από ηλικίας δεκαπέντε έως δεκαοκτώ ετών προαιρετικά και όχι υποχρεωτικά. Τα όργανα του Τοπικού Συμβουλίου είναι η συνέλευση που αποτελείται από το σύνολο των εγγεγραμμένων και είναι αρμόδια για τη χάραξη κατευθυντηρίων γραμμών και πολιτικών. Αποτελείται από τον πρόεδρο, τον αναπληρωτή του, το γραμματέα και τον ταμία και είναι το όργανο που υλοποιεί την πολιτική κατεύθυνση της συνέλευσης.
     Η συνέλευση συγκαλείται και καλείται να συμμετέχει υποχρεωτικά ο δήμαρχος ή ο πρόεδρος της κοινότητας, όπως και ο πρόεδρος του Τοπικού Συμβουλίου Νέων για να ακούσουν τις απόψεις των νέων, να ενημερωθούν για τα προβλήματα και τις προτάσεις τους και να λάβουν τα απαραίτητα μέτρα.  
     Ο πρόεδρος και τα μέλη του Τοπικού Συμβουλίου Νέων εκλέγονται από τη συνέλευση σε εκλογές που προκηρύσσονται με κοινή απόφαση των Υπουργών Παιδείας και Δημόσιας Διοίκησης και ταυτόχρονα σε όλη τη χώρα. Έτσι, επιτυγχάνεται η αμεσότητα, η καθολικότητα της συμμετοχής και η διαφάνεια, αρχές απαραίτητες για τη λειτουργία τους. 
     Οι εκλογές γίνονται με ενιαίο ψηφοδέλτιο με σκοπό όχι τον κομματισμό, αλλά την πολιτική κοινωνικοποίηση των νέων και αυτός είναι ο βασικότερος στόχος του νομοσχεδίου, να διαμορφώσει, δηλαδή, υγιή πολιτική συνείδηση και πνεύμα στους νέους, οι οποίοι ήδη από τα δεκαπέντε είναι συμμέτοχοι στα κοινωνικά και πολιτικά δρώμενα της κοινωνίας μας. 
     Το νομοσχέδιο φέρνει μία θεσμική πρωτοβουλία, καθώς για πρώτη φορά νέοι από δεκαπέντε ετών ασχολούνται ενεργά έστω και σε προστάδιο με τα κοινά και διαμορφώνουν πολιτική συνείδηση. Διαμορφώνουν πολιτική σκέψη και μέσα από τη συμμετοχή τους μαθαίνουν, γνωρίζουν, αποκτούν κριτικό πνεύμα, κατακρίνουν και προτείνουν. 
     Νομίζω ότι όλοι θα κερδίσουμε και ιδίως οι νέοι οι οποίοι πολεμούν το κατεστημένο, αλλά ποτέ δεν μάθαμε γιατί. Και δεν το μάθαμε γιατί ποτέ μέχρι σήμερα δεν τους ακούσαμε. Γιατί τους αντιμετωπίζουμε ως παιδιά και ποτέ δεν τους δώσαμε ευκαιρίες. Μπορούν να μας αποδείξουν ότι οι ιδέες τους είναι χρήσιμες και ιδίως μας δίνουν την ευκαιρία να τους γνωρίσουμε για να μπορέσουμε και να τους βοηθήσουμε. Η απρόσωπη κοινωνία μας πρέπει να εξαντλήσει τις ευαισθησίες της και να ξετυλίξει όλα τα αποθέματα πολιτισμού που διαθέτει. 
     Για ένα είμαι σίγουρος! Είμαι σίγουρος ότι από τους νέους θα διδαχθούμε και θα βοηθήσουμε τελικά τους εαυτούς μας και την κοινωνία μας. Μα, πάνω απ’ όλα θα μάθουμε τα λάθη τα δικά μας, κυρίες και κύριοι συνάδελφοι, και θα τα μάθουμε από πρώτο χέρι. Θα ακούσουμε λύσεις και προτάσεις που είμαι σίγουρος ότι θα μας εκπλήξουν και θα μας συναρπάσουν.  
     Όμως, το παρόν σχέδιο νόμου με τροπολογίες ρυθμίζει και άλλα επιμέρους ζητήματα. Επαναπροσδιορίζεται η θητεία των πρυτάνεων, αντιπρυτάνεων και κοσμητόρων με βασικό γνώμονα τη διασφάλιση της διδασκαλίας, της έρευνας και της ομαλής εκπαίδευσης στην τριτοβάθμια εκπαίδευση με συνέχεια και συνεχή παρουσία των δασκάλων, οι οποίοι με την υποχρεωτική συμμετοχή τους στα διοικητικά των τμημάτων αποπροσανατολίζονται από το βασικό τους αντικείμενο που είναι η διδασκαλία και η έρευνα.
     Έτσι, αυξάνεται κατά ένα έτος η θητεία τους και τους παρέχεται ευρύτερο χρονικό περιθώριο να οργανώσουν και να ολοκληρώσουν τον προγραμματισμό τους και τις δραστηριότητές τους. Δεν τους παρέχεται όμως η δυνατότητα να εκλεγούν για δεύτερη συνεχή θητεία και στο σύνολο δύο θητείες. 
     Η αλλαγή αυτή κατευθύνεται από το υπέρτερο δημόσιο συμφέρον της συνεχούς και ενεργούς διδασκαλίας και όχι της ενασχόλησης αποκλειστικά και μονοπωλιακά με διοικητικά καθήκοντα. Έτσι, ξεφεύγουμε από το στόχο μας και μετατρέπουμε τους πανεπιστημιακούς δασκάλους σε σύγχρονους managers. 
     Πρέπει να τονιστεί ότι οι αλλαγές αυτές έχουν γίνει δεκτές και από την πρόσφατη σύνοδο των πρυτάνεων.
     Επίσης, με μεταβατικές διατάξεις υπάρχει ρητή πρόβλεψη στο νομοσχέδιο για να μη θιγούν πρυτάνεις και αντιπρυτάνεις που η θητεία τους άρχισε πριν από την ισχύ του παρόντος νομοσχεδίου. 
     Περαιτέρω νομιμοποιούνται δαπάνες που έχουν γίνει σχετικά με τη συγγραφή νέων βιβλίων για τα νηπιαγωγεία, δημοτικά, γυμνάσια και προστίθεται το Εθνικό Ίδρυμα Νεότητας στους φορείς που επιχορηγούνται από το Υπουργείο για την κάλυψη δαπανών και για τη σίτιση προπτυχιακών φοιτητών η σπουδαστών. 
     Με άλλη τροπολογία στο σύστημα αξιολόγησης του ν. 3374/2005 που καθιερώθηκε για όλα τα πανεπιστήμια και τα Τ.Ε.Ι. εντάσσονται πλέον χάριν πληρότητας και καθολικότητας και οι Ανώτατες Στρατιωτικές Ακαδημίες. 
     Με ειδική τροπολογία προβλέπεται καθιέρωση επίσημης ημέρας υπέρ των θυμάτων της τρομοκρατίας από εγκληματικές οργανώσεις. Είναι ο ελάχιστος φόρος τιμής που οφείλουμε να αποτίσουμε σε όλους αυτούς που έπεσαν θύματα από πολέμιους της δημοκρατίας. Η μνήμη μας για τα πρόσωπα αυτά πρέπει να παραμείνει ενεργής και να αποτελεί σημείο αναφοράς για όλους μας. 
     ΝΙΚΟΛΑΟΣ ΓΚΑΤΖΗΣ: Κύριε συνάδελφε, οι τροπολογίες θα συζητηθούν αύριο. 
     ΓΕΩΡΓΙΟΣ ΒΑΣΙΛΕΙΟΥ: Με άλλη τροπολογία καταργείται η διάταξη της παραγράφου 1 του άρθρου 2 του ν. 2525/97 όπως ισχύει και καταργείται η δυνατότητα εισαγωγής χωρίς εισαγωγικές εξετάσεις των κατόχων απολυτηρίου ημερησίου ή εκκλησιαστικού ενιαίου λυκείου στο Πανεπιστήμιο της Κύπρου. Αυτή η ρύθμιση υπαγορεύεται από την ένταξη της Κύπρου στην Ευρωπαϊκή Ένωση. Απόφοιτοι ελληνικών λυκείων μπορούν να εισάγονται πλέον στα πανεπιστήμια των κρατών – μελών της Ευρωπαϊκής Ένωσης, σύμφωνα με το σύστημα εισαγωγής που ισχύει σ’ αυτά. 
     Με άλλη τροπολογία αντικαθίσταται η διάταξη του άρθρου 1 παράγραφος 6 του ν. 3283/2004 που ρυθμίζει θέματα εγγραφής σπουδαστών εσωτερικού. Ειδικότερα επανακαθορίζεται η διαδικασία με την οποία διαπιστώνεται η αντιστοιχία του τμήματος προέλευσης με το τμήμα του πανεπιστημίου ή του Τ.Ε.Ι. που είναι πλησιέστερο στον τόπο κατοικίας των γονέων ή στην πόλη που ήδη φοιτά ένας αδελφός του φοιτητή ή σπουδαστή και είναι δυνατή η μετεγγραφή του εφόσον πληρούνται οι νόμιμες προϋποθέσεις. 
     Τέλος, με την τροπολογία τροποποιούνται και συμπληρώνονται οι διατάξεις του άρθρου 14 παράγραφος 5 του νόμου-πλαίσιο 1262/82 και ορίζεται ότι πλέον απαιτείται η συνδρομή του όρου της διδακτικής εμπειρίας μεταπτυχιακών σπουδών για την εκλογή ή εξέλιξη σε θέση καθηγητή πανεπιστημίου για ειδικά καθοριζόμενες κατηγορίες διδασκόντων και τμημάτων.
     Κλείνοντας, κυρίες και κύριοι συνάδελφοι, θέλω να επανέλθω στο βασικό αντικείμενο του νομοσχεδίου που είναι τα Τοπικά Συμβούλια Νέων. Θέλω να τονίσω την ανάγκη να διαμορφώνουν από νωρίς οι νέοι μας πολιτική συνείδηση και να μετέχουν μιας έστω και πρώιμης πολιτικής κοινωνικοποίησης. Ποτέ, όμως, κομματικοποίησης. Οι νέοι θα είναι οι βασικοί ρυθμιστές της δημοκρατίας μας για το μέλλον της κοινωνίας μας και των δημοκρατικών της αρχών που θα έρθει στα χέρια τους. 
     Θέλουμε από σήμερα να μάθουν, να γνωρίσουν και να μετουσιώσουν τον πλούσιο πολιτισμό μας, τον πολιτισμό με τα γνωστά κάλλη του. Να βελτιώσουν, όπου μπορούν και να μην ξανακάνουν τα ίδια λάθη. Ιδίως να είναι συνειδητοποιημένοι πολίτες, με δημοκρατικά ιδεώδη και ενεργή συμμετοχή στα κοινά.
     Πιστεύω ότι ο στόχος αυτός επιτυγχάνεται  και εισηγούμαι την ψήφιση του σχεδίου νόμου. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ τον κ. Βασιλείου.
     Το λόγο έχει ο εισηγητής του ΠΑ.ΣΟ.Κ. κ. Χρήστος Αϊδόνης.
     ΧΡΗΣΤΟΣ ΑΪΔΟΝΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, βρισκόμαστε κάτω από τη σκιά του πρώτου ανασχηματισμού και συζητάμε το πρώτο νομοσχέδιο της νέας Κυβέρνησης. 
     Οφείλουμε κατ’ αρχήν να συγχαρούμε τον κ. Υπουργό και παράλληλα να αρπάξουμε την ευκαιρία και να πούμε πως επιτέλους τελείωσε το πιο συγκλονιστικό θρίλερ και έλαβε τέλος. 
     Επιτέλους, ο κ. Καραμανλής αποφάσισε να δώσει τέλος στη σαπουνόπερα του τελευταίου οκταμήνου και βέβαια καταλαβαίνουμε ότι ήταν ανάγκη για να σκεπάσει το σκάνδαλο των υποκλοπών και γι’ αυτό επέβαλε αυτήν την επιλογή που δυστυχώς, όμως, για την Κυβέρνηση της Νέας Δημοκρατίας τα ερωτήματα συνεχίζουν να υπάρχουν και συνεχίζουν να υπάρχουν και τα προβλήματα του ελληνικού λαού.
     Κυρίες και κύριοι συνάδελφοι, το νομοσχέδιο φέρει τον τίτλο «Τοπικά Συμβούλια Νέων και άλλες διατάξεις». Πιο ειλικρινές θα ήταν να υπήρχε η επωνυμία «Εκλογές των Πρυτανικών Αρχών και η σκοπιμότητα του άρθρου 9», γιατί γι’ αυτό συζητάμε σήμερα το συγκεκριμένο νομοσχέδιο. Μια και αποτελεί, λοιπόν, το επίμαχο σημείο, θα μου επιτρέψετε να αναφερθώ επ’ αυτού στο τέλος της τοποθέτησής μου. 
     Σε ό,τι δε αφορά το συμβούλιο νέων θα ήθελα να θυμίσω ότι ο θεσμός των δημοτικών συμβουλίων νεολαίας ήταν όραμα και ιδέα της προηγούμενης κυβέρνησης. Η εφαρμογή του ξεκίνησε από τη Γενική Γραμματεία Νέας Γενιάς. Ήταν μια οραματική ιδέα, για την πραγματοποίηση της οποίας βοήθησε πάρα πολύ και η νεολαία ΠΑ.ΣΟ.Κ.. 
     Σήμερα, τον Ιανουάριο του 2006, με πρωτοβουλία της Κυβέρνησης, πάμε στη θεσμοθέτηση πια αυτών των δημοτικών τοπικών συμβουλίων, όπως αναφέρονται στο σχέδιο νόμου. Είναι ένα, κατά την άποψή μας, σημαντικό βήμα από την Κυβέρνηση της Νέας Δημοκρατίας. 
     Κατ’ αρχάς, θεωρούμε ότι αυτό είναι μια θετική προσέγγιση. Αν, βέβαια, καλούσαμε και αυτούς που εκπροσωπούν το συγκεκριμένο φορέα, θα βλέπαμε ότι ένα βασικό τους αίτημα όλα αυτά τα χρόνια θα ήταν αυτό ακριβώς: η θεσμοθέτηση αυτών των συμβουλίων νεολαίας, έτσι ώστε να μπορέσουν να αποκτήσουν μια συγκεκριμένη μορφή. 
     Για άλλη μια φορά, βέβαια, η Κυβέρνηση αρκέστηκε στο διαρκή μονόλογο, αφού δεν τόλμησε να καλέσει τους κύρια ενδιαφερομένους. Η βασική στόχευση, μέσα στην οποία κινήθηκε η προηγούμενη προσπάθεια για τη συγκρότηση των συμβουλίων νέων, ήταν να υπάρχει η συμμετοχή του φρέσκου, άδολου και ονειροπόλου νέου, που παράλληλα είναι και μαχητικός. Ήταν μια ευκαιρία, για να δείξει ότι η νέα γενιά δεν είναι γενιά της κατανάλωσης και του καναπέ, αλλά μια γενιά που προβληματίζεται, πρωτοπορεί και διαθέτει ανοικτούς ορίζοντες. 
     Η πολιτεία θέσπισε τα δημοτικά και νομαρχιακά συμβούλια νεολαίας, τα οποία υφίστανται εδώ και δεκαπέντε χρόνια. Συγκροτήθηκαν ως δομές ενεργητικής συμμετοχής νέων και αναλαμβάνουν πρωτοβουλίες σε θέματα που αφορούν τους νέους και όχι μόνο. Να προσθέσω ότι αυτά τα συμβούλια έχουν τις ρίζες τους στα κείμενα του Συμβουλίου της Ευρώπης. Συμμετείχαν εκπρόσωποι των μαθητικών κοινοτήτων, των επαγγελματικών οργανώσεων, επιστημονικών και διαφόρων άλλων. 
     Τα τελευταία χρόνια ο θεσμός των δημοτικών συμβουλίων νεολαίας αναπτύχθηκε με τέτοιο τρόπο, που μπορούμε να πούμε ότι υπάρχουν αποφάσεις δημοτικών και νομαρχιακών συμβουλίων, εκ των οποίων αυτήν τη στιγμή φαίνεται να λειτουργούν περίπου εκατό. Στο πρόσφατο συνέδριο που διοργάνωσε η Κεντρική Ένωση αυτών των Συμβουλίων, την οποία εμείς δεν καλέσαμε, προχώρησε σε μια σειρά από παρατηρήσεις. 
     Αν κάποιος αξιολογήσει το συζητούμενο νομοσχέδιο, θα διαπιστώσει ότι είναι μια εσπευσμένη προσπάθεια, που, δυστυχώς, έχει και πολλά πρόχειρα σημεία. Αν είχε εξαντληθεί ο πολιτικός διάλογος, θα είχε διαμορφωθεί ένα πιο ουσιαστικό νομοσχέδιο. Αυτό, δυστυχώς, δεν έγινε. 
     Είπε την άποψή της μόνο μια κομματική νεολαία, η οποία και μέσα από την ανακοίνωσή της ευχαρίστησε την Κυβέρνηση και το Υπουργείο Παιδείας, που έλαβε υπ’ όψιν τις μοναδικές –φαίνεται- σωστές παρατηρήσεις, που είχε να κάνει η συγκεκριμένη νεολαία. 
     Αυτές οι παρατηρήσεις που κατέθεσε στο συνέδριό τους το Κεντρικό Συμβούλιο Νέων δεν είναι όλες αρνητικές. Υπήρχαν και πάρα πολλές θετικές. Το βασικό αίτημα των νέων είναι αυτό που θεσμοθετεί ο νόμος. Θα μπορούσε να γίνει μια συζήτηση και στα υπόλοιπα θέματα που απασχολούν τα συμβούλια των νέων. Δεν λέμε να ληφθούν όλα υπ’ όψιν, αλλά ας γινόταν ένας διάλογος. 
     Όταν μιλάμε για τα προβλήματα των νέων, θα πρέπει να ακούμε και τις απόψεις τους. Εάν η πολιτεία φέρνει προς συζήτηση ένα νομοσχέδιο, κατά βάση είναι για να δώσει κίνητρα στους νέους ανθρώπους να αναπτύξουν μόνοι τους ένα προβληματισμό για τα προβλήματα που τους αφορούν στις τοπικές τους κοινωνίες. Συνεπώς πώς είναι δυνατόν να επιδιώκουμε κάτι τέτοιο από τη μια πλευρά και από την άλλη  να μην τους καλούμε να μας πουν αυτό που έχουν μέσα τους; 
     Σ’ αυτό το σημείο μπαίνει και το κύριο ερώτημα: Γιατί και ποιος είναι ο λόγος για τον οποίο ήρθε αυτό το νομοσχέδιο; Είναι αυτό που ανέφερα στην αρχή της τοποθέτησής μου, ότι, ουσιαστικά, μιλάμε για την εκλογή των πρυτανικών αρχών και, συνεπώς, υπάρχουν και συνεχίζουν να υπάρχουν τα ερωτηματικά. 
     Σε ό,τι αφορά το νομοσχέδιο, έχει μια σειρά από αναφορές που το καθιστούν ευχολόγιο. Προβλέπει αρκετές υπουργικές αποφάσεις και προεδρικά διατάγματα. Ουσιαστικά πολλά πράγματα μένουν απροσδιόριστα. Δεν αποδίδεται καμιά νομική προσωπικότητα σ’ αυτά τα συμβούλια των νέων και δεν έχουν καμιά αυτονομία. 
     Στους μικρούς Ο.Τ.Α. –και το επαναλαμβάνω, γιατί φαίνεται πως δεν έγινε κατανοητό κατά τη συζήτηση στην επιτροπή- υπάρχει περίπου ο ίδιος αριθμός. Σε μεγάλους δήμους, όπως παραδείγματος χάρη η Δράμα, υπάρχει αντίστοιχη εκπροσώπηση με το Δήμο των Αθηναίων.
     Είναι δυνατόν να λένε ότι μπορεί ένα συμβούλιο ενδεκαμελές, παραδείγματος χάρη, να μπορέσει να εκπροσωπήσει ή να πιάσει τον παλμό των ανθρώπων, οι οποίοι ζουν σε τόσο μεγάλες τοπικές κοινωνίες; Βάλαμε το θέμα που έχει να κάνει με μια διαμερισματική εκπροσώπηση. Αυτό δεν έχει ληφθεί υπ’ όψιν. Στη συζήτηση επί των άρθρων θα είμαστε πιο συγκεκριμένοι και πιστεύω ότι ακόμη και τώρα κάποια πράγματα θα μπορέσουν να λυθούν.
     Επίσης, σχετικά με τις εκλογές που καθορίζονται με κοινή υπουργική απόφαση στο πρώτο τρίμηνο της πρώτης και δεύτερης δημοτικής περιόδου, μπαίνει το θέμα γιατί να μην υπάρχει μια συγκεκριμένη ημερομηνία, ώστε να μην μπορεί κανείς να αποφασίζει για το ποιος είναι ο πλέον κατάλληλος χρόνος για τον οποίο θα προσδιορίζεται πάντα μια εκλογική αναμέτρηση.
     Ένα σημαντικό κομμάτι είναι ένα κομμάτι το οποίο δεν διευθετείται και έχει να κάνει με τη χρηματοδότηση και διαχείριση των συμβουλίων, ποιος θα είναι ο τρόπος κατανομής των τακτικών κρατικών χρηματοδοτήσεων, με ποια κριτήρια θα γίνεται αυτή η χρηματοδότηση, αν θα υπάρχει κάποιο πλαφόν, ποιος θα αποφασίζει για τη νομιμότητα της έγκρισης. Ενώ η Τοπική Αυτοδιοίκηση φαίνεται ότι παίρνει την αρμοδιότητα ή τη διαχείριση στις εκλογές κ.λπ. των συμβουλίων, δυστυχώς, αγνοείται παντελώς.
     Παράλληλα, μετά το συνέδριο που πραγματοποίησε η Κεντρική Ένωση των Νέων, υπήρχε μια συμφωνία με την Κ.Ε.Δ.Κ.Ε. να γινόταν μια συζήτηση για να ολοκληρώσουν κάποιες προτάσεις, τις οποίες θα κατέθεταν στη Βουλή, για να νομοθετηθούν. Αυτά είναι ερωτηματικά πολύ συγκεκριμένα, τα οποία, δυστυχώς, δεν έχουν γίνει ποτέ πραγματικότητα. Και, δυστυχώς, με την ψήφιση σήμερα του νομοσχεδίου δεν πρόκειται να γίνουν και πραγματικότητα.
     Θα ήθελα να επισημάνω ένα άλλο σημαντικό ζήτημα, σχετικά με την πρόταση νόμου που κατέθεσε το ΠΑ.ΣΟ.Κ. στη Βουλή και αυτό αφορά το δικαίωμα ψήφου των μεταναστών. Σήμερα υπάρχει μια νέα πληθυσμιακή πραγματικότητα στην ελληνική κοινωνία. Το 7% του πληθυσμού είναι μετανάστες. Είναι δυνατόν ένα τόσο σημαντικό κομμάτι, που αφορά του νέους και μάλιστα τους μετανάστες, που έχουν το δικαίωμα να συμμετέχουν σε μια κοινωνική και πολιτική πραγματικότητα, να μη το λαμβάνουμε υπ’ όψιν μας και παράλληλα να είναι ο προπομπός μιας μεγάλης προσπάθειας, που θα φτιάξει το νέο δυναμικό κομμάτι της κοινωνίας μέσα σ’ αυτό το πολιτικό πλαίσιο;
     Υπάρχουν παραδείγματα στην Ευρωπαϊκή Ένωση. Πολύ εύκολα θα μπορούσαμε να πάρουμε την εμπειρία τους και να δούμε πώς ακριβώς έχουν συγκροτηθεί μέχρι τώρα, τι είναι εκείνο το οποίο έχουν δώσει στις κοινωνίες τους και πώς έχουν κατοχυρώσει το δικαίωμα της πολυπολιτισμικότητας.
     Γι’ αυτό το λόγο, λοιπόν, επισημαίνω ότι αυτή η συζήτηση έγινε με πολύ πρόχειρο τρόπο. Δηλώνουμε για άλλη μια φορά ότι η σκοπιμότητα κατάθεσης αυτού του σχεδίου νόμου είναι η πρόθεση της Κυβέρνησης να περάσει το άρθρο 9, που έχει να κάνει με την εκλογή των πρυτανικών αρχών. Θα ήθελα να πω σχετικά με το άρθρο 9 ότι επαναλαμβάνεται η ίδια τακτική της Κυβέρνησης: σε ένα άσχετο νομοσχέδιο, για μια ακόμη φορά, έρχεται ένα άρθρο συγκεκριμένο, το οποίο με μια φωτογραφική παρέμβαση εξυπηρετεί κομματικές σκοπιμότητες.
     Πρόσφατα υπήρξε μια ανακοίνωση από την έκτακτη Σύνοδο των πρυτανικών αρχών, η οποία λέει ότι οι διοικήσεις των πανεπιστημίων ουδέποτε συζήτησαν, ούτε συμφώνησαν με την προτεινόμενη ρύθμιση του τρόπου εκλογής των πρυτανικών αρχών. Η απουσία διαλόγου και η γενικότερη αντιμετώπιση των πρυτανικών αρχών από την ηγεσία του Υπουργείου Εθνικής Παιδείας και Θρησκευμάτων δείχνει αδικαιολόγητη έλλειψη εμπιστοσύνης προς τις εκλεγμένες διοικήσεις των πανεπιστημίων, για την οποία η Σύνοδος εκφράζει έντονη δυσαρέσκεια. Είναι δυνατόν να πάμε σε μια τόσο μεγάλη αλλαγή και να μη λαμβάνουμε υπ’όψιν μας τον πλέον σοβαρό εκφραστή των πανεπιστημίων; Είναι δυνατόν να νομοθετούμε και να εξυπηρετούμε κομματικά μας συμφέροντα;
     Και επειδή και στην επιτροπή έγινε πάρα πολύ μεγάλη συζήτηση περί ενός υποτιθέμενου διαλόγου, θα ήθελα να αναφέρω ότι δεν έγινε καμία συζήτηση, παρά μόνο μια ανακοίνωση από την κυρία Υπουργό στη Σύνοδο της Κέρκυρας. Όλοι ελπίζαμε ότι θα ακολουθούσαν κάποιες συζητήσεις και διαβουλεύσεις γι’ αυτήν τη ρύθμιση. Αυτό δεν έγινε. Αντίθετα, αιφνιδιαστικά ήρθε προς συζήτηση αυτή η ρύθμιση, η οποία θεωρείται τελείως αποσπασματική από τη Σύνοδο των Πρυτάνεων, δεδομένου ότι το ίδιο το Υπουργείο λέει ότι ετοιμάζει μια συνολική θεσμική ρύθμιση για τα πανεπιστήμια και δεν καταλαβαίνουμε γιατί έπρεπε να έρθει αυτό το κομμάτι του θεσμικού πλαισίου προς συζήτηση τώρα και όχι τον Ιούνιο.
     Η ρύθμιση αυτή θα δημιουργήσει πολλά προβλήματα στις διοικήσεις των πανεπιστημίων. Κυρίως θα έχουμε τη διάσπαση της συνέχειας και την αχρήστευση της εμπειρίας στη διαχείριση οικονομικών, θεσμικών και άλλων θεμάτων των πανεπιστημίων με την καθιέρωση αυτού του διαλείμματος της τετραετίας στην επανεκλογή των πρυτανικών αρχών. Επίσης, η ρύθμιση αυτή θα επιφέρει μια αδυναμία των μικρότερων πανεπιστημίων να έχουν εκλέξιμους υποψηφίους για τις πρυτανικές αρχές. Ακόμη, θα έχει ως αποτέλεσμα την αποθάρρυνση έμπειρων και ικανών στελεχών να ασχοληθούν με την πανεπιστημιακή διοίκηση με τους τιθέμενους όρους.
     Δυστυχώς, δεν υπήρξε καμία διαβούλευση και υπάρχει ένα μεγάλο πρόβλημα. Με τη συγκεκριμένη ρύθμιση, δυστυχώς, καταλύεται κα η αρχή της δημοκρατικότητας, μια και το δικαίωμα της εκλογής οργάνων διοίκησης δεν νομίζουμε ότι μπορεί να το στερήσει κανένας νόμος. Και επειδή το βασικό σας επιχείρημα είναι ότι αυτό για το οποίο κόπτεσθε είναι να προσπαθήσετε να κατοχυρώσετε το εκπαιδευτικό έργο των παιδαγωγών, δεν πρέπει να ξεχνάτε ότι τα πανεπιστήμια, για να μπορέσουν να εξασφαλίσουν αποτέλεσμα, χρειάζονται και ικανές διοικήσεις. Και ικανές διοικήσεις βρίσκονται μόνο μέσα στους πανεπιστημιακούς και πουθενά αλλού.
     Εκείνο το οποίο θα θέλαμε να πούμε σήμερα είναι ότι ναι μεν υπάρχει μια θετική κατεύθυνση που αφορά το νομοσχέδιο για τα συμβούλια νέων, αλλά για να μπορέσει να ψηφιστεί από εμάς, θα πρέπει έστω και την τελευταία στιγμή να αποσυρθεί το επίμαχο άρθρο 9, για να μπορέσουμε, πραγματικά, να πάμε επιτέλους σ’ ένα νομοσχέδιο το οποίο θα μας δώσει τη δυνατότητα να το ψηφίσουμε ευχαρίστως.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο συνάδελφο.
     Ο κ. Νικόλαος Γκατζής έχει το λόγο εκ μέρους του Κομμουνιστικού Κόμματος Ελλάδος.
     ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
     Κυρίες και κύριοι Βουλευτές, και μόνο το γεγονός ότι το νομοσχέδιο αυτό είναι προϊόν υλοποίησης των αντιλαϊκών προτεραιοτήτων της λευκής βίβλου και των αποφάσεων της Ευρωπαϊκής Ένωσης -και έχοντας υπ’ όψιν τις καταστρεπτικές συνέπειες για τη χώρα και το λαό από την έως τώρα ένταξη της χώρας μας στην Ευρωπαϊκή Ένωση και στην Ο.Ν.Ε.- είναι αρκετό για να καταψηφίσει κανείς το νομοσχέδιο.
     Κατά την άποψή μας τίποτα καλό δεν έχουν δει μέχρι σήμερα ο λαός μας και οι άλλοι λαοί της Ευρώπης από την πολιτική και τις αποφάσεις της Ευρωπαϊκής Ένωσης, εκτός από φτώχια, ανεργία, βάσανα και εξαθλίωση σε όλους τους τομείς, θα έλεγα, της οικονομικής και κοινωνικής τους ζωής.
     Κατά τη συζήτηση του νομοσχεδίου στην επιτροπή –πιστεύω να θυμάστε- τι δεν έχει ακουστεί, εκτός απ’ αυτά τα οποία αναφέρονται στο κείμενο του νομοσχεδίου: ότι με τα Τοπικά Συμβούλια Νέων αναπτύσσεται η συμμετοχική δημοκρατία, ότι είναι ένα βήμα δημοκρατικής έκφρασης της νεολαίας, ότι εκφράζει αντιπροσωπευτικά τη νεολαία και τη δημοκρατία -και μια σειρά άλλες τέτοιες εκφράσεις και χαρακτηρισμούς και συμπεράσματα, θα έλεγα, που ακούστηκαν, κυρίως, από τα δυο μεγάλα κόμματα-  ότι θα γεφυρώσουν το χάσμα μεταξύ των γενεών, έχουμε την εξάπλωση των δημοκρατικών θεσμών, την προβολή των αναγκών των νέων μέσα από αυτά τα τοπικά συμβούλια, την αντιπροσωπευτικότητα η οποία θα εκφράζεται δημοκρατικά κ.λπ. Όμως, έρχεται το ίδιο το νομοσχέδιο να απορρίψει όλα αυτά τα οποία αναφέρονται.
     Κύριοι Βουλευτές, ποιο είναι σήμερα το πολιτικό, οικονομικό και κοινωνικό, αλλά και πολιτιστικό, θα έλεγα, περιβάλλον στο οποίο ζει και δρα η νεολαία στη χώρα μας; Οι στόχοι του νομοσχεδίου και της Ευρωπαϊκής Ένωσης για την εφαρμογή των αποφάσεων της Ευρωπαϊκής Ένωσης αγγίζουν τα σοβαρά και μεγάλα προβλήματα τα οποία έχει σήμερα η νεολαία; 
     Πρώτο ρητορικό ερώτημα: Η νεολαία ζει έξω από το γενικότερο πολιτικό, οικονομικό και κοινωνικό πλαίσιο που αφορά το σύνολο των εργαζομένων; Όχι βέβαια. Αποτελεί αναπόσπαστο τμήμα των εργαζομένων και είναι δέκτες της όποιας συνέπειας της αντιλαϊκής πολιτικής. Παραδείγματος χάρη, τα έως τώρα μέτρα επίθεσης που γίνονται στην εργατική τάξη, στα εργασιακά ασφαλιστικά κ.λπ., η ανεργία που υπάρχει, οι αντιδραστικές αναδιαρθρώσεις με τις ιδιωτικοποιήσεις κ.λπ. και στον ιδιωτικό τομέα, ιδιαίτερα στην παιδεία και στην υγεία, ποιους πλήττουν; Πλήττουν τα μεσαία και φτωχά λαϊκά στρώματα και, κυρίως, πλήττουν τη νεολαία. Κοιτάξτε τα ποσοστά της ανεργίας. Στη νεολαία τα ποσοστά είναι τεράστια  μπροστά σε αυτά του μέσου όρου που υπάρχει σε όλη τη χώρα. Η ανεργία οδηγεί εκατομμύρια Ελλήνων στη λεωφόρο της φτώχειας και της δυστυχίας μέσα από την ελληνική εργατική οικογένεια, ενώ για τη νεολαία αυτά τα προβλήματα της ανεργίας, τα προβλήματα της περιθωριοποίησης, τα προβλήματα του άγχους για το μέλλον έχουν πάρει διαστάσεις κοινωνικής προσφοράς και η Ευρωπαϊκή Ένωση και οι κυβερνήσεις που υλοποιούν αυτές τις αποφάσεις περί άλλων τυρβάζουν και έρχονται να μας πουν ότι με τα Τοπικά Συμβούλια Νέων θα λύσουν αυτά τα μεγάλα κοινωνικά προβλήματα, ότι θα εμφανίσουν αυτά τα προβλήματα κ.λπ..
     Φυσικά δεν λένε ότι θα λύσουν τα προβλήματα αλλά θα τα προωθήσουν. 
     Κοιτάξτε, επίσης, τι γίνεται με το ποσοστό ανεργίας στις νέες κοπέλες, και στις γυναίκες βέβαια αλλά ιδιαίτερα στις νέες κοπέλες. Είναι πολλαπλάσιο από το μέσο όρο που υπάρχει, όταν επίσης στην υπόλοιπη νεολαία είναι το διπλάσιο.
     Τα μέτρα που προωθούνται σήμερα για την υλοποίηση των πρακτικών εφαρμογών της στρατηγικής της Λισαβόνας είναι ένα ισχυρό μέτρο ενάντια στα δικαιώματα -τα εργασιακά, τα οικονομικά, τα πολιτιστικά και τα ασφαλιστικά- των εργαζομένων. Οι νέες κοπέλες υφίστανται διπλή εκμετάλλευση. Πιστεύω ότι όλοι το ζείτε και στον τόπο σας και στις περιοχές που βρίσκεστε.
     Κύριοι Βουλευτές, το δικαίωμα στην εργασία δέχεται απανωτά καταναγκαστικά χτυπήματα με τα προγράμματα κατάρτισης και διαρκούς επανακατάρτισης. Η εργασιακή ασφάλεια ιδιαίτερα για τη νέα γενιά έγινε πια καθεστώς. Η αβεβαιότητα εμποδίζει τους νέους να κάνουν οικογένεια, ενώ οξύνονται τα προβλήματα και οι δυσκολίες των νέων ζευγαριών.
     Μου έκανε εντύπωση, όταν για πρώτη φορά εκλέχθηκα Βουλευτής και πήγα στο Βελεστίνο –γνωστός ο δήμος σε όλη την Ελλάδα από τον Ρήγα- ότι το πρώτο πρόβλημα που μου έθεσε ο δήμαρχος, παρ’ όλο που ανήκει στη Νέα Δημοκρατία, είναι αυτό το μεγάλο πρόβλημα που αντιμετωπίζουν οι νέοι του δήμου του, ηλικίας από τριάντα ως σαράντα ετών, οι οποίοι μένουν ανύπαντροι -είναι ένα μεγάλο ποσοστό, τότε ξεπερνούσε τους πενήντα- γιατί δεν έχουν δουλειά. Δεν μπορούσαν να κάνουν οικογένεια. Αυτό το πρόβλημα, όπως είπε ο εισηγητής της Νέας Δημοκρατίας που προωθεί τη δημοκρατία κ.λπ., το αγγίζει καθόλου αυτό το νομοσχέδιο; 
     Να δούμε τώρα τι γίνεται στον τομέα της παιδείας όσον αφορά τη νεολαία; Αυτές οι πολιτικές που εκπορεύονται από την Ευρωπαϊκή Ένωση, οι συνθήκες της Μπολόνια κ.λπ., πού οδηγούν τη νεολαία; Στη γενική υποβάθμιση του μορφωτικού της επιπέδου. Χιλιάδες νέοι και νέες χάνουν κατ’ έτος το δικαίωμα της υποχρεωτικής παιδείας. Γιατί; Γιατί δεν θα μπορέσουν να ξεπεράσουν τα εμπόδια που βάζει η πολιτική της ταξικής παιδείας σήμερα για να φτάσουν στην ανώτερη παιδεία.
     Παράλληλα ενισχύεται ο ιδεολογικός ρόλος της εκπαίδευσης για τη χειραγώγηση της νεολαίας. Αυξάνονται οι ταξικοί φραγμοί και προχωράει η κατηγοριοποίηση των σχολείων, σχολών, μαθητών και φοιτητών με βάση την κοινωνική προέλευση. Τα παιδιά των φτωχών λαϊκών στρωμάτων προορίζονται για φτηνό εργατικό δυναμικό και έχουν «κουτσουρεμένα» μορφωτικά δικαιώματα. Η παραπαιδεία ενισχύεται, σε βάρος κυρίως της λαϊκής οικογένειας για τις σπουδές των παιδιών της. 
     Η υποκατάσταση της επιστημονικής γνώσης, με διάσπαρτες, κατακερματισμένες δεξιότητες στην ανώτερη εκπαίδευση, οδηγεί αντικειμενικά στην υποβάθμιση της επιστημονικής μόρφωσης των φοιτητών, στη στενή κατάρτιση, ενώ το δικαίωμα του νέου να διεκδικεί επαγγελματική αποκατάσταση που να αντιστοιχεί στις σπουδές του και τα ενδιαφέροντά του δεν αναγνωρίζεται από πουθενά.
     Έτσι, οι συνθήκες, το πλαίσιο στο φόντο των εξελίξεων, όπως διαμορφώνονται με τις αποφάσεις της Ευρωπαϊκής Ένωσης, με τη σύμφωνη γνώμη των κομμάτων της Ο.Ν.Ε. στην παιδεία και την εργασία, χειροτερεύουν από όλες τις πλευρές τη ζωή της νεολαίας. Η αύξηση των ωρών εργασίας, η ενίσχυση της παραπαιδείας, το κυνήγι της κατάρτισης όπως είπαμε, η εργασία στην περίοδο των σπουδών, η ανασφάλεια και το άγχος τρώνε όλο τον ελεύθερο χρόνο της νεολαίας, την γερνάνε πριν την ώρα της.
     Αγαπητοί συνάδελφοι, η διεκδίκηση των μονοπωλίων στο χώρο του πολιτισμού και του αθλητισμού έχει φέρει «τα πάνω κάτω» σε σχέση με τα δικαιώματα της νεολαίας και σε αυτόν τον τομέα. Η υποκουλτούρα, οι ταξικοί φραγμοί στον πολιτισμό, η χειραγώγηση της πολιτιστικής δημιουργίας των χώρων άθλησης και συνολικά του ελεύθερου χρόνου από πολυεθνικές οδηγούν τη νεολαία έξω από αυτό το δικαίωμα.
      Ταυτόχρονα με  τα παραπάνω, ενισχύονται οι μηχανισμοί καταστολής και  εκβιασμού, ο αυταρχισμός, ο περιορισμός των δημοκρατικών δικαιωμάτων και ελευθεριών γενικά του λαού μας, αλλά κυρίως της νεολαίας. Κάμερες, καταγραφή συνδιαλέξεων, τρομοκρατία στους χώρους της δουλειάς, περιορισμός του συνδικαλισμού διευκολύνεται με το διευθυντικό δικαίωμα για απολύσεις που ζητάνε σήμερα περαιτέρω οι βιομήχανοι, χώρια η αντικομμουνιστική υστερία που παίρνει καθημερινά όλο και μεγαλύτερες διαστάσεις και γίνεται στόχος σήμερα της Ευρωπαϊκής Ένωσης και των άλλων ευρωπαϊκών φορέων, όπως η Ευρωπαϊκή Επιτροπή.
     Επιπλέον, η νεολαία βιώνει το φόβο των ιμπεριαλιστικών επεμβάσεων και του πολέμου. Οργίζεται από την επικράτηση του δικαίου του ισχυρού. Ανησυχεί για την πολιτική και στρατιωτική εμπλοκή της χώρας μας στα ιμπεριαλιστικά σχέδια. Απομακρύνεται από την πολιτική δράση, γενικότερα, που πρέπει να βρίσκεται η νεολαία. Και αυτά τα δημοτικά συμβούλια για τα οποία τόσα, όπως σας είπα παραπάνω, ακούστηκαν, βρίσκονται πέρα για πέρα χωρίς αρμοδιότητες. «Αφυδατώνουν» τη ζεστασιά και την όρεξη της νεολαίας. 
     Να σας θυμίσω τι έγινε με τα συνοικιακά συμβούλια. Ποιος δεν θυμάται ότι τότε τα συνοικιακά συμβούλια ξεκίνησαν με μία ορμή; Στο Βόλο, όταν έγινε η καταγραφή από το δήμο, ήταν 15% επιπλέον από την απογραφή που έγινε για την πόλη, που ήταν ένα χρόνο πριν. Και αυτό γιατί; Γιατί καταγράφηκαν όλοι, ανεξάρτητα αν τα πολιτικά τους δικαιώματα ήταν αλλού. Μέσα σε δύο χρόνια νέκρωσαν. Σήμερα ένα μόνο λειτουργεί. Και αυτό, γιατί έχει κάποιες αρμοδιότητες. Εδώ δεν θα έχουμε καμία αρμοδιότητα. 
     Να πω τώρα δύο λόγια για την αντιπροσωπευτική δημοκρατία. Αγαπητοί συνάδελφοι, για ποια αντιπροσωπευτική δημοκρατία μιλάμε, όταν τελικά δεν έχει το δικαίωμα η νεολαία να φτιάξει ένα ξεχωριστό ψηφοδέλτιο, ένα παραταξιακό, όταν καταργείται η απλή αναλογική, όταν δεν έχουν το δικαίωμα οι νεολαίοι μέσα από τη συνέλευσή τους να αποφασίσουν και ποιο εκλογικό σύστημα θα κάνουν κι όταν, τελικά, ξέρουμε ότι αυτό το Συμβούλιο που θα βγει δεν θα λύσει αυτά τα προβλήματα, ούτε θα προαγάγει τη δημοκρατία; Απεναντίας, απομονώνει τις διαφορετικές φωνές, απομονώνει τελικά τις ενοχλητικές, θα έλεγα, φωνές, που είναι απέναντι στο σύστημα. Και τελικά θα έχουμε έντεκα συμβούλους νέων, παραδείγματος χάρη, στην Αθήνα, όταν στο δημοτικό συμβούλιο είναι σαράντα ένα σήμερα και προβλέπεται με το νέο νόμο να πάει πάνω από σαράντα πέντε, θα είναι το λιγότερο σαράντα πέντε. Θα είναι έντεκα νέοι, οι οποίοι τελικά είναι αυτοί που θα γεφυρώσουν το χάσμα –λέει- των γενεών, θα εκπροσωπήσουν τη δημοκρατία και θα την αυξήσουν, θα παρουσιάσουν τα προβλήματά τους, εδώ θα έχουν την αντιπροσωπευτικότητα, κ.λπ.. Είναι ένα εργαλείο, με το οποίο θέλει η Ευρωπαϊκή Ένωση, μέσα σε όλες τις αντιδραστικές της αποφάσεις και τα πρακτικά μέτρα που παίρνει, να «ευνουχίσει», θα έλεγα, τη νεολαία, και να αναδείξει ορισμένους συνεχιστές μιας αντιλαϊκής πολιτικής που εφαρμόζεται σήμερα και στην Τοπική Αυτοδιοίκηση. Ξέρουμε όλοι ότι η Τοπική Αυτοδιοίκηση έχει μετατραπεί σ’ έναν επιχειρηματικό, τελικά, μηχανισμό, σ’ ένα ακόμη εργαλείο της κυβερνητικής πολιτικής, όταν ιδιαίτερα και στο νέο κώδικα που προωθείται, προβλέπεται η Τοπική Αυτοδιοίκηση να είναι κρατικός μηχανισμός, κρατικός φορέας καθαρά, που θα λειτουργεί με το εντέλλεσθαι και θα υλοποιεί κυβερνητικές αποφάσεις.
     Κυρίες και κύριοι Βουλευτές, η νεολαία σήμερα έχει όργανα. Είναι οι πολιτικές νεολαίες. Έχει όργανα έκφρασης και προσανατολισμού, αν θέλετε, και μέσα από τα εργατικά σωματεία, μέσα από τα εργατικά κέντρα όπου υπάρχουν οι επιτροπές νέων, μέσα από τα συνδικαλιστικά όργανα των φοιτητών και τις μαθητικές κοινότητες. Υπάρχουν σήμερα όργανα έκφρασης, δημοκρατικά εκλεγμένα, και που μάλιστα βρίσκονται στην πρώτη γραμμή, όπως είναι αυτά των πολιτικών νεολαιών και αυτά των επιτροπών νέων μέσα στα συνδικάτα, που ζητάνε πραγματικά τη λύση καυτών κοινωνικών προβλημάτων. 
     Εδώ, με τα Τοπικά Συμβούλια γίνεται μια προσπάθεια για την αδρανοποίηση και περιθωριοποίηση της οργανωμένης έκφρασης της νεολαίας. Σήμερα η νεολαία, με αυτά τα όργανα που σας ανέφερα, συνδιαλέγεται με τα πάσης φύσεως όργανα εξουσίας: την Τοπική Αυτοδιοίκηση, τη Νομαρχιακή Αυτοδιοίκηση, την Κυβέρνηση. Διαμορφώνει και μεταφέρει και διεκδικεί αιτήματα, για τα οποία παλεύει. Παλεύει διεκδικητικά. Τα Τοπικά Συμβούλια τι αρμοδιότητα έχουν; Καμία. Ούτε καν έχουν το δικαίωμα να διεκδικήσουν από την Τοπική Αυτοδιοίκηση, στην οποία υπάγονται, τη λύση για κάποιο μεγάλο ή μικρό δικό τους πρόβλημα.
     Κυρίες και κύριοι Βουλευτές, υπάρχει ένας αποπροσανατολισμός που προσπαθεί να οδηγήσει τη νεολαία μακριά από τα καυτά προβλήματα. Θα είναι και το εκλογικό σύστημα και ό,τι άλλο μπορεί να πει κανείς που αναφέρεται στο νομοσχέδιο.
     Θα ήθελα όμως να πω δυο λόγια –και τελειώνω με αυτό, κυρία Πρόεδρε- για τα υπόλοιπα άρθρα και ιδιαίτερα αυτά που αναφέρονται στις πανεπιστημιακές πρυτανικές αρχές και δεν θα πω τίποτα για τις τροπολογίες, εφόσον έχουμε τη δυνατότητα αύριο να τα κουβεντιάσουμε διεξοδικότερα, όπως και για τα άρθρα.
     Κύριοι Βουλευτές, ένα ακόμα δείγμα της δημοκρατικής ευαισθησίας της Κυβέρνησης είναι η υποτίμηση της γνώμης των αρμοδίων φορέων, και ιδιαίτερα όταν επιβάλλονται αλλαγές στη διοίκηση, λειτουργία, οικονομική και διοικητική  αυτοτέλεια των πανεπιστημίων. Ο πρύτανης, εκπρόσωπος των πρυτανικών αρχών που ήρθε στην επιτροπή μας, ζήτησε να μην ισχύσει το άρθρο αυτό, να το αποσύρει η Κυβέρνηση, να συζητήσει με βάση τη διαμορφωμένη πρόταση που θα είχαν οι πρυτανικές αρχές με τη συζήτηση που θα έκαναν στην ολομέλεια των πρυτανικών αρχών μέσα στο Φλεβάρη και να το συζητήσουμε σε άλλο νομοσχέδιο ή και αργότερα.
     Η Κυβέρνηση δεν το δέχθηκε. Τι κάνει όμως; Με τις αλλαγές στη θητεία των πανεπιστημιακών αρχών η Κυβέρνηση προσδοκά να περιορίσει, όπως τουλάχιστον λέει στην εισηγητική έκθεση και κατά τη συζήτηση, φαινόμενα διαπλοκής και πιέσεων στα ιδρύματα. Ωστόσο, κύριοι Βουλευτές, οι αλλαγές που προτείνονται δεν οδηγούν εκεί, αφού η διαφθορά και στα ιδρύματα γεννιέται από την εισβολή και σε αυτά των νόμων και των αξιών της καπιταλιστικής αγοράς. 
     Αντίθετα, οι νέες ρυθμίσεις εξασφαλίζουν «ευελιξία» και μεγαλύτερη «ελευθερία» στα πρυτανικά σχήματα να εφαρμόζουν τις αντιδραστικές αλλαγές και τις προσαρμογές που απαιτούν από τα ιδρύματα οι αποφάσεις της Μπολόνια, χωρίς να έχουν το θάρρος να λογοδοτήσουν άμεσα με το τέλος της θητείας τους στην πανεπιστημιακή κοινότητα.
     Κύριοι Βουλευτές, πιστεύουμε ότι όλες αυτές οι προσπάθειες που κάνει η Κυβέρνηση και με αυτό το νομοσχέδιο θα ανατραπούν. Μαζί με τη νεολαία, με τους φοιτητές και με τους εργαζόμενους ιδιαίτερα, σε ένα κοινό μέτωπο πάλης με όλα τα κοινωνικά στρώματα που βλάπτονται απ’ αυτήν την αντιλαϊκή πολιτική, τη νεοφιλελεύθερη πολιτική της Ευρωπαϊκής Ένωσης και της Ο.Ν.Ε. που ακολουθούν τα κόμματα, πιστεύουμε ότι άμεσα θα αλλάξουν οι πολιτικοί συσχετισμοί για να έλθουν καλύτερες μέρες για το λαό και τη νεολαία.
     Καταψηφίζουμε το νομοσχέδιο επί της αρχής.
     Ευχαριστώ.
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κύριο συνάδελφο.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και τρεις συνοδοί καθηγητές από το 2ο Γυμνάσιο Γέρακα Αττικής.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Συνεχίζουμε με τον Κοινοβουλευτικό Εκπρόσωπο του Συνασπισμού Ριζοσπαστικής Αριστεράς, τον κ. Φώτη Κουβέλη.
     ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, βεβαίως υπάρχει μία προτροπή της Ευρωπαϊκής Ένωσης και σχετική απόφαση, προκειμένου να θεσμοθετηθεί και να ενταχθεί στην εθνική νομοθεσία η ρύθμιση για τα Τοπικά Συμβούλια των νέων ανθρώπων.
     Όμως, είναι αναγκαία η επισήμανση. Είναι δυνατόν με τέτοιου γραφειοκρατικού χαρακτήρα διαδικασίες να εκφρασθεί η σύγχρονη διεκδίκηση των νέων ανθρώπων αυτού του τόπου; Είναι δυνατόν με τις συγκεντρωτικές δομές τις οποίες ουσιαστικά θέλει να καθιερώσει το νομοσχέδιο, με τις σχετικές διατάξεις του για τα Τοπικά Συμβούλια να εκφρασθεί η αγωνία όσο και η διεκδίκηση των νέων ανθρώπων για μια άλλη πορεία των συλλογικών πραγμάτων;
     Έχω τη βεβαιότητα ότι τα Τοπικά Συμβούλια μετά τη θεσμοθέτησή τους απλώς θα υπάρχουν ως σχήματα κενά περιεχομένου, για να αφυδατωθούν στην πορεία και να καταστούν ένα νεκρό σώμα μέσα στη συλλογικότητα αυτής της κοινωνίας την οποία βεβαίως αναζητούμε για να υπάρχει ως ζωντανή, αποτελεσματική και καρποφόρα.
     Είναι πολλά τα προβλήματα, κύριε Υπουργέ, των νέων ανθρώπων, προβλήματα ενταγμένα στη συνολικότερη προβληματική κατάσταση αυτής της κοινωνίας.
     Το ζητούμενο είναι γιατί οι νέοι και οι νέες γυρίζουν την πλάτη τους στην οργανωμένη συλλογική δράση, γυρίζουν την πλάτη τους με περιφρόνηση προς την πολιτική, την οποία την θέλουν απαξιωμένη στη συνείδησή τους. Γιατί διαπιστώνουν ότι αυτή η πολιτική στην κεντρική και κύρια έκφρασή της έχει καταστεί μια διεκπεραιωτικού χαρακτήρα διαδικασία, η οποία δεν επιλύει προβλήματα και δεν επιτρέπει να εγείρεται η κοινωνία των πολιτών και να διεκδικεί εκείνες τις ρυθμίσεις που αντιστοιχούν στα προβλήματά της, στις διεκδικήσεις της, αλλά και στην εξασφάλιση λύσεων και ρυθμίσεων για τα μεγάλα προβλήματα που υπάρχουν. 
     Με ποια δυναμική θα προσέλθει ο νέος άνθρωπος σ’ ένα Τοπικό Συμβούλιο, όταν έχει συνείδηση –έστω και μη οριοθετημένη, αλλά πάντως συνείδηση- ότι ένα μεγάλο μέρος της νεολαίας μένει έξω από το εκπαιδευτικό σύστημα; 
     Με ποια διάθεση θα καταστήσει αποτελεσματική τη συμμετοχή του στα Τοπικά Συμβούλια, όταν έχει σαφή συνείδηση ότι τραγικοί πρωταγωνιστές και πρωταγωνίστριες στα υψηλά ποσοστά της ανεργίας είναι οι νέες και οι νέοι αυτού του τόπου; Αυτά είναι τα αρνητικά μεγέθη, τα οποία προσδιορίζουν τη στάση των νέων ανθρώπων απέναντι στη συλλογική δράση. Νομίζω ότι κανένας καλόπιστος δεν θα υποστηρίξει την άποψη ότι τα όσα προανέφερα είναι άσχετα προς τη συζητούμενη ρύθμιση για τα Τοπικά Συμβούλια Νέων. 
     Βεβαίως το όλο θέμα είναι εξαιρετικά σημαντικό και ενδιαφέρον και νομίζω ότι θα άξιζε η Βουλή να μιλήσει κάποια στιγμή –και όχι απλώς για να μιλήσει, αλλά για να πάρει αποφάσεις- για συγκεκριμένα ζητήματα που απασχολούν, και στη γενικότητά τους και στην εξειδίκευσή τους, τους νέους ανθρώπους αυτού του τόπου.
     Έρχεστε όμως, κύριε Υπουργέ, να ρυθμίσετε το θέμα με μια συγκεντρωτικού χαρακτήρα αντίληψη. Καμία Ευρωπαϊκή Ένωση δεν σας επιτάσσει, δεν σας υποχρεώνει να θέλετε το συγκεκριμένο αυτό τρόπο, τον οποίο εισηγείται το νομοσχέδιό σας, για την έκφραση των νέων ανθρώπων στα Τοπικά Συμβούλια.
     Πρέπει να σας πω ότι από καμία ιδεοληψία δεν κινούμαι, όταν ομιλώ –και ομιλώ με ένταση- για την ανάγκη καθιέρωσης της απλής αναλογικής. Κι αν έχετε κάποια επιχειρήματα –αβάσιμα, σπεύδω να πω- για την μη καθιέρωση της απλής αναλογικής σε ό,τι αφορά τις Βουλευτικές εκλογές ή τις εκλογές για την ανάδειξη άλλων οργάνων, αυτά τα επιχειρήματα σε καμία περίπτωση δεν μπορούν να επικληθούν αναφορικά με την ανάδειξη των οργάνων των Τοπικών Συμβουλίων. 
     Και αν, κυρίες και κύριοι συνάδελφοι, η απλή αναλογική –και νομίζω ότι δεν υπάρχει αντίρρηση επ’ αυτού- επιτρέπει την γνήσια έκφραση, επιτρέπει την πολυφωνία, επιτρέπει την καταγραφή όλων των απόψεων, τότε γιατί δεν θέλετε αυτήν την έκφραση όλων των απόψεων, δεν θέλετε την έκφραση της πολυφωνίας σ’ έναν κατ’ εξοχήν πολυφωνικό χώρο, όπως είναι ο χώρος της νεολαίας; 
     Περαιτέρω, κυρίες και κύριοι συνάδελφοι, δεν έχουν καμία ουσιαστική αρμοδιότητα τα Τοπικά Συμβούλια. Θα λειτουργούν ως επίφαση κάποιας συμμετοχής των νέων στην ασκούμενη αυτοδιοικητική πολιτική, θα εκφράζουν γνώμες και απόψεις, και οι γνώμες και οι απόψεις θα εκφράζονται από τους ελάχιστους νέους που θα προσέρχονται σ’ αυτή τη διαδικασία και θα παραμένει –επαναλαμβάνω- επίφαση και ευπρόσωπο, κατά τη γνώμη σας, πρόσχημα ότι μετέχουν και οι νέοι στη λήψη των αποφάσεων. Ε, δεν εξασφαλίζεται η συμμετοχή των νέων στη λήψη των αποφάσεων με αυτές τις ρυθμίσεις, τις οποίες εισηγείται το νομοσχέδιό σας, που αύριο θα καταστεί νόμος. 
     Και λυπάμαι, αλλά θα διαπιστώσουμε όλες και όλοι, οπουδήποτε κι αν ανήκουμε πολιτικά, σε όποια σειρά και σε όποια πλευρά αυτής της Αίθουσας, ότι τα Τοπικά Συμβούλια θα είναι αφυδατωμένα, δεν θα έχουν καμία ουσιαστική αρμοδιότητα, θα είναι νεκρά και κατά συνέπεια, θα βρίσκονται στη σταθερή περιφρόνηση των ίδιων των νέων ανθρώπων.
     ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ )
     Κυρίες και κύριοι συνάδελφοι, το νομοσχέδιο εκτός από τα ζητήματα που αφορούν στα Τοπικά Συμβούλια, έρχεται με το άρθρο 9 το οποίο κατέχει μια δυναμική θέση έχει μια σημαντική παρουσία μέσα στο νομοσχέδιο, να ρυθμίσει θέματα ιδρυμάτων ανωτάτης εκπαίδευσης.
     Το είπα και στη Διαρκή Επιτροπή, θα το επαναλάβω: Γιατί τόση καχυποψία απέναντι στις πρυτανικές αρχές των πανεπιστημίων, των ανωτάτων εκπαιδευτικών ιδρυμάτων; Πιστεύει κανείς ότι με τη ρύθμιση αυτή την οποία εισηγείται το νομοσχέδιο, θα αντιμετωπιστούν θέματα τα οποία έχουν σχέση με τη διαφάνεια ή με τη χρηστή διαχείριση των οικονομικών και άλλων ζητημάτων των Α.Ε.Ι.; Προφανώς όχι.
     Κύριε Υπουργέ, δεν είναι τυπικός ο λόγος ο οποίος διεκδικεί να συζητήσετε με την πανεπιστημιακή κοινότητα να συζητήσετε με τους πρυτάνεις, με τους καθηγητές, προκειμένου να καταλήξετε στον χρήσιμο κοινό πολιτικό τόπο για τα ζητήματα που θέλετε με μία μονομέρια, ερήμην της πανεπιστημιακής κοινότητας να ρυθμίσετε. Γιατί τόση καχυποψία; Σας το είπα και το επαναλαμβάνω. Εάν πιστεύετε ότι υπάρχουν ζητήματα αδιαφανή, εάν πιστεύετε ότι υπάρχουν ζητήματα που έχουν σχέση με κακή διαχείριση των οικονομικών, εάν πιστεύετε ότι εμφιλοχωρούν πράξεις παράνομες, πράξεις ιδιοτελείς, τότε οφείλετε να αξιοποιήσετε την υπάρχουσα νομοθεσία, προκειμένου αυτά να αναδειχθούν, να αντιμετωπιστούν και αν συντρέχουν οι προϋποθέσεις βεβαίως να υπάρξει και ο κολασμός των συγκεκριμένων πράξεων και συμπεριφορών που αδικούν τη διαφάνεια, που αδικούν και προσβάλλουν τη χρηστή διοίκηση και το συμφέρον εν τέλει των Α.Ε.Ι., δηλαδή της παιδείας συνολικότερα. Δικαιολογείται νομίζω η άποψη όσο και η κατηγορία που διατυπώνεται από πολλούς ότι με τη ρύθμιση του άρθρου 9 για θέματα ιδρυμάτων ανώτατης εκπαίδευσης, θέλετε να χειραγωγήσετε και να διαμορφώσετε εκείνο το πλαίσιο που κατά τη γνώμη σας θα επιτρέψει να αναδειχθούν πρυτανικές αρχές που πρόσκεινται σε συγκεκριμένη πολιτική άποψη και σε συγκεκριμένο πολιτικό κόμμα.
     Θα σας έλεγα  να αποσύρετε τη διάταξη του άρθρου 9, να συζητήσετε με τους ίδιους τους καθηγητές, να συζητήσετε με την πανεπιστημιακή κοινότητα. Δεν είναι όλοι προκατειλημμένοι εναντίον σας. Δεν θέλουν όλοι, κύριε Υπουργέ, να συντηρούν αδιαφάνειες και προσβολή του δημόσιου συμφέροντος στο χώρο των ανωτάτων εκπαιδευτικών ιδρυμάτων. Καλοπροαίρετοι είναι, έχουν και αυτοί τις ίδιες  αγωνίες, τις ίδιες διεκδικήσεις που έχουμε όλοι μας αναφορικά με την ευρυθμία των Α.Ε.Ι.. Αποσύρετε τη διάταξη, προκειμένου να αναπτυχθεί ένας ουσιαστικός και συστηματικός θα έλεγα σύντομος διάλογος, για να βρεθεί η κατάλληλη ρύθμιση, η οποία θα είναι προς το συμφέρον της λειτουργίας των Α.Ε.Ι..
     Κυρίες και κύριοι συνάδελφοι, με αυτές τις σκέψεις καταψηφίζω επί της αρχής το σχέδιο νόμου.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κουβέλη.
     Εισερχόμαστε στον κατάλογο των ομιλητών.
     Ο κύριος Γεωργιάδης έχει το λόγο.
     ΝΙΚΟΛΑΟΣ ΓΕΩΡΓΙΑΔΗΣ: Κυρίες και κύριοι συνάδελφοι, ακούσαμε μια επιχειρηματολογία ιδιαίτερα από τα κόμματα της Αντιπολίτευσης και της Αριστεράς, σχετικά με το κατά πόσο οι νέοι σήμερα έχουν ή δεν έχουν δυνατότητα πολιτικής έκφρασης. Νομίζω ότι με εξαίρεση τις αμιγώς κομματικές οργανώσεις, οι οποίες έχουν σοβαρούς περιορισμούς, οι νέοι όχι μόνο δεν έχουν συγκροτημένη πολιτική έκφραση, αλλά ίσα-ίσα αν θέλετε η έννοια «πολιτική» είναι απαξιωμένη στη συνείδησή τους. Κατ’ αρχήν μιλάμε για νέους ηλικίας από δεκαπέντε έως και είκοσι οκτώ χρονών όπως προβλέπει το σημερινό νομοσχέδιο και πιστεύω ότι όσο πιο χαμηλά πάμε σε ηλικίες τόσο περισσότερο λείπει και η αγωγή του πολίτη και η αίσθηση ή η συναίσθηση της  αρετής και του ευκταίου της συμμετοχής στα κοινά.
     Νομίζω ότι συλλογικά το πολιτικό σύστημα, όχι μόνο στην Ελλάδα, αλλά  γενικότερα, έχει συγκεκριμένες ευθύνες γύρω απ’ αυτό το ζήτημα. Είναι προφανές ότι η ηλικιακή δομή της παρούσης Βουλής, παρ’ ότι παρουσιάζει μία βελτίωση ως προς το να εκπροσωπούνται σχετικά νεώτεροι πολίτες μέσα σ’ αυτή την Αίθουσα, γέρνει προς πιο ηλικιωμένους πολίτες. Και αυτό γιατί είναι τρομερά δύσκολο ένας νέος άνθρωπος να μπορέσει να αποκτήσει κατ’ αρχήν την αναγνωρισιμότητα, δεύτερον, την κοινωνική καταξίωση, για να μπορέσει να συμμετέχει στο νομοθετικό Σώμα. Αυτό αυτομάτως, κάνει το Κοινοβούλιο μια σχετικά γκρίζα διαδικασία. 
     Πρέπει όλοι μας να συνειδητοποιήσουμε ότι μιλούμε μια γλώσσα που σε έναν άνθρωπο, ο οποίος είναι δεκαπέντε ή δεκαοκτώ χρονών, δεν έχει πολλά να πει. Όλοι θα μπορούσαμε να έχουμε γιους και κόρες αυτής της ηλικίας σ’ αυτή την Αίθουσα. Νομίζω ότι αυτήν τη γενεαλογική απόσταση καλούμαστε να τη γεφυρώσουμε με ένα νομοθέτημα σαν και αυτό, το οποίο είναι σαφέστατα προς την ορθή κατεύθυνση. 
     Αντιλαμβάνομαι το σκεπτικισμό, ιδιαίτερα της Αριστεράς, γύρω από το πόσο λειτουργικό θα είναι αυτό το σύστημα. Άκουσα με πάρα πολύ προσοχή τον κ. Κουβέλη, ο οποίος μαντεύει ότι θα απονευρωθούν αυτά τα Τοπικά Συμβούλια Νέων. 
     ΦΩΤΗΣ ΚΟΥΒΕΛΗΣ: Προβλέπει, όχι μαντεύει. 
     ΝΙΚΟΛΑΟΣ ΓΕΩΡΓΙΑΔΗΣ: Προβλέπει ότι θα απονευρωθούν αυτά τα Τοπικά Συμβούλια Νέων. 
     Εγώ έχω μια εντελώς διαφορετική αντίληψη. Βέβαια, το σύστημα θα κριθεί στην εφαρμογή. Εγώ πιστεύω τουναντίον ότι τα Τοπικά Συμβούλια Νέων, με τον τρόπο με τον οποίον συνίστανται, θα αποτελέσουν ένα φόρουμ σοβαρής συμμετοχής και διαλογισμού της νεολαίας γύρω από τα κοινά της περιοχής τους, γύρω από τα κοινά τα οποία τους αφορούν και τα οποία μπορούν να επηρεάσουν πολύ άμεσα. 
     Και αυτό για δυο λόγους. Αφενός, διότι νομίζω ότι θα αντιληφθούν ξαφνικά ότι έχουν σημαντική δύναμη στην τοπική τους κοινωνία, δύναμη η οποία αποκτά συγκεκριμένη έκφραση, η οποία θεσμικά, όχι μόνο προστατεύεται από την πολιτεία, αλλά υποδαυλίζεται από την πολιτεία.
     Το δεύτερο είναι ότι πολλοί από τους νέους αυτούς, ενδεχομένως να έχουν στο μυαλό τους τη διάθεση να ασχοληθούν με τα κοινά πιο ενεργά. Νομίζω ότι η συμμετοχή σε ένα τέτοιο Τοπικό Συμβούλιο θα δώσει στους ανθρώπους αυτούς, πέραν της απαραίτητης εμπειρίας και τη δυνατότητα της προβολής και της απόκτησης μιας αναγνωρισιμότητας στο ευρύτερο εκλογικό Σώμα, μιας αναγνωρισιμότητας την οποία είναι τρομερά δύσκολο να την πετύχει κάποιος, αν δεν περάσει μέσα από τέτοιες διαδικασίες.
     Η κομματική ταυτότητα δεν αναιρείται για κάποιον ο οποίος επιθυμεί να τη διατηρεί. Το γεγονός δηλαδή ότι η εκλογή των μελών του Τοπικού Συμβουλίου γίνεται με ένα ενιαίο ψηφοδέλτιο -κατά συνέπεια θα ψηφίζουν οι νέοι νέους σε προσωπικό επίπεδο- δεν αναιρεί το γεγονός ότι κάποιος μπορεί να έχει και μια κομματική ταυτότητα. 
     Αν μάλιστα –κάτι το οποίο το απεύχομαι και θα εξηγήσω γιατί- τα πολιτικά κόμματα θέλουν να κομματικοποιήσουν αυτή την εκλογή, είναι πάρα πολύ εύκολο να μοιράζουν έξω από τα εκλογικά κέντρα τα χαρτάκια τους με το σήμα επάνω, παραδείγματος χάρη του Κ.Κ.Ε. ή του Συνασπισμού ή του ΠΑ.ΣΟ.Κ. και να λένε «αυτοί είναι οι υποψήφιοι που θέλουμε εμείς και αυτούς να ψηφίσετε». 
     ΝΙΚΟΛΑΟΣ ΓΚΑΤΖΗΣ: Ενώ η Νέα Δημοκρατία δεν θα το κάνει.
     ΝΙΚΟΛΑΟΣ ΓΕΩΡΓΙΑΔΗΣ: Η Νέα Δημοκρατία δεν το προτείνει και δεν το θέτει. Εσείς το θέσατε εμμέσως και γι’ αυτό σας απαντώ. Δηλαδή αν το Κ.Κ.Ε. θέλει για παράδειγμα να καπελώσει τη διαδικασία, είναι πάρα πολύ εύκολο. Άλλωστε νομίζω ότι ξέρετε να το κάνετε. Το έχετε αποδείξει επανειλημμένως και στο παρελθόν και τώρα. 
     Αυτό, όμως, το οποίο θεωρώ ότι είναι επικίνδυνο είναι να συμβεί αυτό ακριβώς. Διότι νομίζω ότι εκεί θα αλλοιωθεί η πεμπτουσία της πολιτικής που είναι το πράττειν στο όνομα της ομάδας, για το καλό της. Αυτό είναι, αν θέλετε, το οποίο καλούμαστε όλοι να αναδείξουμε και να ενισχύσουμε, προκειμένου να ανακτήσει η πολιτική, κάθε πολιτική, στη συνείδηση ιδιαίτερα των νέων την πραγματική της αξία. 
     Νομίζω ότι σε ένα Τοπικό Συμβούλιο το τι είναι καλό για την ομάδα είναι πολύ πιο εύκολο να ορισθεί, έξω από ιδεοληψίες ή ιδεολογίες. Εγώ δεν καταλαβαίνω μάλιστα, γιατί χρειάζονται και αυτές. Δηλαδή δεν μπορώ να σκεφθώ πολύ εύκολα ένα πρόβλημα σε ένα Τοπικό Συμβούλιο, το οποίο να έχει μία φιλελεύθερη ή μια λιγότερο φιλελεύθερη λύση. Νομίζω ότι τελικώς το βάπτισμα του πυρός ενός νέου σε μια τέτοιου είδους διαδικασία, θα μπορούσε να είναι πολύ πιο χρήσιμο και ουσιαστικό, αν δει τη διαδικασία της πολιτικής υπ’ αυτό το πρίσμα.
     Το ίδιο θα ήθελα να πω ότι συμβαίνει και στα σχολειά. Θεωρώ δηλαδή ότι είναι κακό το ότι τα πολιτικά κόμματα κομματικοποιούν σχολικές εκλογές, τη στιγμή κατά την οποία εγώ δεν μπορώ να σκεφθώ, ποια είναι η φιλελεύθερη πρόταση, ποια είναι η σοσιαλιστική πρόταση σε ένα τμήμα μαθητών δεκαπέντε ή δεκαέξι χρονών. Νομίζω ότι τα ενδιαφέροντά τους μπορούν να τα επιδιώξουν ή να τα υλοποιήσουν πολύ πιο γόνιμα, αν είναι απαλλαγμένα από τέτοιου είδους ιδεοληψίες, οι οποίες δεν έχουν τελικά και πρακτική εφαρμογή.
     Νομίζω, λοιπόν, ότι εδώ γίνεται πράγματι ένα βήμα και χαίρομαι που η Λευκή Βίβλος το 2001 προσδιόρισε αυτή την κατεύθυνση.
     Νομίζω ότι η Κυβέρνηση πάρα πολύ καλά κάνει. Αφήνει δε πολύ μεγάλα περιθώρια. 
     Κακώς ακούστηκε η κριτική ότι δεν αφήνουν τους νέους να αποφασίσουν πώς θα εκλέγονται. Η πρώτη εκλογή είναι που καθορίζεται με υπουργική απόφαση. Από εκεί και πέρα φαντάζομαι τα Τοπικά Συμβούλια θα έχουν ευρύτατη δυνατότητα να αποφασίσουν μεταξύ τους μια σειρά από πράγματα. Σε αντίθεση λοιπόν με αυτό που προβλέπει ο κ. Κουβέλης, εγώ πιστεύω ότι τα Τοπικά Συμβούλια θα αποτελέσουν ένα κύτταρο ουσιαστικής δημοκρατίας, θα αποτελέσουν μια γέφυρα ανάμεσα σε μια μεγάλη γενιά η οποία δεν ακούγεται και πιστεύω ότι θα βελτιώσει την εικόνα της πολιτικής γενικότερα στο εκλογικό σώμα και ειδικότερα στους νέους. 
     Κατά συνέπεια πρέπει να πω ότι με πολύ μεγάλη χαρά το βλέπω και πιστεύω ότι θα έχει εξαιρετικό μέλλον. Τουλάχιστον, στο δικό μου το νησί, την Κέρκυρα, ξέρω πάρα πολλούς ανθρώπους οι οποίοι είναι νέοι που θα ήθελαν πολύ να συμμετέχουν στα κοινά, που θα ήθελαν πάρα πολύ  να έχουν δυνατότητα θεσμικής έκφρασης μέσα σε οργανωμένα σώματα και μέσα σε ένα οργανωμένο πλαίσιο και που δυστυχώς δεν το έχουν. Ίσως και διότι η κοινωνία των πολιτών υπνώττει στην Ελλάδα. Άλλες χώρες ίσως το έχουν λιγότερο ανάγκη γιατί έχουν πιο ισχυροποιημένη κοινωνία πολιτών. Εδώ δυστυχώς και στην κοινωνία των πολιτών –και έχουμε όλοι ευθύνη- έχουν παρεισφρήσει πάρα πολλές φορές κομματικά κριτήρια τα οποία έχουν αμαυρώσει και αλλοιώσει ακόμα και αυτή τη λειτουργία της κοινωνίας των πολιτών. Άρα εγώ συγχαίρω την Κυβέρνηση γι’ αυτό το νομοσχέδιο το οποίο είναι σαφέστατα προς τη σωστή κατεύθυνση. 
     Δεν θα σχολιάσω το άρθρο 9. Και δεν θα το σχολιάσω γιατί έχω μεγάλη εμπιστοσύνη στον τρόπο με τον οποίο λειτουργεί το Υπουργείο Παιδείας και θεωρώ ότι για να βάζει αυτού του είδους τους περιορισμούς, έχει προφανέστατα τους λόγους του. Δεν συμμετείχα στην επιτροπή κατά συνέπεια την ανάλυση αυτών των λόγων θα την ακούσω με πολύ ενδιαφέρον από τον Υπουργό. Τα αντανακλαστικά μου είναι να μην μου αρέσουν καθόλου οι περιορισμοί σε εκλογικές διαδικασίες. Ο νόμος ούτως ή άλλως, πριν από αυτό το νόμο, προέβλεπε περιορισμό δυο τριετιών. Εγώ δεν θα ήθελα να υπάρχει κανένας περιορισμός από τη στιγμή κατά την οποία υπάρχει ένα εκλογικό σώμα το οποίο με ωριμότητα αποφασίζει. Αλλά είμαι σίγουρος ότι το Υπουργείο Παιδείας έχει μια συλλογιστική την οποία περιμένουμε με πολύ ενδιαφέρον να την ακούσουμε εδώ σ’ αυτό το Βήμα. 
     Προφανώς, υπερψηφίζουμε το νομοσχέδιο.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ πολύ, κύριε Γεωργιάδη. Το λόγο έχει ο κ. Βενιζέλος.
     ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές μια συζήτηση σήμερα, ημέρα ανασχηματισμού και ορκωμοσίας του νέου κυβερνητικού σχήματος του κ. Καραμανλή για τα Τοπικά Συμβούλια Νέων και την πολιτική συμμετοχή των νέων ηχεί προφανώς ως ειρωνεία προς τους νέους Βουλευτές της Νέας Δημοκρατίας καθώς πολλές και πολλοί ήταν αυτοί που προσδοκούσαν και περίμεναν, είδαν όμως τελικά το σχήμα να είναι συντηρητικό, το σχήμα να επιμένει στα παλιά δοκιμασμένα κριτήρια της συντηρητικής παράταξης και έτσι υπάρχει απογοήτευση και στο εσωτερικό του Κοινοβουλίου, στο εσωτερικό της κυβερνητικής παράταξης. 
     Άρα λοιπόν, είναι μάλλον ατυχής η σύμπτωση να συζητούμε σήμερα το νομοσχέδιο αυτό γιατί έμεινε αλώβητη η πολιτική ηγεσία του Υπουργείου Παιδείας προφανώς επειδή ο κ. Καραμανλής θεωρεί επιτυχημένη και αποτελεσματική την εκπαιδευτική πολιτική της Κυβέρνησής του γιατί βεβαίως πολλοί είναι αυτοί που θα έβλεπαν άλλο ρόλο για τον εαυτό τους. Τέλος πάντων. 
     Εκείνο που έχει σημασία είναι να αντιληφθούμε πως ο νέος πολίτης σήμερα εισπράττει μια παθολογική εικόνα της πολιτικής. Η χώρα είναι εγκλωβισμένη πολιτικά και θεσμικά σε πάρα πολλά σημεία. Η κοινωνία των πολιτών και η κοινωνία των νέων ανθρώπων υποεκπροσωπείται. Μπορεί το διπολικό κομματικό σύστημα από το 1997 ως και σήμερα να ισχύει και να προσφέρει στη χώρα σταθερές πλειοψηφικές κυβερνήσεις αλλά σίγουρα δεν μπορούμε να είμαστε αυτάρεσκοι απέναντι στα θέματα αυτά. Οφείλουμε να αντιληφθούμε ότι υπάρχουν πιέσεις, υπάρχουν μηνύματα, υπάρχουν αγωνίες, υπάρχει ένα πρόβλημα έκφρασης και εκπροσώπησης των πολιτών και ιδίως των νέων. Και όταν ο νέος πολίτης βιώνει την αγωνία των σπουδών του, την αγωνία της οικογενείας του για το εισόδημα, την αγωνία της δικής του επαγγελματικής αποκατάστασης αντιλαμβάνεστε ότι καθώς παρακολουθεί να κυριαρχείται ο δημόσιος λόγος από ζοφερά ζητήματα, όπως οι υποκλοπές, πηγαίνει στο περιθώριο. Φεύγει έξω από το δημόσιο γίγνεσθαι. Γίνεται παρατηρητής και μάλιστα επικριτικός παρατηρητής. 
     Δεν θα δώσουμε απαντήσεις σε αυτή την αγωνία των νέων ανθρώπων με τυπικό και γραφειοκρατικό τρόπο. Όπως είπε και ο εισηγητής μας υποδεχόμαστε το σχήμα αυτό το οποίο ούτως ή άλλως ακολουθεί τα ευρωπαϊκά πρότυπα, αλλά η νεολαία είναι δυναμική, ο νέος άνθρωπος θέλει να εκφράζεται με πολυχρωμία, θέλει να εκφράζεται ζωηρά. Η συμμετοχή σε τυπικές διαδικασίες δεν δίνει απάντηση σε αυτού του είδους τα αιτήματα και μάλιστα για ηλικίες όπως είναι η ηλικία δεκαπέντε έως δεκαοκτώ που είναι στραμμένες στο άγχος της εισαγωγής στην τριτοβάθμια εκπαίδευση ή οι ηλικίες όπως αυτές άνω των είκοσι τεσσάρων ετών που βιώνουν το πρόβλημα της εισόδου στην αγορά εργασίας και τα υψηλά ποσοστά ανεργίας των νέων και ιδίως της ανεργίας των νέων γυναικών, τα οποία φυσικά δεν υποκαθίστανται με συμβούλια και με σχήματα  συμμετοχικά, τυπικά και γραφειοκρατικά. 
     Βεβαίως κάθε βήμα είναι καλό. Αλλά ακόμα και το πρώτο βήμα πρέπει να δίνει απαντήσεις σε προβλήματα οξύτατα, όπως είναι για παράδειγμα η συγκρότηση των συμβουλίων αυτών στους μεγάλους δήμους. 
     Τι σημαίνουν τα συμβούλια αυτά για Δήμους όπως η Αθήνα, η Θεσσαλονίκη, ο Πειραιάς με δημοτικά διαμερίσματα; Τι σημαίνει συνέλευση γι’ αυτούς τους δήμους; Ποιοι  νέοι; Έχουμε αντιληφθεί τι πήχη θέτουμε σε σχέση με τα μητρώα των νέων; Σε σχέση δηλαδή με το ποσοστό εγγραφής και άρα ποσοστό πολιτικής συμμετοχής και άρα ποσοστό αδιαφορίας το οποίο μπορεί να προκύψει από την κατάρτιση αυτών των μητρώων των νέων; Πρέπει να δούμε πως θα λειτουργήσουν αυτά σε ένα, θα έλεγα, ειδικότερο και τροπικότερο επίπεδο, αυτό των δημοτικών διαμερισμάτων. Και επίσης πρέπει να δούμε τι θα γίνει με τους φοιτητές και σπουδαστές στις πόλεις που φοιτούν και σπουδάζουν. Τι θα γίνει με τους μετανάστες που είναι νόμιμα εγκατεστημένοι στη χώρα μας, που σπουδάζουν στο ελληνικό εκπαιδευτικό σύστημα, που πρέπει να έχουν δικαίωμα συμμετοχής φυσικά στις διαδικασίες αυτές. Και δεν αναφέρομαι στους πολίτες των κρατών-μελών της Ευρωπαϊκής Ένωσης, γιατί γι’ αυτούς είναι αυτονόητη η συμμετοχή, αλλά σε αυτούς που έχουν την ιθαγένεια άλλου τρίτου κράτους, που πρέπει βεβαίως επίσης να εκπροσωπούνται. 
     Αυτά είναι ερωτήματα που πρέπει να απαντηθούν. Και κανονικά θα έπρεπε να έχουν απαντηθεί μέχρι αύριο, μέχρι την ψήφιση των κρίσιμων άρθρων, διότι αλλιώς ουσιαστικά ανοίγουμε ένα πεδίο αντιπαράθεσης και ένα πεδίο αμφισβήτησης του πολιτικού και του κομματικού συστήματος, διότι όταν τα κόμματα και οι πολιτικοί θεσμοί καλούνται να κοιτάξουν κατάματα τους νέους πρέπει να τους μιλούν με ειλικρίνεια και πρέπει να υπερβαίνουν αγκυλώσεις και γραφειοκρατικές αντιλήψεις για την πολιτική. 
     Μέσα, λοιπόν, σε αυτό το νομοσχέδιο το οποίο εγκαθιδρύει υποτίθεται νέους θεσμούς συμμετοχής και αυτοδιοίκησης, έχει παρεισφρήσει μία σκανδαλώδης διάταξη, μια διάταξη που προσβάλει την αρχή της εντιμότητας, η οποία πρέπει να διέπει τη σχέση κράτους και αυτοδιοικούμενων Α.Ε.Ι. κατά το άρθρο 16 του Συντάγματος. 
     Δεν έχω αντιληφθεί γιατί «μαγαρίζετε»  αυτό το νέο θεσμό με μια διάταξη τέτοιου είδους, κομματική, πελατειακή, παλαιών αντιλήψεων, συντηρητικών, προκλητικών. 
     Πώς είναι δυνατόν, ενώ η Σύνοδος των Πρυτάνεων επεξεργάζεται σε διάλογο υποτίθεται με την Υπουργό Παιδείας -αλλά πρόκειται για διάλογο προσχηματικό, διάλογο κουφών προφανώς- ένα συνολικό σχήμα για τη διοίκηση και λειτουργία του Ελληνικού Πανεπιστημίου και ενώ λειτουργεί επιτροπή συγκροτημένη από την Υπουργό η οποία δημοσιοποιεί τις απόψεις της συνολικά για την διοίκηση των Πανεπιστημίων, να έρχεται μια αποσπασματική, σημειακή ρύθμιση για τις θητείες των Πρυτανικών Αρχών και γενικότερα των οργάνων διοίκησης των Πανεπιστημίων και των Τ.Ε.Ι.; Πού είναι ο διάλογος με τα θεσμοθετημένα όργανα; Που είναι ο σεβασμός στις γνωμοδοτικές επιτροπές που η ίδια η Κυβέρνηση ως πρόσχημα συγκροτεί; Γιατί δεν φέρνετε συνολικά μεταρρυθμίσεις –για να χρησιμοποιήσω τη προσφιλή λέξη του κυρίου Πρωθυπουργού- σε σχέση με την τριτοβάθμια εκπαίδευση; Γιατί συνεχίζετε να απαξιώνετε και να προσβάλετε το Ελληνικό Δημόσιο Πανεπιστήμιο για να ολοφύρεστε μετά ότι χρειάζεται να προβλέψουμε στο Σύνταγμα την ίδρυση μη κρατικών, μη κερδοσκοπικών πανεπιστημίων, ενώ απαξιώνουμε το Ελληνικό Δημόσιο Πανεπιστήμιο, όχι ελλείψει χρηματοδότησης για έρευνα τεχνολογία και εκπαίδευση, αλλά ελλείψει διοικητικών αντιλήψεων σύγχρονων και αποτελεσματικών; 
     Το πρόβλημα είναι η απογραφειοκρατικοποίηση του πανεπιστημίου, η χειραφέτηση του πανεπιστημίου, η διαμόρφωση προϋποθέσεων για την ανάπτυξη ανταγωνισμού και άμιλλας μεταξύ των πανεπιστημίων για μια πολυτυπία και πολυμορφία στα πανεπιστήμια, έτσι ώστε το καθένα να μπορεί να κάνει αυτό που θέλει με ευρεία εξουσιοδότηση, να αναπτύξει τα πλεονεκτήματά του, να δώσει γνώση και παιδεία έρευνας, για να μπορέσει το Ελληνικό Πανεπιστήμιο να διαμορφώσει το διανοητικό κεφάλαιο από το οποίο έχει ανάγκη η χώρα, αν θέλει να έχει ένα μεταβιομηχανικό μοντέλο ανάπτυξης με αρχή, μέση και τέλος. 
     Αντί γι’ αυτά, έρχεστε και παρεμβαίνετε εν όψει των εκλογών και λίγους μήνες πριν τις πρυτανικές εκλογές σε συγκροτημένα, γνωστά σχήματα και το κάνετε αυτό για λόγους μικροκομματικούς, για λόγους προσωπικούς. Παρεμποδίζετε την υποψηφιότητα συγκεκριμένων επώνυμων προσώπων και αποκλείετε από τη διοίκηση των εκπαιδευτικών ιδρυμάτων τους πιο ώριμους συναδέλφους μας στο πανεπιστήμιο, αυτούς που είναι μεταξύ του εξηκοστού τρίτου και του εξηκοστού έβδομου έτους της ηλικίας τους. 
     Αυτό είναι σκάνδαλο. Είναι μία φωτογραφική διάταξη, μία διάταξη η οποία προσβάλλει την αυτοδιοίκηση του Πανεπιστημίου και το άρθρο 16 του Συντάγματος, μία διάταξη που υπονομεύει τα θεμέλια του διαλόγου για το μέλλον του πανεπιστημίου, μία διάταξη που προσβάλλει τη Σύνοδο των Πρυτάνεων, προσβάλλει την Επιτροπή των λεγομένων Οκτώ Σοφών και μειώνει προσωπικά την αξιοπιστία της ηγεσίας του Υπουργείου Παιδείας. Έχετε υποχρέωση να αποσύρετε αυτήν τη διάταξη, η οποία υπονομεύει το κλίμα στην εκπαιδευτική κοινότητα και σας καθιστά αναξιόπιστους χειριστές των θεμάτων της τριτοβάθμιας εκπαίδευσης. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες και δύο καθηγητές-συνοδοί από το Λύκειο Ελληνογαλλικής Σχολής Πειραιά. 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Επίσης, η συνάδελφος Βουλευτής του ΠΑ.ΣΟ.Κ., κ. Χριστοφιλοπούλου ζητεί άδεια απουσίας από τις εργασίες της Βουλής για την Πέμπτη και Παρασκευή, 16 και 17 Φεβρουαρίου 2006 αντίστοιχα, λόγω μετάβασής της στο εξωτερικό για κομματικούς λόγους.
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Το λόγο τώρα έχει ο κ. Βασίλειος Χρύσης.
     ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, σε μια εποχή που οι νέοι αποστασιοποιούνται από τα κοινά, αναλαμβάνονται πρωτοβουλίες σε ευρωπαϊκό επίπεδο, για να γίνουν ενεργοί πολίτες με τη συμμετοχή και ενασχόλησή τους με τα προβλήματα και την πορεία της τοπικής κοινωνίας στην οποία ζουν. Τοιουτοτρόπως, ο νέος παρακολουθεί τα τοπικά δρώμενα, ανησυχεί, προβληματίζεται, προτείνει και σε τελική ανάλυση ενστερνίζεται το σύστημα της αντιπροσωπευτικής δημοκρατίας. Τα Τοπικά Συμβούλια Νέων, έχουν καταστεί θεσμός σε όλα τα κράτη-μέλη της Ευρωπαϊκής Ένωσης και έχουν γίνει εστίες προβληματισμού και πολιτικής ζύμωσης, καθώς οι νέοι απασχολούνται και σχεδιάζουν για την πορεία του κοινωνικού χώρου στον οποίο ζουν και οραματίζονται το μέλλον τους. Η συνεργασία και ο διάλογος με τα δημοτικά ή κοινοτικά συμβούλια, τους δίνει κοινωνική υπόσταση, αξία και ρόλο και τους καθιστά υπεύθυνους και ενεργούς πολίτες. 
     Η χώρα μας, δεν πρέπει να παραμένει σε όλα αυτά αδρανής και απαθής. Η πρωτοβουλία της Κυβέρνησης για εναρμόνιση με το «ευρωπαϊκό γίγνεσθαι» γίνεται πράξη με το νομοσχέδιο «Τοπικά Συμβούλια Νέων και άλλες διατάξεις». Με το πρώτο άρθρο, η συγκρότηση των Δημοτικών ή Κοινοτικών Συμβουλίων Νέων γίνεται με απόφαση του οικείου εκλεγμένου δημοτικού ή κοινοτικού συμβουλίου. Η δημιουργία και η τήρηση δημοτικού ή κοινοτικού  μητρώου νέων είναι ευθύνη και μέριμνα του οικείου δήμου ή κοινότητας και σ’ αυτό εγγράφονται νέοι ηλικίας δεκαπέντε έως είκοσι οκτώ ετών που είναι εγγεγραμμένοι στα δημοτολόγια. 
     Το σύνολο των εγγεγραμμένων νέων που αποτελούν τη γενική συνέλευση, η οποία με το συμβούλιο και τον πρόεδρο του συμβουλίου αποτελούν τα Όργανα των Τοπικών Συμβουλίων Νέων, εκτός από την ανάδειξη των αναγκών και των προβλημάτων τους, προτείνουν λύσεις, συνεργάζονται με άλλα Τοπικά Συμβούλια Νέων σε εθνικό και ευρωπαϊκό επίπεδο. 
     Η γενική συνέλευση αποτελεί το κυρίαρχο όργανο, το οποίο χαράσσει τις κατευθυντήριες γραμμές δράσης των Τοπικών Συμβουλίων των Νέων. 
     Η σύγκλιση της γενικής συνέλευσης γίνεται υποχρεωτικά μια φορά το χρόνο και εκτάκτως αν υποβληθεί αίτημα υπογεγραμμένο από το 1/3 των μελών της συνέλευσης. 
     Το Συμβούλιο των Δημοτικών ή Κοινοτικών Συμβουλίων Νέων είναι πενταμελές σε δήμους ή κοινότητες με πληθυσμό μέχρι είκοσι χιλιάδες κατοίκους, επταμελές μέχρι πενήντα χιλιάδες κατοίκους, εννεαμελές μέχρι εκατό χιλιάδες κατοίκους και άνω του αριθμού των εκατό χιλιάδων εντεκαμελές.
     Το Τοπικό Συμβούλιο Νέων συνεδριάζει τουλάχιστον μια φορά το μήνα. Ο πρόεδρος, ο αναπληρωτής, ο γραμματέας και ο ταμίας εκλέγονται με μυστική ψηφοφορία κατά την πρώτη συνεδρίασή του.
     Για να αποτραπεί σύγχυση και σύμπτωση ιδιοτήτων, θεωρείται ασυμβίβαστη η ιδιότητα δημάρχου, προέδρου κοινότητας, νομάρχη, προέδρου δημοτικού συμβουλίου ή δημοτικού διαμερίσματος με την ιδιότητα του μέλους του Τοπικού Συμβουλίου Νέων. 
     Οι εκλογές για την ανάδειξη του Δημοτικού και Κοινοτικού Συμβουλίου Νέων προκηρύσσονται με κοινή απόφαση των Υπουργών Εθνικής Παιδείας και Θρησκευμάτων, καθώς και του Υπουργού Εσωτερικών, Δημόσιας Διοίκησης και Αποκέντρωσης.
     Ο πρόεδρος του Τοπικού Συμβουλίου εκπροσωπεί το Συμβούλιο των Νέων, φροντίζει για την ομαλή λειτουργία του, παρίσταται στις συνεδριάσεις Δημοτικών ή Κοινοτικών Συμβουλίων με δικαίωμα έκφρασης γνώμης και άποψης για θέματα που αφορούν τους νέους της περιοχής του.
     Με απόφαση των Υπουργών Οικονομίας και Οικονομικών, καθώς και της Υπουργού Εθνικής Παιδείας και Θρησκευμάτων, καθορίζεται επιχορήγηση των Οργανισμών Τοπικής Αυτοδιοίκησης για να χρηματοδοτούνται οι δράσεις και οι δραστηριότητες των Τοπικών Συμβουλίων Νέων για την επίτευξη των σκοπών τους.
     Κυρίες και κύριοι συνάδελφοι, το παρόν νομοσχέδιο εκτός της εισαγωγής του θεσμού των Τοπικών Συμβουλίων Νέων ρυθμίζει και επιμέρους θέματα, που έχρηζαν νομοθετικής παρέμβασης.
     Ειδικότερα, για την εύρυθμη λειτουργία των Ιδρυμάτων Ανώτατης Εκπαίδευσης γίνονται ρυθμίσεις για το χρόνο θητείας ιδίως των πρυτάνεων, των αντιπρυτάνεων, των κοσμητόρων, των προέδρων τμήματος, του αντιπροέδρου, του διευθυντή της σχολής και του προϊσταμένου τμήματος, που εκ της κείμενης νομοθεσίας ασκούν και διοικητικά καθήκοντα. Σκοπός αυτών των ρυθμίσεων είναι να μην αποσπώνται από το ερευνητικό και διδακτικό τους έργο.
     Τέλος, διευθετούνται παρατυπίες σχετικά με τη συγγραφή νέων βιβλίων, οι οποίες έγιναν χωρίς ουσιαστική αιτία και καλύπτονται οι δαπάνες σίτισης των προπτυχιακών φοιτητών και σπουδαστών με ειδική πίστωση του Υπουργείου Παιδείας, από την οποία επιχορηγούνται τα πανεπιστήμια, τα Τ.Ε.Ι., οι φοιτητικές και οι σπουδαστικές τους λέσχες.
     Κυρίες και κύριοι συνάδελφοι, με την πεποίθηση ότι η Κυβέρνηση αυτή εισάγει μία καινοτομία στη χώρα μας, που αποδεδειγμένα πέτυχε στα κράτη-μέλη της Ευρωπαϊκής Ένωσης, υπερψηφίζω το παρόν νομοσχέδιο, που θα κεντρίσει τους νέους μας να ασχοληθούν με τα κοινά και να γίνουν συμμέτοχοι και συνοδοιπόροι στην πορεία του τόπου τους.
     Προτείνω βέβαια και την υπερψήφιση του νομοσχεδίου αυτού και από όλες τις άλλες πτέρυγες της Βουλής, γιατί το νομοσχέδιο αυτό αγκαλιάζει τους νέους και τους καθιστά κοινωνούς πολιτικής προπαιδείας.
     Τοιουτοτρόπως ανοίγουμε διάπλατα τις πόρτες του κοινωνικού προβληματισμού στους νέους, οι οποίοι δια των Τοπικών Συμβουλίων των Νέων αποκτούν υπεύθυνη πολιτική στάση και θέση, που αποτελεί προϋπόθεση μελλοντικής αναβάθμισης του δημόσιου βίου.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής του ΠΑ.ΣΟ.Κ. κ. Γεώργιος Παπαγεωργίου ζητεί άδεια απουσίας από τις εργασίες της Βουλής από 15.2.2006 έως 18.2.2006 λόγω μετάβασής του στο εξωτερικό. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Το λόγο έχει η κ. Τζάκρη.
     ΘΕΟΔΩΡΑ ΤΖΑΚΡΗ: Αγαπητοί συνάδελφοι, είναι γεγονός πως τα τελευταία δύο-τρία χρόνια αντιμετωπίζουμε μια δυσάρεστη πραγματικότητα. Ολοένα και μεγαλύτερο τμήμα της ελληνικής κοινωνίας εμφανίζει σημάδια απολιτικοποίησης και αποφυγής ενασχόλησης που αφορούν στο σύνολο της κοινωνίας και όχι στον καθένα μας προσωπικά. 
     Ο σύγχρονος τρόπος ζωής δυστυχώς εγκλωβίζει το καθημερινό μέσο πολίτη στα προβλήματα του στενού του περίγυρου δίνοντάς του την ευχέρεια, τη δυνατότητα και την πολυτέλεια να ασχοληθεί με πράγματα και υποθέσεις που αφορούν τους πολλούς. Το ζήτημα της επαγγελματικής αποκατάστασης και της εξασφάλισης ενός ικανοποιητικού τρόπου ζωής είναι ίσως το πρώτο και το πιο σοβαρό ζήτημα το οποίο καλείται να αντιμετωπίσει οποιοσδήποτε που φεύγει από την ασφάλεια της οικογένειας. Οι σπουδές και ο σωστός επαγγελματικός προσανατολισμός είναι γεγονός πως απορροφούν το μεγαλύτερο μέρος της προσοχής και της ενέργειας των νέων προκειμένου να κάνουν την καλύτερη δυνατή επιλογή. Η επιλογή ορισμένων προτύπων και ενός συγκεκριμένου και ας μου επιτραπεί η έκφραση «life style» αποπροσανατολίζουν το πιο μεγάλο, το πιο δυναμικό και το πιο ελπιδοφόρο κομμάτι της κοινωνίας μας υποβαθμίζοντας σίγουρα τις δυνατότητες και τις ικανότητές τους.
     Σύμφωνα με κάποιες πρόσφατες σχετικά μετρήσεις οι νέοι αποστρέφονται κόμματα και πολιτικούς και φαίνεται να δείχνουν μεγαλύτερη εμπιστοσύνη στο Στρατό και στην Εκκλησία. Οι νέοι σήμερα ανήκουν σε μια γενιά που έχει μπροστά της μεγάλα και σύγχρονα προβλήματα πολύ διαφορετικά από αυτά που είχε αντιμετωπίσει η προηγούμενη, μια γενιά με τα δικά της βιώματα, με τις δικές της ανάγκες που αναζητά τους δικούς της στόχους και τα δικά της οράματα. 
     Η νέα γενιά σήμερα είναι η γενιά της αισιοδοξίας, της ελπίδας και της αναγέννησης σε μια εποχή των μεγάλων αντιφάσεων, αλλά και των μεγάλων προκλήσεων. Από τη μια είναι τα καλομαθημένα παιδιά της κοινωνίας της αφθονίας και του καταναλωτισμού καθώς η άνοδος του βιοτικού επιπέδου είναι πλέον αδιαμφισβήτητη. Από την άλλη πλευρά ο σύγχρονος τρόπος ζωής επιβάλλει τον ανταγωνισμό, την κοινωνική απομόνωση και τελικά την υποβάθμιση της ποιότητας ζωής.
     Πολλοί ισχυρίζονται πως οι νέοι άνθρωποι αποστρέφονται την πολιτική. Δεν ενδιαφέρονται για τα κοινά, δεν αναζητούν συλλογική έκφραση. Όλοι αυτοί δεν κάνουν τίποτε περισσότερο από το να ρίχνουν νερό στο μύλο της αδράνειας και της μη συμμετοχής μετατρέποντας τη νεολαία σε απλό θεατή των εξελίξεων. Είναι αυτοί που δεν θέλουν την πολιτική συμμετοχή της νεολαίας, γιατί πολύ απλά ξέρουν ότι με αυτόν τον τρόπο το πιο δυναμικό κομμάτι της κοινωνίας, το υποκείμενο της κοινωνικής εξέλιξης αφοπλίζεται. Είναι οι δυνάμεις της συντήρησης που θέλουν τη νεολαία στο περιθώριο των εξελίξεων ακρωτηριάζοντας τη μαχητική αιχμή της κοινωνίας και εξαλείφοντας κάθε πιθανότητα αποδοτικής αλλαγής και αμφισβήτησης. 
     Οι νέοι πρέπει να παρεμβαίνουν μέσα στο σχολείο και να επιδιώκουν καλύτερες συνθήκες και βελτίωση των υποδομών. Πρέπει να παρεμβαίνουν στην εκπαιδευτική διαδικασία θεωρώντας ότι πρέπει να είναι χαρά γνώσης αντί για συνεχόμενο μαρτύριο και πολλές φορές εξεταστικό κάτεργο. 
     Οι νέοι σήμερα έχουν οικολογικό ενδιαφέρον περισσότερο από κάθε άλλη γενιά. Πρέπει να παίρνουν πρωτοβουλίες μέσα στο σχολείο αλλά και έξω απ’ αυτό βελτιώνοντας άμεσα το περιβάλλον της γειτονιάς. Οι νέοι διεκδικούν συμμετοχή στον πολιτισμό. Για τους νέους ο πολιτισμός είναι απάντηση απέναντι στη σύγχρονη εποχή της σύγχυσης, της μιζέριας και της κοινωνικής απομόνωσης.
     Οι νέοι πρέπει να συμμετέχουν στο εθελοντικό κίνημα, υπό την έννοια ότι αυτό θέλει μια νέα μορφή πολιτικής και κοινωνικής συμμετοχής, μια ριζοσπαστική εμπειρία ζωής, κοινωνικής υπευθυνότητας, αλλά και προσωπικής ολοκλήρωσης.
     Σήμερα πρέπει να απαιτούμε από τους νέους να είναι συμμέτοχοι και στη δημιουργία ενός μέλλοντος που αφορά όλους και όχι μόνο αυτούς. Για να απαιτήσουμε όμως πρέπει πρώτα να διαμορφώσουμε το πλαίσιο εκείνο που θα παρασύρει, θα εμπνεύσει, θα κινητοποιήσει και θα επαναδραστηριοποιήσει το μεγαλύτερο κομμάτι της ελληνικής κοινωνίας. Ο στόχος αυτός πρέπει να αποτελέσει το αντικείμενο ενός ευρύτερου σχεδιασμού με συγκεκριμένες δράσεις και προβλέψεις που να περιλαμβάνει συγκεκριμένες κατευθύνσεις τόσο στην εκπαίδευση και κατάρτιση όσο και στην επιλογή επαγγέλματος, αλλά και στην παροχή κινήτρων και ερεθισμάτων που αφορούν στον αθλητισμό, στην ψυχαγωγία, στην καλλιέργεια του πνεύματος και άλλων δεξιοτήτων.
     Μία από τις πτυχές της δραστηριοποίησης των νέων σίγουρα είναι η εμπλοκή τους  και στις υποθέσεις που αφορούν στα θέματα της Τοπικής Αυτοδιοίκησης. Και είναι λογικό το ενδιαφέρον τους για τα κοινά για να μπορεί να αναπτυχθεί στους χώρους και στις γειτονιές που μεγαλώνουν, που πηγαίνουν στο σχολείο, που απολαμβάνουν τις υπηρεσίες που μπορεί η συγκεκριμένη τοπική κοινωνία να τους προσφέρει. Οι πρωταρχικές τους ανάγκες εκεί διαπιστώνονται και εκεί πρέπει να αντιμετωπίζονται. Η ανάγκη για σωστά και ανθρώπινα σχολεία για αθλητικές εγκαταστάσεις για χώρους πρασίνου για πολιτιστικές και άλλες ψυχαγωγικές εκδηλώσεις εμφανίζονται εκεί όπου ο νέος μεγαλώνει, εκεί που πάει σχολείο και αργότερα εκεί που ο νέος θα πάρει το πρώτο του μεροκάματο.
     Οι ανάγκες αυτές είναι αλήθεια ότι οδηγούν τους νέους στην περαιτέρω επαφή τους με τα κοινά, στη διαμόρφωσή τους ως ενεργούς πολίτες με συμμετοχή. Γι’ αυτό και τα συμβούλια νεολαίας δεν είναι κάτι καινούργιο που εμφανίζεται για πρώτη φορά με την ψήφιση του νομοσχεδίου. Είναι σίγουρο ότι αποτελεί την πρώτη προσπάθεια θεσμοθέτησή τους από την πολιτεία, αλλά δεν τα δημιουργούμε τώρα. 
     Οι παραπάνω ανάγκες είναι αυτές που οδήγησαν τους νέους να δημιουργήσουν εδώ και δεκαπέντε χρόνια συμβούλια νεολαίας. Οι ρίζες της δημιουργίας τους βρίσκονται στα διεθνή κείμενα του συμβουλίου της Ευρώπης στα τέλη της δεκαετίας του 1980. Αποτελούν μια προσπάθεια που ξεκίνησε το 1992 από τη Θεσσαλονίκη και πλέον έχει εξαπλωθεί σε ολόκληρη τη χώρα. 
     Τα δημοτικά συμβούλια αυξήθηκαν σταδιακά και δημιουργήθηκαν σε αρκετούς νομούς της χώρας και νομαρχιακά συμβούλια νεολαίας σε συνεργασία με τους πρωτοβάθμιους και δευτεροβάθμιους Οργανισμούς Τοπικής Αυτοδιοίκησης. Μεγαλώνοντας η συμμετοχή, μεγάλωσε και η ανάγκη για τη δημιουργία ενός συντονιστικού οργάνου. Για το λόγο αυτό, το 1997 ξεκίνησε το δίκτυο συμβουλίων νεολαίας με αντικειμενικό σκοπό να φέρει σε επαφή τους νέους από τον Έβρο μέχρι την Κρήτη, από τα Ιόνια Νησιά μέχρι τα Δωδεκάνησα.
     Το Νοέμβριο του 2000 λειτουργούσαν στη χώρα είκοσι τέσσερα συμβούλια νεολαίας με το Δήμο Καλαμαριάς να έχει τη γραμματειακή υποστήριξη του δικτύου. Τον Ιανουάριο του 2001 στο Α΄ Πανελλήνιο Συνέδριο του δικτύου στη Βοιωτία εκλέγεται το πρώτο διοικητικό συμβούλιο από τους εκπροσώπους των τριάντα τριών συμβουλίων. Σήμερα, ο αριθμός των Δημοτικών και Νομαρχιακών Συμβουλίων Νεολαίας σε πανελλαδικό επίπεδο ξεπερνάει τα διακόσια ενεργά συμβούλια. Η Κεντρική Ένωση Δημοτικών και Νομαρχιακών Συμβουλίων Νεολαίας Ελλάδας είναι σήμερα το σημείο αναφοράς και ο συνδετικός κρίκος αυτών των διακοσίων και πλέον δημοτικών και νομαρχιακών συμβουλίων νεολαίας. Η ανάγκη για συντονισμένη δράση σε πανελλήνια κλίμακα και η κοινή πορεία εξέλιξης στον τομέα της δραστηριοποίησης της νεολαίας οδήγησαν στη δημιουργία του ενιαίου αυτού φορέα. Έχει διοικητικό συμβούλιο εκλεγμένο με διετή θητεία μετά από εκλογές που έγιναν κατά τη διάρκεια της έβδομης συνάντησης συμβουλίων νεολαίας στις 24 Απριλίου 2005 και εκπροσωπεί τη χώρα μας στο επίπεδο αυτό σε ευρωπαϊκά και σε διεθνή φόρα. Με μια πορεία από το 1997 έχει καταφέρει σήμερα να είναι μια δυναμική οργάνωση που διεκδικεί επάξια τον τίτλο της πιο αντιπροσωπευτικής οργάνωσης της νεολαίας της χώρας ως δευτεροβάθμιος φορέας των συμβουλίων νεολαίας με ευθύνη για την εκπροσώπησή μας σε εθνικό και ευρωπαϊκό επίπεδο. Υποστηρίζει, ενισχύει τα συμβούλια νεολαίας, προωθεί τη δικτύωσή τους στην επικοινωνία και τη συνεργασία τους, με στόχο την ανάδειξη της δυναμικής τους στην τοπική κοινωνία.
     Τα συμβούλια νεολαίας, λοιπόν, υπάρχουν εδώ και αρκετά χρόνια. Στηρίχθηκαν στον ενθουσιασμό και στη διάθεση για δημιουργία κάποιων νέων, που πήραν τότε αυτήν την πρωτοβουλία. Ωστόσο, επί δεκαπέντε χρόνια υπήρχε το αίτημα για την επίσημη θεσμοθέτησή τους. Και είναι γεγονός ότι με το νομοσχέδιο αυτό θεσμοθετούνται για πρώτη φορά τα Τοπικά Συμβούλια Νέων και τίθεται ένα πλαίσιο λειτουργίας τους. 
     Ωστόσο, δημιουργούνται θεσμοί και μηχανισμοί λειτουργίας, χωρίς να έχει προηγηθεί κανένας απολύτως διάλογος. Και αν δεχθούμε ότι στους Οργανισμούς Τοπικής Αυτοδιοίκησης δεν έπεφτε λόγος, γιατί οι αρμοδιότητές τους δεν επηρεάζονται και γιατί θα πάρουν και κάποια χρήματα, όπως ανέφερε και ο Υπουργός Εσωτερικών στην κοινή συνέντευξη Τύπου στις 20-11-2005 με την Υπουργό Παιδείας, δεν θα έπρεπε η πρόταση αυτή που ξεκινά με τις καλύτερες προϋποθέσεις –ας το παραδεχθούμε- να συζητηθεί με το όργανο που οι ίδιοι οι νέοι δημιούργησαν στην πορεία του χρόνου, την Κεντρική Ένωση Δημοτικών και Νομαρχιακών Συμβουλίων Ελλάδας; Εκτός αν δεχτούμε αυτό που είπε στην ίδια συνέντευξη Τύπου ο ίδιος ο Υπουργός, ότι μέχρι σήμερα ένας πρωτόλειος θεσμός που υπήρχε όχι μόνο δεν απέδωσε, αλλά δεν ανταποκρινόταν ούτε καν στις στοιχειώδεις απαιτήσεις της δημοκρατίας. Ειλικρινά απορώ από πού αντλεί αυτή την πληροφόρηση και απαξιεί μια τέτοια συλλογική προσπάθεια, μια Ένωση που λειτουργεί χρόνια, διοργανώνει συνέδρια και συναντήσεις και έχει αιρετή διοίκηση μετά από εκλογές που διενεργεί κάθε δύο χρόνια. Δεν μπορώ να το αντιληφθώ και να δικαιολογήσω τέτοιον αποκλεισμό, όχι μόνο από τη διαβούλευση, αλλά και από τις ρυθμίσεις του νόμου, ο οποίος θα μπορούσε να περιέχει μια μεταβατική διάταξη για την εύρυθμη λειτουργία του οργάνου, που υπάρχει και τη μετάβαση στο νέο όργανο, που δημιουργείται. Αυτά όμως θα τα πούμε και στην κατ’ άρθρο συζήτηση. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
     Ένα λεπτό θέλω μόνο, κύριε Πρόεδρε.
     Καταλήγουμε τελικά να αποφασίζουμε για τη θεσμοθέτηση της συμμετοχής των νέων στα κοινά, αποκλείοντάς τους από τη διαμόρφωση του πλαισίου, που διαμορφώνει τη συμμετοχή αυτή. Η άποψη της Κ.Ε.ΔΗ.ΝΟ.ΣΥ.Ν. είναι ότι πρέπει ν’ ανοίξει ένας μεγάλος διάλογος για την πολιτική, για τη νέα γενιά και να χαραχθεί μια εθνική στρατηγική για τη νέα γενιά, στα πλαίσια της οποίας θα ιεραρχηθούν τα κοινωνικά ζητήματα που αφορούν τη νεολαία του τόπου μας. Στην προσπάθεια για επίλυση των μεγάλων προβλημάτων των νέων θα ενταχθούν όλοι οι νεανικοί θεσμοί, από τα Τοπικά Συμβούλια Νεολαίας μέχρι το Εθνικό Συμβούλιο Νεολαίας, με συγκεκριμένες αρμοδιότητες. Άλλωστε, η θέση των διεθνών οργανισμών είναι ότι κάθε κράτος πρέπει να αποκτήσει εθνική στρατηγική για τη νέα γενιά, η οποία θα θεσμοθετεί τις συμμετοχικές δομές της νεολαίας και θα ιεραρχεί τα προβλήματα των νέων, θέτοντας μετρήσιμους στόχους και ετήσιους σχεδιασμούς. Αποτελεί δόγμα για τη χώρα η χάραξη μιας τέτοιας πολιτικής, ότι αυτή πρέπει να χαραχθεί με τη νέα γενιά και όχι χωρίς αυτήν. Αν εξεταστεί δε ποιες χώρες δεν διαθέτουν νόμο για την πολιτική για τη νέα γενιά, αυτές είναι πολύ λίγες σε πανευρωπαϊκό επίπεδο. Η χώρα μας δυστυχώς βρίσκεται μεταξύ αυτών. 
     Επομένως καλώς θεσμοθετούνται τα Τοπικά Συμβούλια Νέων. Το ζητούμενο όμως είναι η χάραξη μιας εθνικής στρατηγικής για τη νεολαία.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Τζάκρη.
     Ο κ. Δερμεντζόπουλος έχει το λόγο.
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, νιώθω ιδιαίτερα ευτυχής για το νομοσχέδιο που συζητούμε σήμερα.
     Είναι ένα νομοσχέδιο που συμβαδίζει με αυτά που πιστεύω, με αυτά που ελπίζω, με αυτά που ονειρεύομαι. 
     Δύο χρόνια τώρα αυτή η Κυβέρνηση αγωνίζεται και προσπαθεί για να βελτιώσει τις συνθήκες της καθημερινότητάς μας, για την πρόοδο και την ευημερία της χώρας μας. Η πραγματικότητα όμως είναι, ότι εμείς εδώ απλά βάζουμε τις βάσεις. Τις βάσεις αυτές που οι πολίτες αυτής της χώρας και ιδιαίτερα οι νέοι άνθρωποι αυτού του τόπου θα μπορέσουν να αξιοποιήσουν και να δημιουργήσουν τα επιθυμητά αποτελέσματα.
     Από την εποχή που εγώ θεωρούμουν νέος και κατατασσόμουν στην νεολαία αυτού του τόπου, άκουγα ότι οι νέοι είναι αδρανείς, δεν δείχνουν όρεξη και στοιχεία δραστηριότητας. Είχαν όμως τις κατάλληλες ευκαιρίες για να δείξουν αυτά τα σημάδια; 
     Κυρίες και κύριοι συνάδελφοι, είναι υποχρέωσή μας να λάβουμε υπ όψιν ζητήματα όπως οι ανάγκες, η κατάσταση, οι συνθήκες διαβίωσης και οι προσδοκίες των νέων μας. «Συμμετοχή». Είναι η λέξη κλειδί για την εξέλιξη και την προκοπή αυτής της χώρας. Χρειαζόμαστε τους νέους με την παρορμητικότητά τους, τον αυθορμητισμό, την φρεσκάδα, την καθαρή ανεξάρτητη και προοδευτική σκέψη τους κοντά μας, δίπλα μας, μαζί μας. Χρειαζόμαστε τη συμμετοχή τους στα κοινωνικά δρώμενα. 
     Μου έχει τύχει πολλές φορές να αισθάνομαι, ότι η σκέψη μου έχει φθάσει σε αδιέξοδο, μέσα από την πολύπλευρη θεώρηση ενός ζητήματος και φθάνει μόνο η καθαρή σκέψη και η φωνή των παιδιών μου, για να μου δώσουν την ορθότερη, δικαιότερη και ίσως πολλές φορές και απλούστερη των λύσεων. 
     Η συμμετοχή των νέων μας, λοιπόν, στα κοινά, στο σύστημα της αντιπροσωπευτικής δημοκρατίας, είναι ζωτικής σημασίας. Πρέπει να ενθαρρύνουμε την ανάπτυξη πρωτοβουλιών, δραστηριοτήτων και σχεδίων, με σκοπό την άμεση συμμετοχή τους σε περιφερειακό και σε τοπικό επίπεδο.
     Διάλογος. Δίνοντας βήμα στο νέο άνθρωπο επιτρέπουμε και όχι μόνον, προωθούμε την εξέλιξη. Ο χρόνος και ο τόπος δεν είναι κτήμα και μονοπώλιο κανενός. ‘Ολοι έχουμε δικαίωμα και υποχρέωση να τοποθετηθούμε, να προσφέρουμε. Αυτό το δικαίωμα, ειδικά για τους νέους, οφείλουμε να το περιφρουρήσουμε όσο γίνεται περισσότερο. 
     Αλληλεπίδραση. Η συνεργασία και η από κοινού αναζήτηση και προσπάθεια νέων και ωριμότερων λύσεων θα έδινε το καλύτερο αποτέλεσμα. Η εμπειρία και η σύνεση από τη μια μεριά, συμβαδίζοντας με την ορμητικότητα και τον αυθορμητισμό από την άλλη, μπορούν αν συνδυαστούν να δώσουν πολλές λύσεις και προτάσεις. Δεν πρέπει να φοβόμαστε το καινούργιο, το νέο. 
     Νοιώθω μεγάλη θλίψη όταν ακούω για τον παραγκωνισμό της νεολαίας μας. Η αξιοσύνη δεν έχει ηλικία. Οφείλουμε λοιπόν να δημιουργήσουμε την ευκαιρία. Την ευκαιρία που τα άξια νέα παιδιά μας θα αρπάξουν και θα γίνουν καλύτερα από εμάς. Να μας δείξουν τον τρόπο που σκέπτονται, τις ανάγκες τους, τις ελπίδες τους. Να μας δείξουν ακόμη και τα λάθη μας. Να μας βοηθήσουν να τα διορθώσουμε.
     Επιπλέον, είναι υποχρέωσή μας να εντάξουμε τα νέα παιδιά στην πολιτική ζωή αυτού του τόπου. Μόνο με την άμεση και με την απ’ ευθείας εμπλοκή τους, θα κατανοήσουν τη σημασία που έχει η ανάληψη ευθυνών και υποχρεώσεων. Οφείλουμε να τους προστατέψουμε από την παραπληροφόρηση και να τους δώσουμε τη δυνατότητα της ευθείας και άμεσης ενημέρωσης, ώστε μόνοι τους να διαμορφώνουν συμπεράσματα και άποψη, χωρίς να γίνονται έρμαια των συμφερόντων κανενός. 
     Το παρόν νομοσχέδιο, λοιπόν, δημιουργεί τα Τοπικά Συμβούλια Νέων και δίνει τη δυνατότητα σε νέους ανθρώπους να βρεθούν μαζί, να συζητήσουν, να ανταλλάξουν απόψεις, να γνωρίσουν τα προβλήματα του τόπου τους και να προτείνουν και λύσεις. Το πιο σημαντικό όμως είναι ότι με αυτήν την πρωτοβουλία δείχνουμε ότι τους έχουμε ανάγκη. Έχουμε ανάγκη τη συμμετοχή, έχουμε ανάγκη την άποψη αυτών των νέων ανθρώπων. 
     Με τη δημιουργία των Συμβουλίων εντάσσουμε ουσιαστικά το νέο ανθρώπινο δυναμικό μας στις δομές του κοινωνικού μας ιστού. Οι νέοι άνθρωποι θα δουν τον τρόπο που λειτουργεί η διοίκηση και η αυτοδιοίκηση, αλλά και την αξία που έχει μια κοινότητα ανθρώπων που πρέπει να επιλύει τα κοινά τους προβλήματα. 
     Δημιουργούμε άξιους και ανήσυχους διαδόχους, γιατί δεν τους φοβόμαστε, αλλά επιδιώκουμε την άξια διαδοχή και εξέλιξη. 
     Η πρωτοβουλία αυτή έχει, επίσης, ως στόχο την εξωστρέφεια των νέων ανθρώπων. Η απομόνωση, η αποξένωση, ο εγωκεντρισμός έχουν μόνο αρνητικές συνέπειες. Πέρα από τα ατομικά προβλήματα που αντιμετωπίζει ο καθένας, υπάρχουν και τα κοινά προβλήματα. Το ενδιαφέρον, λοιπόν, για τον κοινό αυτό προβληματισμό και τη συμμετοχική ενασχόληση, για τα ζητήματα που έχουν συνολικό αντίκτυπο, πρέπει να καλλιεργηθεί στη συνείδηση όλων και μάλιστα, από πολύ νωρίς. Κανείς δεν είναι και δεν ζει μόνος του.
     Κυρίες και κύριοι συνάδελφοι, οι στίχοι ενός τραγουδιού λένε: «Φοβάμαι όλα αυτά που θα γίνουν για μένα, χωρίς εμένα». Κάθε άνθρωπος είναι υπεύθυνος να δείξει την αυτοδιάθεσή του, την πρόθεσή του για συμμετοχή, για αλληλέγγυα προσπάθεια, για πρωτοβουλία. 
     Είναι, όμως, και δικό μας χρέος να δημιουργήσουμε τις ευκαιρίες και τις συνθήκες, προκειμένου να διευκολύνουμε, να ενθαρρύνουμε και να αναζητήσουμε τη συμμετοχή αυτή, πολύ δε περισσότερο τη συμμετοχή των νέων ανθρώπων. Αυτών που θα είναι εδώ και μετά από εμάς. Θα αγωνίζονται και θα προσπαθούν για ένα καλύτερο αύριο. 
     Για όλους αυτούς τους λόγους, με μεγάλη μου χαρά υπερψηφίζω αυτό το νομοσχέδιο.
     Όσον αφορά στα τέσσερα τελευταία άρθρα αυτού του νομοσχεδίου, για τα οποία έγινε πολύ κουβέντα από τους συναδέλφους της Αντιπολίτευσης περί χειραγώγησης και παρέμβασης στην ανώτατη εκπαίδευση, αυτό που έχω να παρατηρήσω σήμερα θα τα πούμε και στην κατ’ άρθρον συζήτηση- είναι ότι την οποιαδήποτε προσπάθεια αναβάθμισης και του Ε.Ι.Ν. και των Ανωτάτων Εκπαιδευτικών Ιδρυμάτων, το μόνο που δεν μπορεί να τη χαρακτηρίσει κάποιος είναι ως χειραγώγηση. Ας μην κρίνουν εξ ιδίων τα αλλότρια.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δερμετζόπουλε.
     Η κ. Μερεντίτη έχει το λόγο.
     ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, η θεσμοθέτηση των Τοπικών Συμβουλίων Νέων έρχεται σήμερα ως αποτέλεσμα μίας συστηματικής προσπάθειας που είχε ξεκινήσει και προωθήσει η Κυβέρνηση του ΠΑ.ΣΟ.Κ. μέσω της Γενικής Γραμματείας Νέας Γενιάς. Πρόκειται για ένα συμμετοχικό θεσμό, που διευρύνει τη συμμετοχή των νέων ανθρώπων στα κοινά, για τα θέματα που αφορούν συνολικά τις τοπικές κοινωνίες, ιδιαίτερα, όμως, τους νέους. 
     Είναι ένα σημαντικό βήμα προς μια κοινωνία συμμετοχής, όπου οι πολίτες λαμβάνουν πρωτοβουλίες και συμμετέχουν ενεργά στη δημιουργία μιας καλύτερης κοινωνίας. Θα πρέπει να τονιστεί ότι λειτουργούν ήδη εκατό Δημοτικά και Νομαρχιακά Συμβούλια Νεολαίας. Με το σημερινό νομοσχέδιο κατοχυρώνεται ο θεσμός και επεκτείνεται σ’ ολόκληρη τη χώρα.
     Το νομοσχέδιο της Κυβέρνησης της Νέας Δημοκρατίας είναι δεδομένο πως κινείται προς τη σωστή κατεύθυνση. Ωστόσο, υπάρχουν σημαντικές παραλείψεις, ασάφειες και πολλά ζητήματα που δεν επιλύονται, αλλά παραπέμπονται σε προεδρικά διατάγματα. Υπάρχουν σημαντικές ασάφειες σε ό,τι αφορά τη χρηματοδότηση, τη νομική υπόσταση, τον ακριβή χρόνο των εκλογών για τα Τοπικά Συμβούλια.
     Παράλληλα, θεωρούμε ότι η Κυβέρνηση χρησιμοποιεί το συγκεκριμένο νομοσχέδιο ως όχημα για να προωθήσει συγκεκριμένο άρθρο, αυτό που αφορά στο σχεδιασμό για την εκλογή των πρυτανικών αρχών, που σημειωτέον -όπως είπε και ο κ. Βενιζέλος- αυτός ο σχεδιασμός γίνεται εν αγνοία και με απουσία των ίδιων των πρυτανικών αρχών. 
     Δεν υπάρχει αμφιβολία ότι το συγκεκριμένο νομοσχέδιο, παρά τις ατέλειες και τις ασάφειες, είναι ένα θετικό βήμα. Ωστόσο, μας προσφέρει μία αφορμή για ένα βαθύτερο προβληματισμό σε ό,τι αφορά τα προβλήματα της νεολαίας της Ελλάδας. 
     Άκουσα τον προηγούμενο συνάδελφο να λέει πόσο αγωνίζεται, κουράζεται και προσπαθεί τα δύο χρόνια αυτή η Κυβέρνηση. Και επειδή μας προκάλεσε, λέγοντας ότι κρίνουμε εξ ιδίων τα αλλότρια, θα πω ότι εμείς δεν μπορούμε να κρίνουμε, γιατί η δική μας στάση, η συμπεριφορά, η πορεία και οι επιλογές δεν έχουν καμία σχέση. Δυστυχώς, η Κυβέρνησή σας αρνείται να παραδειγματιστεί, έστω και στο ελάχιστο.
     Όμως, το βασικό είναι να κρίνουμε τι γίνεται και από ποια οπτική γωνία εξετάζει η Κυβέρνηση τα προβλήματα των νέων.
     Ποια είναι τα προβλήματα των νέων; Το βασικό και κυρίαρχο είναι η ανεργία. Το δεύτερο είναι τα εισοδήματα, τα οποία από τις μέχρι τώρα επιλογές σας, όλο και περισσότερο δυσκολεύονται να καλύψουν τις ανάγκες της οικογένειας. Έτσι, οι νέες και οι νέοι, όχι μόνο δυσκολεύονται περισσότερο από άλλοτε να βρουν δουλειά, αλλά και όταν τη βρουν, ανακαλύπτουν ότι το εισόδημά τους είναι εξαιρετικά περιορισμένο. Το αποτέλεσμα αυτού είναι να καθυστερούν όλο και περισσότερο να κάνουν οικογένεια. Και όταν κάνουν οικογένεια, να  δυσκολεύονται να αποφασίσουν να αποκτήσουν δεύτερο παιδί. 
     Είναι βέβαιο, λοιπόν, ότι τα σημαντικότερα προβλήματα -σε δέκα χρόνια θα είναι κυρίαρχα προβλήματα ολόκληρης της ελληνικής κοινωνίας- είναι η διευρυνόμενη ανεργία, η συρρίκνωση των εισοδημάτων, η υπογεννητικότητα και η συνακόλουθη ανεπάρκεια του ασφαλιστικού συστήματος. 
     Ποια είναι η στρατηγική της Κυβέρνησής σας απέναντι σ’ αυτές τις προκλήσεις; Εκείνοι που με τεράστια δυσκολία θα βρουν μια θέση εργασίας θα είναι αναγκασμένοι να εργάζονται περισσότερες ώρες, να αμείβονται με μικρότερες αμοιβές χωρίς υπερωρίες με όλο και λιγότερα δικαιώματα. Προς αυτήν την κατεύθυνση κινούνται οι μεταρρυθμίσεις σας τους τελευταίους μήνες. Αυτή είναι η στρατηγική της Κυβέρνησής σας για την ανάπτυξη. 
     Πιστεύετε ότι ο εγκλωβισμός των νέων και των εργαζομένων γενικότερα, σε εργασιακές συνθήκες που παραπέμπουν σε προηγούμενες δεκαετίες, θα δημιουργήσει ανάπτυξη την οποία –αυτό προσπαθείτε να το εξασφαλίσετε- δεν θα καρπωθούν οι ίδιοι. Η συνταγή της Κυβέρνησης για την κοινωνία είναι: Λιγότερα δικαιώματα για τους πολλούς, περισσότερη ανάπτυξη και δικαιώματα για τους λιγοστούς και εκλεκτούς. Μέσα σ’ αυτό το κλίμα η απαισιόδοξη πρόβλεψη ότι τα Τοπικά Συμβούλια Νέων θα μεταβληθούν σε οχήματα κομματισμού, είναι ίσως η πιο ρεαλιστική.
     Η επανίδρυση ενός περισσότερο από ποτέ κομματικού κράτους δίνει το κυνικό μήνυμα στη νεολαία ότι η οικονομική αποκατάσταση εξαρτάται δυστυχώς, ξανά, όλο και περισσότερο, από την κομματική στράτευση. Βεβαίως, τα Τοπικά Συμβούλια Νέων είναι ένας ανοιχτός θεσμός συμμετοχής αλλά ο τρόπος με τον οποίο η Κυβέρνηση οργανώνει το κράτος και την κοινωνία, συρρικνώνει τα περιθώρια για την υγιή λειτουργία και συμμετοχή των νέων. Έτσι, στη σημερινή Ελλάδα, τα Τοπικά Συμβούλια είναι πολύ πιθανό στην πράξη να απέχουν πολύ από το ιδεατό πρότυπο των ομάδων προβληματισμού και παρέμβασης και να μεταβληθούν σε συνεργαζόμενους κομματικούς πυρήνες του νομάρχη, του δημάρχου, του Βουλευτή με αντάλλαγμα την επαγγελματική αποκατάσταση.
     (Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Αυτές οι πρακτικές της Κυβέρνησης καλλιεργούν, όλο και περισσότερο, τον κυνισμό στους νέους, τον άκριτο και ακρατο κομματισμό και δυστυχώς, δίνουν το παράδειγμα ότι τα διαβατήρια για το μέλλον δεν είναι  η κριτική σκέψη, η γνώση, η πρωτοβουλία και η καινοτομία αλλά είναι, κυρίως οι κομματικοί δεσμοί. Το ερώτημα που προκύπτει είναι το εξής: Τα συμβούλια Νέων θεσμοθετούνται για να λειτουργήσουν ως ανεξάρτητοι θεσμοί ή για να ενισχύσουν την υποταγή της κοινωνίας στον κομματισμό; Οι  συμμετοχικοί θεσμοί διαστρεβλώνονται, απαξιώνονται, όταν λειτουργούν υπό την βαριά σκιά ενός συγκεντρωτικού κράτους, το οποίο στηρίζεται και λειτουργεί κάτω από τους άγραφους νόμους ενός αυστηρού κομματισμού.
     Σε κάθε περίπτωση, το συγκεκριμένο νομοσχέδιο είναι μια θετική πρωτοβουλία, αλλά μόνο αν το δούμε απομονωμένα και  ανεξάρτητα από το ευρύτερο πολιτικό, κοινωνικό και οικονομικό πλαίσιο, στο οποίο, δυστυχώς, βυθίζετε με τις επιλογές σας όλο και περισσότερο τη χώρα. Ας ελπίσουμε ότι τα Τοπικά Συμβούλια Νέων θα καταφέρουν να εκφράσουν το πνεύμα του θεσμού, ότι δεν θα εγκλωβιστούν σε σκοπιμότητες και ότι κυρίως, δεν θα καταλήξουν σε οχήματα κομματικής χειραγώγησης. 
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ. )
     ΠΡΟΕΔΡΕΥΩΝ (Ιωάννης Τραγάκης): Ο κ. Εμινίδης έχει το λόγο.
     Τον καλωσορίζουμε στο Βήμα, γιατί είναι η παρθενική του ομιλία. 
     Κύριε συνάδελφε, καλή επιτυχία. 
     ΣΑΒΒΑΣ ΕΜΙΝΙΔΗΣ: Ευχαριστώ πολύ, κύριε Πρόεδρε. 
     Αγαπητοί συνάδελφοι, βρισκόμαστε σήμερα σε μία χρονική περίοδο, όπου το σκάνδαλο των υποκλοπών συγκλονίζει τη χώρα και τους πολίτες. Σε μια στιγμή, όπου ένας φυλακισμένος αφού δραπετεύσει, παίρνει ένα «Hummer» και πηγαίνει για ψώνια, ενώ οι τραπεζίτες καταργούν τα εργασιακά δικαιώματα και λεηλατούν τις ζωές και την αξιοπρέπεια των τραπεζοϋπαλλήλων και οι «γνωστοί-άγνωστοι» γρονθοκοπούν και ξυλοκοπούν μέχρις εσχάτων τον Πρόεδρο της Γ.Σ.Ε.Ε. κ. Χρήστο Πολυζωγόπουλο. Κι όταν υποτίθεται ότι από χθες ανασχηματίστηκε η Κυβέρνηση της Νέας Δημοκρατίας χωρίς όμως ουσιαστικό ανασχηματισμό, αν και τον τελικό ανασχηματισμό αυτής της Κυβέρνησης θα τον κάνει ο ελληνικός λαός, στις επόμενες εθνικές εκλογές. 
     Αυτήν την ημέρα, λοιπόν, συζητάμε για τη νέα γενιά της πατρίδας μας. Τη νέα γενιά που έχει οράματα, έχει ιδέες, έχει αγωνίες. Αγωνίες που δεν βρίσκουν έκφραση στις διαδικασίες του σήμερα, γιατί υπάρχει ανασφάλεια. Υπάρχει ανεργία που καλπάζει. Υπάρχει δυστοκία στο να κάνουν οικογένεια, γιατί το μέλλον είναι αβέβαιο. 
     Ταυτόχρονα με όλα αυτά, συζητάμε σήμερα, ένα νομοσχέδιο, το οποίο έρχεται να θεσμοθετήσει τα Δημοτικά Συμβούλια Νέων. Παράλληλα όμως, με τη θεσμοθέτηση αυτή, φωτογραφίζονται με τη διάταξη του άρθρου 9, φθαρμένες και πεπαλαιωμένες διαδικασίες. Άρα, μιλάμε για νέους, χωρίς νέους, γιατί αυτό το νομοσχέδιο δεν τους αφορά. 
     Ο θεσμός των Δημοτικών Συμβουλίων Νεολαίας ισχύει εδώ και δεκαπέντε χρόνια. Είναι ένας θεσμός που τον κατοχύρωσε στην πράξη με την καθημερινή λειτουργία και το βίωμα των νέων ανθρώπων, το ΠΑ.ΣΟ.Κ. και ιδιαίτερα η νεολαία του ΠΑ.ΣΟ.Κ. που διακηρυγμένη αρχή της είναι ότι η διαμόρφωση της πολιτικής για τη νέα γενιά, γίνεται με τη νέα γενιά. 
     Ας δούμε, λοιπόν, σ' αυτό το νομοσχέδιο κάποια σημεία που χρήζουν βελτίωσης. Κατ’ αρχάς, σε μερικά σημεία στο άρθρο 1 αναφέρονται ως «Τοπικά Συμβούλια Νέων» και σε άλλο σημείο, στο άρθρο 4, αναφέρονται ως «Δημοτικά ή Κοινοτικά Συμβούλια Νέων». Πρέπει να το ξεκαθαρίσετε: Είναι Τοπικά ή Δημοτικά Συμβούλια Νέων; Αυτό δείχνει την προχειρότητα με την οποία αντιμετωπίσαμε αυτό το νομοσχέδιο, που αφορά τα Δημοτικά Συμβούλια Νέων. 
     Το άρθρο 2 αναφέρεται στη συμμετοχή στα Τοπικά Συμβούλια Νέων των νέων ανθρώπων από δεκαπέντε έως εικοσιοκτώ ετών που είναι γραμμένοι στα δημοτολόγια κάθε δήμου. Πιστεύω ότι πρέπει να δώσουμε τη δυνατότητα συμμετοχής σε όλους τους νέους ανεξαιρέτως είτε εγγραφούν μόνοι τους είτε όχι. 
     Οι κατάλογοι, λοιπόν, των νέων από δεκαπέντε έως είκοσι οκτώ ετών που είναι εγγεγραμμένοι στα δημοτολόγια των δήμων να είναι οι κατάλογοι των Δημοτικών Συμβουλίων Νεολαίας. Αυτό, βέβαια, προϋποθέτει δημοκρατία. Παράλληλα, πρέπει να δώσουμε και τη δυνατότητα στους φοιτητές να συμμετέχουν όπου σπουδάζουν. Δεν μπορεί, λοιπόν, ένας νέος δεκαοκτώ ετών, όταν περνάει στο Τ.Ε.Ι. Καβάλας και είναι από την Αθήνα, τα επόμενα τέσσερα – πέντε χρόνια της ζωής του, που θα δρα και θα λειτουργεί καθημερινά στην κοινωνία της Καβάλας, να μην συμμετέχει και να έχει άποψη. 
     Καλό είναι, λοιπόν, να δείτε και τη συμμετοχή των φοιτητών και των σπουδαστών στα Δημοτικά Συμβούλια Νέων. Επίσης, έχουμε και τους μετανάστες, που δικαιούνται και πρέπει να συμμετέχουν στα Τοπικά Συμβούλια Νέων στα όρια της ηλικίας των δεκαπέντε έως είκοσι οκτώ ετών και να έχουν άποψη, γιατί όλοι μαζί οι νέοι άνθρωποι μπορεί και πρέπει να έχουν λόγο για όλα όσα τους αφορούν. 
     Κύριε Υπουργέ, να προβλέψετε ξεκάθαρα τη χρηματοδότηση αυτών των συμβουλίων, γιατί εάν δεν υποστηριχθούν οικονομικά, θα πέσουν σαν χάρτινος πύργος. 
     Αν πραγματικά, λοιπόν, θέλουμε την λειτουργία του θεσμού προκειμένου ο νέος να εκφράζει την άποψή του στα Δημοτικά Συμβούλια, τότε στηρίξτε τον ουσιαστικά και δώστε του την ορθή λειτουργία. 
     Στο άρθρο το οποίο αναφέρεται στις εκλογές των Δημοτικών ή των Τοπικών Συμβουλίων, λέτε, κύριε Υπουργέ, ότι οι εκλογές πρέπει να γίνονται ανά δύο χρόνια το πρώτο τρίμηνο και ότι κάποια στιγμή μέσα στο τρίμηνο με απόφαση των Υπουργών Παιδείας και Εσωτερικών και Δημόσιας Διοίκησης, θα αποφασιστεί η διεξαγωγή των εκλογών και ταυτόχρονα, εκείνη τη στιγμή, θα σταματούν να εγγράφονται οι νέοι στους καταλόγους. Μ’ αυτούς τους καταλόγους, λοιπόν, θα γίνουν οι εκλογές.
     Άρα, αυτό, κύριε Υπουργέ, όχι μόνο δεν θα εκφράσει την πραγματική βούληση των νέων, αλλά δυστυχώς θα σας κατηγορήσουν ως «εκλογομάγειρες», γιατί θα αλλοιώσετε τη βούληση των νέων ανθρώπων στο νέο θεσμό που πάτε να δημιουργήσετε.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Όταν συζητούσαμε το νομοσχέδιο στην Επιτροπή Μορφωτικών Υποθέσεων, ζητήσαμε -και εγώ προσωπικά και ο εισηγητής- να κληθούν τα σημερινά Κεντρικά Συμβούλια Νέων, που εδώ και δεκαπέντε χρόνια έχουν και άποψη και λειτουργούν καθημερινά. 
     Δεν κατέστη όμως δυνατόν. Καταλήξαμε, λοιπόν, σήμερα να συζητούμε επί νομοσχεδίου, που ενώ θα έπρεπε να είναι προϊόν διαλόγου με την ελληνική νεολαία, δυστυχώς, όχι μόνο αυτό δεν έγινε, αλλά οι νέοι δεν κλήθηκαν ούτε καν στην Επιτροπή για να εκφράσουν την άποψή τους.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Αντίθετα, κύριοι συνάδελφοι, στην Επιτροπή Μορφωτικών Υποθέσεων κλήθηκαν ο πρύτανης, ο εκπρόσωπος των πρυτάνεων και ο εκπρόσωπος των προέδρων Τ.Ε.Ι.. Εδώ, λοιπόν, φαίνεται ξεκάθαρα και ο λόγος για τον οποίο καταθέσατε αυτό το νομοσχέδιο. Ο λόγος αυτός είναι ένας. Ενώ συζητούμε και ρυθμίζουμε, θεσμοθετούμε και νομοθετούμε για τα Τοπικά Συμβούλια Νέων, χωρίς τη συμμετοχή των νέων, οι εκπρόσωποι των Τ.Ε.Ι. και των Α.Ε.Ι. συμμετέχουν γιατί υπάρχει φωτογραφική διάταξη που ρυθμίζει τον τρόπο εκλογής τους στα Α.Ε.Ι. και στα Τ.Ε.Ι.. Άλλωστε έτσι εξηγείται γιατί ποτέ δεν έχετε κάνει σοβαρή πολιτική για την ανώτατη, την τριτοβάθμια εκπαίδευση. Μέσα σε τέτοια νομοσχέδια περνάτε άρθρα, τα οποία ρυθμίζουν εκλογικά αποτελέσματα και διαμορφώνουν αυτήν την εικόνα που έχουν σήμερα τα Ιδρύματά μας. 
     Βέβαια, δεν λάβατε υπ’ όψιν σας ούτε την άποψη των πρυτάνεων, γιατί σας τονίζω ξεκάθαρα ότι είναι αντίθετοι σ’ αυτό που εσείς πάτε να κάνετε. Άρα, λοιπόν, έχετε κάτι στο νου σας, το έχετε προαποφασίσει και το πράττετε, δίχως να λογαριάσετε κανέναν και τίποτα.
     Κλείνοντας -όπως είπε και ο εισηγητής του ΠΑ.ΣΟ.Κ.- σας καλώ, κύριε Υπουργέ, να αποσύρετε το άρθρο 9, που είναι φωτογραφικό για να ψηφίσουμε αυτό το νομοσχέδιο, που αφορά τους νέους ανθρώπους, γιατί το μέλλον της νέας γενιάς της πατρίδας μας πρέπει να στηρίζεται στο παρόν της συμμετοχικής δημοκρατίας.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Βέβαια, θα  αντιληφθήκατε, κύριοι Βουλευτές, ότι δόθηκε άνεση χρόνου στον κύριο συνάδελφο και αυτό οφείλεται στο γεγονός ότι ο κ. Εμινίδης έκανε την παρθενική του ομιλία. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων είκοσι πέντε μαθητές και μαθήτριες και ένας συνοδός- δάσκαλος από το 7ο Δημοτικό Σχολείο Νέας Σμύρνης. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Η κ. Κόρκα έχει το λόγο. 
     ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε. 
     Κυρίες και κύριοι συνάδελφοι, συζητάμε σήμερα το σχέδιο νόμου του Υπουργείου Παιδείας για τα Τοπικά Συμβούλια Νέων και άλλες διατάξεις. Χαίρομαι που παρακολουθούν τη συνεδρίασή μας από τα θεωρεία νέα παιδιά. 
     Ο γνώμονας με τον οποίο κινείται αυτό το σχέδιο νόμου είναι η προσπάθεια να εξασφαλιστεί η ενεργός συμμετοχή της νεολαίας στα κοινά, πρώτα σε τοπικό επίπεδο, ακολούθως σε νομαρχιακό, σε εθνικό επίπεδο και σε ευρωπαϊκό επίπεδο στο μέλλον. Η Ευρωπαϊκή Ένωση σαφώς έχει αποφασίσει τα κράτη - μέλη της να συμβάλλει το καθένα στην αύξηση της συμμετοχής των νέων τους στην ενασχόληση με τα κοινά και αυτό έχει συμβεί σε άλλες διάφορες ευρωπαϊκές χώρες. Μέχρι σήμερα όμως στη χώρα μας μπορεί να λειτουργούσαν κάποια Τοπικά Συμβούλια Νέων. Αυτά λειτουργούσαν άτυπα, χωρίς να υπάρχει κάποιο θεσμικό πλαίσιο, χωρίς να υπάρχει κάποιο πλαίσιο αρμοδιοτήτων βέβαια. Πρέπει να ήταν γύρω στα εκατό με εκατόν είκοσι περίπου. 
     Σήμερα, τα Τοπικά Συμβούλια Νέων συμβάλλουν, ή τουλάχιστον αυτό το ρόλο πιστεύουμε ότι θα διαδραματίσουν, στη διαλεκτική επαφή των νέων με τους αιρετούς πολιτικούς άρχοντες και την εκλεγμένη Τοπική Αυτοδιοίκηση, στη συνεργασία μεταξύ των νέων και αντιστοίχως του δημοτικού συμβουλίου της περιοχής τους, στην ανάπτυξη των δημοκρατικών αρχών και της πολιτικοποίησης των νέων αποκτώντας μ’ αυτόν τον τρόπο μία διαφορετική σχέση με την πολιτική καθώς και με την τοπική εξουσία, αλλά και μία καλύτερη αντίληψη της έννοιας της πολιτικής, κοινώς δηλαδή πολιτική εκπαίδευση.
     Το παρόν νομοσχέδιο συμβάλλει ουσιαστικά στην προσέγγιση των νέων και από εμάς, από τον πολιτικό κόσμο, φέρνοντας πιο κοντά τους νέους στην πολιτική και δημιουργώντας μ’ αυτόν τον τρόπο ενεργούς πολίτες για το αύριο, πολίτες με καθαρή σκέψη όπως είναι χαρακτηριστικό ότι έχει η νεολαία.
     Με τη συγκρότηση του Τοπικού Συμβουλίου Νέων σε κάθε δήμο θα δημιουργηθεί πλέον ένα θεσμοθετημένο όργανο το οποίο θα αποτελείται από νέους που έχουν ενδιαφέρον γι’ αυτόν τον τομέα ηλικίας από δεκαπέντε μέχρι είκοσι οκτώ ετών εγγεγραμμένους στο Δημοτολόγιο του οικείου δήμου.
      Θεωρώ ότι είναι σωστό με τη λογική το όριο ηλικίας. Κατ’ αρχήν διότι από τα είκοσι τέσσερα έως είκοσι πέντε χρόνια μέχρι τα είκοσι οκτώ που τελειώνει η φοιτητική ζωή του νεολαίου για όσους σπουδάζουν, μέσα σ’ αυτό το διάστημα θα συμπεριλαμβάνονται και νέοι επαγγελματίες, νέα παιδιά που «βγαίνουν στην αγορά εργασίας» και έχουν να προσφέρουν απ’ αυτήν την πρώτη τους εμπειρία, έχουν να προσφέρουν από τους προβληματισμούς τους, από τις αναζητήσεις τους. Αλλά επίσης και για τα μικρότερα παιδιά του λυκείου δεκαπέντε έως δεκαοκτώ ετών. Και χωρίζω αυτό γιατί από δεκαοκτώ ετών είναι ακαδημαϊκοί πολίτες. Αυτά τα παιδιά, λοιπόν, θα μπορούν να ασχοληθούν και είναι σημαντικό να αρχίσουν να ασχολούνται με τοπικά ζητήματα, με τα ζητήματα του τόπου που θα ζήσουν αύριο. Να εξοικειωθούν επίσης με τις δημοκρατικές διαδικασίες, με την αλληλεγγύη, με τις συνεργασίες και ένα κίνητρο επίσης για μια σωστή χρήσιμη αξιοποίηση του ελεύθερου χρόνου. 
     Να θυμίσω κάτι, κυρίες και κύριοι συνάδελφοι; Πόσους νέους δεν θαυμάσαμε αυτά τα χρόνια στη Βουλή των Εφήβων κάθε Σεπτέμβριο για τις θαυμάσιες, ξεκάθαρες ιδέες τους, γι’ αυτόν τον απλό, τον απέριττο, τον καθαρό, τον αληθινό τρόπο που τις εξέφραζαν;
     Η κύρια αποστολή του Τοπικού Συμβουλίου Νέων είναι να αφουγκράζεται τις ανάγκες και τους προβληματισμούς, τις ανησυχίες για τα όποια προβλήματα απασχολούν τη νεολαία, καθώς και την ανάπτυξη συνεργασίας όχι μόνο με τον οικείο δήμο αλλά και σε ευρύτερο επίπεδο, αυτό της επικράτειας, συμβάλλοντας μ’ αυτόν τον τρόπο στη διαμόρφωση των ανάλογων πολιτικών που αφορούν τους νέους και τα προβλήματά τους.
Θα υπάρχει δηλαδή μια αμφίδρομη σχέση. Αυτή η διαδικασία θα βοηθήσει τις ίδιες τις τοπικές κοινωνίες αλλά και την ίδια τη νεολαία. 
     Κύριοι συνάδελφοι, πάντοτε δεν μας ανησυχούσε το φαινόμενο της πολύ μικρής συμμετοχής και ενασχόλησης της νεολαίας με τα κοινά; Πολλές φορές δεν μας ανησυχούσε και δεν μας ανησυχεί το φαινόμενο της απαξίωσης της πολιτικής από τη νεολαία και της απομάκρυνσης απ’ αυτή; Με αυτόν τον τρόπο, θα έρθουν πιο κοντά οι νεολαίοι στην πολιτική.
     Κύρια όργανα του Τοπικού Συμβουλίου με αυτό το σχέδιο νόμου είναι η συνέλευση, το Τοπικό Συμβούλιο και ο πρόεδρος για τη γενική κατεύθυνση. Με αυτόν τον τρόπο θα συντονιστεί και η δράση του Τοπικού Συμβουλίου Νέων, διότι θα ασχολούνται με θέματα που αφορούν τη νεολαία και την τοπική κοινωνία. 
     Είναι σημαντικό το γεγονός ότι οι συνελεύσεις είναι δημόσιες και μπορεί να παρίσταται και ο δήμαρχος ή ο πρόεδρος της κοινότητας ή κάποιος εκπρόσωπός τους, ώστε αυτό να αναδεικνύει τη λειτουργία του θεσμού αυτού, αλλά και τη σημασία για να αναδειχθούν και να προωθηθούν τα προβλήματα προς λύση. 
     Είναι σημαντικό που το συμβούλιο είναι ολιγομελές. Μπορεί να λειτουργεί ευέλικτα, να είναι εύρυθμο. Επίσης, η οργάνωση του Τοπικού Συμβουλίου προβλέπει τη σύσταση επί μέρους επιτροπών, για να ασχολούνται με επί μέρους θέματα -ανάλογα με αυτά που τους ενδιαφέρουν- και επί μέρους ζητήματα. 
     Βάσει αυτού του σχεδίου νόμου, είναι όσο το δυνατόν αντιπροσωπευτικότερη η συμμετοχή των νέων και η ύπαρξη δημοκρατικών διαδικασιών για την ανάδειξη του Τοπικού Συμβουλίου: Με το ενιαίο ψηφοδέλτιο, με τον σαφέστατα καθορισμένο χρόνο διενέργειας των εκλογών εντός τριών μηνών από την έναρξη της θητείας κάθε δημοτικής αρχής και στο τρίτο έτος από τότε, καθώς και ο αριθμός των μελών, που εξαρτάται από τα πληθυσμιακά κριτήρια. Πέντε μέλη μέχρι είκοσι χιλιάδες κατοίκους και από κει και πέρα αυξάνονται με αυτό τον τρόπο. 
     Επίσης, αυτό το σχέδιο νόμου περιέχει κάποιες άλλες διατάξεις που ρυθμίζουν κάποια επί μέρους ζητήματα της παιδείας, καθώς και θέματα των ανωτάτων εκπαιδευτικών ιδρυμάτων. Φυσικά, κύριοι συνάδελφοι, δεν μπορώ να θεωρήσω ότι αυτά τα θέματα είναι χειραγώγηση των ανωτάτων εκπαιδευτικών ιδρυμάτων, όπως ειπώθηκε από συναδέλφους της Αντιπολίτευσης προηγουμένως. Είναι η διαδικασία για τη θητεία των πρυτανικών αρχών, τετραετής με τις δύο θητείες κ.λπ.. 
     Θεωρώ ότι γνώμονας αυτών των προβλέψεων είναι ο καλύτερος προγραμματισμός των σπουδών και των ακαδημαϊκών στόχων των ανωτάτων εκπαιδευτικών ιδρυμάτων, της συνεχούς λειτουργίας τους απρόσκοπτα και στοχευμένα. Έρχεται την κατάλληλη χρονική περίοδο, ώστε να αποφευχθούν τυχόν αιφνιδιασμοί, καθώς και αποτροπή κάποιων προβλημάτων. Επίσης, θέματα όπως οι διορθώσεις που αφορούν διδακτικά βιβλία και ένα πολύ σημαντικό σημείο που είναι το Εθνικό Ίδρυμα Νεότητας. Να γίνεται πλέον κατευθείαν από το Υπουργείο Παιδείας η χρηματοδότηση για κάλυψη δαπανών σίτισης, στέγασης των σπουδαστών και όχι από τα πανεπιστήμια, όπως γινόταν πριν. 
     Καταλήγοντας, κύριοι συνάδελφοι, θεωρώ ότι με το σημερινό σχέδιο νόμου -και αύριο νόμο του κράτους μας- θα προχωρήσει στην πραγματικότητα ο διάλογος συνεργασίας νεολαίας και τοπικής κοινωνίας, ένας δίαυλος επικοινωνίας θεσμικών παραγόντων και νεολαίας. Γιατί γνωρίζουμε όλοι ότι η νεολαία μας περιέχει μια άλλη δυναμική. Αποτελεί μια άλλη τροφοδοτούσα δεξαμενή για νέες ιδέες και θέσεις. Γι’ αυτό η νεολαία περιμένει από εμάς, τη δική μας γενιά, και ιδιαίτερα την ελληνική περιφέρεια. Φυσικά θα δοθούν οι ευκαιρίες και γι’ αυτόν το λόγο, βέβαια, υπερψηφίζω το παρόν σχέδιο νόμου. 
     Ευχαριστώ κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
     Ο συνάδελφος κ. Λοβέρδος έχει το λόγο. 
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, θέλω να ξεκινήσω την αγόρευσή μου δίνοντας συγχαρητήρια στον κύριο Υφυπουργό και σε όλη την ηγεσία του Υπουργείου Παιδείας, που παρέμειναν στην Κυβέρνηση μετά τον πρόσφατο ανασχηματισμό - οπερέτα. 
     Τον λέω έτσι, κύριε Πρόεδρε, διότι αναγγελλόταν επί μήνες από τους ίδιους τους ανασχηματιζομένους. Να χαιρετούν και να ευχαριστούν Υπουργοί τους συνεργάτες τους εβδομάδες πριν από τον ανασχηματισμό, αυτό δεν έχει ξαναγίνει!
     ΠΡΟΕΔΡΕΥΩΝ (Ιωάννης Τραγάκης): Το είπατε αυτό. Πάμε στα άλλα, κύριε συνάδελφε. 
     ΑΝΔΡΕΑΣ ΛΟΒΕΡΔΟΣ: Και ο Συντονιστής Μορφωτικών Υποθέσεων, κύριε Πρόεδρε…
     ΠΡΟΕΔΡΕΥΩΝ (Ιωάννης Τραγάκης): Πάμε στα άλλα τώρα.
     ΑΝΔΡΕΑΣ ΛΟΒΕΡΔΟΣ: Αγαπητέ κύριε Πρόεδρε, θέλω να πω ότι, επιτέλους, στον τομέα μας αποκτούμε μια πληρότητα από την άποψη της παρουσίας της Κυβέρνησης, αφού για πρώτη φορά μετά από δύο χρόνια θα έχουμε και Υπουργό Πολιτισμού, ούτως ώστε…
     ΠΡΟΕΔΡΕΥΩΝ (Ιωάννης Τραγάκης): Ωραία, προχωρήστε τώρα.
     ΑΝΔΡΕΑΣ ΛΟΒΕΡΔΟΣ: … να μπορούμε και στη Διαρκή Επιτροπή Μορφωτικών Υποθέσεων και στην Ολομέλεια…
     ΠΡΟΕΔΡΕΥΩΝ (Ιωάννης Τραγάκης): Όταν έρθει νομοσχέδιο του Υπουργείου Πολιτισμού, να τα πείτε αυτά.
     ΑΝΔΡΕΑΣ ΛΟΒΕΡΔΟΣ: … να ασκούμε κοινοβουλευτικό έλεγχο και να ελέγχουμε το νομοθετικό έργο, όπως πρέπει σε ένα σύγχρονο Κοινοβούλιο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώστε τώρα και μπείτε στο νομοσχέδιο. 
     ΑΝΔΡΕΑΣ ΛΟΒΕΡΔΟΣ: Θα κάνω την αγόρευσή μου όπως εκτιμώ εγώ.
     ΠΡΟΕΔΡΕΥΩΝ (Ιωάννης Τραγάκης): Ναι, εντάξει, αλλά να είμαστε…
     ΑΝΔΡΕΑΣ ΛΟΒΕΡΔΟΣ: Και αν θέλετε να μου την υπαγορεύσετε, καλύτερα να μου τη γράφετε, κύριε Πρόεδρε, για να τη λέω.
     ΠΡΟΕΔΡΕΥΩΝ (Ιωάννης Τραγάκης): Ξέρετε ότι είμαι ο τελευταίος, ο οποίος θα υπαγόρευε, ειδικά σε σας, αγόρευση, θα ήθελα να σας πω όμως ότι στις συνεδριάσεις του Σώματος προεδρεύει ένας Πρόεδρος. Και θα ξέρετε εσείς καλύτερα από μένα –γιατί γνωρίζετε άριστα τον Κανονισμό- ότι όταν κάποιος εκ των ομιλητών βρίσκεται εκτός θέματος, είναι υποχρέωση του Προεδρείου να παρέμβει. Αυτό το λόγο είχε και η σύντομη παρέμβασή μου, αφού βεβαίως σας άφησα να πείτε αυτά που θέλατε.
     ΑΝΔΡΕΑΣ ΛΟΒΕΡΔΟΣ: Γνωρίζω τον Κανονισμό, κύριε Πρόεδρε. Ήμουν εκ των εισηγητών της διαμόρφωσης του Κανονισμού, ως έχει σήμερα, το 2002.
     ΠΡΟΕΔΡΕΥΩΝ (Ιωάννης Τραγάκης): Συνεχίστε και σας χρωστάω πενήντα δευτερόλεπτα.
     ΑΝΔΡΕΑΣ ΛΟΒΕΡΔΟΣ: Και με βάση κανένα άρθρο του Κανονισμού, ούτε για την άσκηση κοινοβουλευτικού ελέγχου ούτε για τη νομοθετική λειτουργία, ο Πρόεδρος μπορεί να καθορίσει το περιεχόμενο της ομιλίας ενός αγορητή…
     ΠΡΟΕΔΡΕΥΩΝ (Ιωάννης Τραγάκης): Συνεχίστε και σας χρωστάω τριάντα δευτερόλεπτα.
     ΑΝΔΡΕΑΣ ΛΟΒΕΡΔΟΣ: … ειδικά όταν αυτός αναφέρεται σε θέματα του συζητούμενου σήμερα σχεδίου νόμου. Είναι σχέδιο νόμου του Υπουργείου Παιδείας, είμαι συντονιστής του Κύκλου Μορφωτικών Υποθέσεων και θα διαμορφώσω για το θέμα την ομιλία μου όπως εγώ πολιτικώς εκτιμώ.
     Τώρα, σε ό,τι αφορά το σχέδιο νόμου, ο εισηγητής μας κ. Αηδόνης τοποθετήθηκε και στη Διαρκή Επιτροπή και εδώ με τον εξής τρόπο: αν ήταν ένα σχέδιο νόμου για τα Τοπικά Συμβούλια Νεότητας, το ΠΑ.ΣΟ.Κ., που έχει συμβάλει στη διαμόρφωση αυτών των διατάξεων, θα έλεγε και επί της αρχής «ναι». Εφόσον όμως, κύριε Υφυπουργέ, στο σχέδιο νόμου αυτό υπάρχει το άρθρο 9, που καθορίζει τη θητεία των διοικούντων το πανεπιστήμιο, πρυτάνεων, αντιπρυτάνεων, προέδρων τμημάτων κλπ., εμείς καλώντας σας να το αποσύρετε, σας δηλώνουμε ότι αν δεν το αποσύρετε, καταψηφίζουμε το σχέδιο νόμου και επί της αρχής.
     Το άρθρο 9, που ρυθμίζει τη θητεία των πρυτανικών αρχών, αυξάνοντάς την κατά ένα έτος και απαγορεύοντας τη δυνατότητα επανάληψης και μη επιτρέποντας τη δεύτερη θητεία ενός αντιπρυτάνεως που εξάντλησε την τετραετία και θέλει σε επόμενη φάση, συνεχόμενη όμως, να είναι υποψήφιος για πρύτανης, αυτό το άρθρο είναι συνολικώς μια διάταξη φωτογραφική. Και αποσκοπεί στη διαμόρφωση των εκλογικών αποτελεσμάτων σε ορισμένα ανώτατα εκπαιδευτικά ιδρύματα κατά τις εκλογές, αγαπητοί συνάδελφοι της Νέας Δημοκρατίας, του ερχόμενου Μαΐου. Ψηφίζουμε στο τέλος Φεβρουαρίου διάταξη που αφορά τη θητεία και εμμέσως αφορά και την υποβολή των υποψηφιοτήτων για τις εκλογές του Μαΐου του σωτηρίου έτους 2006! Αυτό είναι ανεπίτρεπτο. Είναι φωτογραφικό σε όλες του τις διαστάσεις.
     Και η συγκεκριμένη φωτογράφηση της διαμόρφωσης των αποτελεσμάτων στις πρυτανικές εκλογές είναι σαφέστατη. Δεν υπάρχει αμφιβολία, αφού είναι γνωστό ότι σε ένα τουλάχιστον μεγάλο εκπαιδευτικό ίδρυμα της χώρας, στο «Αριστοτέλειο», διαφαινόμενη υποψηφιότητα νικηφόρα, κατά τις εκτιμήσεις για την έκβαση του αποτελέσματος, αποκρούεται με το άρθρο 9, όπως διαμορφώνεται τώρα. Και αυτό είναι ντροπή! Είναι ανεπίτρεπτο!
     Παρεμβαίνουμε για ένα θέμα εκ του συνόλου των θεμάτων της διοίκησης και της λειτουργίας των πανεπιστημίων, για τα οποία, κύριε Υφυπουργέ, έχετε ανοίξει τον όποιο διάλογο έχετε ανοίξει και έχετε κάνει την όποια επιτροπή σοφών έχετε κάνει; Και την έχετε προσβάλει, τα μέλη της Επιτροπής αυτής τα έχετε προσβάλει ως Υπουργείο επανειλημμένα. Και σας δίνουν κάποια πορίσματα –τα έδωσαν και στη δημοσιότητα- για ένα σύνολο θεμάτων, σοβαρών θεμάτων.
     Είχα την ευκαιρία σε μία πρωτοβουλία του ιδρύματος του κ. Φλογαϊτη, ενός διεθνούς συνεδρίου για την τριτοβάθμια εκπαίδευση στην Ευρώπη την περασμένη Παρασκευή, να εκπροσωπώ το ΠΑ.ΣΟ.Κ., να είναι η κυρία Υπουργός εκεί εκπροσωπώντας την Κυβέρνηση και να κάνουμε τοποθετήσεις για τα θέματα των αλλαγών που πρέπει να γίνουν με ένα λιτό και καίριο τρόπο για τα πανεπιστήμια. Και τα θέματα είναι πολλά. Και συναινέσεις μπορεί να υπάρξουν. 
     Είναι δυνατόν από όλη αυτήν την ύλη να παίρνετε ένα θέμα, τη θητεία των πρυτάνεων, και αυτοτελώς να τη ρυθμίζετε με φωτογραφικό τρόπο μέσα σε ένα σχέδιο νόμου για τα Τοπικά Συμβούλια Νεότητας; Είναι απαράδεκτο. Και είναι απαράδεκτο επίσης να εκφράζεστε στην εισηγητική έκθεση, στο άρθρο 9, με τρόπο πατερναλιστικό. Λέτε ότι ένας πανεπιστημιακός –έχω την τιμή να ανήκω στο πανεπιστήμιο και γνωρίζω τις συγκεκριμένες λειτουργίες και υποχρεώσεις και τα καθήκοντά μας ως μελών του διδακτικού προσωπικού- έχει κύριο έργο τη διδασκαλία και την έρευνα. Βεβαίως. Ταυτοχρόνως λέτε ότι το πανεπιστήμιο διοικείται από τα μέλη Δ.Ε.Π., από τους ανθρώπους του. Αυτοδιοικείται αφ’ ενός και αφ’ ετέρου υλοποιούν την αυτοδιοίκηση τα ίδια τα μέλη του διδακτικού ερευνητικού προσωπικού. Σωστό. Όμως, να προσπαθείτε να διαφυλάξετε το κύριο λειτούργημα, όπως λέτε στην εισηγητική έκθεση, που είναι η διδασκαλία και η έρευνα μέσω της διευθέτησης της θητείας ως μόνο εξ όλων των διοικητικών θεμάτων του πανεπιστημίου -με τον τρόπο που το κάνετε τώρα και για φωτογραφικούς λόγους, επαναλαμβάνω- αυτό είναι πατερναλισμός.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Συζητήσατε με τα πανεπιστήμια; Η έκτακτη σύνοδος των πρυτάνεων σας είπε «όχι», δεν συμφωνεί με τη ρύθμιση αυτή και με τη μεθοδολογία την οποία ακολουθήσατε. Δεν συζητήσατε, λοιπόν, με τα πανεπιστήμια. Τα πανεπιστήμια τα επικαλέσθηκε η κυρία Υπουργός στη Διαρκή Επιτροπή Μορφωτικών Υποθέσεων ότι συμφωνούν δήθεν με αυτήν τη ρύθμιση και η έκτακτη σύνοδος των πρυτάνεων στις 5 Ιανουαρίου 2006 σας λέει «όχι, κακώς την επικαλεσθήκατε», δεν συμφωνούν και ο εκπρόσωπος της συνόδου, πρύτανης του Πανεπιστημίου Αιγαίου, στη Διαρκή Επιτροπή διευκρίνησε ότι δεν συμφωνούν οι πρυτάνεις με αυτήν τη ρύθμιση. 
     Λοιπόν, με τους ενδιαφερόμενους απέναντι, με τρόπο πατερναλιστικό, αγνοώντας το γεγονός ότι τη διοίκηση, κύριε Υφυπουργέ, του πανεπιστημίου, παρ’ ότι το λέτε στην εισηγητική έκθεση, την ασκούν τα ίδια τα μέλη Δ.Ε.Π. και άρα αυτά είναι επιφορτισμένα …
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, την ανοχή σας, κλείνω.
     .. με τη διοικητική συνέχεια και την αποτελεσματικότητα του πανεπιστημίου και πρέπει να έχουν λόγο να σας πουν πώς ένα πανεπιστήμιο μπορεί καλύτερα να διοικηθεί, εσείς ορίζετε πώς θα το διοικήσουν, εσείς ορίζετε τελικώς με τη φωτογραφία του νόμου αυτού ποιοι θα το διοικήσουν και εσείς καθιστάτε με αυτόν τον τρόπο –και είναι άδικο για το θέμα- στα μάτια μας και στα μάτια των ενδιαφερομένων πανεπιστημιακών αδιάφορη τη συζήτηση για τις αναγκαίες, λιτές, ξαναλέω, μεταρρυθμίσεις εκεί που πρέπει να γίνουν για τα πανεπιστήμια. 
     Έχουμε την άποψη –και με αυτό κλείνω, κύριε Πρόεδρε, και ευχαριστώ για την ανοχή σας- ως πανεπιστημιακοί, ότι η ελληνική πολιτεία, καλώς ή κακώς κοίταξε πρωτίστως τη δευτεροβάθμια και την πρωτοβάθμια εκπαίδευση μετά το 1996 έως και σήμερα, ενώ την τριτοβάθμια και ειδικά την πανεπιστημιακή εκπαίδευση την είδε ως κάτι το οποίο πήγαινε ίσως καλύτερα και χρειαζόταν λιγότερες παρεμβάσεις. Ήταν λάθος. Πρέπει να γίνουν, με λιτό τρόπο, επαναλαμβάνω, παρεμβάσεις εκεί που χρειάζεται, στα Α.Ε.Ι., αλλά αν ακυρώνετε με τη μεθοδολογία αυτή και όλη τη διαδικασία, τότε εκτρέπονται τα πράγματα προς μία αντιπαράθεση των πολιτικών κομμάτων και των πανεπιστημιακών, που δεν θα βοηθήσει στο να βρούμε τις κατάλληλες λύσεις. Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς τον  εκλεκτό κύριο συνάδελφο. 
     Επειδή, όμως, του οφείλω μία απάντηση -και φαίνεται ότι η παρουσία του στην Επιτροπή του Κανονισμού της Βουλής βοήθησε ώστε να βγει ένας σωστός κανονισμός-  θα ήθελα να του υπενθυμίσω ότι σύμφωνα με το άρθρο 66 παράγραφος 8 ο αγορητής δεν μπορεί να απομακρύνεται από το υπό συζήτηση θέμα. Διαφορετικά ο Πρόεδρος τον καλεί να επανέλθει σε αυτό. Αν δεν συμμορφωθεί, ο Πρόεδρος τον προειδοποιεί ότι θα του αφαιρέσει το λόγο. Αν και μετά τη νέα αυτή επισήμανση ο αγορητής δεν επανέλθει στο θέμα, ο Πρόεδρος του αφαιρεί το λόγο. 
     Είχατε βγάλει μία σοφή διάταξη τότε, κύριε Λοβέρδο, και σας ευχαριστώ πολύ γιατί της έκανα χρήση.
     Ο κ. Μαγκριώτης έχει το λόγο.
     ΑΝΔΡΕΑΣ ΛΟΒΕΡΔΟΣ: Επικαλούμενος την ευγένειά σας, μπορώ να σας απαντήσω; 
     ΠΡΟΕΔΡΕΥΩΝ (Ιωάννης Τραγάκης): Όχι, δεν χρειάζεται να πείτε τίποτα.
     Ορίστε, κύριε Μαγκριώτη.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Το πρόβλημα δεν είναι αν δώσεις ή αφαιρέσεις το λόγο. Η φωνή δεν μπορεί να φιμωθεί και θα ακουστεί στην κοινή γνώμη. Το πρόβλημα είναι να κρατήσεις, να δώσεις ή να αφαιρέσεις αρμοδιότητες και ευθύνες από τα κοινοβουλευτικά στελέχη της Νέας Δημοκρατίας που περίμεναν την έφοδο στο μέλλον και τη συμμετοχή στη νέα διακυβέρνηση και απογοητεύθηκαν.
     Το ερώτημα, κύριε Πρόεδρε, είναι το εξής: Να μένεις ή να φεύγεις από τούτη την Κυβέρνηση που πέρασε στην περίοδο της αρχής της απόσυρσής της και του τέλους της θητείας της; Γιατί, κύριε Πρόεδρε, αν είναι να μείνεις στην Κυβέρνηση και εισηγείσαι τέτοιο νομοσχέδιο, που στη βασική του διάταξη ξεσηκώνει θύελλα αντιδράσεων για μια κοινότητα, όπως είναι η πανεπιστημιακή, που κατά τεκμήριο έχει και ένα υψηλό μορφωτικό επίπεδο και μια υψηλή κριτική ικανότητα να αξιολογεί κατ’ αρχάς τα του οίκου της, τότε νομίζω ότι δεν είσαι και ιδιαίτερα ευτυχής. 
     Αν μάλιστα συμμετέχεις και στην εισήγηση μιας τροπολογίας, όπως είναι αυτή που αναφέρεται στα ποσοστά και στις ρυθμίσεις που αφορούν την αγωγή των νέων από τις χώρες της Ευρωπαϊκής Ένωσης, που εμμέσως πλην σαφώς επηρεάζει και την εισαγωγή των ομογενών στην τριτοβάθμια εκπαίδευση της πατρίδας μας και είναι βέβαιο πως θα επιδράσει αρνητικά στην επιθυμία των νέων της ομογένειας να συμμετέχουν στην τριτοβάθμια εκπαίδευση της πατρίδας μας και να επανασυνδεθούν με αυτόν τον τρόπο με το μητροπολιτικό κέντρο, με ό,τι οφέλη σημαίνει αυτό, τότε είναι βέβαιο πως δεν επιτελείς και κάποιο ιδιαίτερα ευτυχές και επιτυχές έργο. 
     Συνεπώς, ίσως είναι καλύτερο οι Υπουργοί να αποχωρούν από την Κυβέρνηση έχοντας κάνει λιγότερα λάθη, με λιγότερες αδυναμίες και με λιγότερη κατακραυγή από την κοινή γνώμη. Γιατί αυτοί που παραμένουν ή αυτοί που εισέρχονται θα παραλάβουν καμένη γη από τους επί διετία διατελέσαντες Υπουργούς στην Κυβέρνηση της Νέας Δημοκρατίας ή θα συσσωρεύσουν και νέα λάθη και νέα προβλήματα στα κοινωνικά στρώματα, στις περιφέρειες και τους τομείς, όπου αναφέρονται οι κυβερνητικές τους ευθύνες. 
     Ειδικότερα, κύριε Πρόεδρε, θα ήθελα να πω πως σε ό,τι  αφορά τα Τοπικά Συμβούλια Νέων είναι πολύ σωστή η διάταξη, αλλά δεν δικαιολογείται ένα ολόκληρο νομοσχέδιο για να έρθει η διάταξη αυτή. Θα μπορούσε το Υπουργείο Παιδείας σε τόσα νομοσχέδια που έχει φέρει προς ψήφιση ή σε κάποιο άλλο νομοσχέδιο να εισάγει αυτήν τη διάταξη. Η αγωνία που υπήρχε ήταν για το άρθρο 9 και συγκεκριμένα για τις επικείμενες εκλογές πρυτανικών αρχών και προέδρων τμημάτων στα Ανώτατα Εκπαιδευτικά Ιδρύματα της χώρας.
     Είναι πρωτοφανής η δυσφορία της κοινής γνώμης και των πολιτών και βεβαίως οι διαδοχικές ήττες που δέχεται η κυβερνητική παράταξη και οι υποστηριζόμενοι υποψήφιοι από την κυβερνητική παράταξη σε όλους τους κοινωνικούς χώρους. 
     Γι’ αυτόν ακριβώς το λόγο η Κυβέρνηση θεσμοθέτησε το 42% που αφορά  την εκλογή δημάρχου και νομάρχη. Θέλει έτσι να προλάβει ή να περιορίσει, αν θέλετε, τη μεγάλη κατακραυγή των πολιτών στις επερχόμενες νομαρχιακές και δημοτικές εκλογές προς τους υποψηφίους που θα υποστηρίξει η κυβερνητική παράταξη, που ίσως προκύψει ως ένα πολιτικό μήνυμα διαφωνίας με την εφαρμοζόμενη κυβερνητική πολιτική. 
     Η διάταξη αυτή του άρθρου 9 έρχεται ακόμα να προσθέσει μία παρέμβαση και μια ρύθμιση για να υποστηριχθούν κομματικοί υποψήφιοι από την πλευρά της Νέας Δημοκρατίας. Διότι όλοι γνωρίζουν –είναι γνωστό στο πανελλήνιο- ποια πρυτανικά σχήματα έχουν διαμορφωθεί και ποια θα επιχειρηθεί να παρεμποδιστούν ή να αλλοιωθούν αν είναι ή δεν είναι φιλοκυβερνητικά. 
     Το ξέρει πολύ καλά η κυβερνώσα παράταξη και η ηγεσία του Υπουργείου Παιδείας. Έχει πιεστεί από τα κομματικά πανεπιστημιακά της στελέχη και για αυτό, χωρίς άλλο κριτήριο, στην κυριολεξία με κομματικές παρωπίδες και με κομματικούς μικροϋπολογισμούς θεσμοθετεί αυτήν τη διάταξη. Τι άλλο, λοιπόν, αποδεικνύει αυτή η συρροή παρόμοιων διατάξεων και ρυθμίσεων για τις εκλογές των νομικών προσώπων δημοσίου δικαίου, όπως είναι τα πανεπιστήμια, οι δήμοι και οι νομαρχίες, παρά την κομματική μικροσκοπιμότητα; 
     Αυτή είναι άλλωστε η ιδεολογία, η φιλοσοφία και η πολιτική της κυβερνώσας παράταξης, μακριά από τις προεκλογικές της διακηρύξεις περί φιλελεύθερου κράτους, περί φιλελεύθερης και ανοικτής πολιτικής, περί πολιτικής ανοικτών οριζόντων. Όταν αυτή η πολιτική έρχεται στο πεδίο της καθημερινής εφαρμογής, αποκαλύπτεται η μικροκομματική φιλοσοφία, αντίληψη και πρακτική της.
     Κύριοι της Κυβέρνησης, με τη διάταξη αυτή ρυθμίζετε τα κομματικά σας συμφέροντα. Απορυθμίζετε, όμως, τα πανεπιστήμια και δυναμιτίζετε έτσι την αναγκαία πανεπιστημιακή συνοχή, τον αναγκαίο κοινωνικό διάλογο, που πρέπει να υπάρξει, τον υποτιθέμενο εθνικό διάλογο, που έχετε ξεκινήσει και που έχει βαλτώσει, γιατί σας τον έχουν αρνηθεί όλοι οι φορείς και όλα τα πολιτικά κόμματα. Και πού θα οδηγήσετε το μέγα αυτό χώρο, που είναι σημαντικός για το παρόν και το μέλλον της χώρας και της κοινωνίας, της πατρίδας μας, δηλαδή το χώρο της παιδείας και της εκπαίδευσης; 
     Θα ήθελα ακόμη να προσθέσω, κύριε Πρόεδρε, ότι είναι πολύ καλή η «μεταφορά» της κοινοτικής οδηγίας και η προέκταση αυτού που σήμερα υπάρχει  - δηλαδή στα δημοτικά συμβούλια νεολαίας- και εφαρμόζεται, διατάξεις που εφαρμόστηκαν και υιοθετήθηκαν επί ΠΑ.ΣΟ.Κ., προετοιμάστηκαν από το ΠΑ.ΣΟ.Κ.. Όμως το κρίσιμο θέμα δεν είναι μόνο να θεσμοθετήσουμε τη συμμετοχή των νέων, είναι και να τη διασφαλίσουμε με πόρους, οι οποίοι δεσμευτικά θα πηγαίνουν για τα Τοπικά Συμβούλια Νέων, στην Τοπική Αυτοδιοίκηση, γιατί διαφορετικά οι δημοτικοί άρχοντες –ειδικά της συντηρητικής παράταξης- ίσως απομακρυνόμενοι από την ημέρα της εκλογής τους, θα ξεχνούν τις δεσμεύσεις και τις υποσχέσεις τους προς τη νέα γενιά και θα διευρύνεται ακόμη πιο πολύ το χάσμα της νέας γενιάς με τους φορείς της αντιπροσωπευτικής μας δημοκρατίας. Γι’ αυτό, λοιπόν, πρέπει να θεσμοθετηθούν δεσμευτικά πόροι για τα Τοπικά Συμβούλια των Νέων, που θα είναι υποχρεωμένοι οι άρχοντες της Αυτοδιοίκησης να παρέχουν και να προσφέρουν στα αυτοδιοικούμενα Τοπικά Συμβούλια. Συνδέεται απόλυτα και με το θέμα της εκπαίδευσης, της παιδείας, και ειδικά της τριτοβάθμιας εκπαίδευσης, γιατί στα πανεπιστήμια δημιουργούνται οι κοινωνικοί ηγέτες, οι πολιτικοί ηγέτες. Το μέλλον της πατρίδας μας εκεί σφυρηλατείται, εκεί δημιουργείται. Και εκεί κρινόμαστε όλοι μας. Γι’ αυτό κανείς δεν έχει το δικαίωμα, με στενά κομματικά κριτήρια, να κάνει επιλογές για τους κρίσιμους αυτούς τομείς και χώρους.
     Θα κλείσω, κύριε Πρόεδρε, λέγοντας ότι με την πολιτική στην παιδεία και στην εκπαίδευση πρέπει να έχουμε μια βασική στόχευση: Να καλλιεργήσουμε την παιδεία, τη μόρφωση των παιδιών, να τους εφοδιάσουμε με γνώσεις, εμπειρίες και δεξιότητες, για να κτίσουν την επαγγελματική, την επιχειρηματική και την εργασιακή τους καριέρα και προοπτική. Αυτή είναι και η πεμπτουσία της παιδείας  και της εκπαίδευσης. 
     Θα έλεγα, όμως, ότι η Κυβέρνηση και πρόσφατα, κατά τη συζήτηση του προϋπολογισμού, πανηγύριζε εδώ για δύο μεγάλες επιτυχίες κατά της δίχρονης κυβερνητική της θητείας: Για την αύξηση του Α.Ε.Π. κατά τρεισήμισι μονάδες και για τη μείωση της ανεργίας. Η αύξηση βεβαίως του Α.Ε.Π. κατά τρεισήμισι μονάδες είναι πλασματική, είναι μηδενική σε ό,τι αφορά την αυτοτροφοδότησή της και στηρίζεται κυρίως στο Κ.Π.Σ και στη δανειακή αύξηση από τα στεγαστικά και καταναλωτικά δάνεια.
      Όσον αφορά βέβαια τη μείωση της ανεργίας, αν είχατε τόσο πολύ πετύχει στον τομέα αυτό, τον επικεφαλής και αρμόδιο Υπουργό κ. Παναγιωτόπουλο δεν θα τον απομακρύνατε από την Κυβέρνηση. Δεν υπάρχει ασφαλέστερο τεκμήριο αποτυχίας της πολιτικής σας στον τομέα της απασχόλησης, από την απομάκρυνση του πολιτικού υπεύθυνου της πολιτικής της απασχόλησης.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΙΩΑΝΝΗΣ ΜΑΓΚΡΙΩΤΗΣ: Τα εργοστάσια που κλείνουν, οι επιχειρήσεις που κλείνουν, οι διαδηλωτές απεργοί και άνεργοι, των Φωσφορικών Λιπασμάτων από τη Θεσσαλονίκη που χθες ήταν στην πλατεία Συντάγματος αποτελούν το χαρακτηριστικότερο παράδειγμα της αποτυχίας σας στον τομέα της ανάπτυξης και της απασχόλησης, ιδιαίτερα της περιφέρειας.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Η συνάδελφος κ. Μανωλιά είναι απούσα. Διαγράφεται.
     Η συνάδελφος κ. Σχοιναράκη-Ηλιάκη είναι επίσης απούσα. Διαγράφεται.
     Κύριε Υπουργέ, θέλετε το λόγο; Πόσο χρόνο χρειάζεστε;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεκαπέντε λεπτά.
     ΠΡΟΕΔΡΕΥΩΝ (Ιωάννης Τραγάκης): Θα έχετε στη διάθεσή σας είκοσι λεπτά.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, στους τομείς της νεολαίας παγιώνεται πλέον μία νέα ευρωπαϊκή συνεργασία. Η ευρωπαϊκή εμπειρία έχει καταδείξει την αναγκαιότητα για τη θέσπιση και τη λειτουργία των Τοπικών Συμβουλίων Νέων.
     Στην πατρίδα μας μέχρι σήμερα δεν υφίσταται θεσμικό πλαίσιο για τα Τοπικά Συμβούλια Νέων. Διάφορα συμβούλια, όχι πάνω από εκατό σε σύνολο περίπου χιλίων δήμων, λειτουργούσαν άτυπα σε κάποιους δήμους με τρόπο ευκαιριακό, αποσπασματικό, χωρίς σαφείς αρμοδιότητες, και κυρίως με χαρακτήρα έντονα κομματικό και πολλές φορές με νομική υπόσταση που δεν διασφάλιζε τη διαφάνεια στις οικονομικές και λοιπές τους δραστηριότητες.
     Εμείς τολμάμε και αντιμετωπίζουμε τα προβλήματα. Αν, όπως ελέχθη πριν από τους ομιλητές της Αξιωματικής Αντιπολίτευσης, ήταν όραμα της προηγούμενης κυβέρνησης, γιατί δεν το ρύθμισε; Το άφησε και αυτό σε κάποια συρτάρια του Υπουργείου. Αν είχε την τόλμη, θα μπορούσε να το ρυθμίσει.
     Με το παρόν νομοσχέδιο θεσμοθετούμε, τα Τοπικά Συμβούλια Νέων με τρόπο που επιτυγχάνονται τα εξής:
     Πρώτον, η συμμετοχή των νέων στα κοινά και στη λήψη αποφάσεων για θεμάτα που τους αφορούν και η δυνατότητα έκφρασης στην Τοπική Αυτοδιοίκηση, ώστε να μπορούν όλοι οι νέοι να έχουν αυτήν τη δυνατότητα. Αυτό έχει σημασία σε μια εποχή έντονης αποπολιτικοποίησης και αποστασιοποίησης των νέων μας από τις υπάρχουσες πολιτικές δομές.
     Δεύτερον, πετυχαίνουμε την εξοικείωση των νέων με τις δημοκρατικές διαδικασίες. Πετυχαίνουμε και προωθούμε τη συνεργασία και την αλληλεγγύη μεταξύ τους, ανεξάρτητα από κομματικές πεποιθήσεις.
     Τρίτον, προβάλλονται αυτοτελώς και αναδεικνύονται τα προβλήματα των νέων. Παρέχεται μέσα από τα Τοπικά Συμβούλια η δυνατότητα για μια ελεύθερη ανάπτυξη της προσωπικότητας των νέων της περιοχής. Αποτελούν δηλαδή το έναυσμα μιας νέας πολιτικής σχολής, που θέτει τους νέους στο προσκήνιο της κοινωνίας. 
     Αυτή η πολιτική σχολή έχει ως ακρογωνιαίο λίθο την εμβάθυνση της ποιότητας της δημοκρατίας μας σεβόμενη τους νέους της χώρας και τους δίνει μια πολιτική οντότητα με πίστη στις δυνατότητες και στο ρόλο μέσα στη σύγχρονη δημοκρατική κοινωνία. Ταυτόχρονα τους προκαλεί να δείξουν ταλέντο, γνώση, ευαισθησία, αμφισβήτηση, πάθος, αγωνία για ένα καλύτερο μέλλον και ενισχύει ένα θεσμοθετημένο διάλογο μεταξύ των νέων των τοπικών περιοχών, προκειμένου να εντοπιστούν και να εξευρεθούν λύσεις στα γενικότερα και ειδικότερα προβλήματα.
     Οι ειδικότερες ρυθμίσεις αναφέρθηκαν από τον εισηγητή μας και δεν θα σταθώ σ’ αυτές. Θα ήθελα, όμως, να αναφερθώ  σε ορισμένες παρατηρήσεις, που ακούστηκαν από τους προηγούμενες αγορητές.
     Πρώτον, θα ήθελα να απαντήσω στο θέμα γιατί δεν γίνονται τα Τοπικά Συμβούλια νομικά πρόσωπα ή γιατί δεν καθορίζονται στο σχέδιο νόμου όλες οι αρμοδιότητες. Με το παρόν νομοσχέδιο ούτε αστικές εταιρείες ούτε νομικά πρόσωπα θεσμοθετούνται. Θεσμοθετούνται μη γραφειοκρατικές δομές ουσιαστικής και αποτελεσματικής συμμετοχής των νέων στα κοινά, για να δώσουμε έτσι το κίνητρο στους νέους ηλικίας πάνω από δεκαπέντε χρονών να μπουν στον προβληματισμό των κοινών τοπικών θεμάτων και με ευθύνη των Ο.Τ.Α., που αποτελούν το κύτταρο της δημοκρατίας. 
     Εφαρμόζουμε δηλαδή κατ’ αναλογία τα όσα συμβαίνουν στα συμβούλια των δημοτικών διαμερισμάτων και στα συνοικιακά συμβούλια. Ούτε αυτά είναι νομικά πρόσωπα και η χρηματοδότησή των γίνεται μέσω του δήμου και δεν παρίσταται η ανάγκη, να έχουν Α.Φ.Μ. παιδιά δεκαπέντε ετών και να ελέγχονται για τη χρηματοδότηση. Οι εγγυήσεις που παρέχονται μέσω της χρηματοδότησης από το δήμο είναι μείζονος σημασίας και η χρηματοδότηση είναι αντικειμενική. Δεν είναι επιλεκτική. Έχει να κάνει απολύτως με πληθυσμιακά κριτήρια.
     Οι αρμοδιότητες των Τοπικών Συμβουλίων καθορίζονται με υπουργική απόφαση. Αυτό έχει το ειδικότερο νόημα να ακουστούν πρώτα οι προτάσεις των νέων, που θα συμμετάσχουν σε αυτές τις συνελεύσεις, σε αυτά τα Τοπικά Συμβούλια, να τις λάβουμε υπ’ όψιν μας και να λάβουμε υπ’ όψιν μας και τις διατάξεις του νέου Κώδικα Δήμων και Κοινοτήτων, που είναι υπό ψήφιση.
     Δεύτερον, ειπώθηκε ότι είναι μικρός ο αριθμός των μελών των Τοπικών Συμβουλίων, δηλαδή τα εννεαμελή ή τα ενδεκαμελή ιδιαίτερα σε μεγάλους δήμους της πατρίδας μας. Μα, το αποφασιστικό όργανο είναι η γενική συνέλευση. Εκεί συμμετέχουν όσοι επιθυμούν. Το συμβούλιο αποτελεί απλώς το εκτελεστικό όργανο της γενικής συνέλευσης. Αποφασιστικής αρμοδιότητας όργανο είναι η συνέλευση. Συμμετέχουν όλοι. Και έχουμε, θα έλεγα, μια μορφή άτυπης δημοκρατίας. Το συμβούλιο δεν είναι ένα αντιπροσωπευτικό όργανο, είναι ένα εκτελεστικό όργανο.
     Ελέχθη ότι ήρθε προς ψήφιση το σχέδιο νόμου χωρίς διάλογο. Αυτό είναι ανακριβές. Έγινε εκτενής διάλογος από τη Γενική Γραμματεία Νέας Γενιάς με το σύνολο σχεδόν των εκατό υπαρχόντων άτυπα δημοτικών και νομαρχιακών συμβουλίων νέων. Μέσα απ’ αυτόν το διάλογο συνειδητοποιήθηκε η αξία του θεσμού, η ανάγκη της θεσμικής κατοχύρωσης, πράγμα το οποίο επιχειρούμε με αυτό το νομοσχέδιο.
     Ελέχθη, επίσης, ως παρατήρηση το εξής: Γιατί δεν συμμετέχουν όλοι όσοι είναι γραμμένοι στα δημοτολόγια, αλλά χρειάζεται να υπάρχει το μητρώο και η αίτηση εγγραφής; 
     Μα, ακριβώς αυτό το οποίο ρυθμίζουμε είναι η λειτουργία συλλογικών οργάνων. Πρέπει να γνωρίζουμε με ακρίβεια πόσα είναι τα μέλη, να ξέρουμε αν υπάρχει απαρτία, να ξέρουμε αν υπάρχει πλειοψηφία. Πρέπει να γνωρίζουμε ποιους θα προσκαλούμε. Άλλο είναι οι δημότες που συμμετέχουν στην εκλογή κυβέρνησης ή δημοτικών αρχόντων, μέσω της ιδιότητας του ψηφοφόρου και άλλο η ιδιότητα του μέλους σ’ αυτό το άτυπο συλλογικό όργανο της διοίκησης και δεν μπορεί να γίνεσαι αυτομάτως μέλος. 
     Έρχομαι τώρα στο άρθρο 9, το οποίο αφορά τη συγκρότηση των πρυτανικών αρχών. 
     Θα ήθελα να ξεκαθαρίσω ότι με την προτεινόμενη ρύθμιση καθιερώνεται η τετραετής θητεία των πρυτάνεων, αντιπρυτάνεων και κοσμητόρων και προβλέπεται ότι δεν επιτρέπεται η εκλογή σε δυο συνεχείς θητείες, καθώς και η εκλογή τους για περισσότερες από δυο θητείες συνολικά. Επιτρέπεται, δηλαδή, η εκλογή ύστερα από μια διακοπή.
     Η παρούσα ρύθμιση προβλέπεται στο πρόγραμμα της Νέας Δημοκρατίας. Ανακοινώθηκε εγκαίρως στη Σύνοδο των Πρυτάνεων τον Οκτώβριο του 2005. Τότε, κύριοι συνάδελφοι, δεν υπήρχε βεβαίως καμία γνώση ούτε σχηματισμός των όποιων μελλοντικών πρυτανικών σχημάτων για να έρθουμε να τα ποδηγετήσουμε και όποιος ήθελε μπορούσε να κατέθετε επ’ αυτού στο Υπουργείο προτάσεις, αντιπροτάσεις, διαφορετικές ρυθμίσεις. Άρα, ανακοινώθηκε εγκαίρως και όποιος είχε άλλη άποψη μπορούσε να έρθει και να την καταθέσει.
     Με τη ρύθμιση αυτή εξασφαλίζεται, ώστε η θητεία των πρυτανικών αρχών να εναρμονίζεται με τον τετραετή προγραμματισμό που επιδιώκουμε. Έναν προγραμματισμό που έχει να κάνει με τα οικονομικά, με τα διοικητικά, με τα αναπτυξιακά θέματα των ιδρυμάτων. Θα είναι μια τετραετία η θητεία των πρυτανικών αρχών, τετραετής ο προγραμματισμός με το Υπουργείο Παιδείας και στο τέλος θα γίνεται η απόδοση για το τι έγινε. 
     Λαμβάνεται μέριμνα, ώστε να μην απέχουν για μεγάλο χρονικό διάστημα τα μέλη Δ.Ε.Π. από τα ερευνητικά και διδακτικά τους καθήκοντα, που είναι και το κύριο έργο τους και να μην τραυματίζεται η επιστημονική τους αξιοπιστία. Θωρακίζεται, θα έλεγα, η διοικητική αρχή του πανεπιστημίου –η πρυτανική αρχή- απέναντι σε όποιες πιέσεις, ενισχύεται η ανεξαρτησία τους και η προσήλωση στο έργο τους. Βεβαίως με τις διατάξεις του νομοσχεδίου δεν θίγεται κανένας από τους ήδη υπηρετούντες είτε ως πρυτάνεις είτε ως αντιπρυτάνεις.
     Θα ήθελα να πω για το επιχείρημα της συνέχειας ότι η εμπειρία έχει δείξει σε πανεπιστήμια και σε ανώτατα εκπαιδευτικά ιδρύματα, πάρα πολλές φορές νέα σχήματα που δεν είχαν προηγούμενη διοικητική εμπειρία, απέδωσαν άριστα και επιτέλεσαν ένα τεράστιο έργο.
     Βεβαίως δεν υπάρχει καμία πρόθεση ούτε δυνατότητα ελέγχου των πανεπιστημίων. Μακριά από  εμάς  και η φωτογραφική ρύθμιση. Εμείς δεν θέλουμε και δεν πράττουμε εκείνο που έγινε από την απελθούσα κυβέρνηση του ΠΑ.ΣΟ.Κ. το 1994, που με ειδική ρύθμιση μειώθηκε η θητεία των πρυτάνεων, για να κοπούν ορισμένοι πρυτάνεις, όπως ο κ. Τρακατέλλης, που δεν ήταν τότε αρεστοί. Ίσως οι συνάδελφοι του ΠΑ.ΣΟ.Κ. εμπνεόμενοι απ’ αυτό το παρελθόν, το κομματικό και το φωτογραφικό, βλέπουν φωτογραφικές διατάξεις, εκεί που δεν υπάρχουν. Δεν υπάρχει καμία απολύτως φωτογραφική διάταξη. 
     Εμείς επιχειρούμε να ρυθμίσουμε το ζήτημα κατά τρόπο που να ανταποκρίνεται στις σύγχρονες ανάγκες του πανεπιστημίου γι’ αυτό και εγκαίρως ανακοινώθηκε. Εάν δεν ερχόταν η ρύθμιση σήμερα, τότε δεν θα μπορούσε  από τη νέα ακαδημαϊκή χρονιά να ισχύσει ο τετραετής προγραμματισμός. Θα πηγαίναμε τρία χρόνια πίσω. Γι’ αυτό εγκαίρως από τον Οκτώβριο, όταν δεν υπήρχε κανένα πρυτανικό σχήμα εν όψει, όταν δεν υπήρχε τίποτα στον ορίζοντα, ανακοινώσαμε την πρόθεσή μας επίσημα στη Σύνοδο των Πρυτάνεων ότι θέλουμε να τροποποιήσουμε, προς αυτήν την κατεύθυνση και συμφώνως προς το πρόγραμμά μας, τη ρύθμιση για τη θητεία των πρυτανικών αρχών. Αυτή είναι η πραγματικότητα. 
     Κλείνω, κυρίες και κύριοι συνάδελφοι, λέγοντας ότι με το σχέδιο νόμου, βεβαίως, και δεν επιλύονται τα προβλήματα των νέων είτε αυτά αφορούν θέματα εργασίας είτε αφορούν άλλα προβλήματα που, στη σημερινή δύσκολη εποχή μας, αντιμετωπίζουν οι νέοι μας. Ούτε ο σκοπός ήταν αυτός. 
     Ο σκοπός του σχεδίου νόμου είναι να υπάρξει ευαισθητοποίηση των νέων για τα γενικότερα θέματα που αντιμετωπίζει η κοινωνία μας και οι ίδιοι, να ενταχθούν στη δημόσια ζωή και να μη στέκουν απομακρυσμένοι έξω από το πολιτικό γίγνεσθαι, να εκπαιδευτούν και να μάθουν στο να είναι ενεργοί πολίτες και να  γεφυρωθεί το χάσμα των γενεών γιατί εμείς πιστεύουμε στην έννοια του ενεργού πολίτη στη σημερινή κοινωνία, στις σημερινές συνθήκες. Και ξεκινάμε από τη νέα γενιά της πατρίδας μας. 
     Σας ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζήτησα το λόγο, όχι για να αναπτύξω τις απόψεις μου, διότι δίκαιη στάση μού επιβάλλει σήμερα να μην μιλήσω, από τη στιγμή που η Νέα Δημοκρατία δεν διαθέτει Κοινοβουλευτικό Εκπρόσωπο.
     Μόνο μία φράση θέλω να πω. Θα παρακαλέσω τον παριστάμενο κύριο Υπουργό να ξανασκεφθεί τις ρυθμίσεις του άρθρου 9 και αν μπορεί, να τις αποσύρει για να τις επαναφέρει μετά από συζήτηση.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Μέχρι την ψήφιση του άρθρου αύριο, θα θέλατε να το σκεφθείτε, κύριε Υφυπουργέ;
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Εισερχόμεθα στο στάδιο των δευτερολογιών.
     Ο κ. Βασιλείου έχει το λόγο.
     ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
     Οφείλω να ομολογήσω ότι το Σώμα, για μια ακόμη φορά, επέδειξε σωφροσύνη και πολιτική ωριμότητα. Είναι κοινή πλέον θέση ότι υπάρχει ένα κενό στην πολιτική εκπαίδευση και πολιτική κοινωνικοποίηση των νέων, οι οποίοι θα είναι και οι αυριανοί πρωταγωνιστές του δημόσιου βίου. Το κενό αυτό οφείλουμε εμείς να αναλάβουμε πρωτοβουλία να το συρρικνώσουμε και να το εξαλείψουμε. Θέλουμε τα νέα παιδιά να θωρακίσουν τα δημοκρατικά τους ιδεώδη, γιατί έτσι τονώνουμε τη δημοκρατία στη χώρα μας, η οποία δικαιωματικά παινεύεται ότι έχει παράδοση στις αξίες της  δημοκρατίας.
     Ο βασικός σκοπός του σχεδίου νόμου είναι αυτός και χαίρομαι που υπάρχει μια σύγκλιση απόψεων. Και θα συμφωνήσω ότι ο εχθρός του καλού είναι πάντα το καλύτερο. Δεν πρέπει, όμως, αξιωματικά να αφορίζουμε την προσπάθεια της Κυβέρνησης να θέσει γερά θεμέλια στην προσπάθεια αυτή, η οποία και αποτελεί την πρώτη σε πανελλήνιο επίπεδο προσπάθεια.
     Στο παρόν σχέδιο νόμου δεν χωρεί αντιπολίτευση, αλλά μόνο συναίνεση, γιατί είναι προφανές το συμφέρον που καλούμαστε να υπηρετήσουμε. Είναι το συμφέρον των παιδιών μας και της χώρας μας. Δεν μπορώ να καταλάβω την εμμονή ορισμένων συναδέλφων του ΠΑ.ΣΟ.Κ., που όλα βλέπουν ότι γίνονται με σκοπό την κομματικοποίηση. Ας μην κρίνουμε, κυρίες και κύριοι συνάδελφοι, εξ ιδίων τα αλλότρια. Θωρακίζοντας την προσωπικότητα και τις σκέψεις των νέων, υψώνουμε ισχυρά -θα έλεγα- και πανύψηλα τείχη στους εχθρούς της δημοκρατίας. Αυτό κάνουμε με το παρόν σχέδιο νόμου. 
     Εκτιμώ ότι η γόνιμη συζήτηση που προηγήθηκε, τιμά όλο το Σώμα, αλλά τιμά και τον Κώστα Καραμανλή και τους αρμόδιους Υπουργούς, που ανέλαβαν τη σπουδαία αυτήν πρωτοβουλία για να φέρουν πιο κοντά στο δημόσιο βίο τους νέους. Αποτελεί, θα έλεγα, μια ακόμα τρανταχτή απόδειξη της συνέχειας του κυβερνητικού έργου με έντονο κοινωνικό χαρακτήρα, μια προσπάθεια ανασυγκρότησης του κράτους και εδραίωσης της δημοκρατίας σε όλα τα μήκη και πλάτη της κοινωνίας μας.
     Θα δοθεί, πιστεύω, ο χρόνος αύριο, στη συζήτηση επί των άρθρων του νομοσχεδίου, να διατυπωθούν οι λεπτομέρειες, να κατατεθούν οι εκατέρωθεν απόψεις, γιατί σήμερα ακούστηκαν κάποια στιγμή και κάποιες σκληρές απόψεις. Μιλήσατε για αντισυνταγματικότητα και ειπώθηκε μάλιστα, απ’ ό,τι έχω σημειώσει εδώ, ότι η διάταξη του άρθρου 9 «μαγαρίζει» το άρθρο 16 του Συντάγματος. Εμένα θα μου επιτρέψετε να μη σχολιάσω αυτήν την τοποθέτηση. Θα πρέπει να πω, όμως, ότι η Νέα Δημοκρατία και ο Κώστας Καραμανλής ως τώρα, κάθε άλλο παρά μας έχουν μάθει να μη σεβόμαστε το Σύνταγμα της Ελλάδας.
     Πιστεύω, λοιπόν, ότι όλες οι διατάξεις του νομοσχεδίου και στόχο έχουν, αλλά και αρχή. Θεμελιώδης αρχή τους είναι να προστατέψουν τα κοινωνικά αγαθά, να βελτιώσουν τα κακώς κείμενα και να αναβαθμίσουν την ποιότητα της ζωής μας. Οι ποιοτικές προτάσεις για αναβάθμιση του ρόλου των Πρυτάνεων και η ενίσχυση της διδακτικής τους ιδιότητας δεν νομίζω ότι αμφισβητείται από κανένα, όταν μάλιστα δεν θίγονται δικαιώματα και δεν δημιουργούνται προσκόμματα στη λειτουργία των τμημάτων. Όσο δε αφορά στη διάταξη για τη σίτιση φοιτητών και σπουδαστών, πρόκειται ουσιαστικά για δημοσιονομική και λογιστική αλλαγή του τρόπου διάθεσης των απαιτούμενων χρημάτων.
     Πιστεύω στην αξιόλογη προσπάθεια των αρμοδίων Υπουργείων, πρέπει όλοι να τη χαιρετήσουμε και να την επιβραβεύσουμε. Και πρώτος ο ομιλών. 
     Και θα μου επιτρέψετε, κύριε Πρόεδρε, επειδή ακούσαμε κάποια τοποθέτηση για τον ανασχηματισμό, είναι υποχρέωσή μου…
     ΠΡΟΕΔΡΕΥΩΝ (Ιωάννης Τραγάκης): Δεν είναι υποχρέωση. Μην το θέτετε έτσι. 
     ΓΕΩΡΓΙΟΣ ΒΑΣΙΛΕΙΟΥ: Επιτρέψτε μου, στο χρόνο μου, να κάνω την τοποθέτησή μου, κύριε Πρόεδρε. Έχω το δικαίωμα ως Βουλευτής των Ελλήνων να συγχαρώ τον Πρωθυπουργό της χώρας.
     ΠΡΟΕΔΡΕΥΩΝ (Ιωάννης Τραγάκης): Αυτό να το κάνετε, αλλά δεν είναι ανάγκη να τοποθετηθείτε. 
     ΓΕΩΡΓΙΟΣ ΒΑΣΙΛΕΙΟΥ: Εννοώ ότι θα τοποθετηθώ κατά τη δική μου άποψη. Δεν πρόκειται να σχολιάσω ό,τι ειπώθηκε. 
     Θα ήθελα, λοιπόν, από αυτήν τη θέση να συγχαρώ τον Πρωθυπουργό της χώρας, τον Κώστα Καραμανλή, ο οποίος για μια ακόμα φορά επέδειξε πολιτική ωριμότητα, σωφροσύνη και σύνεση, με μοναδικό γνώμονα το συμφέρον της Ελλάδας και των Ελλήνων. Η Νέα Δημοκρατία δεν σταματά να εφαρμόζει το σταθερό πολιτικό της πρόγραμμα και δεν φοβάται κανένα. Κοιτάζει μπροστά και στον αγώνα για την ανασυγκρότηση του κράτους, στρατεύονται όλα τα στελέχη της, εφ’ όσον αυτό κρίνεται απαραίτητο. Κάνει διαρθρωτικές κινήσεις για να προχωρήσει ακόμα πιο αποφασιστικά, πιο γρήγορα στις μεταρρυθμίσεις που έχει ανάγκη ο τόπος. Και αυτή είναι και η ουσιώδης διαφορά της μεγάλης παράταξης. Σκέφτεται με ποιοτικά και όχι με ποσοτικά ή ηλικιακά κριτήρια, όπως ορισμένοι θέλουν. 
     Ο Κώστας Καραμανλής, κυρίες και κύριοι συνάδελφοι, δεν κάνει πολιτική φιλολογίας. Κάνει πολιτική ουσίας. Εύχομαι τα καλύτερα για τα νέα πρόσωπα της Κυβέρνησης και είμαι ακράδαντα πεπεισμένος ότι το κυβερνητικό έργο συνεχίζεται ακάθεκτο, χωρίς να φοβάται τις Συμπληγάδες και τις Κασσάνδρες. Το έργο της Νέας Δημοκρατίας είναι καθημερινά ορατό σε όλους τους τομείς της κοινωνίας…
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
     ΓΕΩΡΓΙΟΣ ΒΑΣΙΛΕΙΟΥ: Κλείνω, κύριε Πρόεδρε. Επιτρέψτε μου. Μου κόβετε την ανάσα στο τέλος της τοποθέτησής μου. 
     Επαναλαμβάνω, λοιπόν: Το έργο της Νέας Δημοκρατίας είναι καθημερινά ορατό σε όλους τους τομείς της κοινωνίας και της οικονομίας. Και είμαι απόλυτα σίγουρος ότι ο καπετάνιος μας έχει βάλει ρότα και πολύ σύντομα θα πιάσει Ιθάκη. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας.)
     ΠΡΟΕΔΡΕΥΩΝ (Ιωάννης Τραγάκης): Ο κ. Αηδόνης έχει το λόγο.
     ΧΡΗΣΤΟΣ ΑΗΔΟΝΗΣ: Θα ήθελα να επαναλάβω αυτό που είπα στην αρχή της τοποθέτησής μου ως εισηγητής. Το συγκεκριμένο νομοσχέδιο ουσιαστικά έχει έρθει, για να μπορέσει η Κυβέρνηση να ελέγξει τις εκλογές στις πρυτανικές αρχές. Θεωρούμε, λοιπόν, ότι ακόμα και αυτήν τη στιγμή υπάρχει ο καιρός και μπορείτε, κύριε Υπουργέ, να αποσύρετε το επίμαχο άρθρο, έτσι ώστε να περάσει αυτό το νομοσχέδιο, τουλάχιστον με τη δική μας απόλυτη συμφωνία. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ο κ. Γκατζής έχει το λόγο. 
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, άκουσα και τους ομιλητές -ιδιαίτερα τους συναδέλφους της Κυβέρνησης- οι οποίοι ήταν ευθυγραμμισμένοι με το πνεύμα και την κατεύθυνση που έχει το νομοσχέδιο. Αυτό δεν μας εκπλήσσει. Μας εκπλήσσει, όμως, το ότι και νέοι άνθρωποι, νέοι Βουλευτές, παίρνουν το λόγο για να στηρίξουν αντιδημοκρατικά μέτρα, που επιβάλλονται για την εκλογή των οργάνων. 
     Η απλή αναλογική που καθιερώθηκε και στα συνδικάτα ακόμα, ήταν μια κατάκτηση τελικά και της νεολαίας. Και έρχεται σήμερα η Κυβέρνηση και λέει “stop” σ’ αυτό που υπήρχε. Και στα συνοικιακά συμβούλια, όπου κατέβαιναν με απλή αναλογική -αν θέλουμε να πούμε ότι έχουμε την έκφραση όλων των απόψεων και θέσεων της νεολαίας μέσα στα συμβούλια- λένε: «Εδώ θα εφαρμόσουμε το σύστημα που λέει, το πλειοψηφικό». Όποιος έχει τους πέντε ή τους τέσσερις, αν θέλετε, στους δέκα και βάζει τους έντεκα, τους ελέγχει όλους και παίρνει την πλειοψηφία. 
     ΙΩΑΝΝΗΣ ΚΟΥΡΑΚΟΣ: Το ίδιο δεν είναι και η απλή αναλογική;
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, μη διακόπτετε. 
     ΝΙΚΟΛΑΟΣ ΓΚΑΤΖΗΣ: Να, λοιπόν. Εδώ φαίνεται το πώς διαπαιδαγωγεί η Κυβέρνηση τα στελέχη της σε αντιδημοκρατικούς κατήφορους, κύριε Πρόεδρε. Αυτές οι αντιλήψεις είναι που περνάνε. Αποκλείονται εκείνες οι φωνές που έχουν διαφορετική άποψη και χαλάνε τη σούπα της ομοφωνίας, της αντιλαϊκής, της αντιδραστικής, πράγμα που έχει περάσει και στην Τοπική Αυτοδιοίκηση. 
     Από πού και ως πού, κύριε Υπουργέ, σήμερα η Τοπική Αυτοδιοίκηση είναι κύτταρο δημοκρατίας; Έχετε διαβάσει ιδιαίτερα τον καινούργιο κώδικα, για να δείτε τι λέει; Πρόκειται για ένα κυβερνητικό όργανο και τίποτε παραπάνω. Πρόκειται για υλοποίηση της κυβερνητικής πολιτικής με αποκλεισμούς, όταν αυτή διαφέρει από την κυβερνητική κατεύθυνση. Για ποιο, λοιπόν, κύτταρο δημοκρατίας μιλάμε. Είναι το μακρύ χέρι της Κυβέρνησης. Τα πάντα λειτουργούν σε ανταποδοτική βάση, με φόρους κ.λπ.. 
     Έρχεται, κύριε Πρόεδρε, η Κυβέρνηση σιγά - σιγά να καταργήσει και τη χρηματοδότηση μέσω Κ.Α.Π. με την αλλαγή που έγινε στο Σύνταγμα όσον αφορά τη χρηματοδότηση, που λέει ότι οι Κ.Α.Π. θα αφαιρεθούν. Δεν είναι υποχρεωμένη η Κυβέρνηση –αυτό λέει η τροποποίηση- να χρηματοδοτεί την Τοπική Αυτοδιοίκηση με τους αντίστοιχους πόρους για τα λειτουργικά της έξοδα, αλλά να εφευρίσκει τους τρόπους μέσω των οποίων θα καλύπτει τις οικονομικές ανάγκες της, προκειμένου να έχει οικονομική αυτάρκεια. Φόρους και πάλι φόρους. Για ποιο, λοιπόν, κύτταρο δημοκρατίας μιλάμε;
     Λέτε ότι η νεολαία θα λύσει τα προβλήματα. Άκουσα και τον προηγούμενο συνάδελφο, που τον εκτιμώ ιδιαίτερα και για την αισιοδοξία που έχει και είδα αυτά τα νομοσχέδια. Πώς θα λυθούν, όταν δεν δίδετε και την παραμικρή αρμοδιότητα; Μάλιστα, λέτε ότι οι αρμοδιότητες θα δοθούν με προεδρικό διάταγμα ή με υπουργική απόφαση. Πέστε μου σε ποιο άρθρο αναφέρεται αυτό, κύριε Υπουργέ και ποιες είναι οι αρμοδιότητες που θα δώσετε. 
     Ακόμα θα ήθελα να πω, κύριε Πρόεδρε, ότι ο κύριος Υπουργός ανέφερε ως αποφασιστικό όργανο αυτών των συμβουλίων της γενικής συνέλευσης. Όταν σε μια πόλη οι μόνιμοι κάτοικοι, που είναι γραμμένοι στα δημοτολόγια, είναι γύρω στους χίλιους πεντακόσιους, τι θα ακουστεί εκεί μέσα; Θα καταντήσουν να είναι μόνο οι δέκα ή οι έντεκα που θα εκλέγονται, διότι δεν θα υπάρχει καμιά αρμοδιότητα. Τα παιδιά δεν θα βρουν τίποτα, θα μαραζώσουν, όπως μαράζωσαν και τα συνοικιακά συμβούλια. Έτσι θα μαραζώσουν και αυτά τα Τοπικά Συμβούλια της νεολαίας. Ποια αρμοδιότητα μπορεί να θεσπίσει η γενική συνέλευση; Μπορεί π.χ. να καθορίσει με ποιο τρόπο θα γίνονται οι εκλογές; Και μπορούμε να πούμε ότι αυτά τα έντεκα άτομα που θα εκλεγούν και τα οποία θα επηρεάζετε, θα μπορούν να διεκδικήσουν τη λύση των κοινωνικών, οικονομικών, πολιτιστικών και άλλων προβλημάτων; 
     Μήπως σήμερα δεν υπάρχουν όργανα έκφρασης της νεολαίας, κύριε Υπουργέ; Δίνετε καμιά σημασία σ’ αυτές τις νεολαίες, όταν έρχονται και σας κτυπούν την πόρτα, όπως είναι τα συνδικάτα των νεολαιών, οι  επιτροπές νέων που έχουν συστήχει οι πολιτικές οργανώσεις, οι φοιτητές κ.λπ., που πάτε τελικά να τις αποδιοργανώσετε, προκειμένου να μην έχουν πολιτικό λόγο, γιατί κτυπάνε τα προβλήματα στη ρίζα τους ζητώντας παράλληλα τη λύση τους; 
     Κύριε Πρόεδρε, τα συμβούλια αυτά δεν παίζουν κανένα ρόλο, τα οποία μάλιστα ο κύριος Υπουργός ονόμασε «άτυπα όργανα». Έτσι θα είναι, κύριε Υπουργέ, άτυπα όργανα, όπως τα είπατε, κλείνοντας την ομιλία σας και πηγαίνοντας στη συνέχεια στα πανεπιστήμια. Άτυπα όργανα και τίποτε άλλο. 
     Εμείς επιμένουμε ότι πρέπει να ισχύσει η απλή αναλογική, ότι πρέπει να δοθούν αρμοδιότητες ουσίας όσον αφορά τουλάχιστον τα προβλήματα, που έχει η νεολαία μέσα στη συγκεκριμένη πόλη. Και δεν πιστεύουμε ότι οι νεολαίοι μέσα απ’ αυτό το αντιλαϊκό πνεύμα της νεοφιλελεύθερης πολιτικής, μέσα απ’ αυτά τα συμβούλια θα μπορέσουν, έστω, να διεκδικήσουν τη λύση των μεγάλων προβλημάτων τα οποία αντιμετωπίζουν.
     Αν τα προβλήματα αυτά δεν τα λύσει το μαζικό λαϊκό κίνημα, μέρος του οποίου είναι και το κίνημα της νεολαίας, ποτέ δεν θα βρεθεί λύση γι’ αυτά τα προβλήματα μέσω αυτών των κατασκευασμένων δημιουργημάτων, με τα οποία πάτε ουσιαστικά να ακρωτηριάσετε τη νεολαία, ώστε να είναι χωρίς δικαιώματα, χωρίς λόγο, χωρίς φωνή, χωρίς διεκδίκηση.
     Τέλος, κύριε Πρόεδρε, έχουν έρθει και πολλές τροπολογίες, τις οποίες θα συζητήσουμε φυσικά αύριο. Ήθελα, όμως, να μιλήσω γι’ αυτά τα μέτρα που παίρνονται για τα πανεπιστήμια. Κύριε Υπουργέ, εγώ θα σας θέσω ένα ερώτημα, επειδή ξέρω ότι είχαν κάποια επαφή οι πρυτανικές αρχές, για να συζητήσουν ορισμένα θέματα. Σε μένα και στο κόμμα μας τουλάχιστον δεν έφτασε κάποια πρόταση. Σε σας ήρθε καμία πρόταση επί του συγκεκριμένου θέματος που συζητάμε και αφορά το άρθρο 9 και τις πρυτανικές αρχές; Ήρθε νέα πρόταση; Γιατί είχαν πει ότι θα συνεδριάσουν εντός του Φεβρουαρίου. Μήπως τις πρώτες ημέρες του Φεβρουαρίου έγινε κάποια συνεδρίαση; Γιατί είχαν στη Λάρισα μαζί σας μια συνάντηση οι πρυτανικές αρχές. Σας κατέθεσαν εκεί κάποιο υπόμνημα; Έκαναν νέες προτάσεις επί του συγκεκριμένου, που έλεγαν ότι θα φέρουν ολοκληρωμένη πρόταση για τα πανεπιστήμια και όχι μόνο για τις πρυτανικές αρχές; Αν ναι, ζητούμε να το καταθέσετε, γιατί σε μας τουλάχιστον δεν έχει φτάσει.
     Εν πάση περιπτώσει, γιατί δεν ακούτε τις πρυτανικές αρχές και όλα τα κόμματα -εκτός από τη δική σας παράταξη φυσικά- και το αίτημα να αποσύρετε αυτό το αίτημα; Αποσύρετέ το και φέρτε το σ’ ένα εύλογο χρονικό διάστημα. Δεν κάηκε τελικά η σούπα. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Το λόγο έχει ο κύριος Υφυπουργός για δυο λεπτά, για να κλείσουμε και τη συζήτηση.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Θα ήθελα να πω τα εξής:
     Πρώτον, δεν έχει έρθει στο Υπουργείο Παιδείας καμία πρόταση από τους Πρυτάνεις σχετικά με το θέμα το οποίο συζητούμε ούτε άλλες προτάσεις για την αλλαγή του νόμου-πλαισίου. Ενδεχομένως, στη Σύνοδο των Πρυτάνεων που θα γίνει στο τέλος της εβδομάδας, να υπάρξουν προτάσεις. 
     Δεύτερον, σε ό,τι αφορά το θέμα των αρμοδιοτήτων που με ρώτησε ο κύριος συνάδελφος, στο άρθρο 8, παράγραφος 2, καθορίζονται τα εξής: «Με όμοια απόφαση καθορίζονται ο τρόπος ανάδειξης και συγκρότησης των οργάνων των Τοπικών Συμβουλίων Νέων, οι αρμοδιότητες και η λειτουργία τους, η οικονομική διοίκηση…». Άρα, λοιπόν, στο άρθρο 8, παράγραφος 2, ρυθμίζεται το ότι με κοινή υπουργική απόφαση θα καθοριστούν τα θέματα των αρμοδιοτήτων, ακριβώς για να υπάρξει και ο αναγκαίος διάλογος.
     Τέλος, το νομοσχέδιο που προωθούμε, είναι ριζικά αντίθετο στη διεξαγωγή εκλογών για ανάδειξη εκπροσώπων της νεολαίας μέσω παρατάξεων. Εμείς έχουμε ενιαίο ψηφοδέλτιο χωρίς παρατάξεις, μία άλλη αντίληψη απ’ αυτήν την οποία έχετε, κύριε συνάδελφε. Συνεπώς, δεν τίθεται θέμα αναλογικής ή πλειοψηφικής εκπροσώπησης. 
     ΝΙΚΟΛΑΟΣ ΓΚΑΤΖΗΣ: Ας το αποφασίσει η νεολαία, όχι εσείς. Αν ισχύει η απλή αναλογική, μπορούν να κάνουν ενιαίο ψηφοδέλτιο. 
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Δεν σας διέκοψα.
     ΠΡΟΕΔΡΕΥΩΝ (Ιωάννης Τραγάκης): Δεν σας διέκοψε κανείς, κύριε Γκατζή.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Εμείς, λοιπόν, έχουμε σαν σκοπό να ευαισθητοποιήσουμε τους νέους, να τους ωθήσουμε να ασχοληθούν με τα κοινά, να γίνουν πιο ενεργοί και υπεύθυνοι πολίτες, να τους δείξουμε και έναν άλλο δρόμο. Δεν είναι ανάγκη μόνο μέσα από κόμματα ή κομματικές νεολαίες να εκφράζονται. Μπορούν και έξω απ’ αυτές να εκφραστούν ως αυτόνομοι ενεργοί πολίτες. Άρα, λοιπόν, δεν τίθεται θέμα απλής ή ενισχυμένης ή πλειοψηφικής αναλογικής ή άλλου συστήματος.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, τριάντα επτά μαθητές και μαθήτριες και τέσσερις συνοδοί καθηγητές από το 7ο Τ.Ε.Ε. Πάτρας.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες)
     Αύριο, όπως είναι γνωστό, θα συζητήσουμε επί των άρθρων και επί των τροπολογιών. Είναι και το επίμαχο άρθρο 9, για το οποίο ο κ. Αηδόνης ζήτησε από τον κύριο Υφυπουργό μερική τροποποίηση, για να δει εάν θα ψηφιστεί και κατ’ αρχήν το νομοσχέδιο. 
     Τα άρθρα είναι δεκατέσσερα και θα ήθελα να σας αναγνώσω και τις υπουργικές τροπολογίες. 
     ΑΠΟΣΤΟΛΟΣ ΚΑΚΛΑΜΑΝΗΣ: Αυτά είναι για αύριο.
     ΠΡΟΕΔΡΕΥΩΝ (Ιωάννης Τραγάκης): Για αύριο, κύριε Πρόεδρε.
     Πρώτη είναι η τροπολογία με γενικό αριθμό 538 και ειδικό 113 της 24ης Ιανουαρίου 2006 των Υπουργών κυρίων Αλογοσκούφη και Σπηλιωτόπουλου και της κ. Γιαννάκου με τίτλο: «Ρυθμίσεις για τη διαδικασία αξιολόγησης στα Ανώτατα Στρατιωτικά Εκπαιδευτικά Ιδρύματα».
     Η δεύτερη τροπολογία είναι η με γενικό αριθμό 539 και ειδικό 114 από 24.1.2006 του κ. Παυλόπουλου. Η τρίτη, η τέταρτη και η πέμπτη τροπολογία έχουν διανεμηθεί στους κυρίους συναδέλφους και μπορούν να λάβουν γνώση.
     Θα ήθελα, επίσης, να ανακοινώσω προς το Σώμα ότι ο Υπουργός Δικαιοσύνης διαβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών», αναφορά του Εισαγγελέα Πρωτοδικών Αθηνών κατά του πρώην Υφυπουργού Δημόσιας Τάξης κ. Χρήστου Μαρκογιαννάκη.
     Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Παιδείας και Θρησκευμάτων: «Τοπικά Συμβούλια Νέων και άλλες διατάξεις».
     Ερωτάται το Σώμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Τοπικά Συμβούλια Νέων και άλλες διατάξεις» έγινε δεκτό επί της αρχής κατά πλειοψηφία. 
     Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 2 Φεβρουαρίου 2006 και της Παρασκευής 3 Φεβρουαρίου 2006 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Πέμπτης 2 Φεβρουαρίου 2006 και της Παρασκευής 3 Φεβρουαρίου 2006 επικυρώθηκαν.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.51΄ λύεται η συνεδρίαση για αύριο ημέρα Πέμπτη 16 Φεβρουαρίου 2006 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Τοπικά Συμβούλια Νέων και άλλες διατάξεις», σύμφωνα με την ημερήσια διάταξη που έχει διανεμηθεί.
     
     Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
                                                                2

