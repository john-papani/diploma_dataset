ΣΥΝΕΔΡΙΑΣΗ ΡΙΒ΄
Παρασκευή, 29 Μαρτίου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Άδεια απουσίας των Βουλευτών Ν. Κακλαμάνη, Γ. Γαρουφαλιά, Σ. Δαϊλάκη, Γ. Καρασμάνη, Ν. Κορτσάρη, Γ. Κωνσταντόπουλο, Θ. Λεονταρίδη, Π. Μαντούβαλο, Α. Μπούρα, Α. Νεράντζη, Γ. Ορφανό, Ε. Παπαγεωργόπουλο, Μ. Παπαδόπουλο, Σ. Σπύρου, Π. Τατούλη, Ε. Χαϊτίδη, και Α. Χειμάρρα, 
3. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Ιεράπετρας Κρήτης, το Ενιαίο Λύκειο Αγίου Νικολάου Κρήτης και το 2ο Γυμνάσιο Σοφάδων Καρδίτσας, 
Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τρίτης 2 Απριλίου 2002, 4. Συζήτηση επικαίρων ερωτήσεων:
α) Προς τον Υπουργό Εθνικής Οικονομίας και Οικονομικών, σχετικά με τη λήψη μέτρων αντιμετώπισης του προβλήματος των καθυστερήσεων και των γραφειοκρατικών διατυπώσεων στις οικονομικές υπηρεσίες του Δημοσίου κλπ., 
β) Προς τον Υπουργό Γεωργίας i) σχετικά με την καταβολή των επιδοτήσεων στους σιτοπαραγωγούς, 
ii) σχετικά με την καθυστέρηση καταβολής των πρόωρων αγροτικών συντάξεων, 
γ) Προς τους Υπουργό Εργασίας και Κοινωνικών Ασφαλίσεων, i) σχετικά με την αντιμετώπιση των προβλημάτων των σεισμοπαθών που διαμένουν στις εργατικές κατοικίες του Αιγάλεω, ii) σχετικά με την εφαρμογή του νόμου για τη διαδοχική ασφάλιση των αγροτών, 
δ) Προς τον Υπουργό Ανάπτυξης σχετικά με την χορήγηση των πιστοποιητικών διαφάνειας στις επιχειρήσεις για τη συμμετοχή τους σε διαγωνισμούς του Δημοσίου κλπ., 
ε) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την καθυστέρηση αποκατάστασης των ζημιών που υπέστη το οδικό δίκτυο της Εύβοιας από την πρόσφατη θεομηνία, 
5. Συζήτηση επερώτησης προς τον Υπουργό Δικαιοσύνης σχετικά με τα Σωφρονιστικά Καταστήματα, 
ΟΜΙΛΗΤΕΣ
Α. Επί των επικαίρων ερωτήσεων
ΑΡΓΥΡΗΣ Ε., 
ΘΕΟΔΩΡΟΥ Χ., 
ΚΑΝΕΛΛΗ Λ., 
ΚΑΨΗΣ Ι., 
ΚΟΛΛΙΑ Μ., 
ΠΑΠΑΔΗΜΑΣ Λ., 
ΣΑΛΑΓΚΟΥΔΗΣ Γ., 
ΣΓΟΥΡΙΔΗΣ Π., 
ΣΚΟΠΕΛΙΤΗΣ Σ., 
ΣΠΥΡΟΠΟΥΛΟΣ Ρ., 
ΤΖΙΟΛΑΣ Ε., 
ΦΩΤΙΑΔΗΣ Α., 
Β. Επί της επερώτησης
ΖΩΗΣ Χ., 
ΚΑΤΣΑΡΟΣ Ν., 
ΛΥΚΟΥΡΕΖΟΣ Α., 
ΜΑΚΡΗ Ζ., 
ΜΑΝΤΟΥΒΑΛΟΣ Π., 
ΝΕΡΑΝΤΖΗΣ Α., 
ΠΕΤΣΑΛΝΙΚΟΣ Φ., 


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΙΒ΄
Παρασκευή, 29 Μαρτίου 2002


Αθήνα, σήμερα στις 29 Μαρτίου 2002, ημέρα Παρασκευή και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κα Λιάνα Κανέλλη, Βουλευτή Α΄ Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Περάματος Νομού Θεσσαλονίκης ζητεί την κάλυψη της κενής οργανικής θέσης του απογευματινού ιατρού παθολόγου στο ιατρείο Περάματος.
2) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία ο Μεσσηνιακός Γυμναστικός Σύλλογος ζητεί την οικονομική ενίσχυση του τμήματος της Άρσης Βαρών.
3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία οι ιχθυοκαλλιεργητές Πέστροφας Ηπείρου και Δυτικής Μακεδονίας ζητούν τη ρύθμιση των χρεών τους προς την ΑΤΕ.
4) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία οι Εθνοφύλακες του Νομού Καστοριάς ζητούν την ανάθεση της φύλαξης των ακριτικών στροτοπέδων στα Τάγματα Εθνοφυλακής.
5) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά η οποία αναφέρεται στις κρίσεις των Ρ/Σ Θεσσαλονίκης από το Εθνικό Συμβούλιο Ραδιοτηλεόρασης.
6) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας και η Ένωση Αξιωματικών Πυροσβεστικού Σώματος ζητούν το χαρακτηρισμό του επαγγέλματος των εργαζομένων στα Σώματα Ασφαλείας, ως επικίνδυνου και ανθυγιεινού.
7) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η 2η Ένωση Τελωνειακών Υπαλλήλων Μακεδονίας ζητεί τη λήψη μέτρων για την επίλυση των υλικοτεχνικών προβλημάτων των τελωνείων.
8) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία το Σωματείο Συνταξιούχων Σιδηροδρομικών Β. Ελλάδος "Η ΑΝΑΓΕΝΝΗΣΙΣ" ζητεί την καταβολή του επιδόματος εξομάλυνσης και στους συνταξιούχους του Δημοσίου.
9) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί την ένταξη και των βιβλίων Γ΄ κατηγορίας στις νέες φορολογικές ρυθμίσεις.
10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Βιοκαλλιεργητές Δυτικής Μακεδονίας "Η Βιολογική Αύρα" ζητούν την ικανοποίηση αιτημάτων του κλάδου όπως η οικονομική ενίσχυση των βιοκαλλιεργητών, η εφαρμογή του επιχειρησιακού προγράμματος του Υπουργείου Γεωργίας κ.λπ.
11) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση Συνοδών Ολυμπιακής Αεροπορίας ζητεί την επαναφορά των δρομολογίων της Ολυμπιακής Αεροπλοϊας και την απόκτηση δύο ακόμη αεροσκαφών για την ολοκλήρωση του business plan στην αεροπορική βάση της Θεσσαλονίκης.
12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Έλληνες Οικολόγοι Χωρίς Σύνορα ζητούν η επίσημη γλώσσα του συνεδρίου τους να είναι η Ελληνική με αυτόματη μετάφραση στην Αγγλική.
13) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία Κάτοικοι του Δημοτικού Διαμερίσματος Αχλαδοκάστρου του Δήμου Πλατάνου Αιτωλ/νίας ζητούν να μην υπαχθούν στο Κέντρο Υγείας Ναυπάκτου και να παραμείνουν στο αντίστοιχο του Θέρμου.
14) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ναυτική Ομοσπονδία ζητεί τη μη μεταβολή της αυτοτέλειας και αυτονομίας του ασφαλιστικού φορέα των ναυτεργατών.
15) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Σύλλογος Αμβρακιωτών Αιτωλ/νίας "ΤΟ ΠΑΓΓΥΡΑΚΙ" ζητεί να επαναλειτουργήσει το μικροβιολογικό κλιμάκιο στο Κέντρο Υγείας Θέρμου καθώς και να επισκέπτεται την κοινότητα αγροτικός γιατρός.
16) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δημοτικός Συνδυασμός του Δήμου Φαρκαδόνας Τρικάλων, η Κίνηση Αγωνιστικής Συνεργασίας, ζητούν την επίλυση προβλημάτων λειτουργίας τριών Παιδικών Σταθμών του Δήμου τους.
17) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Αμφιλοχιωτών Αιτωλ/νίας της Αθήνας και Πειραιά "Η ΑΜΦΙΛΟΧΙΑ" ζητεί να ενισχυθεί οικονομικά ο Σύλλογος για την πραγματοποίηση των πολιτιστικών εκδηλώσεων που προγραμματίζει.
18) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Σύλλογος Αμβρακιωτών Αιτωλ/νίας "ΤΟ ΠΑΓΓΥΡΑΚΙ" ζητεί να επαναλειτουργήσει η γραμμή του ΚΤΕΛ Θέρμου - Αμβρακιάς.
19) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ένωση Καταναλωτών Λέσβου διαμαρτύρεται για την αύξηση της τιμής των αεροπορικών εισιτηρίων.
20) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Μανταμάδου Λέσβου ζητεί να μην κλείσει το γραφείο ΕΛΤΑ στο Μανταμάδο.
21) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Συντονιστική Επιτροπή των 110 δικαιούχων εργατικών κατοικιών στον οικισμό "Τρίκκη 3" Δήμου Τρικάλων διαμαρτύρεται για την αύξηση του τιμήματος κάθε διαμερίσματος.
22) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών διαμαρτύρεται για τη γενοκτονία των παλαιστινίων.
23) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Πολιτιστικός Σύλλογος "Πλάτων" Παραλίμνης Γιαννιτσών Νομού Πέλλας ζητεί οικονομική ενίσχυση για τη διοργάνωση πολιτιστικών εκδηλώσεων.
24) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ένωση Αγροτικών Συνεταιρισμών Επαρχίας Ελασσόνας επισημαίνει τα προβλήματα των αγροτών από την απεργία των γεωτεχνικών υπαλλήλων του Δημοσίου και ζητεί άμεση επίλυση.
25) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ένωση Αξιωματικών Ελληνικής Αστυνομίας Θεσσαλίας ζητεί την ικανοποίηση των εργασιακών, μισθολογικών και θεσμικών αιτημάτων της ελληνικής αστυνομίας και του πυροσβεστικού σώματος.

26) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Εταιρεία Προστασίας της Ανθρώπινης Ζωής ζητεί τη λήψη μέτρων για την αντιμετώπιση του δημογραφικού προβλήματος της χώρας.
27) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Λαμιέων Φθιώτιδας ζητεί ο Νομός Φθιώτιδας να συμπεριληφθεί σε ολοκληρωμένο πρόγραμμα κατά της ανεργίας.
28) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών διαμαρτύρεται για την "αντικειμενικοποίηση του ΦΠΑ".
29) Οι Βουλευτές κυριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών καταγγέλλει τις εξώσεις βιοτεχνών από την περιοχή του Μεταξουργείου.
30) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Αγροτικός Συνεταιρισμός Βασιλικών Θεσσαλονίκης ζητεί την επίλυση οικονομικών προβλημάτων του.
31) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία οι Εργαζόμενοι στην Ε.Α.Σ.Θ. "ΟΜΟΣΠΟΝΔΙΑ" ζητούν να παραμείνει ο συνεταιριστικός της χαρακτήρας και να μην ιδιωτικοποιηθεί.
32) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία οι υπηρετούντες στη Δημοτική Αστυνομία Λάρισας ζητούν τη διασφάλιση της εργασίας τους.
33) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Παράρτημα Βύρωνα της ΠΕΑΕΑ ζητεί να αποσυρθούν οι έλληνες στρατιώτες από το Κόσσοβο και τη Βοσνία.
34) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η 'Ενωση Αξιωματικών Ελληνικής Αστυνομίας Θεσσαλίας ζητεί το χαρακτηρισμό του επαγγέλματος των εργαζομένων στα Σώματα Ασφαλείας ως επικίνδυνου και ανθυγιεινού.
B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1/25-6-01 ερώτηση δόθηκε με το υπ'αριθμ.700/4-10-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1/25-6-2001 την οποία κατέθεσε ο Βουλευτής κ. Βασ. Τσίπρας και η οποία, αναφέρεται στο διορισμό αναπληρωτών, σας γνωρίζουμε τα ακόλουθα:
1. Σύμφωνα με το άρθρο 17 του Ν. 1566/85(ΦΕΚ 167 / 30-9-85) οι προσωρινοί αναπληρωτές καλύπτουν λειτουργικά κενά που δημιουργούνται στα σχολεία της Α/θμιας και Β/θμιας Εκπ/σης μετά την έναρξη του σχολικού έτους. Ειδικότερα αν για οποιαδήποτε αιτία απουσιάζουν από τα σχολεία εκπαιδευτικοί καθώς και αν υπάρχουν άλλες έκτακτες ανάγκες λειτουργίας των σχολείων, προσλαμβάνονται με αίτηση τους προσωρινοί αναπληρωτές με σχέση εργασίας ιδιωτικού δικαίου. 
Το πρόβλημα των εγγεγραμμένων στην επετηρίδα εκπ/κών, που ενδεχομένως θίγονται από την αλλαγή του συστήματος διορισμών που έγινε με το ν. 2525/97 αντιμετωπίστηκε κατά το καλύτερο δυνατό τρόπο με τον ψηφισθέντα νόμο για τους 16/μηνίτες του άρθρου 138 του ν. 2725/95 σύμφωνα με τον οποίο οι εγγεγραμμένοι στους πίνακες διοριστέων εκπαιδευτικών του Ν. 1566/85 μέχρι την 31-12-1997 που έχουν υπηρετήσει ως προσωρινοί αναπληρωτές ή ωρομίσθιοι στα δημόσια σχολεία της πρωτοβάθμιας και δευτεροβάθμιας εκπαίδευσης σύμφωνα με τις διατάξεις του άρθρου 17 του προαναφερθέντος νόμου, καθώς και όσοι έχουν υπηρετήσει με την ίδια ιδιότητα σε τάξεις αθλητικής διευκόλυνσης (Τ.Α.Δ) εφόσον έχουν συμπληρώσει προϋπηρεσία τουλάχιστον (16) μηνών μέχρι την 30-6-1998 με πλήρες εβδομαδιαίο υποχρεωτικό ωράριο διδασκαλίας ή με μειωμένο ωράριο με αναγωγή στο υποχρεωτικό εβδομαδιαίο ωράριο διδασκαλίας, εντάσσονται σε ενιαίο πίνακα διοριστέων με σειρά που εξαρτάται από την προαναφερθείσα συνολική προϋπηρεσία αυτών την 30-6-98. 
Οι περιλαμβανόμενοι στον ενιαίο πίνακα του άρθρου 138 του Ν. 2725/99 προσλαμβάνονται ως προσωρινοί αναπληρωτές και ωρομίσθιοι κατά απόλυτη προτεραιότητα έναντι των άλλων κατηγοριών υποψηφίων που αναφέρονται στην παρ. 7 του άρθρου 6 του Ν. 2525/97 σύμφωνα με τη διάταξη του άρθρου 1 παρ. 8 του Ν.2834/2000 (ΦΕΚ 160/7-7-2000 ΤΑ).
Επιπλέον, σύμφωνα με το άρθρο 1 παρ. 7 του ν. 2834/2000 όσοι έχουν υπηρετήσει ως προσ. αναπληρωτές ή ωρομίσθιοι πριμοδοτούνται σε διαγωνισμό του ΑΣΕΠ ανάλογα με την προϋπηρεσία τους. 
Σύμφωνα δε με το άρθρο 138 παρ.Ιζ οι περιλαμβανόμενοι στον ενιαίο πίνακα, κατά τους διορισμούς του έτους 2003 και εφεξής, εφόσον στο μεταξύ δεν έχουν διοριστεί σε μόνιμες θέσεις εκπαιδευτικών ή δεν έχουν διαγραφεί, διορίζονται σταδιακά με την σειρά εγγραφής τους στον οικείο πίνακα σε κενές οργανικές θέσεις εκπαιδευτικών και σε ποσοστά που ορίζονται με απόφαση του Υπουργού Εθνικής Παιδείας και Θρησκευμάτων με βάση το σύνολο των κενών οργανικών θέσεων κατά κλάδο. 
Με τις προμνησθείσες ειδικές διατάξεις έχει επιδιωχθεί αφενός η απορρόφηση σημαντικού αριθμού προσ. αναπληρωτών αφετέρου η πριμοδότηση όσων έχουν προσφέρει τις υπηρεσίες τους στα σχολεία της Α/θμιας και Β/θμιας Εκπ/σης της χώρας ως προσ. αναπληρωτές ή ωρομίσθιοι. 
Τέλος, σας γνωρίζουμε ότι σύμφωνα με το Ν. 2942 (ΦΕΚ 202 τ. Α'/17-9-01) ρυθμίζονται εξ΄ υπαρχής θέματα που αφορούν στη διαδικασία πρόσληψης των προσωρινών αναπληρωτών και ωρομισθίων εκπαιδευτικών όλων των κλάδων και ειδικοτήτων για την κάλυψη των διδακτικών αναγκών των σχολείων.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
2. Στην με αριθμό 16/25-6-01 ερώτηση δόθηκε με το υπ'αριθμ.1/4-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 16/25-6-2001 που κατέθεσε στη Βουλή η Βουλευτής κα Έλσα Παπαδημητρίου, παρακαλούμε να πληροφορήσετε την κα Βουλευτή ότι το θέμα που θίγεται στην ερώτηση είναι αρμοδιότητας του Οργανισμού Εργατικής Κατοικίας (ΟΕΚ) και κατ΄ επέκταση του Υπουργείου Εργασίας και Κοινωνικών Ασφαλίσεων προς το οποίο κοινοποιείται η ερώτηση. 
Γενικότερα όμως σε ότι αφορά τα Ολυμπιακά έργα του ΥΠΕΧΩΔΕ πληροφορούμε την κα Βουλευτή τα εξής: 
α) Σε όλους τους μελετητές έχουν δοθεί οι " Κατευθύνσεις για τον Ενεργειακό και Περιβαλλοντικό Σχεδιασμό". 
β) Η εξοικονόμηση ενέργειας εξασφαλίζεται με πολλούς τρόπους (πχ με την προσαρμογή του σχεδιασμού στο μικροκλίμα της κάθε περιοχής, την επιλογή κατάλληλων υλικών κατασκευής, την επιλογή συσκευών μειωμένης κατανάλωσης ενέργειας, τη χρήση πρασίνου κλπ.
γ) Η χρήση ήπιων μορφών ενέργειας, συμπεριλαμβανομένης και της ηλιακής είναι μία παράμετρος του σχεδιασμού του κάθε συγκεκριμένου έργου, που εξετάζεται κατά περίπτωση με κριτήρια:
- εφικτότητας και επάρκειας για τις απαιτούμενες παροχές
- κατασκευαστικού και λειτουργικού κόστους
- αισθητικής ένταξης
- διάρκειας στο χρόνο για την μεταολυμπιακή χρήση.
Το σύνολο των παραγόντων που προαναφέρθηκαν λαμβάνεται υπόψη στην οριστικοποίηση των μελετών και επιλέγεται κάθε φορά η επαρκέστερη λύση.
Ο Υπουργός
Κ. ΛΑΛΙΩΤΗΣ"
3. Στην με αριθμό 28/25-6-01 ερώτηση δόθηκε με το υπ' αριθμ. 704/4-10-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 28/25-6-2001 την οποία κατέθεσε ο Βουλευτής κ. Γεωργ. Αμπατζόγλου και αφορά στο ΤΕΕ Καισαριανής, σας γνωρίζουμε τα ακόλουθα:
Όπως μας πληροφόρησε ο Οργανισμός Σχολικών Κτιρίων με σχετική απόφασης της Επιτροπής Αναστολών του Συμβουλίου της Επικρατείας - αριθμός 384/20-7-2001 - επιβάλλεται η μη χορήγηση της ζητούμενης αναστολής οικοδομικών εργασιών η οποία είχε ζητηθεί από κατοίκους της περιοχής Καισαριανής.
Με την κοινοποίηση της συγκεκριμένης απόφασης ο ΟΣΚ Α.Ε. ζήτησε από τον ανάδοχο του έργου την επανέναρξη των εργασιών οι οποίες ήδη βρίσκονται σε εξέλιξη.
Ο Υφυπουργός
ΦΙΛ. ΠΕΤΣΑΛΝΙΚΟΣ"
4. Στις με αριθμό 61/25-6-01, 216/2-7-01 ερωτήσεις δόθηκε με το υπ' αριθμ. 16/4-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στις ερωτήσεις 61/25-6-01, 216/2-7-01 που κατέθεσε στη Βουλή ο Βουλευτής κ. Παν. Λαφαζάνης και κ. Μανώλης Κεφαλογιάννης, παρακαλούμε να πληροφορήσετε του κυρίους Βουλευτές σε θέματα της αρμοδιότητάς μας και σύμφωνα με τα στοιχεία του Οργανισμού Ρυθμιστικού Σχεδίου Αθήνας του ΥΠΕΧΩΔΕ και της Ειδικής Υπηρεσίας Δημοσίων Έργων Ολυμπιακά Έργα 2004 τα εξής:
Με το από 22.6.2000 Π.Δ/γμα για τον χαρακτηρισμό του βιοτόπου Σχινιά στο Μαραθώνα ως Εθνικού Πάρκου, έχει οριοθετηθεί η ζώνη υποδοχής του Ολυμπιακού Κέντρου Κωπηλασίας σε εφαρμογή του αρθ. 2 παρ. 1γ του ν. 2730/99 (ΦΕΚ 130Α/25.6.99).
Στις 30.5.2001 Ο Οργανισμός Ρυθμιστικού Σχεδίου Αθήνας του ΥΠΕΧΩΔΕ με απόφαση της Εκτελεστικής Επιτροπής του, ενέκρινε την διαχειριστική μελέτη του συνόλου του Εθνικού Πάρκου και προωθεί τη διαδικασία θεσμοθέτησης του σχεδίου Π.Δ/γματος για τη διαχείριση - σύσταση Φορέα Διαχείρισης αυτού.
Η αρμόδια Αρχαιολογική Υπηρεσία του Υπουργείου Πολιτισμού για την Προστασία των Προϊστορικών και Κλασσικών Αρχαιοτήτων διενεργεί εκσκαφές στην περιοχή του Σχινιά.
Στη συγκεκριμένη θέση που γίνονται οι παραπάνω ανασκαφές δεν προβλέπεται η εκτέλεση εργασιών για το Ολυμπιακό Κέντρο Κωπηλασίας από τις εκπονούμενες μελέτες.
Τα ταφικά ευρήματα που αποκαλύφθηκαν εκτείνονται βορείως των εγκαταστάσεων του προαναφερόμενου έργου, εκτός των ορίων του σκάμματος των τεχνητών λιμνών και δεν ανατρέπουν το συνολικό σχεδιασμό αυτού.
Μέχρι σήμερα οι καθ' ύλην αρμόδιες Υπηρεσίες του Υπουργείου Πολιτισμού, για την αξιολόγηση και την προστασία των προαναφερόμενων αρχαιολογικών ευρημάτων δεν έχουν θέσει θέμα αλλαγής χωροθέτησης του Ολυμπιακού Κέντρου Κωπηλασίας.
Το σύνολο των παραμέτρων και των περιορισμών που αφορούν στην προστασία των ιδιαίτερων χαρακτηριστικών του βιότοπου της περιοχής και πηγάζουν από το Διάταγμα Κήρυξής του σε Εθνικό Πάρκο (ΦΕΚ 395/τ.Δ/3.7.2000), τους Περιβαλλοντικούς Όρους (ΚΥΑ οικ/110107/21.9.2000) και τα πορίσματα της παραπάνω εγκεκριμένης Ειδικής Διαχειριστικής Μελέτης από τον Οργανισμό Ρυθμιστικού Σχεδίου Αθήνας, ενσωματώνονται πλήρως στις υπό έγκριση μελέτες του Ολυμπιακού Έργου.
Επίσης οι αρμόδιες Υπηρεσίες του ΥΠΕΧΩΔΕ για το σχεδιασμό και την κατασκευή του Ολυμπιακού Κωπηλατοδρομίου συνεργάζονται με την Προσωρινή Επιτροπή Διαχείρισης του Εθνικού Πάρκου Σχινιά.
Στον εργοταξιακό χώρο ελέγχεται ανελλιπώς η τήρηση των περιβαλλοντικών όρων σε σχέση με τη μη ρύπανση αυτού από τις εκτελούμενες εργασίες, με την καλύτερη δυνατή διαχείριση των προϊόντων εκσκαφών κλπ.
Μέχρι σήμερα έχουν απομακρυνθεί ο διάδρομος του παλιού αεροδρομίου, κτίσματα, παλιά εγκαταλειμμένα αεροπλάνα και απορρίμματα.
Επίσης το εργοτάξιο, που είναι περιφραγμένο για λόγους ασφαλείας, είναι ανοιχτό σε κάθε ενδιαφερόμενο, κατόπιν συνεννοήσεως με την αρμόδια Υπηρεσία του ΥΠΕΧΩΔΕ, καθώς και στα μέλη του Ελληνικού Κοινοβουλίου. Μέχρι σήμερα το έχουν επισκεφθεί εκπρόσωποι της Ευρωπαϊκής Επιτροπής, της ΔΟΕ, των Ελληνικών και Διεθνών Αθλητικών Ομοσπονδιών κλπ.
Ο ΥΠΟΥΡΓΟΣ
Κ. ΛΑΛΙΩΤΗΣ"
5. Στην με αριθμό 75/26-6-2001 ερώτηση δόθηκε με το υπ' αριθμ. 2662/3-10-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 75/26-6-2001 που κατέθεσε στη Βουλή ο Βουλευτής κ. Δημοσχάκης Θεοφάνης σχετικά με την κυκλοφορία των φορτηγών αυτοκινήτων στη Βόρεια Ελλάδα, κατά λόγο αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
1. Σε εφαρμογή του άρθρου 52 του ΚΟΚ εκδόθηκε η Κοινή Απόφαση των Υπουργών ΠΕΧΩΔΕ, Δημόσιας Τάξης και Μεταφορών και Επικοινωνιών με αριθμό 76802/6726/1.12.2000 με την οποία καθορίζονται περιοριστικά μέτρα στην κυκλοφορία των φορτηγών αυτοκινήτων στις εθνικές οδούς Πάτρα - Αθήνα και Αθήνα - Θεσσαλονίκη για τη διευκόλυνση της μεγάλης κυκλοφορίας και την Οδική Ασφάλεια.
Η σχετική απαγόρευση αφορά όλα τα φορτηγά αυτοκίνητα ελληνικά και αλλοδαπά με ωφέλιμο φορτίο άνω των 1,5 τόνων.
Κατά τον καθορισμό των υπόψη μέτρων κρίθηκε ότι πρέπει αυτά να περιοριστούν στο συγκεκριμένο οδικό δίκτυο, αφού συνεξετάστηκαν και συνεκτιμήθηκαν παράγοντες όπως, η ομαλή διενέργεια των εμπορευματικών μεταφορών, εθνικών και διεθνών η περιορισμένη δυνατότητα εναλλακτικών λύσεων μέσω παρακαμπτηρίων οδών, και τα προβλήματα που στην αντίθετη περίπτωση προκύπτουν.
2. Η νομιμότητα της κυκλοφορίας και η ασφάλεια της κυκλοφορίας όλων των οχημάτων ελληνικών και αλλοδαπών που κυκλοφορούν στη χώρα μας εξασφαλίζονται:
α) Με τους ελέγχους που γίνονται από τα αρμόδια όργανα (ΣΔΟΕ, Λιμενικές, Τελωνειακές, Αστυνομικές Αρχές, Υπηρεσίες ΥΠΜΕ κ.α.) σύμφωνα με τις διατάξεις του άρθρου 37 του ν. 2800/2000 (Α΄ 41), και της Κ.Υ.Α. Γ5/52182/3729/25-8-2000 (Β΄ 1136) που εξεδόθη κατ' εξουσιοδότησή τους.
β) Με τους ελέγχους από τα Μικτά Νομαρχιακά Κλιμάκια Ελέγχου σύμφωνα με τις διατάξεις της παρ. 4 του άρθρου 5 του ν. 2801/2000 (Α΄ 46) και της ΚΥΑ Γ5/29480/2304/23-5-2001 (Β΄ 614) που εξεδόθη κατ' εξουσιοδότησή τους.
γ) Με τους ελέγχους των Αστυνομικών Αρχών σε εφαρμογή των οικείων διατάξεων του ΚΟΚ.
δ) Με τους ελέγχους από τα ανά τη χώρα ΚΤΕΟ, όπου μπορούν να προσκομίζονται οχήματα για έκτακτο από τα αστυνομικά όργανα όταν υπάρχουν αμφιβολίες για την καλή μηχανική τους κατάσταση.
Επίσης, το Υπουργείο Μεταφορών και Επικοινωνιών προωθεί την προμήθεια δύο κινητών Κ.Τ.Ε.Ο. για το τυχαίο τεχνικό έλεγχο των οχημάτων στους δρόμους.
Ο Υπουργός
ΧΡΗΣΤΟΣ ΒΕΡΕΛΗΣ"
6. Στις με αριθμό 244/01, 299/01 ερωτήσεις δόθηκε με το υπ' αριθμ. 4813/26-9-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στις με αριθμό 244/01 και 299/01 ερωτήσεις, σχετικά με το προαναφερόμενο θέμα, που κατατέθηκαν από τους βουλευτές κυρίους Παναγιώτη Μελά, Αντώνη Σκυλλάκο, Νίκο Γκατζή και Παναγιώτη Κοσιώνη, σας γνωρίζουμε τα ακόλουθα:
Το ΙΚΑ ο μεγαλύτερος ασφαλιστικός φορέας της χώρας και ο βασικός κορμός της πρωτοβάθμιας υγειονομικής περίθαλψης, μεριμνά συνεχώς για την αναδιοργάνωση και τον εκσυγχρονισμό των υγειονομικών του υπηρεσιών, ώστε να βελτιωθεί το επίπεδο της υγειονομικής φροντίδας των ασφαλισμένων του.
Στα πλαίσια της μεταρρύθμισης του Συστήματος Πρωτοβάθμιας Φροντίδας Υγείας επιχειρείται η καλύτερη δυνατή αξιοποίηση του μόνιμου ιατρικού προσωπικού του ΙΚΑ και των 5.500 γιατρών που υπηρετούν με ειδική σύμβαση στο Ίδρυμα, καταβάλλοντας προσπάθειες για την καλύτερη δυνατή συνεργασία με διάλογο με τους συνδικαλιστικούς εκπροσώπους του κλάδου τους.
Για την εξασφάλιση συνθηκών επιτυχούς διαλόγου και έκβασης του όλου θέματος έχει συσταθεί τετραμερής επιτροπή, η οποία αποτελείται από εκπροσώπους των Υπουργείων Εργασίας και Κοινωνικών Ασφαλίσεων και Υγείας και Πρόνοιας, του ΙΚΑ και του ΠΟΣΕΥΠΙΚΑ προκειμένου να μελετήσει τα εργασιακά θέματα που απασχολούν τους γιατρούς του ΙΚΑ.
Η παραπάνω επιτροπή θα παραδώσει πόρισμα για το εργασιακό πρόβλημα. Δεύτερη επιτροπή αποτελούμενη από εκπροσώπους του ΙΚΑ και της ΠΟΣΕΥΠΙΚΑ θα μελετήσει τα αιτήματα των γιατρών, που έχουν σχέση με το βαθμολόγιο - μισθολόγιο του κλάδου τους.
Όσον αφορά τις παρεχόμενες υπηρεσίες Υγείας του ΙΚΑ, σας γνωρίζουμε ότι αυτές ανάγονται στο τετράπτυχο ΠΡΟΛΗΨΗ - ΔΙΑΓΝΩΣΗ - ΘΕΡΑΠΕΙΑ - ΑΠΟΚΑΤΑΣΤΑΣΗ και διαρκώς βελτιώνονται με διαρκείς επεμβάσεις, μέτρα και προγράμματα.
Το ΙΚΑ παρέχει υπηρεσίες Υγείας σε 5.500.000 ασφαλισμένους.
Κατά την οκταετία 1994-2001 τόσο σε λειτουργικό όσο και σε οργανωτικό επίπεδο οι Μονάδες Υγείας του Ιδρύματος αναβαθμίσθηκαν και βελτιώθηκαν.
Αναπτύχθηκαν και λειτουργούν ενισχυμένα με μηχανήματα υψηλής τεχνολογίας:
Κέντρο Ελέγχου και Αναφοράς Ιογενούς Ηπατίτιδας.
5 Νέα Κέντρα Αξονικής και 4 Μαγνητικής Τομογραφίας.
35 Νέα Κέντρα Ελέγχου Οστεοπόρωσης
26 Νέα Μικροβιολογικά Εργαστήρια
16 Νέα Ακτινολογικά Εργαστήρια
34 Νέα Εργαστήρια Υπερηχοτομογραφίας
8 Νέα Κυτταρολογικά Εργαστήρια
Μονάδα Σπινθηρογραφημάτων με Γ΄ κάμερα
10 Νέα Κέντρα Ελέγχου Μαστού
Μονάδα Γενικής Αναισθησίας για ολική οδοντιατρική αποκατάσταση για παιδιά και Α.Μ.Ε.Α.
Επίσης επίκειται η έναρξη λειτουργίας 4 Κέντρων Ψηφιακής Αγγειογραφίας και Γραμμικού Επιταχυντή και Εξομοιωτή (Simulator).
Το Εκπαιδευτικό Πρόγραμμα Ορθοδοντικής του ΙΚΑ ολοκλήρωσε τις εργασίες του για την εξειδίκευση οδοντιάτρων του Ιδρύματος στην Ορθοδοντική.
Λειτούργησαν 8 Νέοι Σταθμοί Προστασίας Μάνας και Παιδιού στις παρακάτω πόλεις: Άρτα, Πρέβεζα, Τρίκαλα Ιωάννινα, Κατερίνη, Νεάπολη Θεσσαλονίκης, Αλεξανδρούπολη και Χίο.
Σε 16 από τους Σταθμούς Προστασίας Μάνας και Παιδιού του ΙΚΑ εφαρμόζονται προγράμματα Ψυχοπροφυλακτικής (Ανώδυνος Τοκετός).
Εφαρμόζεται διαρκές πρόγραμμα εκσυγχρονισμού των Μονάδων Υγείας του Ιδρύματος με 
α) Ανέγερση νέων ή ανακαίνιση ιδιόκτητων κτιρίων με σύγχρονες προδιαγραφές, όπως στα Τρίκαλα, το Κιλκίς, την Κατερίνη, τον Αγ. Αλέξιο, την Αρναία, το Μαρούσι, το Περιστέρι το Πολυιατρείο Ν.Μ.Υ. Θεσσαλονίκης, την Πάτρα, το Κεραμεικό κλπ και επίκειται η αποπεράτωση των κτιρίων της Ν. Φιλαδέλφειας και των Άνω Λιοσίων. Επίσης θα αποπερατωθούν εντός των δύο επόμενων ετών νέα κτίρια στην Κω, στα Χανιά και στο Κιάτο.
β) Μεταστεγάσεις Μονάδων σε νέα κτίρία (Γαλάτσι, Καρδίτσα, Παγκράτι, Ν.Μ.Υ. Αθήνας, Χαλάνδρι κλπ).
γ) μισθώσεις για τη λειτουργία νέων υπηρεσιών υγείας (Ν. Μουδανιά, Καισαριανή, Ανάκασα, Ραφήνα κλπ).
δ) εξωραϊσμός χώρων
ε) Αντικατάσταση εξοπλισμού
Για την εξυπηρέτηση ατόμων με ειδικές ανάγκες τοποθετήθηκαν ειδικές ράμπες και χειρολισθήρες στις Μονάδες του Ιδρύματος.
Ξεκίνησε πιλοτικά τον Μάρτιο του έτους 2000 σε 4 Μονάδες Υγείας της Αθήνας (Μαρούσι, Περιστέρι, Ζωγράφου Αλεξάνδρας) η εφαρμογή του νέου συστήματος Διαχείρισης Ζήτησης Υπηρεσιών Υγείας, με το οποίο οι ασφαλισμένοι με ένα απλό τηλεφώνημα στον αριθμό 184 έχουν τη δυνατότητα να κλείσουν ραντεβού με γιατρό της επιλογής τους την ώρα και την ημέρα που επιθυμούν, ή με διαθέσιμο γιατρό της ίδιας ειδικότητας.
Μετά επιτυχή πιλοτική εφαρμογή, το σύστημα επεκτάθηκε ήδη σε δύο ακόμη Μονάδες της Αθήνας (Πατησίων, Αγ. Ανάργυροι) και σε τρεις της Θεσσαλονίκης (ιατρεία Αγγελάκη, Πύλης Αξιού και Τούμπα).
Επίκειται η επέκταση του συστήματος στη Ν.Μ.Υ. ΙΚΑ Πειραιά και στα ιατρεία Ανάληψης Αμπελοκήπων και Αγ. Δημητρίου στη Θεσσαλονίκη. Το εν λόγω σύστημα θα επεκταθεί σταδιακά και στις υπόλοιπες Μονάδες του Ιδρύματος.
Βρίσκονται σε εξέλιξη:
Α) η μελέτη και ο σχεδιασμός "ΠΡΟΤΥΠΗΣ ΜΟΝΑΔΑΣ ΥΓΕΙΑ ΙΚΑ" και η πολιτική εφαρμογή της.
Β) το πρόγραμμα αναβάθμισης και αναδιοργάνωσης των Νοσοκομείων του Ιδρύματος στην Αθήνα, (3ο και Ογκολογικό "ΓΕΩΡΓΙΟΣ ΓΕΝΝΗΜΑΤΑΣ") με στόχο την βελτίωση των δομών και την αποτελεσματικότερη λειτουργία τους.
Τέλος διοργανώνονται εκπαιδευτικά προγράμματα για την επιμόρφωση του προσωπικού του Ιδρύματος σε θέματα όπως:
α) αγωγή υγείας, πρόληψη-επαγγελματικά λοιμώδη νοσήματα, υγιεινή και ασφάλεια στους χώρους εργασίας.
β) η ψυχολογία της επικοινωνίας στον εργασιακό χώρο 
γ) αρχές Μικροβιολογίας, Ακτινολογίας
δ) θέματα Οδοντοπροσθετικής
ε) ο ρόλος της νοσηλεύτριας στην πρωτοβάθμια περίθαλψη και η προσφορά της επισκέπτριας υγείας στην προληπτική ιατρική.
Ο Υφυπουργός
Ν. ΦΑΡΜΑΚΗΣ"
7. Στην με αριθμό 255/4.7.01 ερώτηση δόθηκε με το υπ' αριθμ. 728/3.10.01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 255/4.7.01 την οποία κατέθεσε ο Βουλευτής κ. Γ. Ψαχαρόπουλος και η οποία αναφέρεται στην Ιατρική Σχολή Αθηνών και στους Πανεπιστημιακούς γιατρούς σας γνωρίζουμε τα ακόλουθα:
1. Το Υπουργείο Εθνικής Παιδείας και Θρησκευμάτων θεωρεί ότι η ερμηνεία των διατάξεων των παρ. 2-4 του άρθρου 11 του ν. 2889/2001 αναγνωρίζει ότι οι πανεπιστημιακοί ιατροί, οι οποίοι απομακρύνονται από νοσοκομεία του ΕΣΥ ή από νοσοκομεία των Πανεπιστημίων λόγω ασκήσεως ιδιωτικού έργου σύμφωνα με τις παραπάνω διατάξεις, διατηρούν την ιδιότητα και τη θέση του μέλους ΔΕΠ πλήρους απασχόλησης. Δύνανται δε να ασκούν ακωλύτως τα καθήκοντα και δικαιώματα που απορρέουν από την πανεπιστημιακή νομοθεσία, συμπεριλαμβανομένης της διδασκαλίας, της έρευνας και της συμμετοχής τους στη διοίκηση των Πανεπιστημίων.
Ωστόσο, το διδακτικό, ερευνητικό και διοικητικό έργο που είναι συνδεδεμένο με την παροχή νοσηλείας σε ασθενείς ασκείται μόνον εντός νοσοκομείων του ΕΣΥ η νοσοκομείων των Πανεπιστημίων, με τους όρους και τις προϋποθέσεις που ορίζονται στις σχετικές διατάξεις του ν. 2889/2001.
2. Όσον αφορά στην παραχώρηση στην Ιατρική Σχολή του Λαϊκού Νοσοκομείου σύμφωνα με το ν. 2892/2001 και του Νοσοκομείου "Αλεξάνδρα" σύμφωνα με την απόφαση 3734/1992 του Συμβουλίου της Επικρατείας και το χρονικό προσδιορισμό υλοποίησής τους, σας γνωρίζουμε τα ακόλουθα:
2α Σύμφωνα με το άρθρο 10 του ν. 2892/2001 (ΦΕΚ 46 Α΄) το οικόπεδο και το υφιστάμενο κτιριακό συγκρότημα όπου στεγάζεται και λειτουργεί το Λαϊκό Νοσοκομείο, επιστρέφουν αυτοδίκαια, στο Πανεπιστήμιο κατά πλήρη κυριότητα, νομή και κατοχή λόγω πληρώσεως της διαλυτικής αιρέσεως.
2β. Σύμφωνα με την απόφαση 3734/1992 του Συμβουλίου της Επικρατείας, στο Νοσοκομείο "Αλεξάνδρα" επιτρέπεται η λειτουργία αποκλειστικά και μόνο Πανεπιστημιακών κλινικών.
3. Η υλοποίηση της διαδικασίας παραχώρησης των ως άνω Νοσοκομείων στην Ιατρική Σχολή ανήκει κατ' αρχήν στην αρμοδιότητα του Υπουργείου Υγείας και Πρόνοιας το οποίο είναι και ο φορέας που τα εποπτεύει.
Σας γνωρίζουμε παράλληλα, ότι, η ολοκλήρωσή της ως άνω, διαδικασίας επιστροφής δεν σημαίνει άμεση παραλαβή και πολύ περισσότερο αυτόματη μεταβολή του τρόπου διοικήσεως των Νοσοκομείων ώστε να γίνουν Πανεπιστημιακά, όταν στα Νοσοκομεία αυτά στεγάζονται και κλινικές του ΕΣΥ και το μέγιστο ποσοστό του παραϊατρικού και λοιπού προσωπικού ανήκει στο ΕΣΥ το οποίο βέβαια έχει λειτουργικές (διοικητικές-οικονομικές) αρμοδιότητες.
Τέλος, το Πανεπιστήμιο Αθηνών έχει ζητήσει να γίνουν οι απαραίτητες ενέργειες για τη μετατροπή των Νοσοκομείων σε πλήρως αυτοδιοικούμενα Πανεπιστημιακά Νοσοκομεία και καταβάλλει κάθε δυνατή προσπάθεια ώστε να ολοκληρωθούν οι αναγκαίες διαδικασίες το συντομότερο δυνατό.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
8. Στην με αριθμό 264/4-7-01 ερώτηση δόθηκε με το υπ' αριθμ. 1798/2-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 264/4-7-01 που κατέθεσε ο Βουλευτής κ. Η. Καλλιώρας, σας πληροφορούμε τα εξής:
Οι δαπάνες της Ε.Ε. για τον τομέα της γεωργίας είναι εξασφαλισμένες και σταθεροποιημένες μέχρι το 2006.
- Οι πόροι που θα απαιτηθούν για την χρηματοδότηση όλων των μέτρων που προβλέπονται από τις κοινές οργανώσεις Αγοράς δεν υπάρχει περίπτωση να μην εξασφαλιστούν ό,τι και να προβλέπει ο προϋπολογισμός του 2002, ο οποίος δεν έχει ακόμα ολοκληρωθεί. Υπάρχει δυνατότητα κατά την διάρκεια του οικονομικού έτους να γίνουν δύο (2) διορθώσεις, ώστε, αν σε κάποιον τομέα η αρχική πρόβλεψη να εξασφαλίζει τα απαιτούμενα ποσά, να μεταφερθούν πιστώσεις από αλλού.
Η στήριξη του γεωργικού τομέα είναι ακόμα σε ικανοποιητικό επίπεδο, υψηλότερο από αυτό που ισχύει σε οποιαδήποτε άλλη χώρα.
- Καμιά Κ.Ο.Α. δεν ψηφίστηκε χωρίς να προβληθεί επίμονα και με μεθοδικότητα η ελληνική θέση η οποία πάντα είχε ως κύριο στόχο το συμφέρον των Ελλήνων παραγωγών.
- Η ανεργία στον αγροτικό τομέα δεν είναι εκτεταμένη όπως αποδεικνύεται και από το μεγάλο αριθμό των αλλοδαπών απασχολουμένων στον τομέα.
- Μείωση ποσοστώσεων δεν υπήρξε.
- Η έναρξη εφαρμογής των μέτρων του Γ΄ ΚΠΣ είναι ήδη πραγματικότητα και με τους σημαντικούς πόρους που θα διατεθούν και με την μεθοδική προεργασία που έχει γίνει, αναμένονται πολύ θετικά αποτελέσματα σε όλα τα επίπεδα, από το εισόδημα έως και την εν γένει ποιότητα ζωής στο ύπαιθρο.
Όσον αφορά το βαμβάκι επισημαίνεται ότι:
Το σύστημα των ελλειμματικών πληρωμών, δια του οποίου θα εξακολουθήσουν να χορηγούνται οι ενισχύσεις του τομέα και μετά την πρόσφατη αναθεώρηση της Κοινής Οργάνωσης Αγοράς του Προϊόντος, είναι ως γνωστόν ένα "ανοικτό" σύστημα ως προς τις δαπάνες του. Τούτο σημαίνει ότι δεν ευσταθεί η εκτίμηση ότι οι δαπάνες της επόμενης εμπορικής περιόδου θα είναι αναγκαστικώς χαμηλότερες από αυτές των δύο προηγούμενων ετών. Αντίθετα, το όποιο ύψος ενίσχυσης θα υπολογισθεί ανάλογα φυσικά με τον όγκο της παραγωγής Ελλάδας και Ισπανίας και τη διαμόρφωση της διεθνούς τιμής του βαμβακιού και θα χορηγηθεί στους δικαιούχους διαμορφώνοντας στο ανάλογο ύψος το σύνολο της Κοινοτικής δαπάνης για το προϊόν, που μπορεί να είναι και υψηλότερο αυτού, των προηγουμένων εμπορικών περιόδων. Όσον αφορά το αιγοπρόβειο κρέας επιβεβαιώνεται ότι: Η αναφερόμενη μείωση του κοινοτικού προϋπολογισμού στον τομέα του προβείου και αιγείου κρέατος κατά 560,0 εκατ. ΕURO για την περίοδο 2002 (-35% σε σχέση με το 2001) αφορά μόνο την συγκεκριμένη περίοδο. Η μείωση αυτή είναι λογιστικού χαρακτήρα και οφείλεται στην κατάργηση των προκαταβολών βάσει της προτεινόμενης τροποποίησης του ισχύοντος Καν. (ΕΚ) 2467/98 του Συμβουλίου για την Κοινή Οργάνωση των Αγορών (ΚΟΑ) στον τομέα του προβείου και αιγείου κρέατος.
Για τις επόμενες περιόδους (2003 και πέραν) δεν προβλέπεται μείωση του κοινοτικού προϋπολογισμού αλλά αντίθετα αύξηση κατά 26,7 εκ. ΕURO, λόγω της αύξησης της συμπληρωματικής ενίσχυσης στα 7 ΕURO/επιλέξιμο ζώο από 6,641 ΕURO/ επιλέξιμο ζώο για τους παραγωγούς βαριών αρνιών και 5,977 / ΕURO/ επιλέξιμο ζώο για τους παραγωγούς ελαφρών αρνιών και τους αιγοτρόφους που ισχύει σήμερα.
Όσον αφορά τη ζάχαρη επισημαίνεται ότι:
Κατά την πρόσφατη αναθεώρηση της Κ.Ο.Α. του τομέα της ζάχαρης η συνολική ποσόστωση των 15 Κ-Μ μειώθηκε κατά 115.000 τόνους εκ των οποίων η μείωση που αντιστοιχεί στην Ελλάδα είναι μόνο 1.499 τόννοι. Η μικρή αυτή μείωση δεν επηρεάζει σχεδόν καθόλου το σχεδιασμό της χώρας μας αφού ούτως ή άλλως η ετήσια παραγωγή μας σπανίως εκάλυπτε την εθνική μας ποσόστωση.
Όσον αφορά το ελαιόλαδο επισημαίνεται ότι:
Το ελαιόλαδο υπάγεται σε καθεστώς Κοινής Οργάνωσης Αγοράς (ΚΟΑ) και συνεπώς τα διάφορα μέτρα για την στήριξή του αποφασίζονται στα αρμόδια όργανα της Ε.Ε. (Συμβούλιο Υπουργών, Διαχειριστική Επιτροπή κ.λπ.).
Την παρούσα χρονική περίοδο είναι σε εξέλιξη συζητήσεις για την αναθεώρηση της ΚΟΑ ελαιολάδου. Πάντως δεν τίθεται θέμα μείωσης του κοινοτικού προϋπολογισμού, καθόσον η σχετική πρόταση χαρακτηρίζεται από δημοσιονομική ουδετερότητα, ούτε προτείνεται μείωση της εθνικής εγγυημένης ποσότητας στο ελαιόλαδο.
Όσον αφορά τον καπνό επισημαίνεται ότι ο καπνός βάλλεται από τους υποστηρικτές της αντικαπνιστικής πολιτικής, με το επιχείρημα της προστασίας της δημόσιας υγείας εδώ και αρκετά χρόνια.
Χάρις στις συνεχείς παρεμβάσεις της ελληνικής κυβέρνησης προς κάθε επίπεδο της Ε.Ε. με στοιχεία και επιχειρήματα, η Επιτροπή της Ε.Ε. στήριξε το καθεστώς των ενισχύσεων, ώστε να μην επέλθει καμιά ξαφνική ιδίως επίπτωση στην απασχόληση και κατ' επέκταση στο εισόδημα καπνοπαραγωγών.
Με σοβαρότητα και υπευθυνότητα και με αδιαπραγμάτευτους στόχους τη διατήρηση του κοινωνικού ιστού της υπαίθρου, τη διασφάλιση της απασχόλησης των καπνοκαλλιεργητών και την αγορά του καπνού, κυρίως όμως τη διασφάλιση του εισοδήματος του καπνοπαραγωγού, η ελληνική κυβέρνηση εξετάζει τις προτάσεις της Επιτροπής που έρχονται στη δημοσιότητα κατά το τελευταίο διάστημα.
Σύμφωνα με τις διαβεβαιώσεις του αρμόδιου επιτρόπου, η οποιαδήποτε αποσύνδεση των επιδοτήσεων του καπνού επισυμβεί στο μέλλον, θα είναι προοδευτική και θα πραγματοποιηθεί, μόνον εφόσον συνοδεύεται από μέτρα που εξασφαλίζουν πηγές εισοδήματος και εναλλακτικές δραστηριότητες, τόσο για τους καπνοκαλλιεργητές, όσο και για τους εργαζόμενους στην αγορά καπνού.
Αταλάντευτη θέση της κυβέρνησης είναι η διατήρηση των ενισχύσεων του καπνού, γεγονός που επιβεβαιώνεται από την δυναμική παρέμβαση του πρωθυπουργού στην τελευταία Σύνοδο του Γκέτεμποργκ. Συνέπεια της παρέμβασης αυτής ήταν να αφαιρεθούν, τελείως, οι σχετικές προτάσεις της Επιτροπής από τα προς συζήτηση θέματα.
Όσον αφορά τα φρούτα και λαχανικά επισημαίνονται τα εξής:
1. Η χυμοποιήσιμη ποσότητα των εσπεριδοειδών επιπέδου Ε.Ε. υποδιαιρέθηκε σε εθνικά πλαφόν. Έτσι η χώρα μας η οποία κατά την περίοδο πριν από το 1996 είχε κατά μέσο όρο χυμοποιήσιμες ποσότητες 195.000 τόνους περίπου, και ενώ η πρόταση της Comission ήταν για 219.000 τόνους, η τελική ποσότητα την οποία πέτυχε ο Υπουργός Γεωργίας για την χώρα μας είναι 280.000 τόνοι. Με βάση αυτή την απόφαση οι σοβαρές ποινές, οι οποίες επιβάλλονταν κατά τα τελευταία δύο χρόνια (ως και 44%) λόγω υπέρβασης της ποσόστωσης, προβλέπεται ότι ή θα μειωθούν κατά τα προσεχή χρόνια, ή θα είναι ελάχιστες και το εισόδημα του παραγωγού θα αυξηθεί σημαντικά.
2. Επετεύχθη αύξηση των μεταποιημένων ποσοτήτων ροδάκινων κατά 70.000 τόνους με βάση τους μέσους όρους των τελευταίων ετών μεταποίησης και κατά 35.000 τόνους σε σύγκριση με την πρόταση της Comission. Έτσι η τελική ποσότητα που εγκρίθηκε για μεταποίηση των ροδάκινων στη Χώρα μας είναι 300.000 τόνοι.
1. Αυξήθηκε σημαντικά η ποσόστωση για τις ντομάτες προς μεταποίηση και η ποσότητα την οποία πέτυχε η Ελλάδα είναι κατά 25 - 30.000 τόνους περισσότερη από τον μέσο όρο μεταποίησης των τελευταίων χρόνων.
Τέλος επισημαίνεται ότι με πρωτοβουλία του Έλληνα Υπουργού Γεωργίας, κατά τις ανωτέρω μαραθώνιες διαπραγματεύσεις για τη μερική αναθεώρηση της Κ.Ο.Α. Φρούτων και Λαχανικών, επετεύχθη ενιαίο μέτωπο και συνεργασία των μεσογειακών Υπουργών Γεωργίας (Ελλάδα, Ισπανία, Ιταλία και Πορτογαλία). Προϊόν αυτής της συνεργασίας υπήρξαν τα προαναφερόμενα θετικά αποτελέσματα καθώς και το γεγονός της υποχρέωσης της Comission για υποβολή νεότερης έκθεσης για την αναθεώρηση της Κ.Ο.Α. Φρούτων και Λαχανικών κατά άμεσο μέλλον, με τη δέσμευση ότι θα λυθούν τα υπάρχοντα προβλήματα του τομέα των Φρούτων και Λαχανικών πριν από τη διεύρυνση της Ε.Ε.
Σχετικά με τη μείωση των κοινοτικών δαπανών στο αγελαδινό γάλα κατά 0,38% επισημαίνονται τα εξής:
Α) Η εν λόγω μείωση, όπως και οι λοιπές μειώσεις δαπανών, αποτελεί δέσμευση της απόφασης Κορυφής του Βερολίνου (το 1999).
Β) Δεν επηρεάζει την χώρα μας αφού αφορά κυρίως μειώσεις των ενισχύσεων εξαγωγών των προϊόντων εκτός παραρτήματος Ι του τομέα γάλακτος (παρασκευάσματα).
Ο Υφυπουργός
Ε. ΑΡΓΥΡΗΣ")
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να μεταφέρω στο Σώμα -και θα παρακαλέσω να συμφωνήσετε- την ομόφωνη πρόταση της Διάσκεψης των Προέδρων, ο Κοινοβουλευτικός Έλεγχος της Δευτέρας 1ης Απριλίου 2002 να διεξαχθεί την Τρίτη 2 Απριλίου 2002.
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε με την παραπάνω πρόταση.
Έχω την τιμή να ανακοινώσω στο Σώμα το δελτίο επικαίρων ερωτήσεων της Τρίτης 2 Απριλίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 3 Καν. Βουλής)
1. Η με αριθμό 489/26.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εθνικής Οικονομίας και Οικονομικών, σχετικώς με την καθυστέρηση έκδοσης του προεδρικού διατάγματος που θα επιτρέψει την κατασκευή λιμενικού έργου στην περιοχή Αθερινόλακο του Δήμου Λεύκης Λασιθίου Κρήτης.
2. Η με αριθμό 486/26.3.2002 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικώς με τις ελλείψεις φαρμάκων στην αγορά κλπ. 
3. Η με αριθμό 503/26.3.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Εργασίας και Κοινωνικών Ασφαλίσεων, σχετικώς με την καταβολή των δεδουλευμένων στους απολυμένους της επιχείρησης ΜΙΝΙΟΝ κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1. Η με αριθμό 497/26.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Υγείας και Πρόνοιας, σχετικώς με τη λειτουργία του Περιφερειακού Πανεπιστημιακού Νοσοκομείου Δυτικής Αττικής στο Χαϊδάρι.
2. Η με αριθμό 500/26.3.2002 επίκαιρη ερώτηση του Βουλευτή της Νέας Δημοκρατίας κ. Παναγιώτη Σκανδαλάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αντιμετώπιση του προβλήματος της μόλυνσης των νερών του ποταμού Ευρώτα κλπ.
3. Η με αριθμό 504/26.3.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τη χρηματοδότηση των δύο αστικών εταιρειών, που λειτουργούν με τη συμμετοχή του δημοσίου και φιλοξενούν άτομα με ειδικές ανάγκες κλπ.
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου
Πρώτη είναι η με αριθμό 496/26.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τον Υπουργό Οικονομίας και Οικονομικών, σχετικώς με τη λήψη μέτρων αντιμετώπισης του προβλήματος των καθυστερήσεων και των γραφειοκρατικών διατυπώσεων στις οικονομικές υπηρεσίες του δημοσίου κλπ.
Η ερώτηση του κ. Καψή έχει ως εξής:
"Στις παντός είδους συναλλαγές των πολιτών με το δημόσιο δημιουργούνται πάρα πολύ συχνά τραγελαφικές καταστάσεις που προπαρασκευάζουν το κατάλληλο κλίμα για την ανάπτυξη της διαφθοράς. Συγκεκριμένα: Με το πρόσχημα των γραφειοκρατικών διατυπώσεων οι υπηρεσίες καθυστερούν υπέρμετρα μέχρι υποψίας την εξόφληση των απαιτήσεων των πολιτών-εργολάβων, προμηθευτών και παντός είδους δικαιούχων. Οι τελευταίοι εν τούτοις οφείλουν εντός τακτής προθεσμίας να καταβάλουν τον, εκ της τιμολόγησης των απαιτήσεών τους, Φ.Π.Α. κινδυνεύοντας να υποστούν ποινικές και οικονομικές κυρώσεις αν καθυστερήσουν. Και σε πολλές περιπτώσεις, αν δεν εξοφλήσουν εγκαίρως τις φορολογικές υποχρεώσεις που δημιουργούνται από την ίδια αιτία, κινδυνεύουν, από υπαιτιότητα του δημοσίου, να στερηθούν το πιστοποιητικό φορολογικής ενημερότητας που είναι απαραίτητο για την είσπραξη της απαιτήσεώς τους. Δημιουργείται, δηλαδή, αδιέξοδο για την παράκαμψη του οποίου η μόνη λύση είναι η προσφυγή στις καλές υπηρεσίες κάποιου υπαλλήλου με το αζημίωτο φυσικά για την έγκαιρη είσπραξη των χρημάτων τους.
Ερωτάται ο κύριος Υπουργός:
1. Αντιμετωπίζει τη δυνατότητα ενός εύχρηστου είδους συμψηφισμού απαιτήσεων δημοσίου και δικαιούχων ώστε οι τελευταίοι να μην αναγκάζονται να προσφεύγουν στις "καλές υπηρεσίες" υπαλλήλων που έχουν γίνει εκτροφείο διαφθοράς;
2. Αντιμετωπίζει τη θέσπιση κυρώσεων και ποινικών ακόμη σε περίπτωση υπέρμετρων καθυστερήσεων που δεν είναι δυνατόν να δικαιολογηθούν;"
Ο Υφυπουργός Οικονομικών κ. Απόστολος Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, ένα πολύ σημαντικό θέμα θίγει με την ερώτησή του ο αγαπητός συνάδελφος και φίλος κ. Καψής. Θα πρέπει να τονίσω ότι η διαδικασία εκκαθάρισης των εκδιδομένων από τις αρμόδιες υπηρεσίες του Υπουργείου Οικονομικών, δηλαδή τις Δ.Ο.Υ. και τις άλλες αρχές, των τίτλων πληρωμής είναι συνήθως σύντομη. Και αν από την εκκαθάριση προκύψει επιστρεφόμενο ποσό, αυτό συμψηφίζεται οίκοθεν από την αρμόδια Δ.Ο.Υ. με ληξιπρόθεσμα χρέη. Διαφορετικά, αποστέλλεται σχετική ειδοποίηση στον ενδιαφερόμενο προκειμένου να εξοφλήσει το κράτος την οφειλή του απέναντι. Σε περίπτωση υποχρέωσης καταβολής από την πλευρά του δημοσίου ποσού βάση δήλωσης όπως Φ.Π.Α. και άλλοι φόροι αντίστοιχοι, για το συμψηφισμό αυτό με απαίτηση του δημοσίου απαιτείται δήλωση του οφειλέτη και να έχει εκδοθεί όμως προηγούμενα τίτλος πληρωμής με ισόποσο τουλάχιστον ποσό, όπως είναι αυτονόητο. 
Η επιστροφή των φόρων και προστίμων που έχουν καταβληθεί αχρεώστητα -και το αχρεώστητο αποδεικνύεται είτε με δικαστική απόφαση εκτελεστή είτε προκύπτει από δήλωση του φορολογούμενου- γίνεται σύμφωνα με την ισχύουσα νομοθεσία έντοκα -παίρνει τόκους, δηλαδή, ο φορολογούμενος- εφόσον η εξόφληση του σχετικού τίτλου πληρωμής δεν γίνει μέσα στις προθεσμίες οι οποίες προβλέπονται από το σχετικό νόμο. 
Πρέπει επίσης να τονίσω ότι ο Φ.Π.Α. είναι κοινοτικός φόρος και διατάξεις του έχουν ενσωματωθεί στο εθνικό μας δίκαιο. Οι διατάξεις αυτές είναι πλήρως, θα έλεγα, εναρμονισμένες με την έκτη οδηγία του Φ.Π.Α. της Ευρωπαϊκής Ένωσης. Σύμφωνα με αυτές τις διατάξεις οι οποίες είναι εθνικές και κοινοτικές, ο χρόνος γένεσης της φορολογικής υποχρέωσης και η καταβολή του φόρου στο δημόσιο συμπίπτει υποχρεωτικά με το χρόνο έκδοσης του αντίστοιχου παραστατικού στοιχείου, τιμολογίου ή άλλου στοιχείου. Τυχόν τροποποίηση αυτών των διατάξεων βέβαια σημαίνει ασυμφωνία με το κοινοτικό δίκαιο και όπως πολύ καλά εσείς γνωρίζετε από την επιτυχή θητεία σας την προηγούμενη, κάτι τέτοιο θα έχει δυσμενείς συνέπειες για τη χώρα μας. 
Οι υπηρεσίες του δημοσιονομικού ελέγχου του Υπουργείου Οικονομικών ελέγχουν τη νομιμότητα και την κανονικότητα των δαπανών του δημοσίου και εκδίδουν σχετικά εντάλματα πληρωμής για εξόφληση σχετικών απαιτήσεων πιστωτών του δημοσίου εφόσον βέβαια τα δικαιολογητικά είναι πλήρη και νόμιμα.
Πρέπει στο σημείο αυτό να πούμε και να θυμίσουμε στους φορολογούμενους ότι ήδη αυτή η Κυβέρνηση έχει θεσπίσει διατάξεις σύμφωνα με τις οποίες έχουν καθοριστεί συγκεκριμένες δεσμεύσεις όσον αφορά το χρόνο απάντησης των υπαλλήλων στα αιτήματα μεταξύ των οποίων και στην επιστροφή των φόρων. Αυτές οι προθεσμίες, οι οποίες σαφώς περιγράφονται στις υπουργικές αποφάσεις -οι οποίες πρέπει τουλάχιστον να είναι γνωστές- αν δεν είναι γνωστές, τότε επιβάλλονται πρόστιμα σε βάρος του υπαλλήλου, πρόστιμα τα οποία ελέγχονται μέχρι το ποσό των 200.000 δραχμών σε βάρος του υπαλλήλου ο οποίος δεν έχει συμμορφωθεί σε απάντηση απέναντι στο φορολογούμενο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κάτι τέτοιο έχει συμβεί και έχουν επιβληθεί σημαντικά πρόστιμα από τους ελεγκτές Δημόσιας Διοίκησης. Ακόμη σε περίπτωση παράβασης των υποχρεώσεων του υπαλλήλου από τον υπαλληλικό κώδικα επιβάλλονται ποινές. Επιπλέον προβλέπονται περιπτώσεις αποζημίωσης για το φορολογούμενο -πέρα από το πρόστιμο το οποίο επιβάλλεται υπέρ του φορολογούμενου- σύμφωνα με τις διατάξεις περί αδικοπραξιών του Αστικού Κώδικα. Αυτό προβλέπεται με ρητή αναφορά στο συγκεκριμένο νόμο. Τέλος σε περιπτώσεις διαφθοράς υπάρχουν οι γενικές διατάξεις οι οποίες είναι πολύ αυστηρές αλλά και οι διατάξεις περί παράβασης καθήκοντος αν είναι ήσσονος σημασίας όσον αφορά την ηθική υπόσταση της παράλειψης του υπαλλήλου. Αν όμως υπάρχει και ηθική πλευρά διαφθοράς, τότε οι ποινές είναι πολύ αυστηρές. 
ΠΡΟΕΔΡΟΣ (Απόστολος Κακλαμάνης): Το Υπουργείο Οικονομικών τα θέλει όλα δικά του και το χρόνο και τα λεφτά που του οφείλουμε και τα λεφτά που μας οφείλει.
Ο κ. Καψής έχει το λόγο.
ΓΙΑΝΝΗΣ ΚΑΨΗΣ: Κύριε Υπουργέ, σας ευχαριστώ για τη λεπτομερή απάντηση που μου δώσατε. Επειδή στα οικονομικά είμαι ο "αδύνατος κρίκος", όπως θα λέγαμε κατά την έκφραση της εποχής, δεν μπορώ να αντιληφθώ όλη τη λειτουργία του συστήματος. Δεν έχει κανείς την πρόθεση παραβάσεως της κοινοτικής νομοθεσίας. Πάντως οι κοινοτικές οδηγίες δεν είναι υποχρεωτικό δίκαιο για μας. Βέβαια δεν λέω να τις παραβιάσουμε. Το γεγονός είναι ότι οι καθυστερήσεις και η γραφειοκρατία στην πράξη δημιουργούν αδιέξοδα.
Εσείς γνωρίζετε καλύτερα από μένα πως μπορεί να επινοηθεί ένας τρόπος για έναν αυτόματο συμψηφισμό. Είπατε ότι επιτρέπεται. Ναι, αλλά δεν είναι δυνατόν στην κατάσταση στην οποία έχει φθάσει η Δημόσια Διοίκηση, να αναθέτουμε στον πολίτη την υπεράσπιση των συμφερόντων του και αυτός να κάνει αγωγές και διαμαρτυρίες. Ο πολίτης παραμένει απροστάτευτος. Είναι ευθύνη της διοίκησης να τον προστατεύσει. 
Είναι γνωστό ότι ένας δημόσιος υπάλληλος όταν χρηματίζεται ή δωροδοκείται, αντιμετωπίζει ποινικές κυρώσεις. Όμως δεν είναι δυνατόν να μεταβάλλουμε τον Έλληνα πολίτη σε εισαγγελέα ή σε αστυνομικό όργανο. Πρέπει η διοίκηση με ένα σύστημα εύρυθμης λειτουργίας να αφαιρέσει τις αιτίες της μικρής διαφθοράς που αποτελεί την αιτία της μεγαλύτερης διαφθοράς. Όταν καθυστερεί να πληρώσει ο φορολογούμενος μέσα στην αγωνία του να βρει χρήματα για το ΦΠΑ ή για το φόρο, θα δώσει τις 50.000 ή τις 100.000. Δε μιλώ για μεγάλα ποσά. Θα σας πω κάτι που το έχω ελέγξει. Έχει καθιερωθεί ποσοστό 1% για την ταχεία εξόφληση απαιτήσεων. Μα, θα μου πείτε για 50.000 ή 100.000 κάνεις έτσι, κύριε Καψή; 
Ων ανατολίτης όμως θυμάμαι την παραβολή του Χότζα. "Δεν είναι το ποντίκι που πέρασε από τα γένια μου, αλλά είναι ο δρόμος που άνοιξε". Ο υπάλληλος που θα πάρει τις 50.000 έχει ήδη εθισθεί στη δωροδοκία. 
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κατ' αρχήν, κύριε Πρόεδρε, θα συμφωνήσω μαζί σας ότι το Υπουργείο Οικονομικών έχει τη φήμη ότι τα θέλει όλα δικά του. Όμως, προσπαθούμε τα τελευταία χρόνια να καθιερώσουμε μία σχέση ισότητας μεταξύ φορολογούμενου και φορολογούσης αρχής. Έχουμε κάνει σημαντικά βήματα χωρίς να ισχυριζόμαστε ότι έχει επιλυθεί το ζήτημα των σχέσεων φορολογουμένου και φορολογούσης αρχής. 
Η προτεραιότητα στον πολίτη, που πάντοτε διακηρύσσουμε, προσπαθούμε κάθε μέρα να γίνεται πράξη. 
Έτσι, λοιπόν, στο θέμα της επιστροφής των φόρων καθιερώσαμε τη δυνατότητα άμεσης -εντός δέκα, δεκαπέντε ημερών από την υποβολή της φορολογικής δήλωσης- επιστροφής του φόρου και αναγραφής της επιστροφής μέσω του τραπεζικού λογαριασμού, ώστε πραγματικά να πάρει γρήγορα τα χρήματα. Μάλιστα πέρυσι είχαμε την ευχάριστη έκπληξη ορισμένοι πριν αισθανθούν ότι υπέβαλαν τη φορολογική τους δήλωση να δουν καταγεγραμμένη την επιστροφή στο λογαριασμό του ταμιευτηρίου και να μην ξέρουν από πού προέρχονται τα λεφτά που κατατέθηκαν στο λογαριασμό τους. 
Ασφαλώς είναι ένα μέγιστο θέμα το θέμα της διαφθοράς και θα έλεγα ότι είναι ένα πρόβλημα από αρχαιοτάτων χρόνων. Θυμάμαι στα μαθητικά μου χρόνια όταν διδασκόμασταν την Αντιγόνη που έλεγε μέσα "Ουδέν οίον άργυρος έβλαστεν βροτών. Τόδ' άνδρας εξανίστησι δόμων, τόδε και πόλεις πορθεί" κτλ. Όντως η διαφθορά είναι ένα πρόβλημα …
ΠΡΟΕΔΡΟΣ (Απόστολος Κακλαμάνης): Στον επόμενο ανασχηματισμό πρέπει να πάτε στο Υπουργείο Παιδείας. Τότε θα δείτε αν το Υπουργείο Οικονομικών τα θέλει όλα δικά του ή όχι. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σίγουρα υπάρχει μια σχέση αντιπαράθεσης και μάλιστα όταν φεύγουν από το Υπουργείο Οικονομικών και πάνε σε άλλο Υπουργείο, τότε καταλαβαίνουν ότι πραγματικά οι ανάγκες είναι πολύ μεγαλύτερες.
Από την άλλη πλευρά όμως, για να τελειώσω, το Υπουργείο προσπαθεί πραγματικά αυτές τις σχέσεις να τις διαμορφώσει όσο μπορεί με καλή συνεργασία των εργαζομένων, αλλά ταυτόχρονα και με την πειθώ της εφαρμογής των νόμων. 
Πρέπει να τονίσω ότι ήδη τα τελευταία χρόνια έχουμε απολύσει εβδομήντα υπαλλήλους μας από το Υπουργείο Οικονομικών για θέματα διαφθοράς και έχουμε παραπέμψει εκατοντάδες στα πειθαρχικά συμβούλια. Ταυτόχρονα, θα έλεγα, ότι γίνεται μια σαφής προσπάθεια ώστε πραγματικά το κατεξοχήν Υπουργείο που ασχολείται με τα οικονομικά, να μπορεί να είναι πράγματι το Υπουργείο που κάνει σωστά τη δουλειά του και χωρίς να παρεξηγείται η συναλλαγή του φορολογούμενου με τον αρμόδιο υπάλληλο. 
Πρέπει όμως για να αρθούν κάποιες παρεξηγήσεις και για να μην υποβαθμίσουμε τη διαδικασία και τελικώς αδικήσουμε τη συντριπτική πλειοψηφία των εργαζομένων στις υπόλοιπες υπηρεσίες του Υπουργείου, ασφαλώς να ομολογήσουμε ότι η διαφθορά υπάρχει ειδικότερα στα οικονομικά Υπουργεία, όμως η συντριπτική πλειοψηφία των εργαζομένων, θα έλεγα, ότι δεν έχει σχέση με αυτά τα συμπτώματα. Μάλιστα, εγώ χαίρομαι γι' αυτό και μπορώ δημόσια να απευθύνω έπαινο στη μεγάλη πλειοψηφία των εργαζομένων, αλλά και των συνδικαλιστικών φορέων, οι οποίοι μαζί μας προσπαθούμε να βρούμε τις διεξόδους και τις λύσεις ώστε οι μεμονωμένες περιπτώσεις οι οποίες χαλούν, θα έλεγα, και το καλό κλίμα να περιοριστούν ακόμα περισσότερο και τελικώς να φθάσουμε κάποια στιγμή στο ιδανικό σημείο της ανυπαρξίας συμπτωμάτων διαφθοράς. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής, κ. ΚΩΝΣΤΑΝΤΙΝΟΣ ΓΕΙΤΟΝΑΣ).
ΓΙΑΝΝΗΣ ΚΑΨΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Καψή. Δεν μπορείτε να δευτερολογήσετε. Δεν με διευκολύνετε μ΄ αυτόν τον τρόπο. Είδα από τη συγκατάνευσή σας, ότι σας έπεισε ο κύριος Υπουργός. 
Άλλωστε μιας και το είπατε προηγουμένως, για σας δεν είναι μόνο τα οικονομικά ο αδύνατος σας κρίκος, αλλά είναι και ο συναισθηματισμός σας και τον επικαλούμαι.
Λοιπόν, θα περάσουμε στη δεύτερη επίκαιρη ερώτηση με αριθμό 493/26-3-2002 του Βουλευτή της Νέας Δημοκρατίας κ. Γεωργίου Σαλαγκούδη προς τον Υπουργό Γεωργίας σχετικώς με την καταβολή των επιδοτήσεων στους σιτοπαραγωγούς. 
Η επίκαιρη ερώτηση του κ. Σαλαγκούδη έχει ως εξής:
"Είναι πρωτοφανής στην ιστορία του ελληνικού Κοινοβουλίου η συμπεριφορά του Υπουργού Γεωργίας, ο οποίος σε επερώτηση της Νέας Δημοκρατίας την 25/2/2002 κατέθεσε στη Βουλή πίνακα με την καταβολή κοινοτικών ενισχύσεων από 16/10/01 - 31/01/02 όπου ούτε λίγο ούτε πολύ με ψευδή στοιχεία για λόγους εντυπώσεων παραπλανά διά του Κοινοβουλίου επισήμως πλέον τον ελληνικό λαό. 
Η αλήθεια είναι ότι, ενώ στον πίνακα αναφέρεται ότι στα σιτηρά οι επιδοτήσεις δόθηκαν στους παραγωγούς σε ποσοστό 98,8%, στην πραγματικότητα δεν έχει αποδοθεί ούτε το 70%.
Συγκεκριμένα στο Νομό Θεσσαλονίκης από τις δεκαέξι χιλιάδες πεντακόσιες αιτήσεις υπάρχουν επτά χιλιάδες εβδομήντα πέντε ενστάσεις μειωμένης χορήγησης επιδοτήσεων από 50% έως 70%.
Κατόπιν αυτών ερωτάται ο κύριος Υπουργός
1. Σήμερα τέλη Μαρτίου τι ποσοστό επιδοτήσεων έχουν πληρωθεί στους παραγωγούς σιτηρών;
2. Πόσες ενστάσεις έχουν υποβληθεί από παραγωγούς σιτηρών από όλη την Ελλάδα και ποια η τύχη των ενστάσεων;" 
Θα απαντήσει ο κ. Αργύρης, Υφυπουργός Γεωργίας. Σήμερα δεν είναι το βαμβάκι, είναι τα σιτηρά απ' ό,τι βλέπω. 
Έχετε το λόγο, κύριε Αργύρη. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το δυστύχημα είναι ότι μονίμως μιλάμε για επιδοτήσεις.
Αγαπητέ κύριε συνάδελφε, οι πληρωμές των πριμοδοτήσεων του ΟΣΔΕ 2001 στον τομέα των εκτάσεων έγιναν μετά από διασταυρωτικό μηχανογραφικό έλεγχο από την πληροφορική του Υπουργείου Γεωργίας με βάση το επικυρωμένο χαρτογραφικό υπόβαθρο της τοπογραφικής υπηρεσίας του Υπουργείου Γεωργίας. Γι' αυτό όλα τα λάθη που εκκρεμούσαν στα στοιχεία των Νομαρχιακών Αυτοδιοικήσεων και των ΕΑΣ, είτε από χαρτογραφικές ελλείψεις είτε από σκόπιμες εσφαλμένες δηλώσεις αποκαλύφθηκαν και ζητήθηκε από τις υπηρεσίες των Νομαρχιακών Αυτοδιοικήσεων και της ΕΑΣ να διορθωθούν και μετά να πληρωθούν. Διαφορετικά κάθε πληρωμή του αγροτεμαχίου που δεν είναι κανονική επισύρει κατά τον κοινοτικό έλεγχο καταλογισμούς σε βάρος όλου του καθεστώτος των εκτάσεων. Πράγματι καταβλήθηκε μια μεγάλη προσπάθεια από όλους όσους εμπλέκονται στο σύστημα και οι πληρωμές έγιναν πριν από την προθεσμία της 31ης Ιανουαρίου.
Επειδή έγινε μια αναφορά ότι δεν έχουν πληρωθεί όλα, πρέπει να σας αναφέρω τα εξής: Το 1999 οι πληρωμές του ΟΣΔΕ στις εκτάσεις ήταν 148.537.000.000. Το 2000 ήταν 164.242.000.000. Το 2001 οι πληρωμές ΟΣΔΕ ήταν 165.119.000.000. Με βάση τον προϋπολογισμό, λοιπόν, οι πληρωμές των προηγούμενων ετών ήταν λιγότερες απ' αυτές. Υπερβήκαμε και το όριο, πληρώσαμε δηλαδή το 100% των υποχρεώσεων με βάση τις δηλώσεις. 
Για το θέμα που θέτετε θα πρέπει να σας πω ότι υπάρχουν διακόσιες ογδόντα επτά χιλιάδες αιτήσεις. Απ' αυτές τις αιτήσεις στον πρώτο έλεγχο βρέθηκαν 37% με λάθη. Μετά την ολοκλήρωση της πρόσθετης επεξεργασίας έως τώρα εξακολουθούν να υπάρχουν εκκρεμότητες είτε σε ένα αγροτεμάχιο είτε σε δύο. Το αγροτεμάχιο μπορεί να είναι από ένα στρέμμα που έχω εδώ πέρα από την Καρδίτσα που εκκρεμεί ενάμισι στρέμμα μέχρι τη Θεσσαλονίκη που είναι νομός που φτάνει μέχρι και τα ενενήντα ένα χιλιάδες στρέμματα. 
Υπάρχουν, λοιπόν, εκκρεμότητες που συνίστανται στα εξής, και να μιλήσουμε για το Νομό Θεσσαλονίκης: Από έλλειψη ΑΦΜ στην αρχή ήταν εξήντα ένα, όταν ζητήσαμε διόρθωση στην πρώτη φάση κατέβηκαν στο σαράντα επτά και σήμερα εκκρεμούν τρεις από ΑΦΜ. Υπάρχουν τρεις χιλιάδες εξακόσιες ογδόντα δύο αιτήσεις που έχουν πρόβλημα στο χαρτογραφικό τους. Υπάρχουν οκτακόσιες πενήντα τέσσερις που έχουν διπλό χαρτογραφικό. Υπάρχουν τρεις χιλιάδες διακόσιες πενήντα οκτώ που σήμερα εδώ υπάρχει ουσιαστικά το μεγάλο πρόβλημα και είναι οι υπερβάσεις. Όταν έχουμε ένα γεωγραφικό τετράγωνο και εκεί υπάρχει υπέρβαση από το χάρτη και ένας να έχει κάνει την υπέρβαση κρατείται όλο το τετράγωνο και εκεί μέσα μπορεί να είναι δέκα, δεκαπέντε και είκοσι παραγωγοί. Το μεγάλο πρόβλημα που μπαίνει είναι αν αυτοί οι παραγωγοί θα πάρουν τα χρήματά τους. Με βάση τον κανονισμό δίνεται η δυνατότητα να υπάρχει μια ρεζέρβα 4% επί του συνόλου των χρημάτων που πληρώνονται στα σιτηρά και με βάση αυτήν τη ρεζέρβα του 4% θα πληρωθούν οι υπόλοιποι παραγωγοί αφού διορθωθούν τα συγκεκριμένα λάθη για να αποδεσμευτούν οι συγκεκριμένοι παραγωγοί. Άρα, λοιπόν, έχει πληρωθεί το 99,8%, που σας είπε ο κ. Δρυς στην επερώτηση από τα σιτηρά. Θα καταθέσω και τον πίνακα που αφορά την ίδια τη Θεσσαλονίκη και επίσης έναν πίνακα για να δείτε σε όλους τους νομούς το πόσο σοβαρή δουλειά έγινε. Αρκεί να σας πω ότι στην Καρδίτσα εκκρεμεί ενάμισι στρέμμα και στη Δράμα δύο στρέμματα. Αυτό δείχνει τη συγκεκριμένη δουλειά.
(Στο σημείο αυτό ο Υφυπουργός Γεωργίας κ. Ε. Αργύρης καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, με την επίκαιρη ερώτησή μου ήθελα να τονίσω ένα πάρα πολύ μεγάλο ζήτημα που εμάς τους Βουλευτές της Αντιπολίτευσης γενικότερα μας προβληματίζει σχετικά με τις απαντήσεις των Υπουργών αλλά και με τις ενημερώσεις των Υπουργών από τις υπηρεσίες τους. Δυστυχώς πρέπει να επισημανθεί και ιδιαίτερα από το Προεδρείο της Βουλής στην Κυβέρνηση ότι θα πρέπει να είναι πιο προσεκτικοί όταν οι απαντήσεις τους στις ερωτήσεις που περνάνε μέσω του Κοινοβουλίου προέρχονται απευθείας από ενημερώσεις από υπηρεσίες και είναι ανακριβείς. 
Έτσι, λοιπόν, ήθελα να ψέξω ακριβώς τον Υπουργό Γεωργίας, όταν κατέθεσε αυτήν την κατάσταση του ΟΠΕΚΕΠΕ. Είναι γεγονός ότι ο κ. Αργύρης προσπάθησε να δώσει λεπτομερείς εξηγήσεις, όμως δεν απάντησε στην ουσία. Γιατί πρέπει να πω ότι ενώ εδώ η κατάσταση αυτή του ΟΠΕΚΕΠΕ μιλάει για ποσοστό απορρόφησης των επιδοτήσεων 98,9% και τα νούμερα μας δείχνουν ότι υπολείπεται μόνο 1,8 δισεκατομμύρια για να δοθεί, αυτό είναι απόλυτα ψευδές. Η υπηρεσία αυτή δίνει λανθασμένα στοιχεία στον Υπουργό και ο Υπουργός καταθέτει λανθασμένα στοιχεία στη Βουλή. Γιατί μόνο στη Θεσσαλονίκη, όπως ανεφέρθη από τον κύριο Υφυπουργό, είναι 2 δισεκατομμύρια για να πληρωθούν πολύ περισσότερα από το 1,8 δισεκατομμύρια υπολειπόμενα. Στις Σέρρες είναι επίσης 1 δισεκατομμύριο και αμέσως γίνονται 3 δισεκατομμύρια και στη Λάρισα είναι 200 εκατομμύρια, δηλαδή, ήδη μόνο σε τρεις νομούς που σας ανέφερα 3.200.000.000 έναντι του 1,8 που δεν έχει απορροφηθεί και αναφέρει ο ΟΠΕΚΕΠΕ.
Επομένως μ' αυτήν την αφορμή θα ήθελα από το Προεδρείο της Βουλής να γίνει μια σύσταση στην Κυβέρνηση, οι απαντήσεις στις ερωτήσεις να είναι ακριβείς και να υπάρχει έλεγχος από μέρους του Υπουργού προς τις υπηρεσίες και να επιβληθούν επιτέλους κάποιες κυρώσεις. Διότι παίρνουμε απαντήσεις στις ερωτήσεις μας, οι οποίες κάθε άλλο παρά ανταποκρίνονται στην πραγματικότητα και στην αλήθεια. Αυτό είναι θλιβερό, διότι έτσι υποβαθμίζεται το ελληνικό Κοινοβούλιο.
ΠΡΟΕΔΡΕΥΩΝ (Κωνσταντίνος Γείτονας): Κύριε Σαλαγκούδη, κάνατε δύο αναφορές για το ίδιο θέμα προς το Προεδρείο. Οφείλω να σας πω -και νομίζω ότι το κατανοείτε και δεν μπορεί να είναι διαφορετικά- ότι το Προεδρείο, ούτε αξιολογεί ούτε κρίνει ούτε επικρίνει την ουσία των απαντήσεων ή των λεγομένων και πολύ περισσότερο ούτε λογοκρίνει. Αυτά που είπατε είναι μια πολιτική παρατήρηση προς την Κυβέρνηση και προς τον Υπουργό. Εάν οι υπηρεσίες των Υπουργείων δεν κάνουν καλά τη δουλειά τους, να αναφερθείτε στην Κυβέρνηση. Δεν μπορούμε να μπούμε από το Προεδρείο στην ουσία των λεγομένων και πολύ περισσότερο στην ουσία των απαντήσεων. Γιατί τότε θα εκφεύγαμε τελείως από το ρόλο που έχουμε από το Σύνταγμα και τον Κανονισμό της Βουλής. Αυτό είναι κατανοητό. Και μη θέλετε, κύριε Σαλαγκούδη, επιλεκτικά να παρεμβαίνει το Προεδρείο. Γιατί τότε πραγματικά θα έχανε το βασικό του λόγο υπάρξης και τη βασική αξία που υπηρετεί, να είναι αντικειμενικό, να διευθύνει με τον καλύτερο τρόπο τις συζητήσεις στην Αίθουσα και να διευκολύνει την έκφραση όλων των απόψεων.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε…
ΠΡΟΕΔΡΕΥΩΝ (Κωνσταντίνος Γείτονας): Κύριε Σαλαγκούδη, κάνατε μία αναφορά στο Προεδρείο, κατεγράφη και όφειλα μία απάντηση. Γιατί πολλές φορές και όταν διαδικαστικά παρεμβαίνουμε μας θυμίζετε -και καλώς κάνετε- το ρόλο μας. Σκεφτείτε τι θα γινόταν αν παρεμβαίναμε επί της ουσίας των λεγομένων.
Ο κύριος Υφυπουργός Γεωργίας έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ο αγαπητός κύριος συνάδελφος θα έχει τη δυνατότητα να μελετήσει τους πίνακες. 
Θα πρέπει να κάνω κι εδώ μία διευκρίνιση. Μίλησα για μία ρεζέρβα του 4%, που δίνεται η δυνατότητα να πληρωθεί μετά τις προθεσμίες. Αυτό σημαίνει ότι υπάρχει ένα απόθεμα περίπου 7 δισεκατομμυρίων για τυχόν λάθη που έχουν γίνει, για να μπορούν να πληρωθούν χωρίς πρόστιμα. Εδώ δεν μιλάμε για παραγωγούς που δεν τους πληρώσαμε. Μιλάμε για παραγωγούς που μπορεί να έχουν πληρωθεί, αλλά σε κάποιο από τα αγροτεμάχια τα οποία έχουν δηλώσει έχουν υπερβάσεις, έχουν λάθη. Εμείς μέχρι ένα σημείο λέμε ότι αυτά είναι λάθη και από ένα σημείο και μετά λέμε ότι είναι σκόπιμα λάθη. Γίνονται διασταυρώσεις συγκεκριμένες όχι μόνο μεταξύ των όμορων νομών, αλλά και διαφορετικών νομών. Υπάρχει παραγωγός της Θεσσαλονίκης που έχει δηλώσει στο Κιλκίς, που είναι δίπλα, αλλά υπάρχει και παραγωγός της Θεσσαλονίκης που έχει δηλώσει στην Αλεξανδρούπολη. Πρέπει να γίνει διασταύρωση. 
Επίσης, σας έδωσα έναν πίνακα που φτάνει μέχρι και την έρευνα ότι στην Καρδίτσα είναι ενάμισι στρέμμα. Από τα ενενήντα επτά χιλιάδες στρέμματα στο σύνολο της χώρας θα πρέπει να σας πω ότι τα ενενήντα μία χιλιάδες είναι στο Νομό Θεσσαλονίκης. Άρα η Θεσσαλονίκη αντιμετωπίζει ένα ιδιαίτερο πρόβλημα και σας είπα σε κάθε κατηγορία πού υπάρχει το πρόβλημα. Επίσης, στη Θεσσαλονίκη υπάρχουν και παραγωγοί οι οποίοι έβαλαν βαμβάκια και τα δήλωσαν σιτηρά. Και αυτούς θέλετε να τους πληρώσουμε; Και γι' αυτούς λέτε ότι δεν τους έχουμε πληρώσει;
Δηλαδή τώρα θα απολογούμεθα και γι' αυτούς που παρατυπούν και γι' αυτούς που κάνουν απατεωνιές; 
Σας είπα ότι ο προϋπολογισμός των σιτηρών ήταν εκατόν εξήντα πέντε δισεκατομμύρια δραχμές. Έχουν πληρωθεί 165.119.000.000 δραχμές. Έχει πληρωθεί, δηλαδή, όλο το ποσό το οποίο έχει προϋπολογιστεί. Ό,τι θα πληρωθεί από εδώ και πέρα θα πληρωθεί στα πλαίσια της ρεζέρβας και της δυνατότητας που δίνει ο κανονισμός, δηλαδή το 4% επί του συνόλου του ποσού, για να μπορούν να διορθωθούν τυχόν λάθη μετά τις 31, όσα εμείς μέχρι σήμερα τα θεωρούμε λάθη. 
Εάν, όμως, δεν προσκομίσουν αυτά τα πράγματα, καταλαβαίνετε ότι αυτοί οι συγκεκριμένοι παραγωγοί δεν θα πληρωθούν, γιατί δεν έχουν τη δυνατότητα να πληρωθούν. Θα πληρωθούν από τις υπερβάσεις; Εδώ είναι οι πίνακες για τη δική σας ενημέρωση. 
ΠΡΟΕΔΡΕΥΩΝ (Κωνσταντίνος Γείτονας): Καλώς. Ευχαριστώ, κύριε Υπουργέ. 
Θα προχωρήσουμε στη συζήτηση της με αριθμό 501/26-3-2002 τρίτης επίκαιρης ερώτησης της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Εργασίας και Κοινωνικών Ασφαλίσεων, Περιβάλλοντος, Χωροταξίας και Δημοσίων Έργων, σχετικά με την αντιμετώπιση των προβλημάτων των σεισμοπαθών που διαμένουν στις εργατικές κατοικίες του Αιγάλεω. 
Η επίκαιρη ερώτηση συνοπτικά έχει ως εξής: 
"Δυόμισι χρόνια μετά το σεισμό της 7/9/1999 ουσιαστικά δεν πάρθηκε κανένα μέτρο από τον Ο.Ε.Κ. και την Κυβέρνηση για την αποκατάσταση των τριακοσίων έξι οικογενειών που διαμένουν στις εργατικές κατοικίες του Αιγάλεω. 
Με το σεισμό δημιουργήθηκαν σοβαρά προβλήματα στη στατικότητα των κτιρίων, γεγονός που επιβεβαιώνει μελέτη του Εθνικού Μετσόβιου Πολυτεχνείου, όμως μέχρι σήμερα δεν έχει γίνει καμιά ενέργεια από την Κυβέρνηση και οι κάτοικοι συνεχίζουν να ζουν σε επικίνδυνα σπίτια. 
Για την αντιμετώπιση του προβλήματος επιβάλλεται ο Ο.Ε.Κ. να αναλάβει την ανακατασκευή των εργατικών πολυκατοικιών με το νέο συντελεστή δόμησης που είναι κτισμένη όλη η περιοχή, οπότε τα τριακόσια έξι διαμερίσματα να διπλασιαστούν, ώστε να πάρουν και άλλες οικογένειες σπίτια. 
Οι σεισμοπαθείς που κατοικούν στις εργατικές κατοικίες ζητούν εκτός από την εξομοίωση του συντελεστή δόμησης, αλλαγή χωροθέτησης κτιρίων, καταβολή των εξόδων κατεδάφισης και επιδότηση ενοικίου μέχρι να λυθεί το πρόβλημα σε όσους είναι αναγκασμένοι να νοικιάζουν σπίτι. 
Ερωτώνται οι κύριοι Υπουργοί τι μέτρα θα πάρει η Κυβέρνηση για την άμεση αντιμετώπιση του ζητήματος και την ικανοποίηση των αιτημάτων των σεισμοπαθών."
Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας. 
Έχετε το λόγο, κύριε Υφυπουργέ. 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
Θα ήθελα να πληροφορήσω το Σώμα ότι για την αντιμετώπιση των στεγαστικών προβλημάτων, που προέκυψαν από το σεισμό του Σεπτεμβρίου του 1999, η Κυβέρνηση έδειξε από την πρώτη στιγμή υψηλό και σταθερό ενδιαφέρον. 
Στα πλαίσια αυτού του ενδιαφέροντος, εκδόθηκε σχετική υπουργική απόφαση, με την οποία ο Οργανισμός Εργατικής Κατοικίας ανέλαβε τη δαπάνη έργων επισκευής των κτιρίων και αναμόρφωσης των κοινόχρηστων χώρων σε παλαιούς οικισμούς του, παρόλο που οι ιδιοκτήτες των κατοικιών, εδώ και πολλά χρόνια, είναι οι ίδιοι οι κάτοικοι και όχι ο Οργανισμός Εργατικής Κατοικίας. 
Επίσης, εφάρμοσε πρόγραμμα συμπληρωματικής δανειοδότησης των δικαιούχων του Οργανισμού Εργατικής Κατοικίας παράλληλα με τη δανειοδότηση του ΥΠΕΧΩΔΕ για επισκευές στο εσωτερικό των κατοικιών. Μέσα από το πρόγραμμα αυτό πραγματοποιήθηκαν είκοσι πέντε (25) εργολαβίες επισκευής σε οικισμούς, οι οποίες αναπτύχθηκαν σε όλη την Αττική, εκ των οποίων οι είκοσι δύο (22) έχουν ήδη ολοκληρωθεί και τρεις (3) βρίσκονται σε φάση αποπεράτωσης. Θα καταθέσω στα Πρακτικά ότι έχει γίνει συνολικά στο τεράστιο αυτό επισκευαστικό πρόγραμμα στη Νέα Φιλαδέλφεια, στο Μενίδι, στο Μαρούσι, στη Μεταμόρφωση, στο Ίλιον, στο Καματερό, στην Κάτω Κηφισιά, στη Μάνδρα, στην Αμφιθέα. 
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Όλο αυτό το πρόγραμμα αποκατάστασης των σεισμοπλήκτων εργαζομένων κόστισε 13 δισεκατομμύρια δραχμές, εκ των οποίων τα 12 δισεκατομμύρια δραχμές, ήδη, έχουν διατεθεί στις είκοσι τρεις 23 εργολαβίες, που είπα ότι αποπερατώθηκαν.
Παράλληλα, εξελίσσεται από τις αρχές του 2000 δανειοδοτικό πρόγραμμα από το οποίο έχουν δανειοδοτηθεί 3 χιλιάδες και πλέον δικαιούχοι με ποσό πάνω από 6 δισεκατομμύρια δραχμές. 
Για το συγκεκριμένο θέμα του οικισμού του Αιγάλεω δεν είχαμε, με βάση τις αποφάσεις - κατευθύνσεις που ανέφερα ότι υλοποιούνται, κανένα λόγο να μη συμπεριλάβουμε σ΄ αυτό το πρόγραμμα και τον οικισμό των παλαιών εργατικών κατοικιών στο Αιγάλεω. Εκεί, όμως, οι οικιστές -ο σύλλογος τους- μετά από συνεννόηση με το Δήμο Αιγάλεω αποφάσισαν και δήλωσαν προς τον Ο.Ε.Κ. ότι δεν επιθυμούν την αποκατάσταση των ζημιών στις κατοικίες τους, αλλά ότι θα προχωρήσουν στην κατεδάφιση και στην ανακατασκευή τους σε συνεργασία με το δήμο. 
Αυτό είχε ως συνέπεια να μην εντάξει ο Ο.Ε.Κ. τον οικισμό αυτό στο μεγάλο πρόγραμμα αποκατάστασης των υπολοίπων παλαιών οικισμών της Αττικής. Όμως, στο βαθμό που οι οικιστές στην περιοχή επιθυμούν να επαναφέρουν το θέμα αυτό μπορούμε να το συζητήσουμε, πρέπει, όμως, να πω ότι εκεί δεν υπάρχει κανένα κτίριο χαρακτηρισμένο "κόκκινο" από τις διαδικασίες τις οποίες εφαρμόζει το ΥΠΕΧΩΔΕ με τις αρμόδιες υπηρεσίες του. 
Υπάρχουν κτίρια χαρακτηρισμένα "πράσινα" δηλαδή κατάλληλα και ορισμένα "κίτρινα". Για τα "κίτρινα" αυτά ανέφερα ότι οι κάτοικοι δεν επέλεξαν με απόφασή τους τη διαδικασία δανειοδότησης μέσω του Υ.ΠΕ.ΧΩ.Δ.Ε. και της στήριξης από Ο.Ε.Κ.. Ζητούν τώρα να αυξηθεί ο συντελεστής δόμησης από 0,8% σε 1,6%, ώστε με τη μέθοδο της αντιπαροχής οι οικιστές να αποκτήσουν νέα ανακατασκευασμένη κατοικία.
Το Υ.ΠΕ.ΧΩ.Δ.Ε., μετά από συνεννόηση που είχαμε μαζί του, αντιμετωπίζει θετικά αυτήν την προοπτική αύξησης του συντελεστή δόμησης μέσα από τις διαδικασίες με τις οποίες πραγματοποιείται αυτή η επιδίωξη και λαμβάνεται τελικώς η απόφαση για την αύξηση. Υπάρχει θετική προσέγγιση. Μετά την ολοκλήρωση αυτής της διαδικασίας ο Οργανισμός Εργατικής Κατοικίας μπορεί να συζητήσει το αίτημα, εφόσον επαναδιατυπώνεται, εφαρμογής στην περιοχή νέου στεγαστικού προγράμματος.
ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Θα ήταν καλό να αποδεχθούμε την καλή πρόθεση και διάθεση του Υ.ΠΕ.ΧΩ.Δ.Ε., αν προηγουμένως δεν είχαν συμβεί πράγματα, τα οποία νομίζω ότι οδήγησαν και τους συμβούλους του Υπουργού, προετοιμάζοντάς του την απάντηση, σε πολύ λάθος εκτίμηση και κυρίως σε παραποίηση πραγματικών στοιχείων.
Οι κάτοικοι επί δυόμισι χρόνια -έχω κατάλογο των ενεργειών τους και είμαι σε θέση να τον καταθέσω- κάνουν ενέργειες στην ακριβώς αντίθετη κατεύθυνση απ' αυτήν που περιγράψατε. Έχουν υποστεί μέχρι και εκβιασμούς, για να υποχρεωθούν να καταφύγουν σε εργολάβους και να εξαιρεθούν από όλα τα υπόλοιπα προγράμματα τα οποία αναφέρατε στο πρώτο μέρος της πρωτολογίας σας. Έχουν υποστεί ασφυκτικές πιέσεις, μέχρι και κοινωνικές και οικογενειακές, μέχρι και υποχρεώσεις από τοπικές οργανώσεις -και δεν θέλω να οξύνω τη συζήτηση- να υπογράψουν υπέρ των επισκευών.
Εξάλλου, έχει δεσμευθεί εντός αυτού του Κοινοβουλίου…
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, κυρία Κανέλλη, γιατί και εγώ είμαι Βουλευτής της Β΄ Αθηνών και ενδιαφέρομαι. Από ποιους υπέστησαν αυτές τις πιέσεις;
ΛΙΑΝΑ ΚΑΝΕΛΛΗ: Υπάρχουν πολύ συγκεκριμένες καταγγελίες, κύριε Πρόεδρε, για πιέσεις από την τοπική οργάνωση του ΠΑ.ΣΟ.Κ. στην περιοχή για να συναινέσει σε συγκεκριμένη πολιτική αντιμετώπιση του προβλήματος.
ΠΡΟΕΔΡΕΥΩΝ (Κωνσταντίνος Γείτονας): Καλώς, κατάλαβα…
ΛΙΑΝΑ ΚΑΝΕΛΛΗ: Επί του προκειμένου: Η μελέτη του Εθνικού Μετσοβίου Πολυτεχνείου λέει ότι τα περισσότερα κτίρια από αυτά είναι -τριάντα στίχοι, τριακόσια έξι διαμερίσματα- επικίνδυνα μετά το σεισμό. Έχουν αναγνωρίσει όλες οι αρμόδιες υπηρεσίες και οι περιφερειακές και το Υ.ΠΕ.ΧΩ.Δ.Ε., ζητήματα κακής κατασκευής. Ο Ο.Ε.Κ. χτίζει ένα Ολυμπιακό Χωριό και δεν είναι σε θέση να αντιμετωπίσει το πρόβλημα, παρ' ότι ο πρόεδρός του έχει αναγνωρίσει την ανάγκη να παρέμβει εκεί, όχι όμως επισκευαστικά.
Η υπόθεση αυτή με τα κτίσματα του '58 δεν αντέχει. Δεν αντέχει σε επισκευές. Ο κ. Τσακλίδης εδώ μέσα, στη Βουλή, στις 05/02/2002 δεσμεύτηκε να καταβάλει επιδότηση ενοικίου. Τίποτε απ' όλα αυτά για τα οποία έχει δεσμευτεί ο δήμος με ομόφωνες αποφάσεις που έχει πάρει…
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω, κύριε Πρόεδρε, και εξαιτίας της παρεμβάσεώς σας, παρακαλώ να μου επιτρέψετε ακόμη τριάντα δευτερόλεπτα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, συνεχίστε.
ΛΙΑΝΑ ΚΑΝΕΛΛΗ: Η συναίνεση του προέδρου του Οργανισμού Εργατικής Κατοικίας έχει εξασφαλιστεί σε ό,τι αφορά τα αιτήματα του δήμου, των κατοίκων και του Υ.ΠΕ.ΧΩ.Δ.Ε.. Ο Σύλλογος Σεισμοπλήκτων γι΄ αυτά που σας λέω έχει παρέμβει στα δυόμισι χρόνια με συγκεκριμένες ενέργειες. Γιατί εξαιρέθηκε το Αιγάλεω από μία διαδικασία που συνεπάγεται κέρδος; Είναι κέρδος για την ίδια την περιοχή η εξομοίωση του συντελεστή δόμησης που εισηγούνται. Με το να πιέζουν κάποιους που τα σπίτια τους έχουν χαρακτηριστεί κόκκινα να γίνουν κίτρινα ή τα κίτρινα να χαρακτηριστούν πράσινα και να το αποδεχτούν, δεν γίνεται τίποτα.
Ο δε λόγος που καθυστέρησαν -και κλείνω- να συμπαρασυρθούν από τα υπεσχημένα σε άλλους οικισμούς ήταν οι διαβεβαιώσεις των υπευθύνων, από το Υ.ΠΕ.ΧΩ.Δ.Ε. και την περιφέρεια ως το δήμο και τον Ο.Ε.Κ., ήταν ότι το αίτημά τους είναι δίκαιο, οφείλει να τους βοηθήσει ο Οργανισμός Εργατικής Κατοικίας και γι' αυτό δεν προχώρησαν και ζητούν σήμερα κάτι που τελικά θα διπλασιάσει τη στέγαση σε μία περιοχή που ούτως ή άλλως έχει πολλούς σεισμόπληκτους.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζιόλας έχει το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, 
Πρώτον, κανένα από τα στοιχεία που κατέθεσα δεν είναι αναληθές.
Δεύτερον, οι εκβιασμοί που ασκήθηκαν από το ΠΑ.ΣΟ.Κ. είναι στη σφαίρα της φαντασίας της κας Κανέλλη. Το ΠΑ.ΣΟ.Κ. -και είμαι υποχρεωμένος να απαντήσω κατ' αυτόν τον τρόπο, όταν λέγονται τέτοια πράγματα για τον κυβερνών κόμμα- εφάρμοσε μία πολιτική, στοιχεία της οποίας έδωσα, για την περιοχή της σεισμόπληκτης Αττικής. Έξι χιλιάδες διαμερίσματα, με το πρόγραμμα το οποίο χρηματοδότησε η Κυβέρνηση του ΠΑ.ΣΟ.Κ. ύψους 13 δισεκατομμυρίων δραχμών, έχουν αποκατασταθεί στη σεισμόπληκτη περιοχή.
Δεν είχαμε κανένα λόγο από τα έξι χιλιάδες αυτά διαμερίσματα -πέντε χιλιάδες οκτακόσια περίπου- να εξαιρέσουμε τα τριακόσια διαμερίσματα εργαζόμενων οικογενειών στο Αιγάλεω. Υπήρχε σε εξέλιξη κυβερνητικό πρόγραμμα αποκατάστασης των κατοικιών και των κοινόχρηστων χώρων και θα μπορούσαμε βεβαίως να εντάξουμε στο πρόγραμμα αυτό και το Αιγάλεω. 
ΛΙΑΝΑ ΚΑΝΕΛΛΗ: Είχατε λόγο. Γίνατε προσωπικός…
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν είχαμε κανένα λόγο. Σας παρακαλώ, κυρία Κανέλη, δεν θα λέμε αυθαίρετα ό,τι θέλουμε. Μπορούμε να δημιουργούμε εντυπώσεις με το να λέμε αυθαίρετα ό,τι θέλουμε.
ΛΙΑΝΑ ΚΑΝΕΛΛΗ: Βεβαίως, θα λέμε ό,τι θέλουμε. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία Κανέλη. 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν θα λέμε ό,τι θέλουμε σε σχέση με τα πραγματικά στοιχεία που σας καταθέτω.
ΛΙΑΝΑ ΚΑΝΕΛΛΗ: Βεβαίως, θα λέμε ό,τι θέλουμε. Αυτό είναι χαρακτηριστικό της ελευθερίας.
ΠΡΟΕΔΡΕΥΩΝ (Κωνσταντίνος Γείτονας): Όχι, κυρία Κανέλη. Δεν λέμε ό,τι θέλουμε μέσα σ' αυτήν την Αίθουσα. Παρακαλώ πολύ.
ΛΙΑΝΑ ΚΑΝΕΛΛΗ: Διευκρίνιση ζήτησε ο κύριος Πρόεδρος και την έδωσα.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν μπορείτε να αρνηθείτε ότι η Κυβέρνηση του ΠΑΣΟΚ εκεί επισκεύασε πέντε χιλιάδες εννιακόσιες κατοικίες. 
ΛΙΑΝΑ ΚΑΝΕΛΗ: Αυτό δεν μπορώ καθόλου να το αρνηθώ αλλά ούτε και εσείς μπορείτε να αρνηθείτε αυτά που λέω εγώ.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σε αυτό δεν μπορείτε να λέτε ό,τι θέλετε. Λέω, λοιπόν, ότι εμείς δεν είχαμε κανένα λόγο…
ΛΙΑΝΑ ΚΑΝΕΛΛΗ: Συγκεκριμένα εργολαβικά συμφέροντα στην περιοχή είχατε.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σας παρακαλώ… Ο συγκεκριμένος σύλλογος των οικιστών αποφάσισε διαφορετικά. Θέλει τώρα να δούμε ξανά το θέμα; Η Κυβέρνηση έχει θετική πρόθεση πάνω σ' αυτό το ζήτημα. 
Και απαντώ συγκεκριμένα και σε αυτό. Ποια είναι τα αιτήματα που τίθενται; 
ΛΙΑΝΑ ΚΑΝΕΛΛΗ: Επιδότηση ενοικίου και ΟΕΚ…
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το πρώτο αίτημα που θέτει, σε συνεργασία με το ΥΠΕΧΩΔΕ, είναι να αυξηθεί ο συντελεστής δόμησης από 0,8% σε 1,6%. Το ΥΠΕΧΩΔΕ είναι θετικό σε αυτή την προοπτική, μέσα από τις διαδικασίες που προβλέπονται γι' αυτό το θέμα. Εφόσον ολοκληρωθεί αυτή η διαδικασία ο Οργανισμός Εργατικής Κατοικίας είναι σε θέση να εντάξει τον οικισμό αυτό σε νέα στεγαστικά προγράμματα. Αυτή είναι η απάντηση.
ΛΙΑΝΑ ΚΑΝΕΛΛΗ: Αποδεκτό. 
ΠΡΟΕΔΡΕΥΩΝ (Κωνσταντίνος Γείτονας): Καλώς. 
Επίκαιρες ερωτήσεις δεύτερου κύκλου.
Πρώτη είναι η με αριθμό 494/26-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Γεωργίας, Οικονομίας και Οικονομικών, σχετικώς με την καθυστέρηση καταβολής των πρόωρων αγροτικών συντάξεων. 
Η επίκαιρη ερώτηση του κ. Σγουρίδη έχει ως εξής: 
"Σε μεγάλη απελπισία βρίσκονται οι αγρότες που εντάχθηκαν στο πρόγραμμα της πρόωρης συνταξιοδότησης εξαιτίας της καθυστέρησης, πολλές φορές περισσότερο των δύο μηνών, στην καταβολή της μηνιαίας επιδότησης που τους δίνεται για να μην καλλιεργούν τα χωράφια τους. 
Επειδή όλοι τους είναι πάνω από πενήντα πέντε ετών και μεταβιβάζοντας ή ενοικιάζοντας τις περιουσίες τους δεν έχουν άλλους τρόπους βιοπορισμού ερωτώνται οι κύριοι Υπουργοί να απαντήσουν: α. Ποιος είναι ο λόγος της καθυστέρησης των πρόωρων συντάξεων και β. Πώς σκέπτονται να αντιμετωπίσουν το ζήτημα, ώστε η καταβολή να γίνεται εντός του πρώτου πενθημέρου κάθε μηνός, όπως αυτό συμβαίνει σε κάθε σύνταξη".
Θα απαντήσει ο Υφυπουργός Γεωργίας ο κ. Αργύρης. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητοί κύριοι συνάδελφοι, το πρόγραμμα της πρόωρης συνταξιοδότησης εφαρμόζεται σε όλη τη χώρα από το 1989 και εκτιμούμε ότι έχει ευεργετική λειτουργία για την ανανέωση του αγροτικού πληθυσμού, μια και συνδυάζεται και με τη δυνατότητα παρουσίας νέων αγροτών στο επάγγελμα. Μέχρι σήμερα έχουν επωφεληθεί περίπου ενενήντα χιλιάδες αγρότες από αυτό το πρόγραμμα. 
Οφείλω να διευκρινίσω ότι η πρόωρη συνταξιοδότηση των αγροτών δεν είναι σύνταξη για να καταβάλλεται σε σταθερή ημερομηνία, αλλά έχει το χαρακτήρα αποζημίωσης που καταβάλλεται σε μηνιαίες δόσεις, στα πλαίσια συγκεκριμένου προγράμματος. Υπάρχει ένα ετήσιο πρόγραμμα και γίνεται μία μεγάλη προσπάθεια να καταβάλλεται αυτό κάθε μήνα, αν είναι δυνατόν και σε συγκεκριμένη ημερομηνία. Θα έλεγα ότι το 2001 αυτό επιτεύχθηκε, μια και από τα στοιχεία που υπάρχουν εδώ όλες οι πληρωμές γίνονταν από την αρχή ως το τέλος του δεύτερου δεκαημέρου κάθε μηνός. 
Τελείωσε, λοιπόν, το προηγούμενο πρόγραμμα και έχουμε την έναρξη του νέου. Στις 22 Φεβρουαρίου πληρώθηκε ο μήνας Ιανουάριος, γιατί πάντα γίνεται η πληρωμή για τον προηγούμενο μήνα. Μέσα στον Απρίλιο θα πληρωθούν δύο μήνες μαζί και αφού ολοκληρωθούν οι διαδικασίες -μια και έχουμε κάνει καινούρια σύμβαση και με την Αγροτική Τράπεζα για το νέο πρόγραμμα, αλλά υπάρχει και καινούρια κοινή υπουργική απόφαση των Υπουργών Γεωργίας και Οικονομικών για τη χρηματοδότηση αυτού του προγράμματος 40.000.000.000- τότε πιστεύω ότι θα ομαλοποιηθεί ξανά η διαδικασία και μετά τον Απρίλιο θα πληρώνονται οι δικαιούχοι αυτού του προγράμματος ξανά σε συγκεκριμένη ημερομηνία ή θα υπάρχει μία μικρή διαφορά στις συγκεκριμένες ημερομηνίες για να μπορούν να προγραμματίζουν καλύτερα τα χρήματά τους οι συγκεκριμένοι δικαιούχοι.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ευχαριστώ, κύριε Πρόεδρε, και ευχαριστώ και σας, κύριε Υπουργέ, διότι δικαιώνετε το χαρακτήρα της επίκαιρης ερώτησης. 
Είναι αλήθεια ότι υπάρχει μια λαϊκή ρήση, ότι "όταν έχεις λαμβάνειν από το δημόσιο δεν θα χάσεις". Επίσης, ότι "μακάρι να μπορείς να έχεις να παίρνεις από το δημόσιο διότι θα τα πάρεις". Αυτό, όμως, δεν ισχύει στην πραγματικότητα όταν βρίσκεσαι προ μιας δυσμενούς κατάστασης, να έχεις δώσει τα χωράφιά σου και να μην έχεις άλλο μέσο βιοπορισμού, να μη δικαιούσαι να κάνεις άλλη εργασία, να είσαι πάνω από πενήντα πέντε ετών και να περιμένεις να ζήσεις απ' αυτό το επίδομα -που σωστά το χαρακτηρίσατε επίδομα- που δίνεται για να δώσεις τα χωράφιά σου και να ανανεωθεί ο αγροτικός πληθυσμός. 
Η καθυστέρηση πάνω από ένα μήνα, πολλές φορές και ενάμιση μηνός, στην καταβολή αυτού του επιδόματος δημιουργεί κοινωνικά προβλήματα. Ενενήντα χιλιάδες αγρότες, ας τους πούμε "συνταξιούχους", να έχουν να παίρνουν αυτές τις 100.000 ή τις 80.000 δραχμές για δύο μήνες ή ενάμιση μήνα. Καταλαβαίνετε ότι τα έξοδα τρέχουν, υποχρεούνται να δανείζονται και βρίσκονται σε απελπισία. Πιστεύω ότι από τη στιγμή που λέτε ότι ομαλοποιείται, μετά την υπογραφή με την Αγροτική Τράπεζα του νέου προγράμματος που θα αρχίσει να τρέχει, όλα αυτά τα κοινωνικά προβλήματα θα εξαλειφθούν. Πιστεύω, όμως, ότι θα πρέπει να καθορίσετε να δίδεται αυτό το επίδομα σε τακτό χρονικό διάστημα, δηλαδή να λέμε ότι στο πρώτο δεκαπενθήμερο του επόμενου μηνός πληρώνεται ο προηγούμενος μήνας. 
Ξέρω ότι δεν είναι σύνταξη για να έχει το χαρακτήρα αυτό. Όμως και αυτός ο αγρότης που δεν έχει άλλο μέσο βιοπορισμού βρίσκεται σε απελπισία. Πιστεύω, λοιπόν, κύριε Υπουργέ, ότι και σεις θα συντείνετε στο να εξαλειφθεί αυτό το φαινόμενο, που δημιουργεί αυτήν την εκρηκτική κατάσταση στον αγροτικό κόσμο. 
ΠΡΟΕΔΡΕΥΩΝ (Κωνσταντίνος Γείτονας): Τελειώσατε στο δευτερόλεπτο λήξης, κύριε Σγουρίδη, του χρόνου σας! 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για να είναι αυστηρός σε μας όταν προεδρεύει. 
ΠΡΟΕΔΡΕΥΩΝ (Κωνσταντίνος Γείτονας): Ναι, για να πάρετε παράδειγμα όλοι. 
Ορίστε, κύριε Υπουργέ, έχετε το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είπα πριν στον κύριο συνάδελφο, κύριε Πρόεδρε, ότι η καθυστέρηση συμβαίνει συνήθως όταν αλλάζει το πρόγραμμα. Ενδεικτικά να διαβάσω ότι στην προηγούμενη χρονιά 11/7, 9/8, 21/9, 11/10, 16/11, 11/12, 20/12, δηλαδή σχεδόν μέσα στο δεύτερο δεκαήμερο, όπως σας είπα, γίνονταν πάντα οι πληρωμές. Ακόμη, η σύμβαση που κάναμε με την Αγροτική Τράπεζα έπρεπε να περάσει από το Ελεγκτικό Συνέδριο της Κοινότητας. Είχαμε τρεις φορές επιστροφή, γιατί επιλέξαμε την Αγροτική Τράπεζα, γιατί δεν επιλέξαμε άλλη τράπεζα. Υπάρχουν όλες αυτές οι διαδικασίες.
Επίσης, είναι και η αλλαγή του προγράμματος. Εντάσσονται νέοι πρόωροι συνταξιοδοτούμενοι. Αυτό έφερε μία καθυστέρηση στην αρχή της χρονιάς. Σας είπα ότι πληρώθηκε ο Γενάρης στις 22 Φεβρουαρίου και θα πληρωθούν οι δύο μήνες μαζί στις αρχές Απριλίου και μετά υπάρχει ομαλοποίηση για τους επόμενους μήνες, να γίνεται δηλαδή κανονικά, σε τακτές ημερομηνίες, η πληρωμή των δικαιούχων. 
ΠΡΟΕΔΡΕΥΩΝ (Κωνσταντίνος Γείτονας): Είδατε τι κάνει το καλό παράδειγμα που έδωσε ο κ. Σγουρίδης; 
Δεύτερη είναι η με αριθμό 499/26-3-2002 επίκαιρη ερώτηση της Βουλευτού της Νέας Δημοκρατίας κας Μαρίας Κόλλια-Τσαρουχά προς τον Υπουργό Ανάπτυξης, σχετικώς με τη χορήγηση των πιστοποιητικών διαφάνειας στις επιχειρήσεις για τη συμμετοχή τους σε διαγωνισμούς του δημοσίου κλπ. 
Η επίκαιρη ερώτηση της κας Τσαρουχά έχει ως εξής: 
"Οι δηλώσεις του Προέδρου του Εθνικού Συμβουλίου Ραδιοτηλεόρασης κ. Βασιλείου Λαμπρίδη στην Επιτροπή Θεσμών και Διαφάνειας της Βουλής, που έτυχαν μεγάλης δημοσιότητας, προκάλεσαν την άμεση αντίδραση του Συνδέσμου Βιομηχανιών Βορείου Ελλάδος καθώς και του Επιμελητηρίου Σερρών. 
Οι έντονες διαμαρτυρίες τους έχουν σχέση με τον τρόπο χειρισμού του θέματος, που σχετίζεται με τη χορήγηση ή μη πιστοποιητικών διαφάνειας σε επιχειρήσεις που είναι εισηγμένες στο Χρηματιστήριο Αθηνών και οι οποίες επελέγησαν σε διαγωνισμούς ανάληψης κρατικών έργων και προμηθειών. 
Το Επιμελητήριο Σερρών τοποθετήθηκε στο θέμα, αναφέροντας ότι η εταιρεία "ΔΡΟΜΕΑΣ ΑΒΕΕΑ", αποτελεί μία από τις δυναμικότερες, υγιέστερες και κορυφαίες επιχειρήσεις της ελληνικής περιφέρειας, θεωρεί ότι οι δηλώσεις αυτές στις οποίες αναφέρεται, ότι ο "ΔΡΟΜΕΑΣ" εμφάνιζε προβλήματα νομιμοποίησης και ότι το Υπουργείο Ανάπτυξης φέρει και αυτό ευθύνες, αποτελούν μία απροσχημάτιστη συκοφαντία εις βάρος μιας αξιόπιστης και υγιούς επιχείρησης με ανυπολόγιστες συνέπειες για το κύρος και την οικονομική της θέση. 
Τόσο ο Σύνδεσμος Βιομηχανιών Βορείου Ελλάδος όσο και το Επιμελητήριο Σερρών ζητούν την άμεση επέμβαση όλων των εμπλεκομένων, ώστε να αποκατασταθεί η πραγματικότητα και να διασφαλιστεί η ανταγωνιστική λειτουργία των αγορών και η αποκατάσταση της εικόνας των επιχειρηματιών, που συνεχώς βάλλεται. 
Ερωτάται ο κύριος Υπουργός: 
Με ποιο τρόπο θα προστατευτούν οι επιχειρήσεις από ανεύθυνες τοποθετήσεις υψηλόβαθμων κρατικών λειτουργών; 
Σε δηλώσεις του Προέδρου του ΕΣΡ κ. Βασίλη Λαμπρίδη κατηγορείται το Υπουργείο Ανάπτυξης διότι έκανε… το "λάθος" να ενεργήσει σύμφωνα με το υπ' αριθμ. 3369/01 πιστοποιητικό. Για λόγους αποκατάστασης της αλήθειας και της νομιμότητας θα πρέπει το Υπουργείο Ανάπτυξης να τοποθετηθεί."
Ο Υφυπουργός Ανάπτυξης κ. Θεοδώρου έχει το λόγο. 
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, η ερώτηση της κυρίας συναδέλφου αναφέρεται βασικά στις διαδικασίες έκδοσης του πιστοποιητικού διαφάνειας με το οποίο βεβαιώνεται η ύπαρξη ή μη ασυμβίβαστου λόγω ταυτόχρονης συμμετοχής σαν βασικού μετόχου σε επιχειρήσεις Μέσων Μαζικής Ενημέρωσης και επιχειρήσεις που αναλαμβάνουν έργα ή προμήθειες από το δημόσιο. Το πιστοποιητικό αυτό προβλέπεται από το προεδρικό διάταγμα 310/96. Ζητείται πριν από την κατακύρωση διαγωνισμών προμήθειας πάνω από 100 εκατομμύρια δραχμές και εκδίδεται από τον πρόεδρο Εθνικού Συμβουλίου Ραδιοτηλεόρασης.
Στη συγκεκριμένη περίπτωση της εταιρείας "ΔΡΟΜΕΑΣ ΑΒΕΑ" η οποία μειοδότησε σε διαγωνισμό για την προμήθεια μεταλλικών επίπλων από το ΙΚΑ το Υπουργείο μας ζήτησε τη διασταύρωση των στοιχείων της εταιρείας από το Εθνικό Συμβούλιο Ραδιοτηλεόρασης. Ο πρόεδρος του Συμβουλίου εξέδωσε το πιστοποιητικό με αριθμό 3369/11.7.2001 το οποίο αν θέλετε μπορώ να σας καταθέσω, σύμφωνα με το οποίο τα μέλη του Δ.Σ. και τα διευθυντικά στελέχη της εταιρείας δεν συμμετέχουν σύμφωνα με το ισχύον νομοθετικό πλαίσιο σε επιχειρήσεις Μέσων Μαζικής Ενημέρωσης. Συνεπώς δεν υπάρχει ασυμβίβαστο και με βάση το πιστοποιητικό αυτό το Υπουργείο μας υπέγραψε με την εταιρεία "ΔΡΟΜΕΑΣ ΑΒΕΑ" την με αριθμό 3796 σύμβαση.
Δε νομίζω ότι χρειάζεται να σας παραθέσω αναλυτικά τις διατάξεις που διέπουν όλες αυτές τις διαδικασίες. Με τα παραπάνω δεν αντιλαμβάνομαι σε ποιο θέμα ζητά η κυρία συνάδελφος να τοποθετηθεί το Υπουργείο Ανάπτυξης δεδομένου μάλιστα ότι και η ίδια παραδέχεται ότι ενήργησε σύμφωνα με το πιστοποιητικό του Εθνικού Συμβουλίου Ραδιοτηλεόρασης. Και έτσι είναι πραγματικά. Δηλαδή, το Υπουργείο μας ζήτησε από το Εθνικό Συμβούλιο Ραδιοτηλεόρασης τη διασταύρωση των στοιχείων της μειοδότριας εταιρείας και μετά την έκδοση του πιστοποιητικού υπέγραψε τη σύμβαση. Μόνο γι' αυτά ήταν αρμόδιο το Υπουργείο και τα έπραξε σύμφωνα με το γράμμα και τις απαιτήσεις του νόμου και της διαφάνειας. 
ΠΡΟΕΔΡΕΥΩΝ (Κωνσταντίνος Γείτονας): Η κα Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Συμφωνώ με την τοποθέτηση του κυρίου Υπουργού έτσι ακριβώς είναι και αυτή είναι η ιστορία του πράγματος όμως τελικά θα πρέπει να διαφυλαχθούν, κύριε Πρόεδρε και κύριε Υφυπουργέ, οι επιχειρήσεις γενικά και όλη η δημόσια ζωή από τις τοποθετήσεις του πρώην τελικά προέδρου του Ραδιοτηλεοπτικού Συμβουλίου και όλων των κρατικών λειτουργών οι οποίοι μερικές φορές προβαίνουν σε ασαφείς δηλώσεις στα Μέσα Μαζικής Ενημέρωσης και εν ονόματι της θέσης τους δημιουργούν προβλήματα στην αξιοπιστία αλλά και στο κύρος των επιχειρήσεων.
Η "ΔΡΟΜΕΑΣ ΑΒΕΑ" είναι μια από τις πιο σημαντικές επιχειρήσεις του Νομού Σερρών. Κατέθεσα αυτήν την ερώτηση προκειμένου να έρθει το θέμα στη Βουλή, να τοποθετηθείτε, κύριε Υφυπουργέ, και να αναλάβει τις ευθύνες του το Υπουργείο Ανάπτυξης και ο αρμόδιος Υπουργός, όπως και ο αρμόδιος Υπουργός Τύπου -τελικά ίσως έπρεπε και προς τα εκεί να στραφεί η επίκαιρη αυτή ερώτηση- ώστε να διασφαλίζονται κάθε φορά τα συμφέροντα αυτών που θίγονται από τη δημοσιότητα των ψευδών ειδήσεων και των ψευδών δηλώσεων.
Είναι πρωτόγνωρες αυτές οι πρακτικές και θα έπρεπε τουλάχιστον οι κρατικοί λειτουργοί, οι οποίοι τοποθετούνται για επιχειρήσεις και ιδιαίτερα για τη δημόσια επιχειρηματική ζωή, να είναι πιο προσεκτικοί. Εγώ ήθελα μια επανόρθωση και μια τοποθέτηση από τον αρμόδιο Υπουργό ή από εσάς τον αρμόδιο Υφυπουργό, ώστε να μην επαναληφθεί το φαινόμενο, όταν η συγκεκριμένη επιχείρηση στις Σέρρες απασχολεί περί του διακόσιους εργαζόμενους, βοηθάει στη μείωση της ανεργίας στις Σέρρες στηρίζοντας ουσιαστικά την οικονομία.

Αυτό, λοιπόν, που ήθελα ήταν η αποκατάσταση της αλήθειας και στη Βουλή, γιατί υπήρξαν δημοσιεύσεις, όπως και στην επίκαιρη ερώτηση, που διάβασε ο κ. Πρόεδρος του Εμπορικού και του Βιομηχανικού Επιμελητηρίου Σερρών, αλλά και της Ένωσης Βιομηχανιών Βορείου Ελλάδος και προς τον Πρωθυπουργό και προς τον Τύπο για την αποκατάσταση της αλήθειας.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, όσον αφορά κάποιες δηλώσεις του παραιτηθέντος πλέον προέδρου του Εθνικού Συμβουλίου Ραδιοτηλεόρασης, έχω να πω τα εξής. 
Το Συμβούλιο είναι ανεξάρτητη αρχή με νομοθετημένες αρμοδιότητες και τα μέλη του έχουν την ευθύνη των λόγων και των έργων τους. Συνεπώς τόσο θεσμικά όσο και για λόγους αρχής δεν νομίζω ότι έχω το δικαίωμα να τις κρίνω εγώ.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τρίτη με αριθμό 502/26-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εργασίας και Κοινωνικών Ασφαλίσεων, σχετικώς με την εφαρμογή του νόμου για τη διαδοχική ασφάλιση των αγροτών.
Η επίκαιρη ερώτηση του κ. Σκοπελίτη έχει ως εξής:
"Αν και πέρασαν τέσσερα χρόνια από την ψήφιση του νόμου για τον Ο.Γ.Α. (ν. 2458/1997, Φ.Ε.Κ. 15/Α/1997), με τον οποίο θεσμοθετείται η διαδοχική ασφάλιση και στους αγρότες, δεν διαμορφώθηκε ακόμα το απαιτούμενο θεσμικό καθεστώς, με αποτέλεσμα να μην έχει υπολογισθεί ούτε σε έναν δικαιούχο αγρότη η σύνταξή του με βάση και την ασφάλισή του σε άλλο ασφαλιστικό ταμείο, εκτός του Ο.Γ.Α.
Παράλληλα διαιωνίζεται το άδικο νομικό καθεστώς και δεν αναγνωρίζει τη διαδοχική ασφάλιση στους συνταξιούχους αγρότες που γεννήθηκαν πριν από το 1935, παρά το γεγονός ότι καταβάλλει όλες τις νόμιμες εισφορές στα αντίστοιχα ταμεία που ήταν ασφαλισμένοι.
Ερωτάται ο κύριος Υπουργός, ποια μέτρα πρόκειται να πάρει η Κυβέρνηση και πότε, ώστε:
Να εφαρμοσθεί ο νόμος και να υλοποιηθεί το καθεστώς διαδοχικής ασφάλισης και στους αγρότες. 
Να ισχύσει το καθεστώς διαδοχικής ασφάλισης και στους δικαιούχους αγρότες που γεννήθηκαν πριν το 1934".
Θα απαντήσει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, με την επίκαιρη ερώτησή σας ουσιαστικά θέτετε δύο βασικά ερωτήματα. 
Κατ' αρχάς θα σας απαντήσω στο πρώτο ερώτημα. Όπως σας είναι γνωστό και όπως ανέφερε και ο Πρόεδρος, η σύσταση του κλάδου κύριας ασφάλισης των αγροτών, δηλαδή η μετατροπή του Ο.Γ.Α. σε κύριο φορέα ασφάλισης, έγινε με το ν. 2458/1997. Με βάση τον ίδιο νόμο και αφού ο Ο.Γ.Α. έγινε πλέον φορέας κύριας ασφάλισης λειτουργούν όλες οι βασικές ασφαλιστικές διαδικασίες και μία εξ αυτών είναι και η διαδοχική ασφάλιση. Άρα, λοιπόν, για όλους αυτούς τους ασφαλισμένους δεν υπάρχει πρόβλημα λειτουργίας της διαδοχικής ασφάλισης. 
Θέτετε ένα ζήτημα καθυστέρησης της εκπλήρωσης αυτής της υποχρέωσης. Πράγματι υπάρχει καθυστέρηση, η οποία βέβαια οφείλεται σε όλες αυτές τις διαδικασίες και τις προσαρμογές που έπρεπε να κάνει ο Ο.Γ.Α. προκειμένου από ένας προνοιακός φορέας να μετατραπεί σε φορέα κύριας ασφάλισης. Οι διαδικασίες αυτές ολοκληρώθηκαν και πολύ σύντομα δεν θα υπάρχουν τέτοια λειτουργικά προβλήματα.
Το πρόβλημα κυρίως εντοπίζεται, επειδή ο βασικός υποστηρικτικός φορέας του Ο.Γ.Α. στο μηχανογραφικό τμήμα του έργου ήταν το ΚΥΚΥ. Το ΚΥΚΥ σε εκείνη τη χρονική περίοδο είχε μεγάλη ένταση έργου σε σχέση με το ευρώ. Άρα, λοιπόν, αναγνωρίζω ότι υπήρχε μια καθυστέρηση, η οποία δημιουργεί εύλογα ερωτήματα και θεωρώ ότι έχετε δίκιο.
Όμως κάνουμε ό,τι μπορούμε. Το Φεβρουάριο κάναμε μια σύσκεψη και προσδιορίσαμε κάποιες διαδικασίες που διευκολύνουν την ολοκλήρωση αυτού του έργου. Σας διαβεβαιώνω ότι θα προχωρήσουμε γρήγορα και θα καλυφθεί το χρονικό διάστημα της καθυστέρησης.
Θέτετε, όμως, και ένα δεύτερο ερώτημα, που αφορά την αναγνώριση του δικαιώματος διαδοχικής ασφάλισης για τους δικαιούχους της προνοιακής ουσιαστικά υποστήριξης του Ο.Γ.Α., δηλαδή όταν ο Ο.Γ.Α. δεν ήταν φορέας κύριας ασφάλισης αλλά προνοιακός φορέας. Και λέτε ότι σε όλο αυτό το χρονικό διάστημα πλήρωναν κανονικά. Εννοείτε ότι πλήρωναν κανονικά στα άλλα ασφαλιστικά ταμεία, γιατί ξέρετε ότι σε αυτό το τμήμα οι δικαιούχοι αυτού του επιδόματος του Ο.Γ.Α. δεν δίνουν καμία εισφορά προς τον Ο.Γ.Α.
Σας λέω, λοιπόν, ότι για όσους γεννήθηκαν πριν από το 1934 υπάρχει αναγνώριση του διαδοχικού δικαιώματος σε σχέση με το χρόνο ασφάλισης. Δεν υπάρχει η δυνατότητα διαφοροποίησης της σύνταξης. Αυτό δεν γίνεται πουθενά και δεν γίνεται ούτε και εδώ. Υπάρχει μία διεύρυνση του προνοιακού επιδόματος με χίλιες πεντακόσιες δραχμές κάτω από συγκεκριμένους όρους και προϋποθέσεις.
Κύριε συνάδελφε, νομίζω ότι σήμερα ουσιαστικά θέτετε αυτό το ερώτημα, επειδή ακριβώς πια τεκμαίρεται δικαίωμα για διαδοχική ασφάλιση από την ώρα που ο ΟΓΑ είναι κύριος φορέας ασφάλισης. Σε καμία περίπτωση με αυτή τη λογική δεν μπορεί να υπάρξει λειτουργία της διαδοχικής ασφάλισης με τον προνοιακό φορέα. Αυτό δεν υπάρχει πουθενά και δεν μπορεί να συμβεί εδώ! Το αν θα πρέπει να αυξηθεί η προνοιακή ενίσχυση σήμερα, είναι ένα άλλο ζήτημα.
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, είχατε δεσμευτεί εδώ ότι τα ένσημα στο ΙΚΑ θα περιληφθούν.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, ο κ. Σκοπελίτης μπορεί να υποστηρίξει τη θέση του, δεν χρειάζεται συνήγορο.
Κύριε Σκοπελίτη, έχετε το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Σε σχέση με το πρώτο θέμα, δηλαδή την έναρξη καταβολής της διαδοχικής ασφάλισης, έδωσε μία απάντηση ο κύριος Υπουργός. 
Επισημαίνω, όμως, κύριε Υπουργέ, ότι πρέπει να λειτουργήσει άμεσα! Έχουν περάσει τέσσερα, πέντε χρόνια από τότε που ψηφίστηκε ο νόμος το 1997! Καταλαβαίνετε ότι έχουμε να κάνουμε με ανθρώπους που ουσιαστικά παίρνουν "ψίχουλα" σαν σύνταξη, έχουν πληρώσει στο άλλο Ταμείο -εκτός ΟΓΑ- και δικαιούνται αυτά τα χρήματα! Πρέπει, λοιπόν, να τα πάρουν άμεσα, χωρίς καμία καθυστέρηση! 
Πρέπει να λυθεί το πρόβλημα και να δοθεί η δυνατότητα να επιβιώσουν αυτοί οι άνθρωποι! Αν βέβαια μπορούν να επιβιώσουν με αυτά τα χρήματα που θα παίρνουν… Υπάρχει λοιπόν ένας νόμος που πρέπει να λειτουργήσει! Είναι υποχρέωση της Κυβέρνησης και πρέπει να τον θέσει άμεσα σε λειτουργία!
Όσον αφορά στο δεύτερο θέμα, θα ήθελα να πω, κύριε Πρόεδρε, ότι εδώ πρόκειται για ανθρώπους που πλήρωσαν την ασφάλειά τους και δεν μπορούμε να τους εξαιρέσουμε. Τα ταμεία πήραν τα χρήματά τους απ' αυτούς τους ανθρώπους και είναι αδιανόητο να εξαιρεθούν αυτοί από τη διαδοχική ασφάλιση!
Συνεπώς αυτό είναι ένα αίτημα που τίθεται καθημερινά, είναι δίκαιο και πρέπει να προχωρήσουμε στην ικανοποίησή του! Αυτοί οι άνθρωποι έχουν καταβάλει τις εισφορές στα ταμεία τους και πρέπει να πάρουν αυτό που δικαιούνται συμπληρωματικά στη σύνταξη που παίρνουν από τον ΟΓΑ!
Ευχαριστώ, κύριε Πρόεδρε!
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αν επιτρέπετε…
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Κεδίκογλου, δεν επιτρέπεται! Σας παρακαλώ!
Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, επανέρχομαι στο πρώτο σκέλος του ερωτήματός σας. Θέλω ξανά να σας διαβεβαιώσω ότι η απόδοση του τμήματος της σύνταξης που αφορά το δικαίωμα των αγροτών σε σχέση με τη διαδοχική τους ασφάλιση θα ολοκληρωθεί.
Αξιοποιώντας το λίγο χρόνο που διαθέτω, θέλω να σας κάνω σαφές ότι κατανοώ τα ερωτήματα που θέτετε και πιο πολύ τα ερωτήματα που θέτουν και οι ίδιοι οι αγρότες, οι δικαιούχοι της διαδοχικής ασφάλισης. Όμως, κύριε συνάδελφε, δεν πρέπει να παραβλέπουμε ότι η μετατροπή του ΟΓΑ από έναν υποτυπώδη ασφαλιστικό οργανισμό με τον τρόπο που λειτουργούσε πριν, σε έναν οργανισμό κύριας ασφάλισης με πλήρη δικαιώματα και υποχρεώσεις, με μία δομή που αντιστοιχεί πλήρως στη δομή…
ΒΑΣΙΛΗΣ ΚΕΔΙΚΟΓΛΟΥ: Τι σχέση έχει αυτό; Έχουν πληρώσει τα χρήματά τους στο ΙΚΑ!
Έχει δεσμευτεί ο Υπουργός!
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας επέτρεψα να εκφραστείτε προηγουμένως! Μη γίνεται κάθε φορά το ίδιο!
Σας παρακαλώ, λοιπόν! Αφήστε τον κύριο Υπουργό να απαντήσει, γιατί έχει αυτό το δικαίωμα!
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Σκοπελίτη, ειδικότερα, η διαμόρφωση όλων εκείνων των μηχανογραφικών υποδομών, προκειμένου να διευκολυνθεί ένα ιδιαίτερα πολύπλοκο -ακόμα και για ώριμους και έμπειρους κοινωνικοασφαλιστικούς οργανισμούς- ασφαλιστικό θέμα, αποτέλεσε την αιτία καθυστέρησης. Έχουν αρθεί όλες εκείνες οι αιτίες οι οποίες δημιουργούσαν -από την άποψη γνωστικών και μηχανογραφικών υποδομών- αυτήν την καθυστέρηση. Σύντομα, λοιπόν, θα καλυφθεί όλο αυτό το κενό.
Σε σχέση με το δεύτερο σκέλος, θα ήθελα να πω ότι "δεν κομίζω γλαύκας", αλλά ξέρετε πάρα πολύ καλά ότι άλλο πράγμα είναι ένα προνοιακό επίδομα και άλλο το δικαίωμα της διαδοχικής ασφάλισης στις πάγιες ασφαλιστικές αρχές που λειτουργούν στη χώρα μας και σε όλες τις χώρες του κόσμου!
Αυτές οι αρχές προσδιορίζουν έναν ορισμένο χρόνο που μπορεί ο ασφαλισμένος ή η ασφαλισμένη να θεμελιώσει κάποια δικαιώματα. Μη ξεχνάτε, κύριε συνάδελφε, ότι το ασφαλιστικό μας σύστημα είναι ένα σύστημα αναδιανεμητικό. Υπάρχουν οριακές αδικίες και υπάρχουν και σημαντικές βελτιώσεις. Σας λέω, λοιπόν, και σας απαντώ με απόλυτη ειλικρίνεια ότι δεν μπορεί να συμβεί αυτό που λέτε, δεν μπορεί να τεθεί τέτοιο θέμα σ' αυτήν τη βάση για την αναπροσαρμογή των συντάξεων. Είναι αδύνατον όχι μόνο λειτουργικά αλλά και ασφαλιστικά. 
ΠΡΟΕΔΡΕΥΩΝ (Κωνσταντίνος Γείτονας): Τελευταία είναι η τέταρτη με αριθμό 507/26-3-2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την καθυστέρηση αποκατάστασης των ζημιών που υπέστη το οδικό δίκτυο της Εύβοιας από την πρόσφατη θεομηνία.
Η επίκαιρη ερώτηση του κ. Κεδίκογλου έχει ως εξής:
"Η πρόσφατη θεομηνία έπληξε την Εύβοια καίρια:
1. Το ορεινό οδικό δίκτυο στη βόρεια πλευρά Λίμνη - Αιδηψός - Ιστιαία και Βουτάς - Κοκκινομηλιά - Κερασιά είναι η αδιάβατο ή επικίνδυνο από ελαττώματα και της κατασκευής. Σήμερα ένα τμήμα δεν λειτουργεί (Λίμνη-Αιδηψός) ή λειτουργεί επικινδύνως.
2. Εξαιρετικές ζημιές υπέστη το τμήμα Αρτάκη-Στρόπωνες-Μετόχι-Κύμη, μεγάλο μέρος του οποίου εξακολουθεί να είναι χωματόδρομος, παρά τις ανάγκες της γεωργικής παραγωγής και του τουρισμού.
3. Το τμήμα Οξύλιθος-Πλατάνα- Παραλία Κύμης είναι βατό "με ευθύνη των οδηγών" η δε παράκαμψη της Πλατάνας έχει καταστραφεί το "Γεφύρι της Άρτας"!
4. Τέλος, το κύκλωμα της νοτίου Καρυστίας, η οποία είναι η πλέον εγκαταλελειμμένη περιφέρεια της Επικράτειας καίτοι γειτονική της πρωτευούσης (!), Μαρμάρι - Λυκόρεμα - Κάρυστος - Πλατανιστός - Αμυγδαλιά - Καλλιανοί -Άγιος Δημήτριος - Μαρμάρι, πέραν του ότου κατά το μέγιστον εξακολουθεί να είναι χωματόδρομος (προς δόξαν της εγκατάλειψης της Περιφέρειας), έχει υποστεί τεράστιες ζημιές και ευρίσκεται σε κατάσταση επικινδυνότητας. Ένα τμήμα του μάλιστα είναι ουσιαστικώς αδιάνοικτο, (Αμυγδαλιά - Καλλιανοί. Υπάρχει άλλη περιοχή της Επικράτειας στην οποία δύο διαμερίσματα, όπως Καλλιανοί, Αμυγδαλιά, να μην επικοινωνούν!). Σχεδόν στο σύνολό τους τα καταστραφέντα έργα ήταν ευθύνης του ΥΠΕΧΩΔΕ.
Σημαντικά κονδύλια εισέρευσαν και από την Ευρωπαϊκή Ένωση για την αντιμετώπιση των ζημιών, πλην όμως στην Εύβοια δεν έφθασαν. Η Εύβοια αντιμετωπίζει την πλήρη κυβερνητική αδιαφορία, εκτός της αναξιοπιστίας του προεκλογικού Πρωθυπουργικού λόγου του.
Ερωτώνται οι κύριοι Υπουργοί, πώς σκέπτονται να κινηθούν."
Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
Έχετε το λόγο, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αναφορικά με την επίκαιρη ερώτηση που υπέβαλε ο αξιότιμος συνάδελφος θέλω να σας ενημερώσω τα εξής.
Πραγματικά σε όλο το οδικό δίκτυο του Νομού Ευβοίας από την πρόσφατη θεομηνία προκλήθηκαν πολύ μεγάλες ζημιές και οι δρόμοι αυτοί μετά από ενέργειες που έγιναν από τη Νομαρχιακή Αυτοδιοίκηση, αλλά και από την περιφέρεια έχουν αποκατασταθεί ως προς τη βατότητα. Σε κάποια σημεία βέβαια υπάρχουν παρακάμψεις αλλά η βατότητα και η επικοινωνία των οικισμών έχει αποκατασταθεί. Το συνολικό κόστος της αποκατάστασης των ζημιών σύμφωνα με στοιχεία που μας έδωσε η Νομαρχιακή Αυτοδιοίκηση Εύβοιας ανέρχεται σε 8.281.500 ευρώ, περίπου 3 δισεκατομμύρια δραχμές. 
Γι' αυτήν την αποκατάσταση των ζημιών υποβλήθηκε μεν στην Περιφέρεια από την Νομαρχιακή Αυτοδιοίκηση τεχνικό δελτίο αλλά εκπρόθεσμα και δεν εντάχθηκε το έργο, διότι δεν είχε και την ωριμότητα που έπρεπε να έχει σαν έργο. Περιμένει τώρα η Νομαρχιακή Αυτοδιοίκηση τη δημοσίευση της νέας διακήρυξης της περιφέρειας, για να μπορέσει να επανυποβάλει το τεχνικό δελτίο στο βαθμό που θα είναι ώριμα τα έργα τα οποία περιλαμβάνει. 
ΒΑΣΙΛΗΣ ΚΕΔΙΚΟΓΛΟΥ: Μελέτες έχει;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ειδικότερα για το σχεδιασμό και την ολοκλήρωση του οδικού δικτύου της Εύβοιας παρατηρεί τα εξής. 
Για την οριστική επίλυση των προβλημάτων που αφορούν στις κατολισθήσεις των πρανών της οδού Λίμνη-Αιδηψός από τη Νομαρχιακή Αυτοδιοίκηση προτάθηκε η ένταξη του αντίστοιχου έργου στο ΠΕΠ Στερεάς Ελλάδας. Το τμήμα Αιδηψού-Ιστιαίας -είναι εθνική οδός- είναι αρμοδιότητα του ΥΠΕΧΩΔΕ. Εκεί υπάρχει εγκατεστημένη μια εργολαβία συντήρησης με φετινό προϋπολογισμό 269.000 ευρώ.
Η οδός Νέα Αρτάκη-Στρόπωνες είναι ασφαλτοστρωμένη σε όλο το μήκος της, ενώ για το τμήμα από Καθενούς μέχρι Στενή ανατέθηκε ήδη η μελέτη βελτίωσης του δρόμου.
Η οδός από τη διασταύρωση της οδού Στενή έως Στρόπωνες προς Μετόχι είναι ασφαλτοστρωμένη κατά τμήματα και για την ολοκλήρωσή της εντάχθηκε στη ΣΑΝΑ-3, αντίστοιχο έργο προϋπολογισμού 2,35 εκατομμυρίων ευρώ, από το δέκατο μέχρι το δέκατο έκτο χιλιόμετρο.
Η οδός από Μετόχι προς Κύμη έχει ασφαλτοστρωθεί μέχρι τον οικισμό Βιτάλων, ενώ για τη βελτίωση της οδού από τα Βίταλα προς την Παραλία Κύμης, με ταυτόχρονη παράκαμψη της Κύμης, εκπονείται αντίστοιχη μελέτη.
Στην οδό Οξύλιθος - Πλατάνα - Παραλία Κύμης έγιναν επεμβάσεις από τη ΔΕΚΕ με εργολαβίες του Β΄ Κοινοτικού Πλαισίου Στήριξης. Το τμήμα εντός της Πλατάνας δεν περιλήφθηκε στις ανωτέρω εργολαβίες, γιατί υπάρχει εκεί μία διχογνωμία των κατοίκων, εάν πρέπει να γίνει ο δρόμος μέσα στον οικισμό ή να γίνει παράκαμψη και έχουν ασκηθεί προσφυγές στο Συμβούλιο της Επικρατείας.
Το τμήμα της οδού Μαρμάρι-Κάρυστος μέσω Λυκορέματος ολοκληρώθηκε από πιστώσεις της ΣΑΝΑ-2, ενώ έχει προταθεί η ένταξη του έργου "Παράκαμψη Αλαμανέϊκων" στη ΣΑΝΑ-3 για τη βελτίωση της κυκλοφορίας στην είσοδο Καρύστου. 
ΠΡΟΕΔΡΕΥΩΝ (Κωνσταντίνος Γείτονας): Περισσότερα στη δευτερολογία σας, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Για το τμήμα Κάρυστος - Πλατανιστός -Αμυγδαλιά έχουν γίνει παρεμβάσεις, καταθέσεις. Για την πλήρη κατασκευή του έργου δεν υπάρχει η απαιτούμενη ωριμότητα του έργου σύμφωνα με τους κανόνες του Γ΄ Κοινοτικού Πλαισίου Στήριξης. 
Για το τμήμα Μαρμάρι-Άγιος Δημήτριος-Καλλιανοί υπάρχουν δύο εργολαβίες εν ενεργεία που επιβλέπονται από τη ΔΕΚΕ με χρηματοδότηση από τη ΣΑΕ-071 του ΥΠΕΧΩΔΕ, με ετήσια πίστωση 60 εκατομμυρίων δραχμών περίπου. 
Τέλος, για τη σύνδεση των οικισμών Αμυγδαλιά-Καλλιανοί έχει ενταχθεί στην ΣΑΕ-056 μελέτη, η οποία βρίσκεται στο στάδιο της επαναπροκήρυξης.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
Δεν γνωρίζω ποιος έδωσε τις πληροφορίες στον κύριο Υφυπουργό και είπε όσα είπε. Βεβαίως δεν λένε τίποτα. Λένε ότι δεν υπάρχουν ώριμες μελέτες, αλλά αυτό δεν είναι ευθύνη της Κυβέρνησης. Αν θέλει τώρα ο Υφυπουργός να μας πει ότι η νομαρχία έδωσε αυτές τις πληροφορίες, απλώς η νομαρχία υποδεικνύει την ανεπάρκειά της. Αυτό δεν απασχολεί εμένα. Κατανοώ τα προβλήματα -και πολιτικά και τεχνοκρατικά- μεταξύ Κυβέρνησης και νομαρχίας. Έχετε τη ΔΕΚΕ στην περιφέρεια και μπορείτε να ενεργήσετε. Άλλωστε τα έργα για τα οποία κάνω την παρατήρηση είναι όλα κατασκευής του ΥΠΕΧΩΔΕ. Συνεπώς εκεί έπρεπε να αποταθείτε.
Κύριε Πρόεδρε, ο κύριος Υφυπουργός δεν ικανοποίησε ασφαλώς τίποτε με όλα όσα μας είπε. Ούτε καν η βατότητα αποκαταστάθηκε, για την οποία σας πληροφόρησαν ότι αποκαταστάθηκε. Μέχρι σήμερα ακόμη τα Ήλια με την Αιδηψό δεν επικοινωνούν και το καλοκαίρι έρχεται. Η απάντησή σας είναι μία συνέχεια στο γνωστό ρεφρέν ότι η Εύβοια είναι όχι μόνο εγκαταλειμμένη αλλά αυτήν τη φορά αντιμετωπίζει και μία αλαζονική συμπεριφορά και από στελέχη σας. Διότι πολίτες, οι οποίοι έχουν κάποια προοπτική και διαμαρτυρήθηκαν, ονομάστηκαν από στελέχη του κυβερνώντος κόμματος -και λυπάμαι που το λέω έτσι- ως εξωθεσμικοί παράγοντες. Εάν ένας πολίτης ζητήσει κάποιο δικαίωμα, θεωρείται από τα στελέχη του ΠΑΣΟΚ -και μάλιστα από κοινοβουλευτικά στελέχη- εξωθεσμικός παράγων.
Κύριε Πρόεδρε, η εγκατάλειψη συνεχίζεται. Κύριε Πρόεδρε, η αδράνεια απέναντι στην Εύβοια συνεχίζεται. Περιφερειάρχη δεν έχουμε. Περιφερειακό διευθυντή στην Εύβοια δεν έχουμε. Μία φορά την εβδομάδα πηγαίνει ένας διευθυντής για να ασκήσει καθήκοντα. Η Εύβοια είναι πλήρως εγκαταλειμμένη. Φοβούμαι, κύριε Πρόεδρε, ότι έρχονται οι νομαρχιακές εκλογές και η Κυβέρνηση θα εισπράξει την απάντηση που εισέπραξαν οι Τούρκοι από τον Ελευθέριο Βενιζέλο στη Λωζάννη, όταν έστρεψαν τα οπίσθιά τους στο Βενιζέλο. Ξέρετε τη ρήση, είναι γνωστό τι απάντησε ο Βενιζέλος. Αυτήν την απάντηση θα πάρετε κι εσείς στις νομαρχιακές εκλογές. 
Επιτέλους, συνετιστείτε. Το πρόβλημα για μένα είναι να μην καταρρεύσετε. Είναι ζημιά της πολιτείας, είναι ζημιά κοινωνική, είναι ζημιά πολιτειακή ένα κόμμα να καταρρεύσει. Όπως πάτε, στις ερχόμενες νομαρχιακές εκλογές θα καταρρεύσετε, εάν βεβαίως και η Νέα Δημοκρατία και τα άλλα κόμματα το αντιληφθούν.
Τώρα εάν η νομαρχία είναι όπως λέτε ανεπαρκής, δεν έχετε καμία δικαιολογία. Έχετε την περιφέρεια δίπλα, υπάρχουν οι ΔΕΚΕ, τα έργα αυτά είναι δικά της, και μπορεί να αντικαταστήσει τη νομαρχία. Ο κόσμος δεν ξέρει νομαρχίες, ο κόσμος ξέρει την Κυβέρνηση. Λάβετε τα μέτρα σας. Οδηγείστε σε κατάρρευση και αυτό είναι η μεγάλη ζημιά.
Σας προειδοποιώ για άλλη μια φορά. Και δεν είναι δικαιολογία ότι δεν είχατε ενημερωθεί. Θυμάται ο Πρόεδρος πως κατά παράβαση ελαφρά του Κανονισμού και με την ευγενή ανοχή του, έκρουσα τον κώδωνα προ δεκαπενθημέρου περίπου ξανά. Λάβετε τα μέτρα σας.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής κ. Νικήτας Κακλαμάνης ζητεί ολιγοήμερη άδεια απουσίας του στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
Το λόγο έχει ο κύριος Υπουργός.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν θα σταθώ καθόλου στις εκτιμήσεις του συναδέλφου περί κατάρρευσης της Κυβέρνησης στις ερχόμενες εκλογές. Αυτό είναι υποκειμενικό και ο καθένας μπορεί να λέει ό,τι θέλει. Οι εκλογές θα δείξουν εάν οι τοπικοί άρχοντες, εν προκειμένω οι νομάρχες και οι δήμαρχοι, έχουν ασκήσει καλά τα καθήκοντά τους και εάν θα επιβραβευθούν από το λαό. Δεν είναι μία αναμέτρηση κομμάτων και δεν είναι καμία κατάρρευση ή ανάδειξη της Κυβέρνησης σε ένα υψηλότερο επίπεδο από αυτό που στέκεται σήμερα.
Όμως, επειδή με ρωτήσατε, ποιος έδωσε τις πληροφορίες αυτές, θα ήθελα να σας πω ότι ξέρετε στην επίκαιρη ερώτησή σας περιλάβατε έργα εθνικής σημασίας, περιφερειακής σημασίας, νομαρχιακής σημασίας και τοπικής σημασίας. Επομένως εμείς πήραμε ανάλογα με το έργο απαντήσεις από το ΥΠΕΧΩΔΕ για τα εθνικής σημασίας, από την περιφέρεια για τα περιφερειακής σημασίας και από τη Νομαρχιακή Αυτοδιοίκηση για το επαρχιακό και νομαρχιακό δίκτυο. Οι απαντήσεις αυτές βέβαια δείχνουν ένα πράγμα για την Εύβοια, ότι δεν έχει καταφέρει -και αυτό νομίζω ότι είναι ευθύνη πάρα πολλών δεν είναι ευθύνη της Κυβέρνησης- να έχουν ώριμα έργα και ψάχνονται αυτήν τη στιγμή όταν φθάνουμε σε ένα συγκεκριμένο οικισμό, να μην κοιτάξω το κείμενο για να θυμηθώ ποιος είναι, να δουν αν θα πρέπει να περάσει ο δρόμος μέσα από τον οικισμό ή απ' έξω και ακόμα τσακώνονται και υπάρχουν προσφυγές των κατοίκων στο Συμβούλιο της Επικρατείας για το πού θα περάσει ο δρόμος…
ΒΑΣΙΛΗΣ ΚΕΔΙΚΟΓΛΟΥ: Αυτό δεν είναι αληθές. Για την Πλατάνα ομόφωνα είναι όλοι υπέρ της παράκαμψης.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό δείχνει ότι υπάρχει ένα μεγάλο πρόβλημα.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Πραγματικά, κύριε Κεδίκογλου, εσείς έχετε δείξει μία μεγάλη αγωνιστικότητα και έχετε υποστηρίξει με πάθος τα θέματα του νομού σας επί χρόνια και αυτό κάνετε και τώρα. Πιστεύω, όμως, ότι θα πρέπει η Νομαρχιακή Αυτοδιοίκηση να είχε φροντίσει. Γιατί εάν αυτά τα έργα που αντιστοιχούν στα 3 δισεκατομμύρια περίπου ήταν ώριμα, θα είχαν ενταχθεί και εσείς το ξέρετε καλύτερα από μένα.
ΒΑΣΙΛΗΣ ΚΕΔΙΚΟΓΛΟΥ: Συμφωνώ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα είχαν ενταχθεί μέσα στις ΣΑΕΠ και αυτή τη στιγμή θα υλοποιούνταν. 
ΒΑΣΙΛΗΣ ΚΕΔΙΚΟΓΛΟΥ: Θέλω να επισημανθούν οι ευθύνες όλων. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επομένως, πρέπει να φροντίσουν να ωριμάσουν αυτά τα έργα.
ΒΑΣΙΛΗΣ ΚΕΔΙΚΟΓΛΟΥ: Συμφωνούμε στην προτεραιότητα να συνταχθούν οι μελέτες. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 45/21 .2.2002 επερώτηση των Βουλευτών της Νέας Δημοκρατίας κυρίων Χρήστου Ζώη, Νικόλαου Κατσαρού, Αλέξανδρου Λυκουρέζου, της κας Ζωής Μακρή- Θεοφίλου και των κυρίων Χρήστου Μαρκογιαννάκη, Αναστάσιου Νεράντζη, Βύρωνα Πολύδωρα, Γεώργιου Τσούρνου και Πέτρου Μαντούβαλου, προς τον Υπουργό Δικαιοσύνης, σχετικά με τα Σωφρονιστικά Καταστήματα.
Από τη Νέα Δημοκρατία ορίστηκε Κοινοβουλευτικός Εκπρόσωπος ο Βουλευτής κ. Αναστάστιος Νεράντζης.
Το λόγο έχει ο Χρήστος Ζώης.
ΧΡΗΣΤΟΣ ΖΩΗΣ: Κυρίες και κύριοι συνάδελφοι, ένα μήνα περίπου μετά τα αλλεπάλληλα περιστατικά που έλαβαν χώρα στις φυλακές Κορυδαλλού, έχουμε την ευκαιρία να συζητήσουμε με ψυχραιμία και από απόσταση την κατάσταση στην οποία βρίσκεται το σωφρονιστικό μας σύστημα. Ποια είναι η εικόνα σήμερα; Κρίνεται ικανοποιητική και πως αντιμετωπίζεται από την Κυβέρνηση; Χρειάζεται αυτή η απόσταση και η νηφαλιότητα που θα μας επιτρέψει να εξάγουμε συμπεράσματα. Συμπεράσματα για τις υποδομές του συστήματος, συμπεράσματα για τη στελέχωση του συστήματος, συμπεράσματα για τον ίδιο το χαρακτήρα και την ποιότητα αλλά και την αποτελεσματικότητα του συστήματος. 
Βέβαια οφείλω, κυρίες και κύριοι Βουλευτές, πριν προχωρήσω στην ανάπτυξη της επερώτησής μας, να αναφερθώ στη σπουδαιότητα αυτής της συζήτησης.
Σε μία εποχή όπου η ανασφάλεια, ο φόβος και η καχυποψία τείνουν να καταστούν τα πάγια χαρακτηριστικά της ελληνικής κοινωνίας, νομίζω ότι έχουμε υποχρέωση να απευθυνθούμε στους πολίτες μας, να τους εξηγήσουμε και να τους πείσουμε ότι έχει αξία αυτή η συζήτηση.
Γιατί το να μιλούμε στην ουσία για δικαιώματα και αξιοπρέπεια στις φυλακές είναι σαν να μιλάμε για την κοινωνία μας έξω από τις φυλακές. Στις φυλακές κρίνονται συστήματα και κοινωνίες και αν μπορούμε να αποδείξουμε ότι μπορούμε να χειριστούμε τις ακραίες καταστάσεις, όπως αυτή των φυλακών, χωρίς να ακυρώσουμε τις αρχές που διέπουν τον άνθρωπο και την κοινωνία, στην πραγματικότητα εξασφαλίζουμε και τη βιωσιμότητα της κοινωνίας μας. Αν όμως ανεχτούμε φυλακές που παράγουν και διαιωνίζουν φαινόμενα εγκληματικότητας, τότε ανεχόμαστε τα ίδια φαινόμενα και έξω από τις φυλακές, όπως οι έγκλειστοι συνηθίζουν να αναφέρονται σ' αυτήν την κοινωνία, την έξω κοινωνία.
Να γιατί λοιπόν, κυρίες και κύριοι συνάδελφοι, καλώς γίνεται αυτή η συζήτηση. 
Κύριε Υπουργέ, είναι προφανές ότι ένα σύστημα σωφρονιστικό για να παράξει αποτελέσματα χρειάζεται υποδομές, στελέχη επαρκή και καλά εκπαιδευμένα, αλλά χρειάζεται πάνω και πέρα απ' όλα και πολιτική βούληση. Σήμερα επερωτάσθε γιατί φαίνεται ότι λείπουν όλα αυτά. Λείπει η υποδομή, λείπουν τα στελέχη, λείπει δυστυχώς και η πολιτική βούληση να υλοποιηθούν τα αποφασισθέντα και πολλές φορές εξαγγελθέντα, γιατί τίποτα δεν έχει προχωρήσει. Και ενώ έχουμε ένα σωφρονιστικό κώδικα που μπορεί να θεωρηθεί ως εκ των συγχρόνων και ριζοσπαστικών της Ευρώπης, έρχεται η υστέρηση σε υλικοτεχνική υποδομή να καθορίσει τη σωφρονιστική μας πραγματικότητα.
Δεν χρειάζεται να αντικρούσει κανείς αυτές τις αλήθειες. Θα συμβούλευα τον κύριο Υπουργό να μην προσπαθήσει να το κάνει, γιατί θα τον διέψευδε η απλή παράθεση των εξαγγελιών της εκάστοτε ηγεσίας του Υπουργείου. Πανομοιότυπες εξαγγελίες για τα ίδια πράγματα, με τις ίδιες διαπιστώσεις, τα ίδια "πρέπει" και "θα" και το μόνο που αλλάζει για να μας θυμίζει την πραγματικότητα είναι οι ημερομηνίες των εξαγγελιών. Είτε διαβάζεις δημοσιεύματα ένα και δύο χρόνια πριν, είτε δημοσιεύματα πριν λίγο καιρό, διαφαίνεται ότι δεν έχει αλλάξει τίποτα. Αυτό που φεύγει είναι ο χρόνος άπρακτος. 
Κυρίες και κύριοι συνάδελφοι, συζητώντας κανείς με τους ανθρώπους που κατ' εξοχήν ζουν τα προβλήματα στα σωφρονιστικά καταστήματα, δηλαδή τους σωφρονιστικούς υπαλλήλους, σου κάνει αμέσως εντύπωση η ειλικρίνεια με την οποία αντιμετωπίζουν το σωφρονιστικό σύστημα. Και ξεκινώντας από τον ίδιο το χαρακτήρα του σωφρονιστικού συστήματος αρνούνται να το αποκαλέσουν σωφρονιστικό. Υπάρχει μεγαλύτερη ήττα άραγε για ένα σύστημα από το να το χαρακτηρίζουν οι άνθρωποι που έχουν κληθεί να το υπηρετούν απλώς ως ένα σύστημα ασφαλούς κράτησης; Όσο και αν ενοχλεί ένας τέτοιος χαρακτηρισμός φοβάμαι ότι έρχεται για να απεικονίσει μια δυσάρεστη πραγματικότητα. 
Έχουμε καταστήματα κράτησης χωρητικότητας πέντε χιλιάδων κρατουμένων και φιλοξενούνται οκτώ χιλιάδες εξακόσιες περίπου κρατούμενοι. Τι σωφρονιστική πολιτική μπορεί να υλοποιηθεί όταν εκεί που θα έπρεπε να φιλοξενείται ένας φιλοξενούνται δύο και τρεις πολλές φορές κρατούμενοι; Και σ'αυτήν την πραγματικότητα ακούμε μονότονα τα τελευταία χρόνια για νέες φυλακές, για σύγχρονες φυλακές, για ασφαλείς φυλακές. Ακούμε για αποσυμφόρηση των φυλακών, αλλά στο μεταξύ το μόνο που αλλάζει είναι οι Υπουργοί. 
Κύριε Υπουργέ, η κατάσταση τείνει να γίνει ασφυκτική στο θέμα της κτιριακής υποδομής. Το Φεβρουάριο του 2001, δηλαδή δεκατρείς μήνες πριν και με αφορμή το θέμα Πάσαρη και την ενασχόληση των Μ.Μ.Ε. με τις φυλακές, διαβεβαίωνε ο προκάτοχός σας κ. Σταθόπουλος ότι η ανέγερση των νέων φυλακών θα είχε ξεκινήσει το Μάρτιο, αλλά τον περυσινό Μάρτιο. Έκτοτε έχει περάσει ένας χρόνος και τίποτα δεν έχει ξεκινήσει.
Ακόμη κινείται η Κυβέρνηση σε επίπεδο εξαγγελιών. Μπορεί βεβαίως να επικαλεσθεί ο Υπουργός και οι συνεργάτες του ότι οι καθυστερήσεις οφείλονται στο Συμβούλιο της Επικρατείας. Για πολλά έργα εξάλλου η Κυβέρνηση το ίδιο επικαλείται. Όμως είναι εξίσου σαφές ότι έλειψε ο σωστός και έγκαιρος προγραμματισμός. Δεν φταίει το Συμβούλιο της Επικρατείας που απαιτούσε την ύπαρξη προηγουμένως χωροθετικού σχεδιασμού. Είναι προφανής η αδυναμία της Κυβέρνησης να ανταποκριθεί με έγκαιρο προγραμματισμό σ' αυτά που ζούμε σήμερα.
Στις 14.12.2001 ο κύριος Υπουργός ανακοίνωσε για μια ακόμη φορά την ανέγερση δεκαεπτά νέων καταστημάτων και τριών νέων κέντρων απεξάρτησης τοξικομανών κρατουμένων έως το 2006 ταυτοχρόνως με τη σταδιακή κατάργηση έντεκα καταστημάτων που λειτουργούν σήμερα. Πρόκειται ακόμη για μια εξαγγελία; Πρόκειται για μια φυγή προς τα εμπρός; Ο χρόνος θα δείξει, όπως ο χρόνος έχει δείξει ότι τίποτα δεν έχει γίνει έως σήμερα. 
Όλοι σας εύχονται, κύριε Υπουργέ, να υλοποιήσετε αυτό το φιλόδοξο -όπως φαίνεται- σχέδιο.
Όμως τα ερωτήματα παραμένουν. Τι θα γίνει με την κατάσταση που σήμερα επικρατεί; Με τι μέτρα θα αντιμετωπιστεί μέχρι την ημέρα που ελπίζετε ότι θα αποκτήσει η χώρα νέες φυλακές; Είναι αδύνατον να πιστέψει κανείς ότι αναμένοντας το πότε μπορεί να αποκτήσει επαρκή υποδομή η χώρα, μπορεί να συνεχιστεί αυτή η κατάσταση. Χρειάζεται συνδυασμός ιδεών και άλλων μέτρων που θα αποσυμφορήσουν τις φυλακές. Περιμένουμε να ακούσουμε τις ιδέες και τις προτάσεις σας. 
Με δεδομένο ότι έχει πληγεί η αξιοπιστία της κυβέρνησης από τις πολλαπλές εξαγγελίες περιμένουμε σήμερα να δεσμευτείτε με ημερομηνίες. Όμως, το πιο τραγικό στο σημερινό τοπίο δεν είναι το έλλειμμα της κτιριακής υποδομής, γιατί γι' αυτό θα μπορούσε κανείς να κατηγορήσει την Κυβέρνηση, αλλά ταυτόχρονα με αρκετή δόση επιεικείας μπορούμε να πούμε ότι μας λείπουν φυλακές όπως και πολλά άλλα πράγματα. Αυτό που δεν μπορεί να συγχωρεθεί είναι η περίπτωση του καταστήματος απεξάρτησης τοξικομανών κρατουμένων στον Ελαιώνα Θηβών. 
Ξεκινώ με τις παραδοχές ότι ένας μεγάλος αριθμός κρατουμένων είναι τοξικομανείς, ότι έχει ωριμάσει στην κοινωνία η άποψη ότι ο τοξικομανής είναι ασθενής και ότι χρήζει ιδιαίτερης αντιμετώπισης και ότι πρέπει να καταβάλλεται κάθε δυνατή προσπάθεια απεξάρτησής του, ότι ο συγχρωτισμός των τοξικομανών κρατουμένων με άλλους κρατούμενους αναπαράγει την εγκληματικότητα εντός των φυλακών. Όταν αυτά δεν τα αμφισβητεί κανείς και αντικρίζει εδώ και δύο χρόνια έτοιμο τον Ελαιώνα αναρωτιέται τι συμβαίνει. Ψάχνει το σκάνδαλο, διότι είναι απαράδεκτο να έχεις έτοιμο ένα τέτοιας ποιότητας σωφρονιστικό κατάστημα και να το κρατάς κλειστό. Να έχεις δαπανήσει και με χρηματοδότηση της Ευρωπαϊκής Ένωσης, να το έχεις στελεχώσει με το απαραίτητο προσωπικό και μετά να ανακαλύπτεις κενά και ελλείψεις σε νομοθετικό επίπεδο. Τι περιμένετε, κύριε Υπουργέ, για να λάβετε την πολιτική απόφαση για να λειτουργήσει το κατάστημα του Ελαιώνα; 
Υπάρχουν ζητήματα που αφορούν στο θεσμικό καθεστώς. Λύστε τα και προχωρήστε επιτέλους, γιατί θα σας κατηγορήσω ότι προχωρήσατε στην υλοποίηση ενός απαραίτητου έργου χωρίς να έχετε λύσει προηγουμένως τα προβλήματα που προκύπτουν εκ των υστέρων. Θα σας κατηγορήσω όμως και εγώ και η κοινωνία δριμύτερα, γιατί ακόμα και σήμερα παραμένετε αδρανείς. Αναρωτιέμαι σ' αυτό το σημείο τι σας έχει εισηγηθεί τον Κεντρικό Επιστημονικό Συμβούλιο των Φυλακών. Κατ' επανάληψη έχει απασχοληθεί το ΚΕΣΦ με τον Ελαιώνα. Γνωρίζω δε ότι επρόκειτο μετά τον τελευταίο ανασχηματισμό όταν αναλάβατε το Υπουργείο, να απευθυνθούν σε σας προκειμένου να βρεθεί μια λύση. Περιμένουμε να ακούσουμε αν βρέθηκε λύση και ποια είναι. 
Για την ιστορία κρίνω σκόπιμο να σας ενημερώσω ότι το προσωπικό του Ελαιώνα σήμερα είτε πληρώνεται για να κάθεται, γιατί δεν έχει αντικείμενο, είτε καλείται να κλείσει κενά όπου χρειάζεται. Είναι μια απαράδεκτη περίπτωση που θα έπρεπε να έχει προκαλέσει το ενδιαφέρον και του κυρίου Πρωθυπουργού, γιατί απ' αυτήν την υπόθεση αποκαλύπτεται η νοοτροπία της Κυβέρνησης και το πώς αντιλαμβάνεται τον εκσυγχρονισμό. 
Το δεύτερο στοιχείο που αναζητά κανείς στο σωφρονιστικό μας σύστημα είναι ο παράγων άνθρωπος. Δεν μπορεί να διαφωνήσει κανείς ότι η αριθμητική επάρκεια της στελέχωσης του συστήματος, η καλή εκπαίδευση σε συνδυασμό με την εξειδίκευση του καθενός στην αποστολή του και η ηθική ικανοποίηση αυτών των στελεχών ότι παράγουν έργο άξιο προσοχής, ενίσχυσης και αναγνώρισης από την κοινωνία είναι απαραίτητα συστατικά στοιχεία για να έχουμε ένα "καλό" σωφρονιστικό σύστημα. Μπορεί να ξεχνώ και κάτι άλλο, αλλά είμαι σίγουρος ότι αν λείπει κάτι απ' αυτά οδηγούμαστε σε στρεβλώσεις που έχουν ευθείες συνέπειες στο σύστημα. Είναι δυνατόν ένας υπάλληλος που δεν νιώθει ότι επιτελεί κοινωνικό έργο και αποστολή να μπορεί να συμβάλει στη μεταμέλεια του εγκλείστου; Φαντάζομαι πως όλοι θα συμφωνήσουν ότι αυτό δεν γίνεται. 
Πέραν αυτού, για να εξετάσουμε και την αριθμητική επάρκεια, αλλά και την ορθολογική αξιοποίηση των υπαλλήλων που έχουμε καθώς και το στοιχείο της εκπαίδευσής τους.
Από τα στοιχεία προκύπτει ότι σε όλα σχεδόν τα καταστήματα οι υπηρετούντες είναι λιγότεροι από την προβλεπόμενη οργανική δύναμη. Το ποσοστό του ελλείμματος αυτού ξεπερνά στο σύνολο των υπηρετούντων το 25% της προβλεπομένης οργανικής δύναμης. Το μειωμένο σε σχέση με τις ανάγκες προσωπικό είναι φυσικό να καλύπτει κενά επειδή δεν μπορεί κανείς να τα έχει όλα, είναι σίγουρο ότι αυτό συνεπάγεται κάποια πράγματα, όπως συνέπειες σε σχέση κυρίως με την αποτελεσματική εκπλήρωση της αποστολής τους. 
Υπάρχουν αναλογίες υπαλλήλων-κρατουμένων που συγχωρούνται. Υπάρχουν όμως και αναλογίες φύλακα προς κρατούμενους που τρομάζουν, γιατί όταν πληροφορείται κανείς ότι στη δικαστική φυλακή Κορυδαλλού αναλογούν τρεις υπάλληλοι για τετρακόσοι πενήντα κρατουμένους ενώ στη νυκτερινή βάρδια αυτή η αναλογία είναι ακόμη χειρότερη, είναι εννέα οι υπάλληλοι για φύλαξη δύο χιλιάδων διακοσίων πενήντα κρατουμένων, τι άλλο μπορεί να πει κανείς; Να σκεφτείτε ότι αυτοί οι άνθρωποι είναι επιφορτισμένοι με περισσότερα του ενός καθήκοντα από επισκεπτήρια και κίνηση κρατουμένων έως να κάνουν και τους νοσοκόμους. 
Να γιατί όπως λέμε και στην επερώτησή μας έχουν φτάσει να θεωρούν οι ίδιοι τους εαυτούς τους ως προσωπικό παροχής υπηρεσιών γενικών καθηκόντων. Να γιατί νιώθουν απαξιωμένοι στην αποστολή τους.
Πέρα απ' αυτά ποια είναι η εκπαίδευσή τους; Πόσο τακτικά εκπαιδεύονται και γιατί πρέπει σε μια εποχή απαραίτητης εξειδίκευσης να λειτουργεί μια σχολή και αυτή να είναι υποβαθμισμένη. Εμείς θεωρούμε ότι άλλη πρέπει να είναι η εκπαίδευση που πρέπει να λαμβάνει το απλό προσωπικό φύλαξης, άλλη η εκπαίδευση για τους βαθμοφόρους και άλλη για το διοικητικό προσωπικό. Και βέβαια οι ελλείψεις σε άλλους κλάδους και ειδικότητες είναι πολύ υψηλότερες. Είναι τελείως απαράδεκτο να μιλά κανείς για σύγχρονο σωφρονιστικό σύστημα και να μην συμπεριλαμβάνει στο σχεδιασμό του την εξασφάλιση της απαραίτητης υποδομής για τα νοσοκομεία των σωφρονιστικών καταστημάτων. Φυσική συνέπεια είναι αυτά να λειτουργούν ως αναρρωτήρια γι' αυτό πείτε, κύριε Υπουργέ, ποιο είναι το ποσοστό των ακάλυπτων οργανικών θέσεων ιατρικού προσωπικού στα νοσοκομεία των φυλακών. Περαιτέρω συνέπεια αυτής της αδυναμίας είναι να μην είναι εφικτή η αντιμετώπιση περιστατικών υγείας των κρατουμένων με αποτέλεσμα την μεταγωγή τους έξω από τα σωφρονιστικά καταστήματα. Βέβαια θα θυμίσω ότι όλοι ζήσαμε την τραγική κατάληξη της μεταγωγής πέρυσι του Πάσσαρη σε νοσοκομείο. 
Σε ό,τι αφορά τους φύλακες εξωτερικής φύλαξης των φυλακών είχαμε την ευκαιρία, κύριε Υπουργέ, με αφορμή την κατάθεση της επίκαιρης ερώτησης την προηγούμενη εβδομάδα να τα πούμε. Επειδή τότε όμως δεν είχα το δικαίωμα της δευτερολογίας, δράττομαι της ευκαιρίας σήμερα να ενημερώσω τους συναδέλφους και την κοινωνία μας ότι βεβαίως αποδεχθήκατε ότι ούτε ο αριθμός των φυλάκων είναι επαρκής ούτε τους έχουν εξασφαλιστεί εκείνα τα μέσα για να μπορέσουν να ανταποκριθούν στα καθήκοντά τους χωρίς να επικαλούνται τη βοήθεια τρίτων. Βέβαια δεν έχει ακόμα αποσαφηνιστεί το καθεστώς που λειτουργούν παρ' ότι ανέλαβαν καθήκοντα. Μάλιστα μετά από αναβολές που σκοπό είχαν να τους προετοιμάσουν για να αναλάβουν επαρκώς τα καθήκοντά τους. Πάνω σ' αυτό δεν χρειάζεται να πω τίποτε περισσότερο. 
Θέλω όμως να μιλήσω για την κατάσταση που επικρατεί πίσω από τα κάγκελα και αφορά τους εγκλείστους. Είναι τέτοια η κατάσταση που δικαιούμαστε να μιλούμε για εγκληματικότητα στο χώρο των σωφρονιστικών καταστημάτων. Πρόκειται για κατάσταση που δεν μπορεί να παραβλεφθεί και το ζήτημα είναι αν αντιμετωπίζεται και πώς. Υπάρχει ή όχι μαφία των φυλακών, μέσα στις φυλακές; Υλοποιούνται ή όχι, κύριε Υπουργέ, εγκληματικές ενέργειες σχεδιασμένες μέσα από τις φυλακές; Για τη διακίνηση των ναρκωτικών μέσα από τις φυλακές ανακάλυψα με μια απλή ερώτηση ότι έχουν διαπιστωθεί ως τώρα τριάντα οκτώ διαφορετικοί τρόποι και ο πιο εντυπωσιακός είναι αποστολή ταχυδρομικών περιστεριών. Οι εκβιασμοί, η άσκηση βίας και οι απειλές όταν δεν φτάνουν σε δολοφονικές απόπειρες οδηγούν σε απόπειρες αυτοκτονίας. Και βέβαια υπενθυμίζω ότι είναι τουλάχιστον υπόθεση τιμής για τη συντεταγμένη πολιτεία μας, κύριε Υπουργέ, να βρεθεί ο ένοχος της δολοφονίας Γρηγοράκου. 
Επιφυλάσσω την τελευταία μου λέξη σε μια ιδιαίτερη ομάδα εγκλείστων τους νεαρούς δεκατεσσάρων έως εικοσιτεσσάρων ετών που σε πρόσφατη έρευνα που διενήργησε το Αριστοτέλειο Πανεπιστήμιο Θεσσαλονίκης ένα 41% απαντώντας σε σχετική ερώτηση έχει παραδεχτεί ότι έχει πέσει θύμα εγκληματικής ενέργειας. Το 11% έχει αρνηθεί να απαντήσει και νομίζω ότι αυτό λέει πολλά περισσότερα απ' ότι είπε το 41%.
Αναρωτιέμαι λοιπόν μπροστά σε τέτοια ευρήματα, πώς μπορεί κανείς να ελπίζει ότι θα επανεντάξει αυτά τα παιδιά. Πώς μπορεί να μιλάει για σχολεία εγκλήματος στη θέση σωφρονιστικών καταστημάτων. Πώς είναι δυνατόν μόλις το 4% να στηρίζεται στους κοινωνικούς λειτουργούς και ψυχιάτρους, που έχουν θεσμοθετηθεί, να στηρίζουν αυτά τα παιδιά, ενώ το 61% ομολογούν ότι προστρέχουν για στήριξη στους συγκρατούμενούς τους; 
Δεν ξέρω πόσο μπορεί κανείς να κοιμάται ήσυχος μετά από τέτοιες διαπιστώσεις. Προσωπικά δεν νιώθω καλά αφήνοντας το Βήμα. Δεν νιώθω ότι τελειώνουμε με το καθήκον μας, έχοντας μιλήσει για δεκαπέντε λεπτά. Οφείλουμε να ασχοληθούμε σοβαρότερα όλοι με αυτό το ζέον θέμα, με πρώτη βεβαίως, κύριε Υπουργέ, την Κυβέρνηση. Αλλά πρέπει να το κάνουμε, έχοντας όλοι μας υπόψη τον αναμορφωτή των αγγλικών φυλακών Ρατζίνοβιτς, ο οποίος, απευθυνόμενος στους φοιτητές του κάθε φορά που μιλούσε για φυλακές, έλεγε ότι είναι δύσκολο να μιλάς για φυλακές, όταν δεν έχεις ακούσει πίσω σου τον ήχο της πόρτας να κλείνει. Και επειδή ουδείς από εμάς, κύριε Υπουργέ -και φαντάζομαι ούτε από τους συνεργάτες σας- έχει ζήσει την εμπειρία του να ακούει τον ήχο της πόρτας της φυλακής να κλείνει πίσω του, οφείλουμε όλοι δυο και τρεις φορές περισσότερο να ασχοληθούμε σοβαρά επιτέλους με αυτό το θέμα, για να έχουμε αποτελέσματα και για την κοινωνία μας, αλλά και για τους ίδιους τους εγκλείστους στα καταστήματα κράτησης. Γιατί όπως είπα και στην αρχή, κυρίες και κύριοι συνάδελφοι, εκεί κρίνεται και η κοινωνία και το σύστημά μας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Νικόλαος Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Αναρωτιέμαι, κύριε Πρόεδρε, αν λαμβάνοντας υπόψη την κατάσταση που επικρατεί σήμερα στις φυλακές, έχουν καμιά σχέση με την πραγματικότητα οι έννοιες "σωφρονιστικά καταστήματα", "σωφρονιστική πολιτική", "σωφρονιστικός κώδικας", "ποινικός σωφρονισμός" και άλλες σχετικές.
Αναρωτιέμαι πράγματι αν υπάρχει έστω και ένας άνθρωπος στην πατρίδας μας, που να πιστεύει ότι ο εγκλεισμός κάποιου στις φυλακές μπορεί να έχει σαν αποτέλεσμα το σωφρονισμό του, δηλαδή τη συνειδητοποίηση της εγκληματικής του συμπεριφοράς και την απόφασή του να μην την επαναλάβει. 
Αλήθεια, αντίθετα και ο τελευταίος Έλληνας πολίτης ακλόνητα πιστεύει ότι οι φυλακές είναι εκπαιδευτήρια, στα οποία διδάσκεται κάθε μορφή εγκλήματος. 
Πεποίθηση όλων αποτελεί το γεγονός ότι κανένας από τις φυλακές δεν εξέρχεται καλύτερος, από την ημέρα που διέπραξε το έγκλημα, το οποίο τον οδήγησε εκεί. Θα δυσκολευτούμε πολύ να βρούμε έστω και ελάχιστες εξαιρέσεις, ενώ δεν θα δυσκολευτούμε καθόλου να βρούμε και περιστασιακούς ακόμα εγκληματίες να έχουν σπουδάσει το έγκλημα μέσα στις φυλακές και να έχουν μεταβληθεί σε επικίνδυνους κακοποιούς.
Οι διαπιστώσεις αυτές οδηγούν και στις ακόλουθες σκέψεις: Η πολιτεία απέτυχε στη μέχρι τώρα σωφρονιστική της πολιτική. Δεν υπάρχει με τα σημερινά δεδομένα καμία ελπίδα να βελτιωθεί η κατάσταση. Αντίθετα υπάρχει η βεβαιότητα ότι θα χειροτερέψει. Το πρόβλημα γίνεται κάθε μέρα και περισσότερο οξύ, γιατί αυξάνεται η εγκληματικότητα. Η χώρα μας σίγουρα θα εκτεθεί στη διεθνή κοινότητα για την κατάσταση που επικρατεί στις φυλακές και θα ζητηθούν ευθύνες. Οι πολλές δαπάνες, στις οποίες υποβάλλεται ο ελληνικός λαός και ο πολύς κόπος και μόχθος της συντριπτικής πλειοψηφίας των σωφρονιστικών υπαλλήλων, δεν αποδίδουν τα αναμενόμενα αποτελέσματα. Και δυστυχώς η Κυβέρνηση δεν δείχνει να ενοχλείται από την κατάσταση που επικρατεί στις φυλακές. Θυμάται το πρόβλημα, όταν γίνονται κάποιες εξεγέρσεις ή όταν γίνουν μέσα στις φυλακές κάποιες δολοφονίες. Είναι οι μοναδικές φορές που σε κάποιες δηλώσεις του Υπουργού Δικαιοσύνης γίνεται χρήση και της λέξης "φυλακές". 
Η Κυβέρνηση ακολουθώντας τη λεωφόρο της αλαζονείας της και της αντίληψης ότι εκείνη τα γνωρίζει όλα και έχει λύσεις για το καθένα, δεν ακούει κανέναν, δεν λαμβάνει υπόψη της τίποτε, γράφει στα παλαιότερα των υποδημάτων της ακόμα και τις προτάσεις του Κεντρικού Επιστημονικού Συμβουλίου των Φυλακών.
Δυστυχώς η Κυβέρνηση δεν έχει αντιληφθεί, παρά τις σαφείς ενδείξεις, ότι η κατάσταση στις φυλακές είναι μία βόμβα μεγατόνων που είναι πολύ πιθανό σύντομα να εκραγεί και να προκαλέσει ανυπολόγιστες καταστροφές. Η απαράδεκτη αυτή κατάσταση επιβάλλει την άμεση αντιμετώπισή της, τη διάγνωση των αιτίων και τη λήψη των αναγκαίων μέτρων. 
Θα αναφερθώ σε ένα παράδειγμα φυλακών για να προσεγγίσουμε τα αίτια και την έκταση του προβλήματος. Οι φυλακές της Λάρισας είναι ίσως από τις περισσότερο ήρεμες και ευνομούμενες φυλακές της χώρας. Λίγες οι εξεγέρσεις, ελάχιστες οι αποδράσεις, ανύπαρκτες οι δολοφονίες. Κι όμως και εκεί υπάρχουν όλες οι αιτίες για να σημειωθεί έκρηξη και προβλήματα. 
Ενώ η δυναμικότητά της είναι τριακόσιες πενήντα θέσεις κρατουμένων, στην πραγματικότητα είναι εγκλεισμένοι στις φυλακές Λαρίσης διπλάσιος αριθμός, επτακόσιοι. Στη Λάρισα στέλνονται και αρκετοί επικίνδυνοι κρατούμενοι, που είναι ανεπιθύμητοι σε άλλες φυλακές. 
Αντί να υπηρετούν, σύμφωνα με τις οργανικές τους θέσεις, εκατόν ενενήντα πέντε υπάλληλοι, υπηρετούν εκατόν δεκαπέντε και μάλιστα πέντε έως δέκα κάθε χρόνο αποσπώνται σε άλλες φυλακές. Αντί να υπηρετούν επτά κοινωνικοί λειτουργοί, υπηρετεί μόνον ένας. Αντί οκτώ υπαλλήλων πανεπιστημιακής εκπαίδευσης υπηρετεί ένας. Υπάρχουν κενά σε νοσηλευτικό προσωπικό, σε ψυχολόγους, σε ψυχιάτρους και πολλά άλλα. Δεν υπάρχει διαχωρισμός και εκεί των κρατουμένων, δεν γίνεται καμία μετεκπαίδευση του προσωπικού, ενώ οι διμηνίτες φύλακες είναι τελείως ανεκπαίδευτοι. Και ακούστε και τη γενναιοδωρία της πολιτείας για τους σωφρονιστικούς υπαλλήλους που εργάζονται υπεράνθρωπα, αφού καλύπτουν τόσα πολλά κενά και υπηρετούν διπλάσιο αριθμό κρατουμένων: Το επίδομα επικίνδυνης εργασίας είναι μόνο δώδεκα χιλιάδες (12.000) δραχμές το μήνα, οι αποζημιώσεις για την υπερωριακή τους απασχόληση και για την εκτενή τους εργασία καταβάλλονται με καθυστέρηση από τέσσερις μέχρι έξι μήνες. 
Με κρατουμένους λοιπόν διπλάσιους, με το μισό φυλακτικό προσωπικό απ' όσο προβλέπεται, με έλλειψη ειδικού επιστημονικού προσωπικού που είναι αναγκαίο κατά τον Οργανισμό της φυλακής, με ανειδίκευτους φύλακες, με γλίσχρες αποζημιώσεις για επικίνδυνη εργασία κλπ. δεν μπορεί, κύριε Υπουργέ, να εφαρμοστεί καμία σωφρονιστική πολιτική. Όσο ταχύτερα το αντιληφθείτε και λάβετε τα μέτρα που απαιτούνται τόσο καλύτερο θα είναι και για τους κρατούμενους, αλλά νομίζω και για την εικόνα της πατρίδας μας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κυρία και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "εκατόν ογδόντα χρόνια από την Ελληνική Επανάσταση", ογδόντα μαθητές και μαθήτριες και τέσσερις συνοδοί καθηγητές από το 3ο Γυμνάσιο Ιεράπετρας Λασιθίου Κρήτης. 
Η Βουλή τους καλωσορίζει και τους εύχεται καλό ταξίδι και χαιρετισμούς στην Κρήτη. 
(Χειροκροτήματα απ' όλες τις πτέρυγες)
Το λόγο έχει ο κ. Αλέξανδρος Λυκουρέζος. 
Κύριε Λυκουρέζο, έχετε το λόγο. 
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, στα εννέα χρόνια συνεχούς διακυβέρνησης του τόπου από το ΠΑ.ΣΟ.Κ. το λεγόμενο σωφρονιστικό ζήτημα ή πρόβλημα παραμένει σε ένα απαράδεκτο τέλμα, σε μία επικίνδυνη ακινησία.
Συμπυκνωμένα και μέσα στα τέσσερα-πέντε λεπτά που μου δίνονται, θα επισημάνω τα εξής σημεία. 
Πρώτον. Είναι απαράδεκτη η κατάσταση της κτιριακής υποδομής. Επί χρόνια εξαγγέλλετε ανέγερση φυλακών. Καθυστερεί η υλοποίηση και δεν είναι δικαιολογία το Συμβούλιο Επικρατείας, που ορθά ζητούσε να υπάρχει πανελλήνια χωροταξική μελέτη για να γίνει κάποτε στην Ελλάδα κάτι με τάξη και σχεδιασμό.
Σήμερα ξεκίνησε η ανέγερση με πάλι μεγάλη καθυστέρηση τριών φυλακών και από όσο πληροφορούμαι τα σχέδια των υπό ανέγερση φυλακών δεν ανταποκρίνονται δυστυχώς στις σύγχρονες προδιαγραφές και ανάγκες ενός αποτελεσματικού και λυσιτελούς σωφρονιστικού συστήματος. 
Δεύτερον, ουσιαστικά δεν θα υπερέβαλλε κανείς αν κατήγγειλλε ότι αντί για σωφρονιστικό σύστημα, έχουμε ένα σύστημα εγκλεισμού στο οποίο αντί να ισχύει το κράτος δικαίου, το οποίο και εκεί πρέπει να ισχύει, ισχύει το κράτος του εγκλήματος. Σχολές διαφθοράς, συναλλαγής και εγκληματικότητας. 
Τρίτον, υπάρχει πολύ μικρός αριθμός σωφρονιστικών υπαλλήλων. Δεν έχουν συμπληρωθεί οι οργανικές θέσεις και παρά τα αιτήματα που υπάρχουν δεν προκηρύσσονται νέες θέσεις, με αποτέλεσμα να μην μπορεί να εξασφαλιστεί η αποτελεσματική φύλαξη των κρατουμένων.
Τέταρτον, σε ορισμένες φυλακές ο πληθυσμός είναι ασφυκτικός. Στις φυλακές Κορυδαλλού ο προβλεπόμενος αριθμός κρατουμένων είναι εξακόσιοι πενήντα ενώ στεγάζονται δυόμισι χιλιάδες. Το ίδιο συμβαίνει στις φυλακές Πατρών, Λάρισας, Διαβατών Θεσσαλονίκης, για να περιοριστώ μόνο σε ορισμένα παραδείγματα. Δεν μπορεί με τέτοιο υπερπληθυσμό να αντιμετωπισθούν τα προβλήματα.
Πέμπτον, δεν υπάρχουν διέξοδοι, για να υπάρξει αυτό που λέμε σωφρονισμός. Δεν υπάρχουν χώροι εργασίας, χώροι απασχόλησης. Γίνονται ελάχιστες προσπάθειες με την αφοσίωση και τις φιλότιμες ενέργειες κάποιων σωφρονιστικών υπαλλήλων, οι οποίοι εκ των ενόντων προσπαθούν να βρουν λύσεις στα προβλήματα. 
Έκτον, η άθλια κατάσταση, που προσβάλλει τα ανθρώπινα δικαιώματα και την ανθρώπινη αξιοπρέπεια, του νοσοκομείου των φυλακών Κορυδαλλού. Είναι ντροπή να το ονομάζουμε νοσοκομείο. Το ίδιο, η άθλια και εξευτελιστική για την ανθρώπινη αξιοπρέπεια κατάσταση του ψυχιατρείου των φυλακών Κορυδαλλού. Επίσης είναι απαράδεκτο η Ελλάς να έχει μόνο μία φυλακή γυναικών στον Κορυδαλλό, όπου επίσης κρατείται διπλάσιος αριθμός από όσος είναι ο προβλεπόμενος. 
Κάτω από αυτές τις συνθήκες, λοιπόν, δεν μπορεί να μιλάμε για σωφρονιστική πολιτική. Θα ακούσουμε πάλι τον Υπουργό -είμαι βέβαιος- να εξαγγέλλει μέτρα, να βρίσκει δικαιολογίες για την καθυστέρηση της κτιριακής υποδομής στο Συμβούλιο της Επικρατείας. Για την ανυπαρξία εκπαιδεύσεως ενδεχομένως να μας πει ότι δεν υπάρχουν πόροι, δεν ξέρω πιστώσεις. Όμως το πρόβλημα είναι άμεσο και κορυφώθηκε με αυτά τα τελευταία εγκληματικά κρούσματα μέσα στον Κορυδαλλό. Και εκεί οι μόνοι που δεν φταίνε είναι οι σωφρονιστικοί υπάλληλοι. Διότι δεν μπορούν τρεις ή πέντε υπάλληλοι να ελέγχουν, να διασφαλίζουν την ασφάλεια των κρατουμένων. 
Κύριε Πρόεδρε, η κατάσταση είναι τραγική, οδηγεί σε αδιέξοδο. Κάποια στιγμή θα φθάσουμε πάλι σε εκρηκτικές καταστάσεις και θα τρέχει ο τότε, όποιος Υπουργός είναι, αν είναι ο σημερινός, να προσπαθεί να βουλώσει τα πράγματα ή να βρει λύσεις εξισορροπιστικές. Έτσι κάνει πάντα η Κυβέρνηση. Μετά τα πρόβλημα προσπαθεί να το αντιμετωπίσει και πάλι αδρανεί. 
Συνεπώς η Νέα Δημοκρατία έχει χρέος αφ' ενός μεν να καταγγείλει και να προειδοποιήσει και αφ' ετέρου να συμβάλει -είμαστε πρόθυμοι να συμβάλουμε- με καλόπιστη, δημιουργική κριτική στις πρωτοβουλίες της Κυβέρνησης. Όμως, δεν μπορούμε να σιωπούμε στην αδράνεια, την ακινησία και την αδιαφορία. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η κα. Ζωή Μακρή-Θεοφίλου έχει το λόγο.
ΖΩΗ ΜΑΚΡΗ: Κύριε Πρόεδρε, θα μου επιτρέψετε, αν υπερβώ το πεντάλεπτο, να χρησιμοποιήσω και το χρόνο της δευτερολογίας μου.
Λένε και μάλλον ορθά ότι τα σωφρονιστικά καταστήματα στην Ελλάδα χρειάζονται πολλές προσπάθειες για να αποκτήσουν πραγματικά το χαρακτήρα που θα ήταν επιθυμητός, να κάνουν δηλαδή δυνατή την επανένταξη των εγκαθείρκτων μετά από την έκτιση της ποινής τους στον κοινωνικό βίο. 
Η ειρωνεία είναι ότι τώρα, τη στιγμή που συζητείται ευρύτατα ο εκδημοκρατισμός των φυλακών, οι συμμορίες καταφέρνουν να κάνουν τη δουλειά τους, με αποκορύφωμα τα αποτρόπαια συμβάντα που συντάραξαν την ελληνική κοινή γνώμη τους τελευταίους μήνες. Και αν είμαστε όλοι συγκλονισμένοι -και δίκαια- από την εγκληματική δράση των συμμοριών που ξεκαθαρίζουν με φόνους τους λογαριασμούς τους ακόμη και μέσα στις φυλακές, δεν μπορούμε να μείνουμε απαθείς στα προβλήματα του σωφρονισμού και της επανένταξης των ανηλίκων παραβατών. 
Το ελληνικό κράτος υιοθέτησε για την αντιμετώπιση της παραβατικότητας των ανηλίκων, που ολοένα και αυξάνεται, την πρακτική που εκπορεύεται και σαφώς εξυπηρετεί την περιθωριοποίηση, το στιγματισμό και τον εγκλεισμό των "κακών" για την προστασία του κοινωνικού συνόλου. 
Η κοινωνική ένταξη των ανηλίκων παραβατών, η προετοιμασία τους για τον έξω κόσμο πραγματοποιείται κάτω από συνθήκες στέρησης ελευθερίας μέσα σε ιδρυματικό περιβάλλον και με χρήση μέτρων περισσότερο κατασταλτικών, παρά αναμορφωτικών. Οι ανήλικοι παραβάτες ζουν σε ένα καθεστώς εγκλεισμού και κοινωνικής απομόνωσης, που χαρακτηρίζεται από παντελή ανυπαρξία ερεθισμάτων. Κατά την τελευταία εικοσαετία, ο αριθμός των ανηλίκων που φέρεται να εκδηλώνει παραβατική συμπεριφορά, αυξάνεται σταδιακά και σταθερά. Κατά την ίδια εικοσαετία η καταγεγραμμένη παραβατικότητα των ενηλίκων είναι σαφώς μικρότερη. 
Εντύπωση επίσης προκαλεί το πολύ υψηλό ποσοστό υποτροπής που παρατηρείται σε δράστες μετεφηβικής ηλικίας και το οποίο φθάνει στο 80% επί του συνόλου. Όσο επιφυλακτικοί και αν είμαστε στις επιπτώσεις αυτές, το υψηλότατο ποσοστό των υποτροπών δεν μπορεί παρά να μας προβληματίσει για την αποτελεσματικότητα του σωφρονιστικού μας συστήματος και την επιτυχία της αναμορφωτικής διαδικασίας που λαμβάνει χώρα στα ιδρύματα αγωγής, αλλά και στα σωφρονιστικά καταστήματα για ανηλίκους. 
Σύμφωνα με το ισχύον νομικό καθεστώς, τα ελληνικά ιδρύματα αγωγής στεγάζουν στον ίδιο χώρο ανήλικους από επτά έως δεκαεπτά ετών που αντιμετωπίζουν δυσχέρειες κοινωνικής προσαρμογής, με την έννοια ότι διαβιώνουν σε κοινωνικό περιβάλλον ατόμων τα οποία τελούν καθ' έξη, κατ' επάγγελμα αξιόποινες πράξεις, στεγάζουν ανήλικους εγκαταλελειμμένους ή δράστες αξιοποίνων πράξεων, αλλά και εφήβους κατά των οποίων διατάχθηκε η εισαγωγή σε ίδρυμα αγωγής ως περιοριστικός όρος. 
Προς το παρόν λειτουργεί το Ίδρυμα Αγωγής Ανηλίκων Αρρένων Βόλου. Το Ίδρυμα Αγωγής Ανηλίκων Θηλέων Παπάγου και το Ίδρυμα Αγωγής Αρρένων Κορυδαλλού καταργήθηκαν. Ειδικές εγκαταστάσεις για ανήλικες αυτήν τη στιγμή δεν υπάρχουν. Γι' αυτό κρατούνται μαζί με τις ενήλικες γυναίκες στο Κατάστημα Γυναικών Κορυδαλλού, βέβαια σε ξεχωριστή πτέρυγα με δικό τους προσωπικό και διεύθυνση. Όμως η ισχύουσα αυτή πραγματικότητα έρχεται σε πλήρη αντίθεση με τη βασική αρχή του διαχωρισμού ανηλίκων και ενηλίκων κρατουμένων, υποδίκων και καταδίκων. Έτσι οι ανήλικες κρατούμενες παραμένουν μαζί με τις ενήλικες στο ίδρυμα του Κορυδαλλού και οι υπόδικες μαζί με αυτές που ήδη εκτίουν στερητική ποινή της ελευθερίας τους, καταστρατηγώντας με αυτόν τον τρόπο μία από τις βασικές ρυθμίσεις που περιλαμβάνεται στον κανόνα των Ηνωμένων Εθνών για την προστασία των ανηλίκων και που ορίζει ότι "οι υπόδικοι κρατούμενοι πρέπει να διαχωρίζονται από τους καταδικασμένους ανηλίκους και ότι κάθε παιδί που στερείται την ελευθερία, θα χωρίζεται από τους ενήλικες, εκτός εάν θεωρηθεί ότι είναι προτιμότερο να μη γίνει αυτό για το συμφέρον του παιδιού". 
Αν επιχειρήσει κανείς μία προσεκτικότερη προσέγγιση της ισχύουσας κατάστασης στα σωφρονιστικά καταστήματα των ανηλίκων, διαπιστώνει ότι οι ανήλικοι έχουν βιώσει και βιώνουν καθημερινά πολλαπλές και ποικίλες καταστάσεις στέρησης και κοινωνικού αποκλεισμού και μηδαμινές προοπτικές για μία μελλοντική αυτοδύναμη αντιμετώπιση των βιοτικών τους αναγκών. Ένας στους τέσσερις ανηλίκους είναι αγράμματος, τρεις στους τέσσερις δεν διαθέτει κανενός είδους επαγγελματική εκπαίδευση και δύο στους πέντε προέρχονται από δομικά ή λειτουργικά αποδιοργανωμένες οικογένειες. 
Τα δε συμπεράσματα για τις συνθήκες κράτησης των ανηλίκων παραβατών και συγκεκριμένα τις συνθήκες εκπαίδευσης, επιμόρφωσης, εργασίας, τους σκοπούς στους οποίους αποβλέπει ο εγκλεισμός τους, την επανένταξή τους μέσω της εκπαίδευσης, επιμόρφωσης και των δυνατοτήτων μελλοντικής εργασίας, είναι εξαιρετικά δυσάρεστα. 
Στη δική μου εκλογική περιφέρεια, στη Μαγνησία, στο Αγροτικό Σωφρονιστικό Κατάστημα Ανηλίκων Κασσαβέτειας, που έχει δυναμικότητα διακοσίων κρατουμένων, κρατούνται εκατόν εβδομήντα κρατούμενοι. Ενώ το κατάστημα αυτό προορίζεται αποκλειστικά για ανήλικους, σήμερα κρατούνται εκεί και ενήλικες που εκτίουν την ποινή τους. Κρατούνται εκεί σε χωριστές πτέρυγες ανήλικοι Έλληνες υπήκοοι, ανήλικοι αλλοδαποί και ενήλικες. Σαράντα από αυτούς ζουν σε συνθήκες ημιελευθερίας, γιατί απασχολούνται με γεωργικές και με κτηνοτροφικές φύσεως εργασίες. Αν και παλιότερα είχαν πραγματοποιηθεί προγράμματα επαγγελματικής κατάρτισης, τώρα όλα έχουν παγώσει, προφανώς λόγω έλλειψης χρηματοδότησης.
Στο Σωφρονιστικό Κατάστημα Ανηλίκων Βόλου αυτήν τη στιγμή κρατούνται ανήλικοι, κυρίως αλλοδαποί και στην πλειοψηφία τους Αλβανοί υπήκοοι. Σε αυτά τα σωφρονιστικά καταστήματα, κύριε Υπουργέ, οι ανήλικοι καταδικάζονται σε απραξία, ή έστω υποαπασχόληση, και αυτό δημιουργεί ερωτηματικά προς της βούληση της πολιτείας να τους βοηθήσει να διοχετεύσουν κάπου την ενεργητικότητά τους. 
Οι συνθήκες κράτησής τους είναι απαράδεκτες και ένα ποσοστό 30% των ανηλίκων κρατουμένων προέρχεται από ιδρύματα ή έχει στο παρελθόν εκτίσει και άλλη ποινή στερητική της ελευθερίας τους. Και αυτό σημαίνει ότι ανήλικοι παραβάτες βρίσκονται εγκλωβισμένοι σε μια βαθμιαία ανοδική εγκληματική συμπεριφορά, που με την πάροδο του χρόνο εξελίσσεται σε εγκληματική σταδιοδρομία. 
Η πολιτεία αδιαφορεί πλήρως και δεν δείχνει ουσιαστικό ενδιαφέρον για την παροχή πραγματικά ίσων ευκαιριών εκπαίδευσης στους ανήλικους παραβάτες. Εύλογα αναρωτιέται κανείς με ποιον τρόπο οι υπεύθυνοι οραματίζονται ότι θα συντελεστεί η αγωγή και η κοινωνική τους επανένταξη. 
Οι ανήλικοι κρατούμενοι, κατά την έξοδό τους από τα ιδρύματα αγωγής και ειδικά από τα σωφρονιστικά καταστήματα, φέρουν μαζί τους ακόμη μια κατάσταση αποκλεισμού, το στίγμα του πρώην τρόφιμου και την απόκτηση μιας αρνητικής κοινωνικής ταυτότητας που τους ακολουθεί. 
Θα ήθελα να τελειώσω με μερικές επισημάνσεις που δεν αφορούν μόνο στους ανήλικους κρατουμένους, αλλά και σε όλους.
Η πολιτεία δεν δείχνει κανένα ενδιαφέρον για τη βελτίωση των συνθηκών διαβίωσης των κρατουμένων. Επιπλέον δεν λαμβάνονται καθόλου μέτρα για την υποστήριξη των κρατουμένων κατά τη διάρκεια έκτισης της ποινής τους. Εδώ και χρόνια άλλωστε δεν ελήφθη καμιά μέριμνα για την εφαρμογή τέτοιων μέτρων με το αιωνίως επαναλαμβανόμενο επιχείρημα των οικονομικών δυσχερειών. 
Παρά τα πολλά και τραγικά προβλήματα στην Ελλάδα δεν εφαρμόζονται εναλλακτικές ποινές. Στη χώρα μας παραδοσιακά η περιοριστική της ελευθερίας ποινή μετατρέπεται σε χρηματική. Θα μπορούσε, και λόγω των μεγάλων και οξυμένων προβλημάτων του σωφρονιστικού μας συστήματος, να εφαρμοστεί μια πληθώρα μη ιδρυματικών ποινών, που χρησιμοποιούνται εναλλακτικά ή και συμπληρωματικά η μια της άλλης. Εκτός από τη χρηματική ποινή, θα μπορούσε να εφαρμοστεί η εργασία σε φυλακές με καθεστώς στρατιωτικής πειθαρχίας, η συμμετοχή σε κλειστά προγράμματα απεξάρτησης από ναρκωτικά, η κοινωφελής εργασία, το πρόστιμο, η πληρωμή δικαστικών εξόδων, η αναστολή εκτέλεσης της ποινής, η αναστολή με επιτήρηση, η αποκατάσταση της βλάβης, ειδικά προγράμματα για δράστες μειωμένου καταλογισμού και για παραβάτες του Κώδικα Οδικής Κυκλοφορίας και άλλα πολλά. 
Η μη εφαρμογή αυτών των μέτρων έχει ως αποτέλεσμα την αύξηση των κρατουμένων, την επιβάρυνση των συνθηκών διαβίωσής τους, την αναποτελεσματικότητα του κοινού ελέγχου και την αδυναμία βελτίωσής τους. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Πέτρος Μαντούβαλος. 
ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, κύριε Υπουργέ, κυρία και κύριοι συνάδελφοι, για όσους για αρκετά χρόνια υπηρετούμε πολύ προσεκτικά τον ιερό και ευαίσθητο χώρο της δικαιοσύνης και για τον τελευταίο καλόπιστο συνομιλητή, νομίζω ότι είναι κοινή ομολογία ότι όσον καιρό το ΠΑΣΟΚ κυβερνά τη χώρα, δεν έχουν παρατηρηθεί ιδιαίτερα θετικά δείγματα σε ό,τι αφορά το σωφρονιστικό μας σύστημα. Είτε σε θέμα κτιριακής υποδομής είτε σε θέμα υλικοτεχνικής υποδομής είτε στην υποστήριξη του ανθρωπίνου δυναμικού των υπαλλήλων είτε στην προσεκτική ενασχόληση ή διαχωρισμό ανδρικών και γυναικείων φυλακών ή στο θέμα των ανηλίκων νομίζω ότι η ενασχόληση είναι από ελάχιστη έως μηδενική, χωρίς αυτό να είναι υπερβολή. 
Κύριε Υπουργέ, το 1996, μετά από μια προσεκτική επιστημονική έρευνα με μια ομάδα συνεργατών και συναδέλφων στη Δικαστική Φυλακή Κορυδαλλού, είχαμε καταλήξει σε κάποια συμπεράσματα, τα οποία κατέληξαν σε μηνυτήρια αναφορά, η οποία είχε υποβληθεί στην Εισαγγελία Πρωτοδικών Πειραιώς. Ούτε στη μηνυτήρια αναφορά, αλλά ούτε και στην έρευνα αυτή κανείς δεν ησχολήθη ουσιαστικά και αποτελεσματικά ή με το να δώσει κάποιες λύσεις ή με το να πει ότι "ασχολήθηκα, με παρέμβασή μου, διορθωτικά με κάποια θέματα που αφορούσαν ιδιαίτερα τις Φυλακές Κορυδαλλού και μάλιστα για εγκλήματα που γίνονταν μέσα στις φυλακές".
Μετά από αρκετόν καιρό θα μου επιτρέψετε στις πολύ σωστές παρατηρήσεις των συναδέλφων μου να προσθέσω δύο-τρεις παρατηρήσεις ακόμα, έτσι όπως κρίνω εγώ, πρακτικά θα έλεγα, κάποια ζητήματα.
Στη Δικαστική Φυλακή Κορυδαλλού, στη Θεσσαλονίκη, στη Λάρισα και στην Πάτρα αγοράστηκαν και τοποθετήθηκαν ειδικά μηχανήματα, αξίας 100 εκατομμυρίων δραχμών περίπου το καθένα -φαίνεται έχουμε να μοιράζουμε χρήματα και θα δείτε γιατί- ανεύρεσης ναρκωτικών και επικινδύνων αντικειμένων. 
Ερώτηση: Αυτό το μηχάνημα, αφού δεν είναι για πέταμα και στις άλλες φυλακές λειτουργεί, στον Κορυδαλλό με τα τόσα προβλήματα γιατί δεν λειτουργεί και είναι ανενεργό και σε αχρησία; Αυτό είναι ένα ερώτημα το οποίο χρήζει αμέσου απαντήσεως, έρευνας και το κρίνω και επικίνδυνο. Το γιατί δεν χρειάζεται να σας το πω, το παρακολουθείτε.
Στην Θήβα το κτίριο των 5 δισεκατομμυρίων, που αγοράστηκε με χρήματα της Ευρώπης και με την παρέμβαση της "αμαρτωλής" "ΘΕΜΙΣ ΚΑΤΑΣΚΕΥΑΣΤΙΚΗ", αγοράστηκε για να φιλοξενήσει κρατούμενους με ειδικά προβλήματα ως κέντρο αποτοξίνωσης. Προσελήφθη προσωπικό -το είπε προηγουμένως ο διακεκριμένος και αγαπητός μου συνάδελφος κ. Ζώης- και παραμένει ανενεργό, δεν λειτουργεί και περιμένει. Το προσωπικό όμως προσελήφθη προεκλογικά και αυτό πρέπει να το γνωρίζει ο κόσμος. Γιατί προσελήφθη προεκλογικά και γιατί δεν λειτουργεί σε τελευταία ανάλυση ένα τόσο χρήσιμο κέντρο;
Ξέρετε ότι άλλαξε η δομή στο επίπεδο μετακίνησης και φύλαξης κρατουμένων. Το Τμήμα Μεταγωγών και Εξωτερικής Φύλαξης Φυλακών το υπηρετούν φύλακες που στην ουσία πραγματικά αυτήν την περίοδο είναι ανεκπαίδευτοι, δεν έχουν οργανισμό, δηλαδή δομή διοίκησης και συγκεκριμένα καθήκοντα και φοβάμαι ότι με την απομάκρυνση της Ελληνικής Αστυνομίας και τη μη σωστή δόμηση αυτού του τμήματος ίσως υπάρξουν και άλλα φαινόμενα "Πάσσαρη".
Θα το ζητήσω και με κατάθεση εγγράφων, κύριε Υπουργέ, για να σας παρακαλέσω να δείτε πολύ προσεκτικά το εξής θέμα: Το τελευταίο εξάμηνο πόσες έκτακτες άδειες εδόθησαν από εισαγγελείς των φυλακών, για ποιο λόγο και με ποια αιτιολογία; Πώς βγαίνουν έτσι ανεξέλεγκτα κρατούμενοι βαρυποινίτες ή και ισοβίτες, στους οποίους απαγορεύεται κανονικά; Αυτό είναι μέσα στα πλαίσια του σωφρονιστικού μας συστήματος. Το σωφρονιστικό σύστημα όμως θα πρέπει να είναι σωφρονιστικό, αλλά και να μην πλήττει και να μη δημιουργεί προβλήματα και στην υπόλοιπη κοινωνία. Πώς βγαίνουν ισοβίτες έξω;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα δανεισθώ από τη δευτερολογία μου ασήμαντο χρόνο και σας ευχαριστώ πολύ.
Πώς βγαίνουν, λοιπόν, έξω, ενώ απαγορεύεται; Πείτε μας εάν είναι επικίνδυνο ή όχι, πόσοι έχουν επιστρέψει και πόσοι όχι. Και κάτι ακόμα. Φθάσαμε στο σημείο, κύριε Υπουργέ, προχθές κρατούμενος βαρυποινίτης να πάρει άδεια και να στείλει εξώδικο στη φυλακή και να λέει ότι δεν ξαναγυρίζει -και αυτό είναι κωμικοτραγικό, αλλά απαράδεκτο και ερευνητέο- γιατί πρέπει να φτιάξει τα δόντια του! Εάν πλέον υπάρχει τέτοια χαλάρωση και τέτοια επικίνδυνα φαινόμενα, παρακαλώ να το ελέγξετε. Και υπάρχει. Δεν ξαναγύριζε στη φυλακή -ευχαριστούσε για την άδεια που του έδωσαν- γιατί ήθελε να φτιάξει τα δόντια του!
Η συμπλήρωση των οργανικών θέσεων των σωφρονιστικών υπαλλήλων, αλλά και ο διπλασιασμός του σωφρονιστικού επιδόματος στους σωφρονιστικούς υπαλλήλους, που είχε υποσχεθεί ο προηγούμενος Υπουργός Δικαιοσύνης, ο κ. Σταθόπουλος, πρέπει οπωσδήποτε να υποστηριχθεί. Και βέβαια δεν έπεται ότι εσείς -εντάξει, παλιώσατε κάπως στο Υπουργείο- ως επόμενος Υπουργός θα ακυρώσετε τις υποσχέσεις ή τις δεσμεύσεις του προηγούμενου. Πρέπει να υποστηριχθεί η υπόσχεση, διότι οι σωφρονιστικοί υπάλληλοι με πολύ μεγάλες δυσκολίες προσπαθούν στοιχειωδώς να ανταποκριθούν.
Προσπαθώ, κύριε Υπουργέ, να σας τονίσω και πάλι ότι το καθεστώς των αδειών, ιδιαίτερα των εκτάκτων και εν πολλοίς αδικαιολογήτων, είναι καθεστώς επικίνδυνο και δεν βοηθά καθόλου ούτε στη βελτίωση ή στο σωφρονισμό των κρατουμένων, οι οποίοι βεβαίως ως εν δυνάμει Έλληνες πολίτες θα πρέπει και να προστατεύονται και όταν βγουν να είναι έτοιμη η κοινωνία να τους αποδεχθεί με τρόπο σωστό και όχι με ασυδοσία.
Αυτά εν αρχή, σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Δικαιοσύνης κ. Φίλιππος Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
Μας δίδεται σήμερα, κυρία και κύριοι συνάδελφοι, η ευκαιρία να συζητήσουμε για το σωφρονιστικό σύστημα της χώρας μας με νηφαλιότητα και υπευθυνότητα. Το ζήτημα αυτό, επειδή είναι σοβαρό και, θα έλεγα, κατ' εξοχήν ευαίσθητο, απαιτεί προσέγγιση χωρίς διάθεση εντυπωσιασμού και χωρίς χρήση υπερβολών.
Λυπάμαι όμως, γιατί άκουσα και υπερβολές και διαπίστωσα και μια έντονη διάθεση εντυπωσιασμού από ορισμένους τουλάχιστον συναδέλφους της Νέας Δημοκρατίας. 
Θα προσπαθήσω να κάνω μια αντικειμενική παρουσίαση και μια αξιολόγηση της κατάστασης, προκειμένου να υπάρξει πλήρης ενημέρωση και υμών των συναδέλφων Βουλευτών και μέσω του Κοινοβουλίου βέβαια όλων των Ελλήνων πολιτών. 
Στόχο της κυβέρνησης και προτεραιότητα του Υπουργείου Δικαιοσύνης αποτελεί η συνεχής βελτίωση των όρων κράτησης, διαμόρφωση προϋποθέσεων και υποδομών αξιοπρεπούς διαβίωσης, αλλά και ασφάλειας των κρατουμένων, χωρίς επιπροσθέτως να παραγνωρίζεται και η ανάγκη κατοχύρωσης και διασφάλισης του δικαιώματος των κρατουμένων και τη μόρφωση και στη κατάρτιση και στην εκπαίδευση αλλά και στην ψυχαγωγία και στον αθλητισμό και στην πολιτιστική δημιουργία. 
Πράγματι διαθέτουμε ως χώρα για την επίτευξη αυτών των στόχων ένα σύγχρονο θεσμικό πλαίσιο, που ο σωφρονιστικός κώδικας που πρόσφατα -πριν από περίπου δυόμισι χρόνια το 1999- ψηφίστηκε διαπνέεται από τις σύγχρονες αντιλήψεις και λαμβάνει υπόψη του και την ελληνική πραγματικότητα. Σήμερα και αυτό είναι μια ρεαλιστική απόλυτα τοποθέτηση, καταβάλλονται οι προσπάθειες που είναι απαραίτητες για τη διασφάλιση αυτών των απαιτούμενων προϋποθέσεων, ώστε να πετύχουμε την πλήρη εφαρμογή αυτού του θεσμικού πλαισίου με τις αλλαγές και τις καινοτομίες που προβλέπει.
Για να αξιολογηθούν όμως αυτές οι προσπάθειες θα πρέπει να μην ξεχνάμε την κατάσταση που αντιμετώπισε η χώρα μας, εντελώς θα έλεγα αιφνιδίως, εξαιτίας της πρόκλησης πληθυσμιακών μετακινήσεων που συντελέστηκαν ως γνωστό στις γειτονικές μας χώρες στα τέλη της δεκαετίας του 1980 και στην αρχή της δεκαετίας του 1990.
Η μετακίνηση πληθυσμών, η κινητικότητα αυτή και οι νέες μορφές εγκληματικότητας είχαν ως αποτέλεσμα την εμφάνιση πρωτόγνωρων για την ελληνική κοινωνία φαινομένων. Τα μεγέθη διαφοροποιήθηκαν αιφνίδια και αμέσως μεταβλήθηκε η σύνθεση των κρατουμένων, αυξήθηκαν τα προβλήματα και δημιουργήθηκαν νέα δεδομένα. Βρεθήκαμε θα έλεγα ως χώρα απροετοίμαστη -και δεν ήταν δυνατό να προβλέψουμε αυτές τις εξελίξεις- για να αντιμετωπίσουμε αποτελεσματικά αυτά τα νέα προβλήματα.
Αυτή είναι η αλήθεια. Γιατί διαφορετικά θα αναγκαστώ και εγώ να ρωτήσω τι κάνατε, κύριε συνάδελφε, ως κυβέρνηση της Νέας Δημοκρατίας από το 1999 ως το 1993 μήπως χτίσατε καμιά καινούργια φυλακή, μήπως επεκτείνατε καμιά φυλακή; 
ΑΝΑΣΤΑΣΙΟΣ ΝΕΡΑΝΤΖΗΣ: Στα τρία χρόνια;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ο αριθμός των κρατουμένων αυξανόταν ραγδαία. Μέχρι το 1993 είχαν εμφανιστεί …
ΠΕΤΡΟΣ ΜΑΝΤΟΥΒΑΛΟΣ: ….
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Βεβαίως κύριε Μαντούβαλε τα στοιχεία τα έχουμε όλα και εμείς και εσείς. Υπήρξε, λοιπόν, πλήρης διαφοροποίηση, αλλά εγώ δεν θα ασκήσω κριτική, γιατί δεν κάνατε τίποτε.
Θα πω ότι πράγματι η χώρα μας βρέθηκε ξαφνικά σε νέα δεδομένα. Θα έλεγα ότι οι αριθμοί μιλάνε από μόνοι τους. Το 1989 πριν αρχίσει η εμφάνιση αυτών των ραγδαίων φαινομένων μετακίνησης πληθυσμών, εγκληματικότητας κλπ., ο αριθμός των κρατουμένων στη χώρα μας ήταν τέσσερις χιλιάδες διακόσιοι εβδομήντα τέσσερις το 1989. Σήμερα ο αντίστοιχος αριθμός υπερδιπλασιάστηκε και ανέρχεται σε οκτώ χιλιάδες πεντακόσια εξήντα άτομα, εκ των οποίων οι τρεις χιλιάδες εννιακόσιοι έξι -δηλαδή ποσοστό 45,6%- είναι αλλοδαποί. 
Η πραγματικότητα αυτή δημιούργησε αναμφισβήτητα προβλήματα ως προς τη λειτουργία αυτών καθαυτών των φυλακών, αλλά και έδωσε τη δυνατότητα εφαρμογής στην πράξη πλήρως της σωφρονιστικής πολιτικής, που προβλέπει και ο Σωφρονιστικός Κώδικας που εκτός των άλλων δίνει και τη δυνατότητα λήψης μέτρων για την επανένταξη των κρατουμένων στην κοινωνία μετά την αποφυλάκισή τους.
Οι κυβερνήσεις του ΠΑΣΟΚ δεν έμειναν απαθείς όπως άκουσα εδώ να κατακεραυνώνετε "δεν υπάρχει πολιτική βούληση, υπήρξε απάθεια, υπάρχει αδιαφορία". Ξέρετε αυτές είναι γενικόλογες τοποθετήσεις που τις κάνετε σε οποιοδήποτε θέμα φέρνετε εδώ στη Βουλή. Είναι όμως γενικόλογες, δεν ανταποκρίνονται στην αλήθεια. Θέλετε να αγνοείτε ορισμένα γεγονότα και μάλιστα για να προλάβετε και τη δική μου λεπτομερή απάντηση, είπατε ότι "θα μας πείτε για το Συμβούλιο της Επικρατείας". Γιατί είναι ψέματα κύριε Λυκουρέζο ότι υπήρξε τεράστιο πρόβλημα καθυστέρησης με τις γνωστές αποφάσεις επανειλημμένες του συγκεκριμένου τμήματος τότε του Συμβουλίου της Επικρατείας; 
ΝΙΚΟΛΑΟΣ ΚΑΤΣΑΡΟΣ: Γι' αυτό ποιος ευθύνεται;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Οι κυβερνήσεις του ΠΑΣΟΚ δεν έμειναν καθόλου απαθείς απέναντι σ' αυτές τις νέες καταστάσεις. 'Εγκαιρα ξεκίνησε η προσπάθεια για την αντιμετώπιση των νέων αναγκών και διαμορφώθηκε το 1997 ήταν ήδη έτοιμο, ένα συνολικό πλήρες, θα έλεγα, πρόγραμμα ανέγερσης νέων καταστημάτων κράτησης. Δυστυχώς η εκτέλεση αυτού του προγράμματος ανεστάλη. 
Ανεστάλη με τις προσφυγές που υποβλήθηκαν από το 1997, με τις γνωστές αποφάσεις -τις οποίες δεν θέλω να σχολιάσω επί της ουσίας, αλλά δεν δύναμαι να αγνοώ την πραγματικότητα- του συγκεκριμένου τμήματος του Συμβουλίου της Επικρατείας, με τις οποίες απορρίπτονταν ως μη νόμιμα όλα τα σχέδια των προεδρικών διαταγμάτων για την έγκριση όρων δόμησης των νέων σωφρονιστικών καταστημάτων που είχαν σχεδιαστεί και ξεκινούσαν στη Χαλκίδα, στην Ανδρίτσαινα, στη Σιλίμνα.
Αμέσως μετά την ανάληψη των καθηκόντων μου στο Υπουργείο Δικαιοσύνης ως πρώτη προτεραιότητα έθεσα, μεταξύ των άλλων, και την αντιμετώπιση του προβλήματος των κτιριακών υποδομών. Στο μεταξύ διάστημα είχαμε προωθήσει ως Κυβέρνηση την εκπόνηση του ειδικού πλαισίου χωροταξικού σχεδιασμού που εξεπονήθη με τη συνεργασία εννέα συναρμοδίων, μαζί με το Υπουργείο Δικαιοσύνης δέκα υπουργείων, για τη συνολική χωροθέτηση των καταστημάτων κράτησης της χώρας και με βάση αυτό το ειδικό πλαίσιο χωροταξικού σχεδιασμού τέθηκε σε εφαρμογή ήδη τους προηγούμενους μήνες το πρόγραμμα ανέγερσης δεκαεπτά νέων καταστημάτων κράτησης, συνολικής χωρητικότητας τεσσάρων χιλιάδων επτακοσίων εξήντα θέσεων και τριών νέων κέντρων απεξάρτησης τοξικομανών κρατουμένων εννιακοσίων θέσεων συνολικά, με ορίζοντα ολοκλήρωσης όλου αυτού του προγράμματος το έτος 2006. Το κόστος του συνολικού αυτού προγράμματος ανέρχεται σε 131,5 δισεκατομμύρια δραχμές ή άλλως πως σε 386 εκατομμύρια ευρώ. Το ειδικό αυτό πλαίσιο χωροταξικού σχεδιασμού δημοσιεύθηκε, ως γνωστόν, στο τέλος του Νοεμβρίου και αμέσως μετά εδόθη η δυνατότητα να απεμπλακεί, να ξεμπλοκαριστεί, θα έλεγα, όλο το πρόγραμμα που είχαμε ετοιμάσει κι άρχισε η υλοποίησή του.
Το πρόγραμμα αυτό προωθεί την εκπλήρωση των στόχων του Σωφρονιστικού Κώδικα, κατανέμει τις υποδομές γεωγραφικά τόσο σε επίπεδο επικράτειας όσο και σε επίπεδο περιφέρειας και ελαχιστοποιεί το κοινωνικό, οικονομικό και περιβαλλοντικό κόστος. 
Κατά το σχεδιασμό του χώρου για τα καταστήματα κράτησης λαμβάνονται υπόψη, μεταξύ άλλων: η τήρηση των αρχών για νομιμότητα και ισότητα στη μεταχείριση των κρατουμένων, η διάκριση των καταστημάτων σε γενικά, ειδικά και θεραπευτικά με ανάλογο σχεδιασμό εγκαταστάσεων και μέτρων ασφαλείας, ο καθορισμός της δυναμικότητάς τους, το δικαίωμα όλων των κρατουμένων εντός του καταστήματος για συμμετοχή σε προγράμματα κατάρτισης, απασχόλησης και, σε ορισμένες περιπτώσεις, εργασία και εκτός του καταστήματος και τέλος, η λειτουργική σχέση των σωφρονιστικών αυτών καταστημάτων με τα αστικά κέντρα, ώστε να διευκολύνεται το δικαίωμα της επικοινωνίας.
Η επιλογή της θέσης μέσα στην περιφέρεια ακολουθεί συγκεκριμένα κριτήρια, για να εξασφαλίζεται η δημιουργία ενός καταστήματος κράτησης στην ευρύτερη περιοχή της έδρας κάθε εφετείου, η αποφυγή ανέγερσής τους σε ευαίσθητες περιβαλλοντικά περιοχές και η αποδοχή της τοπικής κοινωνίας. Η κατανομή αυτών των νέων καταστημάτων κράτησης σε επίπεδο περιφέρειας έχει ως εξής: Στην Αττική τρία, στην ανατολική Μακεδονία και Θράκη ένα, στην κεντρική Μακεδονία τρία, στη δυτική Μακεδονία ένα, στην Ήπειρο ένα, στη Θεσσαλία δύο, στα Ιόνια νησιά ένα, στη δυτική Ελλάδα ένα, στη Στερεά Ελλάδα ένα, στην Πελοπόννησο ένα και στην Κρήτη δύο. Και τα τρία νέα κέντρα απεξάρτησης τοξικομανών κρατουμένων κατανέμονται ως εξής: Ένα στη βόρειο Ελλάδα, στην Κασσάνδρα Χαλκιδικής, ένα στην Κρήτη και ένα σε περιφέρεια που θα οριστικοποιηθεί μεταξύ Θεσσαλίας, δυτικής Ελλάδας ή Πελοποννήσου, από τις οποίες έχουμε ζητήσει να κάνουν προτάσεις για την εξασφάλιση των αναγκαίων χώρων. 
Τα προγραμματισμένα και υπό ανέγερση καταστήματα κράτησης ανεγείρονται σε οικόπεδο συνολικής επιφάνειας ογδόντα στρεμμάτων έκαστο, είναι διώροφα συνολικής κτισμένης επιφάνειας δεκαπέντε χιλιάδων περίπου τετραγωνικών μέτρων κτίρια, θα διαθέτουν δέκα πτέρυγες των είκοσι οκτώ ατόμων, έτσι ώστε να είναι ευχερέστερος ο έλεγχος και ο διαχωρισμός των κρατουμένων κατά φύλο, ηλικία, είδος και διάρκεια ποινής και βέβαια σύμφωνα με τον χαρακτηρισμό σε "ηπίους", "πιο σκληρούς", "υποτρόπους" κρατουμένους κλπ.
Για μας δεν τίθεται θέμα, όπως ερωτάτε στην επερώτηση, φυλακών υψίστης ασφαλείας ή χαμηλής στάθμης ασφαλείας. Τίθεται, πάνω από όλα, θέμα αποτελεσματικής φύλαξης, γιατί οι προαναφερόμενοι όροι παραπέμπουν σε άλλα μοντέλα που θα έλεγα ότι πολλές φορές ίσως φθάνουν και τα όρια της απάνθρωπης κράτησης. Προβλέπεται σε καθένα από αυτά τα σωφρονιστικά καταστήματα, επαναλαμβάνω, πλήρης διασφάλιση των όρων και διαχωρισμός των κρατουμένων, όπως ανέφερα νωρίτερα.
Καθένα από τα κτίρια αυτά θα διαθέτει χώρους επιμόρφωσης, άθλησης, ψυχαγωγίας, πάνω απ' όλα εργαστήρια επαγγελματικής εκπαίδευσης και κατάρτισης κι επίσης βιβλιοθήκες και σύγχρονη νοσηλευτική μονάδα.
Σήμερα έχει ολοκληρωθεί, όπως ξέρετε ήδη, και λειτουργεί εδώ και αρκετούς μήνες το σωφρονιστικό κατάστημα στο Μαλανδρίνο της Φωκίδας που έχει δυναμικότητα διακοσίων ογδόντα θέσεων και βέβαια η ανέγερσή του κόστισε 4,5 δισεκατομμύρια δραχμές ή 13,20 εκατομμύρια ευρώ.
Επίσης λίγες εβδομάδες νωρίτερα, στις 13.3.2002 θεμελιώσαμε -προσωπικά πήγα ο ίδιος- το νέο σωφρονιστικό κατάστημα στα Τρίκαλα, δηλαδή ξεκίνησε και η κατασκευή των φυλακών στα Τρίκαλα, χωρητικότητας τριακοσίων δεκαέξι κρατουμένων και προϋπολογισμού 5,3 δισ. δραχμών ή 15,6 εκατομμυρίων ευρώ με ορίζοντα αποπεράτωσης το τέλος του 2003. 
Το Φεβρουάριο επίσης του 2002 δηλαδή πριν από μερικές εβδομάδες ξεκίνησε η ανέγερση του νέου καταστήματος κράτησης στα Χανιά και αυτό προϋπολογισμού 5,3 δισεκατομμυρίων δραχμών με ορίζοντα αποπεράτωσης επίσης τα δύο έτη.
Στις 13.2.2002 πριν επίσης από μερικές εβδομάδες δημοσιεύθηκε και η πρόσκληση του διεθνούς μειοδοτικού διαγωνισμού για το κατάστημα κράτησης Κασαβέτειας και η ανέγερσή του ξεκινά τον Απρίλιο.
Επίσης βρίσκεται σε εξέλιξη και ολοκληρώνεται η διαδικασία για την αγορά των οικοπέδων, για την ανέγερση των καταστημάτων κράτησης στην Κέρκυρα και στη Νεάπολη Κρήτης. Εκτιμώ ότι εντός του έτους θα γίνει και εκεί η δημοπράτηση και η θεμελίωση και η έναρξη κατασκευής και του νέου σωφρονιστικού καταστήματος στην Κέρκυρα και στην Νεάπολη Κρήτης. Αυτή τη στιγμή δε που συζητάμε, επανακρίνονται με τα κριτήρια του χωροταξικού σχεδίου, στο οποίο αναφέρθηκα νωρίτερα τα υφιστάμενα οικόπεδα Ριτσώνας, Ανδρίτσαινας και Σιλίμνας. Σε ό,τι αφορά τις φυλακές Χαλκίδας, γίνεται επανεξέταση. Θα προτιμούσαμε να υπάρχει -και αυτό είναι αρμοδιότητα της Νομαρχιακής Αυτοδιοίκησης- πρόταση καταλλήλου χώρου για την ανέγερση των φυλακών στη Χαλκίδα, γιατί ο αρχικός χώρος, επειδή εν τω μεταξύ γύρω από το χώρο αυτό έχει αναπτυχθεί οικισμός, δεν είναι μάλλον ο πλέον κατάλληλος για την ανέγερση εκεί των φυλακών. Ζητούμε, λοιπόν, από τις τοπικές κοινωνίες και πιο συγκεκριμένα από την Τοπική Αυτοδιοίκηση και πιο συγκεκριμένα από τη Νομαρχιακή και της Ευβοίας να προτείνουν χώρο για να μπορέσουμε να ξεκινήσουμε την ανέγερση του νέου σωφρονιστικού καταστήματος της Χαλκίδας.
Για τον προσδιορισμό των οικοπέδων των υπολοίπων εννέα νέων καταστημάτων κράτησης, είχα ζητήσει ήδη εδώ και τρεις περίπου μήνες από τους γενικούς γραμματείς των περιφερειών να προχωρήσουν στις απαραίτητες διαδικασίες σε επίπεδο περιφερειακών οργάνων και να μας προτείνουν στις περιφέρειές τους τα κατάλληλα οικόπεδα των ογδόντα στρεμμάτων για την έναρξη κατασκευής και στις περιφέρειες αυτές των σωφρονιστικών καταστημάτων. ΄Ηδη, λοιπόν, υπάρχουν προτάσεις, έχουμε παραλάβει πριν από μερικές ημέρες τις προτάσεις από την Περιφέρεια της ανατολικής Μακεδονίας-Θράκης, όπου προτείνεται χώρος για την ανέγερση σωφρονιστικού καταστήματος στο Νομό Δράμας, από τη δυτική Μακεδονία όπου προτείνεται χώρος στα Γρεβενά, από την κεντρική Μακεδονία όπου προτείνεται χώρος στο Νομό Σερρών, από τη Στερεά Ελλάδα που προτείνεται χώρος στο Νομό Φθιώτιδας και αναμένω την οριστικοποίηση Θεσσαλίας και Ηπείρου. Επίσης στην Αττική έχουν προταθεί τέσσερις χώροι, οι οποίοι εξετάζονται από πλευράς καταλληλότητας για να λάβουμε τις οριστικές αποφάσεις.
Εκτιμώ ότι μέσα στο έτος 2002 θα έχουμε ολοκληρώσει, πέρα από τα καταστήματα που ξεκίνησαν ήδη και ανεγείρονται ή αυτά που θα θεμελιώσουμε και θα ξεκινήσουν, όπως ανέφερα, και την οριστικοποίηση και για τα υπόλοιπα εννέα σωφρονιστικά καταστήματα στις περιφέρειες στις οποίες αναφέρθηκα νωρίτερα, έτσι ώστε να ξεκινήσει η κατασκευή και αυτών των σωφρονιστικών καταστημάτων.
Παράλληλα συνεχίζουμε αυτόν το χρόνο το πρόγραμμα για έργα βελτίωσης συνθηκών και ασφάλειας στα υπάρχοντα καταστήματα κράτησης. Ειδικά για το 2002 με παρεμβάσεις ύψους 2 δισεκατομμυρίων δραχμών, 5,87 εκατομμύρια ευρώ εκσυγχρονίζονται δεκατέσσερα καταστήματα, όπως της Πάτρας, της Κασσάνδρας, της Τύρινθας, της Αγιάς, του Βόλου, του Μαλανδρίνου, του Αυλώνα, του Ναυπλίου, της Κομοτηνής, της Κω, της Λάρισας, της ΄Αμφισας, της Κορίνθου και της Θεσσαλονίκης.
Αρχίζουμε μέσα στη χρονιά αυτή επίσης την κατασκευή δώδεκα βιβλιοθηκών στα υπάρχοντα καταστήματα, πέραν των βιβλιοθηκών που ήδη λειτουργούν στο κατάστημα ανηλίκων της Κασσαβέτειας και σε εκείνο των ανηλίκων του Αυλώνα. 
Τώρα, αναφορικά με τα κέντρα απεξάρτησης τοξικομανών κρατουμένων: Το κέντρο του Ελαιώνα ολοκληρώθηκε πράγματι το Μάιο του 2001 πριν από περίπου δέκα μήνες, ολοκληρώθηκαν δηλαδή οι κτιριακές τους εγκαταστάσεις. Για την κατασκευή όλου αυτού του συγκροτήματος δαπανήθηκαν σημαντικά κονδύλια 6,6 δισεκατομμυρίων δραχμών ή 19,37 εκατομμυρίων ευρώ, εκ των οποίων ένα μέρος διατέθηκε τότε για την αγορά του κτιρίου και το άλλο ποσό διατέθηκε για την αναδιάρθρωση των χώρων και των εξοπλισμών. Πράγματι έγκαιρα είχε ξεκινήσει ο σχεδιασμός και για τη στελέχωση. Είχαν προσληφθεί νωρίτερα εκατόν σαράντα έξι υπάλληλοι διαφόρων ειδικοτήτων που τοποθετήθηκαν κατ' αρχάς στον Ελαιώνα. Επίσης το έτος 2001 προσελήφθησαν και σαράντα οκτώ φύλακες εξωτερικής φύλαξης. 
Καθυστέρησε η λειτουργία του, διότι υπήρξε διαφωνία. Ο προκάτοχός μου Υπουργός είχε συγκροτήσει την ομάδα διοίκησης έργου που αποτελείτο από διακεκριμένους επιστήμονες διαφόρων ειδικοτήτων, ψυχολόγους, κοινωνιολόγους, εγκληματολόγους, ιατρούς κλπ. Η ομάδα διοίκησης έργου είχε ως καθήκον και αποστολή να ολοκληρώσει την πρόταση του τρόπου, με τον οποίο θα γινόταν η θεραπευτική παρέμβαση στους τοξικομανείς κρατουμένους.
Όμως, δυστυχώς, υπήρξε διαφωνία. Και οι συζητήσεις συνεχίζονταν. Και βέβαια ο Υπουργός δεν είναι ειδικός -κανείς Υπουργός δεν είναι- για να επιβάλει την άποψή του για το ποιο πρόγραμμα πρέπει να εφαρμοστεί και πώς. Ήδη, όμως, επειδή διαπίστωνα ότι αυτή η συζήτηση ίσως δεν θα κατέληγε πουθενά, με απόφασή μου -πριν από δύο μήνες- ανασυγκρότησα την επιτροπή και τους έδωσα χρονικό ορίζοντα μέχρι τέλος Απριλίου να μου καταθέσουν την οριστική, ομόφωνη επιστημονική πρότασή τους, για να ξεκινήσει επιτέλους η λειτουργία αυτού του κέντρου.
Πράγματι μέχρι το τέλος Απριλίου, γιατί έχει προχωρήσει πολύ γρήγορα η αναμορφωθείσα -αποτελούμενη βέβαια εκ διακεκριμένων επιστημόνων- επιτροπή, θα έχει καταθέσει την πλήρη επιστημονικά τεκμηριωμένη πρόταση, έτσι ώστε αμέσως μετά να ξεκινήσουμε τη λειτουργία αυτού του κέντρου. Εξάλλου με αυτήν την πρόταση αντιμετωπίζουμε και όλα τα νομικά και θεραπευτικά θέματα, που -όπως είπα- αποτελούσαν το αντικείμενο της συζήτησης.
Όπως γνωρίζετε, το κέντρο της Κασσάνδρας Χαλκιδικής δυναμικότητας τριακοσίων εξήντα θέσεων, κατασκευάζεται δίπλα στην αγροτική φυλακή και καταλαμβάνει έκταση εκατόν είκοσι στρεμμάτων. Μέχρι σήμερα έχουν προχωρήσει σημαντικότατα οι εργασίες και έχουν απορροφηθεί 3,4 δισεκατομμύρια δραχμές. Ο συνολικός προϋπολογισμός του ανέρχεται σε 7,5 δισεκατομμύρια δραχμές. Εκτιμώ ότι οι εργασίες -με το ρυθμό που προχωρούν- θα ολοκληρωθούν από τον αμέσως επόμενο χρόνο για να τεθεί και εκείνο το έργο σε λειτουργία. Είναι πράγματι ένα μεγάλο έργο συνολικού προϋπολογισμού 7,5 δισεκατομμυρίων δραχμών.
Θα ήθελα, επίσης, να αναφερθώ στη στελέχωση των καταστημάτων κράτησης όλης της χώρας. Θα θυμίσω ότι μόλις τα τελευταία τρία - τέσσερα χρόνια διορίστηκαν τετρακόσιοι τριάντα ένα νέοι εσωτερικοί φύλακες, εξήντα ένας υπάλληλοι διαφόρων ειδικοτήτων -εκ των οποίων δεκαοκτώ νοσηλευτικού προσωπικού, ιατροί, οδοντίατροι, φαρμακοποιοί, νοσηλευτές- έντεκα ψυχολόγοι, εγκληματολόγοι και κοινωνιολόγοι, διάφοροι υπάλληλοι διοικητικών ή τεχνικών ειδικοτήτων. Επίσης σε αυτό το διάστημα των τελευταίων ετών προσελήφθησαν και χίλιοι διακόσιοι πενήντα φύλακες εξωτερικής φρούρησης.
Συνολικά το προσωπικό όλων των ειδικοτήτων που υπηρετούσε σε καταστήματα κράτησης το 1993 -όταν ήσασταν εσείς Κυβέρνηση, κύριοι συνάδελφοι της Νέας Δημοκρατίας- ήταν τότε χίλιοι επτακόσιοι πενήντα ένας υπάλληλοι. Το αντίστοιχο προσωπικό που σήμερα υπηρετεί στα σωφρονιστικά καταστήματα ανέρχεται σε τρεις χιλιάδες εξακόσιους εβδομήντα τέσσερις υπαλλήλους. Δηλαδή στο διάστημα που εμείς κυβερνάμε -αυτά τα περίπου οκτώ χρόνια- αυξήσαμε συνολικά το προσωπικό που υπηρετεί στα σωφρονιστικά καταστήματα κατά 110%.
ΝΙΚΟΛΑΟΣ ΚΑΤΣΑΡΟΣ: Και τους κρατουμένους.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν αυξήσαμε εμείς τους κρατουμένους, κύριε Κατσαρέ, γιατί φαντάζομαι ότι και από το 1989 έως το 1993, που αυξάνονταν οι κρατούμενοι, δεν τους αυξάνατε εσείς. Η εγκληματικότητα, δυστυχώς, αυξανόταν! Έτσι, λοιπόν, έναντι χιλίων επτακοσίων πενήντα ενός υπαλλήλων, σήμερα έχουμε τρεις χιλιάδες εξακόσιους εβδομήντα τέσσερις υπαλλήλους.
Επίσης, αναφορικά με τα θέματα εκπαίδευσης, θα μου επιτρέψετε να πω δύο λόγια. Κατά την τελευταία διετία, πέρυσι και φέτος, εκπαιδεύθηκαν οκτακόσιοι ενενήντα υπάλληλοι φρούρησης απ΄ όλα τα καταστήματα κράτησης τόσο σε θεωρητικά, αλλά και σε πρακτικά θέματα στη Σχολή Σωφρονιστικών Υπαλλήλων του Κορυδαλλού.
Επιπροσθέτως χίλιοι διακόσιοι τριάντα υπάλληλοι εξωτερικής φρούρησης πριν αναλάβουν υπηρεσία εκπαιδεύτηκαν στα κέντρα εκπαίδευσης της Αστυνομίας Κομοτηνής, Ξάνθης, καθώς και στο κέντρο απεξάρτησης τοξικομανών κρατουμένων στον Ελαιώνα Θηβών. Ένα χρόνο μετά το διορισμό τους μετεκπαιδεύθηκαν και πάλι εξ αυτών διακόσιοι υπάλληλοι εξωτερικής φρούρησης σε ειδικότερα πρακτικά θέματα, όπως η ρίψη χημικών και αντιμετώπιση κρισίμων καταστάσεων. Στο σύνολό τους δε οι υπάλληλοι εξωτερικής φρούρησης εκπαιδεύθησαν σε θέματα αυτοάμυνας, αυτοπροστασίας, οπλοτεχνικής και σκοποβολής.
Και όπως γνωρίζετε, το Σώμα αυτό από τον περασμένο Φεβρουάριο -συγκεκριμένα από τις 20 Φεβρουαρίου- ανέλαβε αποκλειστικά τη φύλαξη των καταστημάτων κράτησης, καθώς επίσης και των κρατουμένων, όταν μετάγονται στα νοσηλευτικά ιδρύματα. Αυτό έχει ως αποτέλεσμα να αποδεσμευτούν οκτακόσιοι άνδρες της Ελληνικής Αστυνομίας, οι οποίοι θα έχουν αποκλειστικά αστυνομικά καθήκοντα.
Σε ό,τι αφορά την αναφορά που έγινε για τη διακίνηση ναρκωτικών στις φυλακές, η πραγματικότητα είναι ότι όντως μηχανεύονται και επινοούν δεκάδες τρόπους για να μεταφέρουν ναρκωτικά στις φυλακές! Ακούστηκε, μάλιστα, το παράδειγμα των ταχυδρομικών περιστεριών που ίσως επιχειρήθηκε και μ' αυτόν τον τρόπο η μεταφορά των ναρκωτικών. Η αλήθεια, όμως, είναι ότι γίνονται αυστηροί και συστηματικοί έλεγχοι και γι' αυτό έχουμε διαθέσει τον κατάλληλο εξοπλισμό στις μεγαλύτερες φυλακές της χώρας. 
Δεν είναι, μάλιστα, αληθές αυτό που ισχυρίσθηκε ο συνάδελφος κ. Μαντούβαλος, ότι δεν λειτουργεί δηλαδή το ειδικό μηχάνημα ανίχνευσης μεταφοράς ναρκωτικών στον Κορυδαλλό. 
Λειτουργεί το μηχάνημα αυτό, κύριε Μαντούβαλε.!
ΠΕΤΡΟΣ ΜΑΝΤΟΥΒΑΛΟΣ: Είναι σε αχρηστία αυτήν την ώρα που μιλάμε.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αν χάλασε χθες, αυτό δεν το ξέρω… 
Βεβαίως και λειτουργεί και στον Κορυδαλλό και στις άλλες μεγάλες φυλακές της χώρας μας! 
Η προσπάθεια είναι συνεχής, επειδή ακριβώς εφευρίσκονται διαρκώς και νέοι τρόποι, με τους οποίους επιχειρούν να εισάγουν ναρκωτικά στα σωφρονιστικά καταστήματα της χώρας μας. Δυστυχώς αυτό είναι ένα φαινόμενο, το οποίο απαντάται σε όλες τις ευρωπαϊκές χώρες και γίνονται προσπάθειες προς την κατεύθυνση επίλυσης αυτού.
Για την επόμενη τριετία 2002-2004, έχουμε προγραμματίσει επίσης την πρόσληψη πέντε χιλιάδων διακοσίων ενενήντα τεσσάρων επιπλέον υπαλλήλων όλων των ειδικοτήτων, με στόχο την ενίσχυση της στελέχωσης των σωφρονιστικών καταστημάτων. Ειδικότερα για το 2002, έχουμε ζητήσει ως Υπουργείο Δικαιοσύνης, από τα συναρμόδια Υπουργεία Εσωτερικών, Δημόσιας Διοίκησης και Αποκέντρωσης και Οικονομικών την πρόσληψη υπαλλήλων και για την εσωτερική φύλαξη. Προτείνουμε, λοιπόν, να προσληφθούν πεντακόσιοι επιπλέον υπάλληλοι για την εσωτερική φύλαξη το χρόνο αυτό. 
Επίσης έχουμε προτείνει και τη δημιουργία χιλίων εξακοσίων νέων οργανικών θέσεων για την εξωτερική φύλαξη, έτσι ώστε -και με τη στελέχωση μ' αυτούς τους χίλιους εξακόσιους υπαλλήλους που εκτιμώ ότι θα μπορούμε να έχουμε στο μέλλον- να μπορέσει να γίνει και η πλήρης αποδέσμευση ακόμη και από τις μεταγωγές της Ελληνικής Αστυνομίας, που τώρα συνδράμει τους φύλακες εξωτερικής φύλαξης των φυλακών στις μεταγωγές. 
Βεβαίως στο Υπουργείο Δικαιοσύνης λαμβάνουμε ειδικά μέτρα για την αναβάθμιση της λειτουργίας των σωφρονιστικών καταστημάτων μέσα σ' αυτές τις ασφυκτικές καταστάσεις που δημιουργούνται πράγματι από την υπερπληθώρα των κρατουμένων, όπως είπαμε νωρίτερα. Ενδεικτικά θα αναφέρω την ίδρυση γυμνασιακού παραρτήματος στο Ειδικό Κατάστημα Νέων Αυλώνας. Ήμουν στο Υπουργείο Παιδείας Υφυπουργός όταν απεφάσισα τη δημιουργία γυμνασίου μέσα στο Ειδικό Κατάστημα Νέων στην Αυλώνα, το οποίο λειτούργησε από το σχολικό έτος 2000-2001. Από φέτος, μάλιστα, λειτουργούν επίσης λυκειακές τάξεις στον Αυλώνα και αποφασίσαμε να δοθεί δυνατότητα να προσέρχονται στις εξετάσεις οι μαθητές αυτών των λυκειακών τάξεων, σύμφωνα με τις διατάξεις που προβλέπονται για τα εσπερινά λύκεια. 
Πριν από τις γιορτές, είχα επισκεφθεί το κατάστημα αυτό και διαπίστωσα ο ίδιος επιτόπου την ευεργετική επίδραση της λειτουργίας αυτού του σχολείου στους κρατούμενους ανηλίκους. Βέβαια με εντολή μου συνδέθηκε το σχολείο αυτό μέσω ηλεκτρονικών υπολογιστών -με τους οποίους το εξοπλίσαμε, όπως και με τη βιβλιοθήκη- με το διαδίκτυο. 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
Θα παρακαλούσα, κύριε Πρόεδρε, να προστεθούν στο χρόνο μου τα λεπτά που προστέθηκαν και στους συναδέλφους της Νέας Δημοκρατίας.
Επίσης στα καταστήματα ανηλίκων εφαρμόζονται προγράμματα επαγγελματικής κατάρτισης, καθώς έχουμε προγράμματα μηχανολογίας δικύκλου και αυτοκινήτου, εκμάθησης μουσικών οργάνων, εκμάθησης ηλεκτρονικών υπολογιστών, καθώς και κεραμικής διακόσμησης. Στα καταστήματα ανηλίκων, παρά τη δυσκολία της υποδομής που υπάρχει και τις δύσκολες καταστάσεις λόγω της πληθώρας του αριθμού των κρατουμένων, έχουμε εφαρμόσει μέχρι στιγμής ογδόντα προγράμματα επαγγελματικής κατάρτισης, στα οποία συμμετείχαν χίλιοι ενήλικες κρατούμενοι.
Για τα αποφυλακιζόμενα άτομα, σας θυμίζω ότι έχουν ληφθεί ειδικά μέτρα στην προσπάθεια επανένταξής τους στην κοινωνία, όπως τα προγράμματα που εφαρμόζουμε σε συνεργασία με τον Ο.Α.Ε.Δ., η οικονομική επιδότηση επί τρίμηνο με 440 ευρώ -δηλαδή 150.000 δραχμές- η επιδότηση νέων θέσεων εργασίας για αποφυλακιζομένους, όπου ο εργοδότης επιδοτείται για τριάντα έξι μήνες με 22 ευρώ ημερησίως -δηλαδή 7.500 δραχμές ημερησίως- καθώς και το πρόγραμμα επιδότησης νέων ελευθέρων επαγγελματιών με ποσοστό επιχορήγησης 7.337 ευρώ ή 2.500.000 δραχμών.
Και προγραμματίζουμε για φέτος -για να επανέλθω στα προγράμματα εκπαίδευσης- τη λειτουργία στις φυλακές Λάρισας, θέλουμε να ξεκινήσουμε από εκεί αυτό το πιλοτικό πρόγραμμα, τη λειτουργία σχολείου δεύτερης ευκαιρίας για ενηλίκους. Θα ξεκινήσει από το νέο σχολικό έτος δηλαδή από το Σεπτέμβριο. 
Επιτρέψτε μου τώρα να κλείσω με ένα άλλο θέμα που θίξατε και που πρόσφατα ήρθε στην επικαιρότητα, δηλαδή με τους θανάτους μέσα στις φυλακές. Κατ' αρχάς, θα έλεγα, ότι ακόμη και ένας θάνατος να συμβεί και μάλιστα βίαιος, δεν είναι απλά ένα δυσάρεστο γεγονός είναι ένα συγκλονιστικό γεγονός. Όμως από το σημείο αυτό μέχρι να φθάνουμε στην υπερβολή περί δήθεν πολλαπλασιασμού των ξαφνικών θανάτων στις φυλακές, θα μου επιτρέψετε, κύριοι συνάδελφοι, να πω ότι υπάρχει μια τεράστια απόσταση.
Εάν δούμε τα στοιχεία τα αριθμητικά και κάνουμε μια σύγκριση της χώρας μας που αντιμετωπίζει αυτά τα τεράστια προβλήματα με τον υπερδιπλασιασμό των κρατουμένων όπου το 47% μέσα σε ελάχιστα χρόνια, δυστυχώς, είναι κρατούμενοι αλλοδαποί με τις νέες μορφές εγκληματικότητας κλπ., με τις δυσκολίες που υπήρξαν λόγω των αιφνίδιων αυτών εξελίξεων σε ό,τι αφορά την κτιριακή υποδομή κλπ., εάν κάνουμε τη σύγκριση, θα διαπιστώσουμε τα εξής: Από το 1993 μέχρι και το 2000 έχουμε εννέα διαπιστωμένες δολοφονίες σε όλες τις φυλακές της χώρας και στον Κορυδαλλό τέσσερις από τις εννέα. Ο ετήσιος ρυθμός τέτοιων περιστατικών που βεβαίως πρέπει να καταβάλουμε κάθε προσπάθεια, ώστε να εκλείψουν εντελώς, παραμένει σταθερός. Δεν έχουμε δηλαδή μια έξαρση του φαινομένου και πολλαπλασιασμό των βίαιων θανάτων. Αλλά ούτε και οι αυτοκτονίες εμφανίζουν μια αύξηση αυτά τα χρόνια. Από το 1993 μέχρι σήμερα, ο ετήσιος αριθμός αυτοκτονιών κυμαίνεται από πέντε έως οκτώ για το σύνολο των φυλακών της χώρας. 
Η σύγκριση με τις άλλες χώρες της Ευρωπαϊκής Ένωσης θα μας οδηγήσει σε ορισμένα συμπεράσματα, πιο πλούσιες χώρες, που διέθεσαν πολύ νωρίτερα ίσως κονδύλια, που λόγω του μεγέθους τους πολύ νωρίτερα επίσης είχαν οργανώσει καλύτερα το σωφρονιστικό τους σύστημα, που μπορεί να διαθέτουν πολύ πιο σύγχρονες φυλακές, κάνοντας νέα σύγχρονα σωφρονιστικά καταστήματα που κατασκευάζουμε και εμείς τώρα. Τι δείχνει η σύγκριση αυτή με όλες τις χώρες της Ευρωπαϊκής Ένωσης; Ότι η χώρα μας κατέχει την τρίτη, "καλύτερη" θέση ως προς τον αριθμό των αυτοκτονιών. Οι μόνες χώρες από τις δεκαπέντε που έχουν καλύτερο δείκτη αυτοκτονιών στο σύνολο του σωφρονιστικού τους συστήματος είναι η Ισπανία και η Σουηδία. 
Και βέβαια δύο λόγια τώρα για τις πρόσφατες δολοφονίες στον Κορυδαλλό. Κατ' αρχήν πρέπει να πω ότι με έχουν συγκλονίσει όχι μόνο ως Υπουργό Δικαιοσύνης, αλλά και ως άνθρωπο και γι' αυτό έδωσα ρητή εντολή για την εξιχνίασή τους. Ήδη η έρευνα για τη δολοφονία του Κωνσταντίν Πάπα, όπως ξέρετε, οδήγησε στην άσκηση ποινικής δίωξης κατά δύο συγκρατούμενων που προφυλακίστηκαν ως υπαίτιοι ανθρωποκτονίας εκ προθέσεως και εκ προμελέτης, μετά από σύμφωνη γνώμη του ανακριτή Πειραιά και του εισαγγελέα. 
Για τη δολοφονία του Θεόδωρου Γρηγοράκου, μετά από συνεννόηση μου με τον προϊστάμενο της Εισαγγελίας Εφετών Πειραιά ο προϊστάμενος κ. Φλωράτος όρισε εισαγγελικό λειτουργό ως επικεφαλή για την ολοκλήρωση της προανακριτικής διαδικασίας προκειμένου να ασκηθούν οι ποινικές διώξεις στους υπευθύνους του θανάτου του. Και η εντολή μας είναι να κάνουν κάθε δυνατό για να εξιχνιαστεί και αυτή η περίπτωση. Παράλληλα βέβαια είχα δώσει αμέσως τότε εντολή για την όσο γίνεται ταχύτερη ολοκλήρωση της ένορκης διοικητικής εξέτασης, η οποία αναμένει και το αποτέλεσμα της προανακριτικής διαδικασίας για να κατατεθεί το πόρισμα σε ό,τι αφορά την Ε.Δ.Ε.
Τα γεγονότα αυτά, επαναλαμβάνω, δεν θα πρέπει να επαναληφθούν στο μέλλον. Αλλά ταυτόχρονα, τα γεγονότα αυτά δεν πρέπει κατά την ταπεινή μου γνώμη να αποτελέσουν και σημείο πολιτικής αντιπαράθεσης. Γιατί ο χώρος των φυλακών, όπως είπα και στην αρχή, είναι ιδιαίτερα ευαίσθητος. Εδώ δεν χωράνε πολιτικές αντιπαραθέσεις. Νηφάλια, πράγματι, εξέταση των θεμάτων και των προβλημάτων, ευπρόσδεκτα ακούω προτάσεις και διαπιστώσεις και επισημάνσεις σας. Αλλά όπως είπε και άλλος συνάδελφος, επειδή είναι πολύ βαρύ πράγμα το να ακούς πίσω σου την πόρτα της φυλακής να κλείνει, γι' αυτό όταν αναφερόμαστε σε αυτά τα θέματα, επαναλαμβάνω ότι θα πρέπει με πολύ νηφαλιότητα και χωρίς προσπάθεια εντυπωσιασμού ή κορώνες να συζητούμε γι' αυτό το θέμα. 
Όλα αυτά τα γεγονότα επιβεβαιώνουν τη διαφοροποίηση της εγκληματικότητας στην εποχή μας και την αυξανόμενη δυσκολία στην άσκηση των ρόλων των σωφρονιστικών υπαλλήλων. 
Και επειδή είπατε ότι δεν υλοποιούνται οι δεσμεύσεις των οικονομικών αιτημάτων των σωφρονιστικών υπαλλήλων, θα πω μόνο δύο πράγματα.
Πρώτον, υπήρξε από το 1993 μέχρι σήμερα σταθερή, σημαντική αύξηση των αποδοχών τους και πρόσφατα μια εκκρεμότητα που υπήρχε ως προς την αποζημίωση του Σαββάτου τη λύσαμε αυξάνοντας και την αποζημίωση αυτή σε 15.000 δραχμές από 6.500 δραχμές που ήταν μέχρι τώρα. Είμαι σε συνεχή επικοινωνία με το Υπουργείο Οικονομικών, αλλά δεν έχει φέρει ακόμη τη νομοθετική ρύθμιση με την οποία θα δίνει εξουσιοδότηση για την έκδοση διυπουργικών αποφάσεων σε ό,τι αφορά την καταβολή διαφόρων επιδομάτων σε διάφορα Υπουργεία. Είμαι σε συνεχή επαφή με το συνάδελφο κ. Φλωρίδη για τη ρύθμιση και αυτού του ζητήματος. Στις συζητήσεις πέρυσι με τον προκάτοχό μου φαίνεται ότι από πλευράς του Υπουργείου Οικονομικών είχε ειπωθεί ότι μάλλον θα δοθεί. 
Εγώ επιμένω ότι πρέπει να δοθεί η αύξηση του ειδικού επιδόματος στους σωφρονιστικούς υπαλλήλους κατά 40.000 δραχμές μηνιαίως και μάλιστα έχω προτείνει να δοθεί σε δύο δόσεις, έτσι ώστε να διευκολυνθεί ο προϋπολογισμός και το Υπουργείο Οικονομικών, αλλά να δοθεί φέτος η αύξηση αυτή. 
ΧΡΗΣΤΟΣ ΖΩΗΣ: Το είχε υποσχεθεί και ο προκάτοχός σας.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Και εδώ θα μου επιτρέψετε να διορθώσω τον κ. Κατσαρό. Το επίδομα ειδικών συνθηκών δεν είναι 12.000 δραχμές, είναι 35.000 δραχμές το μήνα και λέμε να αυξηθεί τουλάχιστον κατά 40.000 δραχμές.
Ολοκληρώνοντας την ομιλία μου θα μου επιτρέψετε με την ευκαιρία αυτής της επερώτησης να σας ενημερώσω επίσης ότι, ως Υπουργείο Δικαιοσύνης, προχωρούμε στη λήψη των ακολούθων μέτρων:
Πρώτα απ' όλα προχωρούμε στον εκσυγχρονισμό της ποινικής νομοθεσίας με σκοπό μεταξύ άλλων και την αποσυμφόρηση των φυλακών. Ήδη εργάζεται με γρήγορους ρυθμούς ειδική νομοπαρασκευαστική ομάδα εργασίας.
ΧΡΗΣΤΟΣ ΖΩΗΣ: Πέρυσι και ο κ. Σταθόπουλος το ίδιο μας έλεγε.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όχι, φέτος. Τη συγκρότησα επί των ημερών μου. Θα μου επιτρέψετε να κάνω την παράθεση των απόψεων μου; Και ομιλώ για τον εαυτό μου, όπως ξέρετε, για το τι κάνω αυτήν τη στιγμή. Και είμαι σίγουρος ότι αυτό θα γίνει και θα ολοκληρωθεί. 
Είχα πει μετά την ανάληψη των καθηκόντων μου ότι σε ό,τι αφορά τον εκσυγχρονισμό γενικώς της ποινικής δικονομίας με στόχο την επιτάχυνση της απονομής της δικαιοσύνης -ένα μεγάλο, χρονίζον, διαχρονικό επί δεκαετίας πρόβλημα- ότι θα συγκροτούσαμε την ομάδα εργασίας. Το έχω κάνει. Προεδρεύει ο Αντιπρόεδρος του Αρείου Πάγου, κ. Κάπος και αυτή η ομάδα διακεκριμένων δικαστών, νομικών, επιστημόνων προχωρά πράγματι προς την κατεύθυνση αυτή. 
Ταυτόχρονα, επαναλαμβάνω, εξετάζει και τις πλευρές της αναγκαιότητας εκσυγχρονισμού της ποινικής νομοθεσίας με στόχο και την αποσυμφόρηση των φυλακών. Και υπάρχουν περιθώρια, όπως η εκτέλεση εναλλακτικής ποινής, η αντιφυλάκιση, η παροχή κοινωφελούς εργασίας, η επιβολή διοικητικών μέτρων για μικροαδικήματα. Όλα αυτά μέχρι τον Ιούνιο θα έχουν τη μορφή συγκεκριμένης πρότασης, για να έρθουν εδώ με τη μορφή νομοσχεδίου. 
Επίσης, έχω προχωρήσει στην επεξεργασία - σύντομα θα σας το φέρω, κύριοι συνάδελφοι, ως πρόταση για νομοθετική ρύθμιση- της δημιουργίας ολιγομελούς ομάδας ανεξάρτητης και ευέλικτης με επικεφαλής εισαγγελέα, όπως ανακοίνωσα, με στόχο τον αποτελεσματικό έλεγχο και τη συνεχή επιθεώρηση, τακτική και έκτακτη, προγραμματισμένη και απρογραμμάτιστη, αιφνιδία, του τρόπου λειτουργίας των σωφρονιστικών καταστημάτων της χώρας. Και έχω δώσει την εντολή και στο Κ.Ε.Σ.Φ. προς την κατεύθυνση αυτή, ώστε πολύ σύντομα να έχουμε τη σχετική ρύθμιση που θα έρθει προς ψήφιση στη Βουλή.
Επίσης, το Κεντρικό Επιστημονικό Συμβούλιο Φυλακών με εντολή μου καταρτίζει εσωτερικό κανονισμό λειτουργίας των καταστημάτων κράτησης. Δεν υπήρχε ποτέ. Όλες τις προηγούμενες δεκαετίες δεν υπήρξε ποτέ κανονισμός λειτουργίας των σωφρονιστικών καταστημάτων. Τώρα έχει προχωρήσει η επεξεργασία και μέσα σε μερικές εβδομάδες απ' ό,τι μου λένε καταθέσουν πλήρη πρόταση με όλα τα άρθρα ενός σύγχρονου κανονισμού λειτουργίας των καταστημάτων κράτησης με στόχο τον εκσυγχρονισμό του τρόπου λειτουργίας και διοίκησης τους.
Ειδικά για την Υπηρεσία Εξωτερικής Φρούρησης των καταστημάτων κράτησης, που σήμερα υπάγεται οργανωτικά και διοικητικά στο οικείο κατάστημα, λόγω της ιδιαιτερότητας των αρμοδιοτήτων της προχωρούμε στην επεξεργασία των αναγκαίων νομοθετικών μέτρων για τη σύγχρονη οργάνωση και λειτουργία της. Στις νέες προσλήψεις των υπαλλήλων που θα στελεχώνουν τα νέα σωφρονιστικά καταστήματα θα φροντίσουμε, ώστε να προσμετράται μεταξύ των μορίων και η εντοπιότητα των ενδιαφερομένων προς διορισμό.
Είναι ανάγκη, κύριοι συνάδελφοι, να αναδείξουμε τον κοινωνικό ρόλο του σωφρονιστικού μας συστήματος, γιατί δυστυχώς, θα έλεγα, ακόμη και σήμερα επικρατεί πολλές φορές και η αντίληψη σε αρκετούς ότι τα καταστήματα κράτησης και οι κρατούμενοι είναι διαφορετικοί από αυτό που πρέπει να είναι. Και αυτή η αντίληψη έρχεται σε αντίθεση με τον πολιτισμό μας.
Η εφαρμογή της κυβερνητικής πολιτικής, όπως την ανέπτυξα, κατατείνει στη δραστική αντιμετώπιση των ελλείψεων και των αναγκών, αλλά κατατείνει και στη διαμόρφωση μιας άλλης τάσης απέναντι στους κρατουμένους. Γιατί ο σεβασμός των ανθρωπίνων δικαιωμάτων, που και οι κρατούμενοι έχουν, είναι ευθύνη και της πολιτικής, αλλά και της κοινωνίας μας.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Δώσαμε λίγο χρόνο παραπάνω για να ολοκληρώσει το πρόγραμμα ο κύριος Υπουργός. Η δευτερολογία του θα είναι λιγότερη οπωσδήποτε.
ΧΡΗΣΤΟΣ ΖΩΗΣ: Εμείς δεν έχουμε πρόβλημα. Θα πάρουμε λίγο χρόνο παραπάνω στη δευτερολογία μας
ΠΡΟΕΔΡΕΥΩΝ (Κωνσταντίνος Βρεττός): Εξηγούμαι από πλευράς Προεδρείου.
Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 Χρόνια από την Ελληνική Επανάσταση", εκατόν δεκαεννιά μαθητές και μαθήτριες και έξι συνοδοί καθηγητές από το Ενιαίο Λύκειο Αγίου Νικολάου Λασιθίου Κρήτης.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Γέμισαν τα θεωρεία. Καλό ταξίδι και χαιρετισμούς στην Κρήτη.
Το λόγο έχει ο κ. Αναστάσιος Νεράντζης, Κοινοβουλευτικός Εκπρόσωπος της Νέας Δημοκρατίας.
ΑΝΑΣΤΑΣΙΟΣ ΝΕΡΑΝΤΖΗΣ: Ώστε λοιπόν το σωφρονιστικό σύστημα είναι άψογο. Ώστε λοιπόν όλα βαίνουν καλώς. Ώστε λοιπόν η Αξιωματική Αντιπολίτευση έχει τέτοιο πάθος, ούτως ώστε κατασκευάζει και παρουσιάζει ανύπαρκτες καταστάσεις. Ώστε λοιπόν όλα είναι υπερβολές. Ώστε λοιπόν εμείς καταλήγουμε σε κορώνες. Ώστε λοιπόν εμείς είμαστε υπαίτιοι γιατί στα τέσσερα χρόνια από το 1989 μέχρι το 1993 δεν χτίσαμε φυλακές. Δεν είναι υπαίτια η Κυβέρνηση που στα δεκαοκτώ δεν έκανε κάτι.
Άραγε, κύριε Υπουργέ, μήπως ζείτε σε άλλη χώρα; Άραγε, κύριε Υπουργέ, μήπως δεν αντιλαμβάνεστε ότι αδικείτε και τον εαυτό σας και την επιχειρηματολογία σας μ' αυτήν την τοποθέτηση; Άραγε δεν καταλαβαίνετε ότι μ' αυτόν τον τρόπο δικαιώνετε όσους -και δεν είναι λίγοι- έχουν ελαττωμένη προσδοκία απ' αυτά που μπορείτε να προσφέρετε, γιατί έχουν συνηθίσει να βλέπουν Υπουργούς Δικαιοσύνης να πρωτοστατούν στις κοινοβουλευτικές συζητήσεις; Έχουν συνηθίσει οι Υπουργοί να μετέχουν στις συζητήσεις για το Σύνταγμα, ενώ σας καταλογίζουν ότι σε είκοσι δύο συνεδριάσεις του Συντάγματος δεν ακούστηκε η φωνή σας και σε εκατοντάδες νομοθετήματα που ήρθαν όσο καιρό είστε Βουλευτής δεν ακουστήκατε;
Δεν επιθυμώ να μπω σ' αυτήν τη λογική, αλλά με όσα είπατε προηγουμένως δικαιολογείτε κατά πολύ μεγάλο ποσοστό αυτά που αποδίδονται σε σας. Το γεγονός ότι έχετε γενικό γραμματέα ένα διακεκριμένο δικαστικό, ο οποίος λευκάνθηκε στη δικαιοσύνη και άσκησε και διοίκηση, δεν αναιρεί όλη αυτήν την ιστορία. Εγώ όμως είμαι από αυτούς, ο οποίος πιστεύω ότι "αρχή άνδρα δείκνυσι". Θα κριθείτε σ' αυτό το πόστο, αλλά δεν βοηθάνε στην καλή κρίση μας οι θέσεις σας, το γεγονός δηλαδή ότι μας λέτε ότι όλα είναι άριστα και ότι εμείς προβαίνουμε υπερβολές.
Είναι αλήθεια ότι ο χώρος της δικαιοσύνης δεινοπάθησε γενικότερα στα δεκαοκτώ χρόνια της διακυβερνήσεως του ΠΑΣΟΚ. Από τον κ. Κουβελάκη, Βουλευτή Επικρατείας και Αντιπρόεδρο του Συμβουλίου Επικρατείας, δια των άχρωμων άλλων που παρήλασαν, μέχρι του κ. Σταθόπουλου, ο οποίος ήταν εξωκοινοβουλευτικός, διαπιστώνουμε παντού περίσσευμα σε παροράματα, έλλειψη σε οράματα, ατολμίες, άστοχες πρωτοβουλίες σαν κι αυτήν την τελευταία με τον κ. Σταθόπουλο, όταν φωνάζαμε εδώ -εγώ πρωτοστάτησα μάλιστα σ' αυτό- ότι η κατάργηση της προδικαστικής είναι λάθος. Ότι έχει εκατόν ογδόντα χρόνια ευδόκιμης λειτουργίας. Ότι αίρει εξαρχής και εξοβελίζει η προδικαστική και τα αβάσιμα και τα αόριστα κονδύλια και τα καταχρηστικά κονδύλια και τα παραγεγραμμένα και ότι οι καθυστερήσεις δεν οφείλονται στην προδικαστική, αλλά στην ανεπίτρεπτη παρέλκυση των διεξαγωγών, στις οποίες δεν παρίσταται ο δικαστής, αλλά είναι στο γραφείο του και αν κληθεί, έρχεται. Παρά ταύτα, το επιχείρησε -ο προκάτοχός σας- και είδαμε το αποτέλεσμα: Οι δικηγόροι απέχουν συνεχώς από τις συζητήσεις της τακτικής διαδικασίας ενώπιον του Πολυμελούς Πρωτοδικείου.
Βεβαίως θα μπορούσε κανείς καλόπιστα να πει "μα, ο Υπουργός είναι λίγων μόνο μηνών", εννοώ τη θητεία του στο Υπουργείο. Αφού, λοιπόν, είναι δύο, τρεις, τέσσερις μήνες, πώς τον κρίνετε και τον κατακρίνετε; Το ΠΑΣΟΚ, κύριε Υπουργέ, είναι αλήθεια ότι στερείται συνεπείας, αλλά δεν στερείται συνεχείας.
Εμείς κρίνουμε εδώ τη δεκαοκταετή πολιτική του ΠΑΣΟΚ στη δικαιοσύνη, η οποία αντί να οδηγήσει σε άμβλυνση των αποτελεσμάτων, όπως θα αναλύσω ευθύς αμέσως, οδηγεί σε χειροτέρευσή τους. 
Στο πρόσωπο, λοιπόν, το δικό σας παρά το ότι έχετε πολύ μικρή χρονική θητεία σ' αυτό το χώρο -έχετε θητεύσει σε άλλους χώρους- εντούτοις εμείς ψέγουμε και επερωτάμε τη Κυβέρνηση συνολικά για την πολιτική την οποία ασκεί στον τομέα τούτο. 
Κύριε Υπουργέ, οι εποχές έχουν απαιτήσεις και αυξημένες ανάγκες. Άραγε γνωρίζετε ότι σήμερα στον Κορυδαλλό οι κρατούμενοι προσεγγίζουν όχι τους δυόμισι χιλιάδες, αλλά τους τρεις χιλιάδες; Άραγε γνωρίζετε τις συνθήκες υπό τις οποίες είναι μέσα στα κελιά; Μήπως ξέρετε ότι αυτή η συνθήκη του συνωστισμού και της εξαθλίωσης τους μετατρέπει σε χύδην φορτίο στα αμπάρια ενός πλοίου; Άραγε δεν συνειδητοποιείτε -όταν μας κατηγορήσατε για υπερβολές- ότι η εγκληματικότητα μέσα στις φυλακές έχει πολλαπλασιαστεί τον τελευταίο καιρό όχι μόνο κατ' αριθμό, ούτε απλώς κατ' αποτέλεσμα -τώρα έχουμε θανατηφόρες, πρώτα είχαμε μόνο βαριές σωματικές κακώσεις- αλλά επιπλέον και κατά την ειδέχθεια του τρόπου επελεύσεως των ζημιογόνων αποτελεσμάτων; Με υδροκυάνιο ίσως δεν είχαμε δει άλλη περίπτωση δολοφονίας κρατουμένου από άλλους. Δεν είχαμε ξανασυναντήσει περίπτωση να απαγχονιστεί από συγκρατουμένους του και να πυρποληθεί και να κατακαεί το πτώμα αυτού του ατυχούς, ο οποίος μάλιστα από σύμπτωση, απ' ό,τι φάνηκε, ήταν αντικείμενο του μένους όλων αυτών των ανθρώπων. 
Άραγε, κύριε Υπουργέ, έχετε αντιληφθεί ότι στα δεκαεννέα χρόνια που κυβερνάτε τον τόπο -θυμηθήκατε μόνο τα τρία χρόνια της Νέας Δημοκρατίας- στο χώρο της δικαιοσύνης έχετε κατασκευάσει μόνο μία νέα φυλακή, του Μαλανδρινού, με δυνατότητα διακοσίων ογδόντα κρατουμένων, το επικαλεστήκατε άλλωστε, και μεταφέρατε απλώς -υποχρεωθήκατε να το μεταφέρετε- το αναμορφωτικό κατάστημα ανηλίκων Κορυδαλλού; Και λέω υποχρεωθήκατε, διότι είχαν καταστεί ετοιμόρροπα και είχαν ήδη εγκαταλειφθεί τα κτίρια λόγω των τελευταίων σεισμών. 
Πού είναι, λοιπόν, η παραγωγικότητα του Υπουργείου σας; Ισχυριστήκατε ότι φταίει, δήθεν, το Συμβούλιο Επικρατείας κλπ. Πάντοτε το ΠΑΣΟΚ αναζητεί τον από μηχανής Θεό, πάντοτε θέλει ένα μπαμπούλα, ΕΟΚ, ΝΑΤΟ, τα ξένα κέντρα, οι Βρυξέλλες, το Συμβούλιο της Επικρατείας τώρα. 
Ποιος φταίει, κύριε Υπουργέ, που εσείς φέρνετε σχέδια διαταγμάτων χωρίς χωροταξική μελέτη; Μήπως φταίει και εδώ η Νέα Δημοκρατία ή μήπως φταίει το Συμβούλιο Επικρατείας; Εν πάση περιπτώσει, επειδή αυτό αφορά κατ' εξοχήν θα έλεγα την Ανδρίτσαινα, χωροταξική μελέτη είναι άραγε, απλώς η σκιαγράφηση σ' ένα χαρτί ενός σχεδιαγράμματος; Δεν λάβατε υπόψη το φυσικό κάλλος της περιοχής; Δεν λάβατε υπόψη τη γειτνίαση της με την αρχαία Φρυγαλία, και την αρχαία Ολυμπία και μάλιστα σε μία περίοδο προετοιμασίας των Ολυμπιακών Αγώνων από τη χώρα μας; Φταίει, λοιπόν, το Συμβούλιο της Επικρατείας; Αυτό ήρθατε να μας πείτε εδώ; 
Αποφύγατε να κρίνετε -και καλά κάνατε- νομικά την απόφαση του Συμβουλίου της Επικρατείας, του συγκεκριμένου δηλαδή τμήματος, αλλά η ευθύνη είναι αποκλειστικά δική σας. 
Έχετε, λοιπόν, μια πλήρη απραξία στο χώρο κατασκευής νέων σωφρονιστικών καταστημάτων όλα αυτά τα δεκαοκτώ χρόνια. Αφήνω το σήριαλ των απομακρύνσεων των φυλακών. 
Ο κ. Λαλιώτης ο οποίος από σωτήρας της περιοχής κατέστη ολετήρας, μαζί με τον Υπουργό Δικαιοσύνης τον κ. Σταθόπουλο και το δήμαρχο της περιοχής υπέγραψαν σύμβαση -πρωτοφανή πράγματα- περί απομακρύνσεως των φυλακών. Υπέγραψαν σύμβαση, θαρρείτε ότι το θέμα της απομακρύνσεως των φυλακών είναι αντικείμενο συναλλαγής και άρα επέρχεται ρυθμιστική κατάληξη από και δια μιας συμφωνίας. Έγινε μάλιστα και συναυλία και θέσαμε ως ορίζοντα το 2002 και το 2003 και το 2004 και δεν έχει γίνει απολύτως τίποτα. 
Το μεγαλύτερο, όμως, μνημείο της κυβερνητικής αβελτηρίας είναι η περίπτωση του κέντρου του Ελαιώνα. Τέσσερα δισεκατομμύρια στοίχισε περίπου η απόκτηση του οικοπέδου. Εκατομμύρια δραχμών στοίχισε η διαμόρφωση των κτιρίων. Ο γενικός γραμματέας του Υπουργείου στην πρόσφατη συνέλευση των σωφρονιστικών υπαλλήλων, διεκτραγωδώντας την κατάσταση που επικρατούσε εκεί είπε "είμαι τόσο πολύ στενοχωρημένος με την κατάσταση εκεί, που δεν θέλω να ασχοληθώ με αυτό το θέμα". 
Ο κύριος Υπουργός μας είπε τώρα εδώ ότι "ξέρετε, ζητούσα ομόφωνη απόφαση των ειδικών". Μα, κύριε Υπουργέ, πού ζούμε; Δεν ξέρετε ότι δεν ομοφωνούν οι ειδικοί σ' αυτό το θέμα, αφού οι μισοί είναι υπέρ της ελευθέρας διακινήσεως κάποιων ναρκωτικών…
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αφού ομοφώνησαν, κύριε συνάδελφε. 
ΑΝΑΣΤΑΣΙΟΣ ΝΕΡΑΝΤΖΗΣ: Είπατε ομοφώνως εδώ.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ομοφώνως και μου καταθέτουν ομόφωνη πρόταση.
ΑΝΑΣΤΑΣΙΟΣ ΝΕΡΑΝΤΖΗΣ: Αυτό είναι η δεύτερη φάση. Στην πρώτη φάση τι κάναμε;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Οι επιστήμονες μπορούν να ομοφωνούν και φαντάζομαι ότι αυτήν τη βασική αρχή θα τη γνωρίζετε και εσείς.
ΑΝΑΣΤΑΣΙΟΣ ΝΕΡΑΝΤΖΗΣ: Ίσως. Αν κρίνω από τη δική σας ενημερότητα, κύριε Υπουργέ, θα μου επιτρέψετε να αγνοώ και εγώ κάτι. Εσείς τα γνωρίζατε όλα.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Σας επιτρέπω να αγνοείτε πολλά.
ΑΝΑΣΤΑΣΙΟΣ ΝΕΡΑΝΤΖΗΣ: Εκείνο, όμως, που δεν επιτρέπεται να αγνοείτε είναι η φωνή της Αξιωματικής Αντιπολιτεύσεως κατά τα λοιπά.
Δεν μπορούμε, λοιπόν, να περιμένουμε πότε η επιτροπή των ειδικών θα παραδώσει το πόρισμά της. 
Πως ανέχεστε επί τόσους μήνες, ενώ έχουν ξοδευτεί δισεκατομμύρια δραχμών, να εξακολουθούν οι τοξικομανείς κρατούμενοι να συνωστίζονται μαζί με τους άλλους, αφού είναι ασθενείς αυτοί, (είναι δεδομένο αυτό) και περαιτέρω ένα κτίριο που μπορεί να παίξει ένα δραστικό ρόλο στην αντιμετώπιση αυτών των ανθρώπων, εν ονόματι μιας επιστημονικής διαφωνίας ή αβελτηρίας ή οκνηρίας ή ό,τι άλλο θέλετε πείτε το, να παραμένει ανενεργό, να "σχολάζει", όπως λέμε στη νομική γλώσσα, κύριε Υπουργέ;
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ ) 
Δεν αποτελεί άραγε λοιδορία του σωφρονιστικού μας συστήματος το ότι δεν υπάρχουν πειθαρχικές φυλακές; Συνηθίζεται σ' όλο τον κόσμο να εγκλείονται σ' αυτές οι σκληροί κατάδικοι, ή υπόδικοι, οι οποίοι δημιουργούν διαρκώς επεισόδια; Γιατί σώνει και καλά έπρεπε να θεωρήσετε ότι οι φυλακές μείζονος ασφαλείας δεν παρέχουν και εχέγγυα δημοκρατικών συνθηκών; Τα εχέγγυα των δημοκρατικών συνθηκών εξαφανίζονται, εξοστρακίζονται μόνο όταν γίνονται υπερβολές. Γι' αυτό οι φυλακές μείζονος ασφαλείας -έτσι έχει βαφτίσει το ελληνικό σωφρονιστικό σύστημα σήμερα τις φυλακές Κερκύρας, αν είναι δυνατόν!- είναι ένας θεσμός ο οποίος είναι παραδεκτός από τη σωφρονιστική και τη διεθνή πρακτική.
Και περαιτέρω, δεν προβληματίζεστε από την κατάσταση στην οποία βρίσκονται οι σωφρονιστικοί υπάλληλοι; Τα κενά είναι τραγικά. Αναφέρατε προσλήψεις. Δεν επαρκούν. Υπάρχει ανισοκατανομή του σωφρονιστικού προσωπικού. Υπάρχει παντελής έλλειψη εκπαίδευσης. Πήρατε κάποιους αποφοίτους λυκείου με τα κριτήρια που τους πήρατε και καλά κάνατε. Τι εκπαίδευση πέρασαν αυτοί; Πόση και ποια; Δεν έχετε συνειδητοποιήσει ότι η δουλειά που κάνουν οι σωφρονιστικοί υπάλληλοι είναι ανθυγιεινή, είναι βαριά και συγχρόνως είναι και επικίνδυνη; 
Η στάση σας απέναντί τους -τη στάση του Υπουργείου εννοώ- και θεσμικά αλλά και μισθολογικά είναι απαξιωτική. Περιμένουμε το Υπουργείο Οικονομικών. Εσείς συμφωνείτε, ορθά πράττετε και έτσι πρέπει να κάνετε, να τους δοθεί το επίδομα. Ο Υπουργός Οικονομικών επιφυλάσσεται και καθυστερεί. Εδώ δεν πρόκειται περί κυβερνητικής πολιτικής, αυτό είναι διελκυστίνδα. Τι είναι άραγε αυτό το πράγμα; Εν πάση περιπτώσει θυμόσαστε τους σωφρονιστικούς υπαλλήλους μόνο όταν συμβεί κάποια στάση, μόνο αν λάβει χώρα κάποια απόδραση. Δεν άκουσα κανένα Υπουργό να παρέμβει όταν σύρονται και με πολύ μεγάλη συχνότητα στα ακροατήρια σωφρονιστικοί υπάλληλοι πολλές φορές, δεν λέω όχι όλες, συνεπεία εγκλήσεων, ή μηνύσεων σκοπίμως και για λόγους ιδιοτελείς.
Θα έλεγα, λοιπόν, ότι είναι ανάγκη να σκύψετε με μεγαλύτερο ενδιαφέρον πάνω σε αυτούς τους ανθρώπους. Εξ άλλου ο θεσμός της εξωτερικής φύλαξης των φυλακών παρουσιάζει προβλήματα, στερείται οργανισμού λειτουργίας. Πρέπει αυτοί να υπαχθούν στη διεύθυνση της κάθε φυλακής. Είναι ανάγκη να διοικηθούν από ένα μικτό επιτελικό σχήμα στο οποίο να μετέχουν και καινούριοι αλλά και παλιοί οι οποίοι μετείχαν στη φύλαξη.
Κύριε Υπουργέ, άραγε σας απασχολεί η μεταρρύθμιση του Σωφρονιστικού Κώδικα; Σας απασχολεί το θέμα των μεταγωγών; Σας απασχολεί το θέμα των τοποθετήσεων των κρατουμένων σε ακτίνες ή σε εργασία; 
Βεβαίως με τις άδειες, η προσωπική μου άποψη είναι λίγο αποκλίνουσα διότι δεν παρέχει τις άδειες η διοίκηση. Υπάρχει επιτροπή. Η επιτροπή βέβαια απαρτίζεται από τον εισαγγελέα τον κοινωνικό λειτουργό και τον διευθυντή φυλακών. Κάποτε, πάντως, πρέπει να αλλάξει ο νόμος. Κάτι σημαντικό πρέπει να αλλάξει. Αλλά οι άδειες δεν μπορούν να χρεωθούν στο Υπουργείο. Η ευθύνη είναι ότι θα πρέπει να ξαναδούμε όλοι μαζί τροποποιήσεις του Σωφρονιστικού Κώδικα και στα σημεία αυτά, αλλά κυρίως στο θέμα των μεταγωγών, των τοποθετήσεων σε ακτίνες των κρατουμένων ή σε εργασία. 
Σκέφτεστε καθόλου την αναμόρφωση των αγροτικών καταστημάτων; 
Επιτέλους, κύριε Υπουργέ, πέραν του ισχυρού σοκ που έχει υποστεί η ελληνική κοινωνία απ' όλα όσα συμβαίνουν στις φυλακές τον τελευταίο καιρό, άραγε τι άλλο κραδασμό ή τι άλλο έναυσμα πρέπει να δεχθεί η Κυβέρνηση και εσείς προσωπικά για να παρέμβετε δραστικότερα; 
Κι αυτό, γιατί φοβάμαι ότι υπάρχει ένα ηφαίστειο, το οποίο θα εκραγεί και από τη λάβα του πάρα πολλοί θα συμπαρασυρθούν, πολλοί θεσμοί πολλά άψυχα, και πολλά πρόσωπα. 
Τελειώνοντας θέλω να σας πω, κύριε Υπουργέ, ότι επί των ημερών σας διαψεύδεται ο Πλάτων, κατά τον οποίο η ποινή και η έκτισή της "τον πλημμελούντα εμμελή ποιεί". Ε, μόνο τον πλημμελούντα εμμελή δεν ποιεί η σημερινή κατάσταση, στην οποία βρίσκεται το σωφρονιστικό σύστημα, για την οποία κατάσταση οι Κυβερνήσεις σας δεν έκαναν απολύτως τίποτα επί δεκαοκτώ χρόνια. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμεθα στο στάδιο των δευτερολογιών.
Ο κ. Ζώης έχει το λόγο.
ΧΡΗΣΤΟΣ ΖΩΗΣ: Θα προσπαθήσω να αντιμετωπίσω κωδικοποιημένα τα όσα ετέθησαν από τον κύριο Υπουργό. Ξεκινώ από την επισήμανση, την οποία αναγκάστηκε να κάνει ο κύριος Υπουργός, όταν τον διέκοψα κατά το χρόνο της ομιλίας του. Είπε ότι ομιλεί για τον εαυτό του, υπονοώντας προφανώς ότι δεν φέρει ευθύνη για όσα είχαν γίνει μέχρι την ημέρα που ανέλαβε τα ηνία του Υπουργείου Δικαιοσύνης. Θεωρώ ότι με αυτήν την επισήμανσή του ο κύριος Υπουργός δεν προσπάθησε να αποσείσει τις όποιες προσωπικές ευθύνες του, γιατί όπως πολύ σωστά είπε και ο Κοινοβουλευτικός μας Εκπρόσωπος, η Αντιπολίτευση δεν έρχεται εδώ για να εξετάσει ιδιαίτερα τις προσωπικές ευθύνες κάποιου Υπουργού.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αν μου επιτρέπετε, κύριε Ζώη, σας παρακαλώ να παρακολουθείτε με μεγαλύτερη προσοχή αυτά που λέγονται στην Αίθουσα. Ήμουν πολύ σαφής. Αναφέρθηκα στη λειτουργία της ομάδας εργασίας για την επιτάχυνση της διαδικασίας στην ποινική δικαιοσύνη και είπα ότι ομιλώ για τον εαυτό μου, γιατί συγκροτήθηκε επί των ημερών μου. Η ερμηνεία που δίνετε τώρα είναι τουλάχιστον αυθαίρετη.
ΧΡΗΣΤΟΣ ΖΩΗΣ: Κύριε Υπουργέ, μπορείτε να ανατρέξετε στα Πρακτικά. Δεν είπα κάτι διαφορετικό. Επί του συγκεκριμένου θέματος έγινε η διακοπή μου και επ΄ αυτού μου απαντήσατε. Και ένιωσα την ανάγκη να διακόψω, γιατί και πέρσι τέτοια εποχή με αφορμή το θέμα Πάσαρη ο προκάτοχός σας κ. Σταθόπουλος σε αλλεπάλληλα δημοσιεύματα επεσήμανε, ότι από τη Νομοπαρασκευαστική Επιτροπή μελετώνται τα μέτρα που θα συμβάλουν στην αποσυμφόρηση των φυλακών. Τα μέτρα αυτά θα έπρεπε να εφαρμόζονται εδώ και πολύ καιρό.
Για να βοηθήσω το έργο του κυρίου Υπουργού για την καλή πίστη και τις προθέσεις του οποίου δεν αμφιβάλλουμε, μπορώ να συνεισφέρω αναφερόμενος σ' αυτό που ζητάει το ΚΕΣΦ, δηλαδή να δημιουργηθεί το Σώμα Επιμελητών Κοινωνικής Αρωγής, ώστε να λειτουργήσει ο θεσμός αναστολής εκτέλεσης ποινών υπό επιτήρηση, που έχει νομοθετηθεί από το 1991. Ιδού, κύριε Υπουργέ, πεδίο δόξης λαμπρόν, για να μας αποδείξετε ότι λαμβάνετε υπόψη τις παραινέσεις μας και την κατάσταση στις φυλακές και ότι προσπαθείτε να υλοποιήσετε τους υπάρχοντες νόμους, προκειμένου να αποσυμφορηθούν οι φυλακές. 
Το τι μπορεί και πρέπει να γίνει από εδώ κι εμπρός στη Νομοπαρασκευαστική Επιτροπή, όσα δηλαδή δεν είχαν γίνει από τον κ. Σταθόπουλο και από τον κ. Γιαννόπουλο, είναι ένα θέμα που θα αποδειχθεί συν τω χρόνω.
Ακόμη έγινε εκτενής αναφορά στην κτιριακή υποδομή και στο έλλειμμά της, αλλά και για το πώς το αντιμετωπίζει η Κυβέρνηση. Εδώ πρέπει να πω ότι σύμφωνα με τις αναφορές του Υπουργείου το Μαλανδρίνο λειτουργεί ως πρότυπο φυλακής. Εγώ λαμβάνοντας υπόψη ότι πρέπει να είμαστε φειδωλοί όταν κάνουμε αναφορές, που αναφέρονται και σε άλλα ζητήματα στα οποία πρέπει να είμαστε πολύ προσεκτικοί, περιορίζομαι να επισημάνω, ότι η φυλακή του Μαλανδρίνου παραδόθηκε με απλή απόδειξη παραλαβής.
Αρνήθηκε τότε να την παραλάβει η επιτροπή που έπρεπε να το κάνει και αυτό γιατί επεσήμανε ορισμένα προβλήματα και δεν αναφέρομαι σ' αυτά της υδροδότησης ή για τα κάγκελα που διαπιστώθηκε ότι κόβονταν εύκολα. Αναφέρομαι σε άλλου είδους προβλήματα που έχουν άμεση σχέση με την ασφάλεια. Αν θέλει ο κύριος Υπουργός είμαι σίγουρος ότι μπορεί να διαπιστώσει την ορθότητα αυτών που λέω.
Σε ό,τι αφορά τον Αυλώνα. 'Εκανε αναφορά ο κύριος Υπουργός σε σχέση με τη μεταστέγαση του καταστήματος κράτησης ανηλίκων. Βεβαίως εγώ δεν αγνοώ τη συνεισφορά του κυρίου Υπουργού από τη προηγούμενη θέση του στο Υπουργείο Παιδείας με την ίδρυση και λειτουργία ενός σχολείου στον Αυλώνα. Θέλω, όμως, να μας πει γιατί αγανάκτησε όταν επισκέφθηκε πρόσφατα τις φυλακές του Αυλώνα. Τι διαπίστωσε που τον έκανε να αγανακτήσει γιατί και μόνο η αγανάκτησή του είναι απόδειξη της ορθότητας των όσων υποστηρίζουμε βασίμως όλοι οι συνάδελφοι με τη σημερινή επερώτηση. 
Σε ό,τι αφορά τον Ελαιώνα εμείς επιμένουμε ότι είναι σκανδαλώδης η μη λειτουργία αυτού του καταστήματος κράτησης και απεξάρτησης ταυτόχρονα των τοξικομανών κρατουμένων. Ελπίζω να μην επαληθευτούμε σε αυτή μας την πρόβλεψη επειδή έγινε και με επιδότηση της Ευρωπαϊκής Ένωσης, μπορεί να έχουμε και άλλου είδους συνέπειες απ' αυτήν την αδυναμία να λειτουργήσει το κατάστημα εγκαίρως, όπως θα έπρεπε. Δεν θέλω αυτήν την ώρα να κάνω καμιά αναφορά στον ισχυρισμό του κυρίου Υπουργού ότι δεν εξασφαλιζόταν η απαιτούμενη ομοφωνία της επιτροπής γιατί πολύ απλά θα του απαντούσα ότι αυτά έπρεπε να έχουν εξασφαλιστεί, δηλαδή ότι έχουμε νομοθετικά κενά πριν ακόμα ξεκινήσει η αγορά του χώρου του Ελαιώνα και η διαμόρφωσή του σε ….
Γιατί γελάτε κύριε Υπουργέ; Έτσι δεν έπρεπε να γίνει; 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν γελώ. 
ΧΡΗΣΤΟΣ ΖΩΗΣ: Έτσι νομίζω ότι έπρεπε να γίνει γιατί αυτός είναι ο σοβαρός σχεδιασμός. Όταν παίρνουμε μια απόφαση για ένα διαφορετικό τρόπο αντιμετώπισης αυτών των κρατουμένων οφείλουμε να λύνουμε όλα τα νομοθετικά κενά που έχουμε υπόψη μας ότι θα δημιουργηθούν και ταυτόχρονα αν θέλετε προχωρούμε στην αγορά οικοπέδου, στη διαμόρφωση του χώρου και στη λειτουργία του. 
Ο κ. Σταθόπουλος πέρσι μας έκανε αναφορά στην υπηρεσία Ράμπο των σωφρονιστικών καταστημάτων. Εδώ πρέπει να πω ότι τα στελέχη του Υπουργείου δεν έχουν αλλάξει, είναι τα ίδια που συμβούλευαν και τον προκάτοχο του κυρίου Υπουργού. Περιμένω να μην παρασύρουν τον Υπουργό σε λάθος απάντηση. Υπήρξαν τέτοιες αναφορές του προκατόχου του κ. Πετσάλνικου του κ. Σταθόπουλου ένα χρόνο πριν στην ανάγκη σύστασης μιας υπηρεσίας τέτοιας, η οποία υποτίθεται με έκτακτες εντελώς απροειδοποίητες εφόδους στα σωφρονιστικά καταστήματα θα επιλαμβανόταν διαφόρων υποθέσεων που είναι μαύρες. Να μου επιτρέψετε να περιοριστώ αυτήν τη στιγμή μόνο σ' αυτό το χαρακτηρισμό, στη σχέση δικηγόρων-φυλακισμένων, γιατρών-φυλακισμένων, σωφρονιστικών υπαλλήλων-φυλακισμένων και βέβαια όλου αυτού του κυκλώματος, όπως ο κ. Σταθόπουλος χαρακτήριζε τον κόσμο των σωφρονιστικών καταστημάτων. 
Σε ό,τι αφορά την κατάσταση στα νοσοκομεία για τα οποία είχα την ευκαιρία να επισημάνω στη πρωτολογία μου ότι έχουν εξελιχθεί σε αναρρωτήρια σωφρονιστικών καταστημάτων. Ο κύριος Υπουργός το επιβεβαίωσε, ότι θα προσλάβει στην επόμενη τριετία μια σειρά στελεχών διαφόρων ειδικοτήτων που θα έρθουν να καλύψουν τα κενά και να υποβοηθήσουν στη σωστή λειτουργία των σωφρονιστικών καταστημάτων κράτησης. 
Συνεπώς δεν μπορώ να καταλάβω πού βλέπει τις υπερβολές, πού βλέπει τις κορώνες και που βλέπει την προσπάθεια να δημιουργήσουμε εντυπώσεις. Μιλάμε για μια πραγματική κατάσταση, μιλάμε για ελλείψεις που αλλού αγγίζουν το 60% σε σχέση με το προβλεπόμενο προσωπικό και αλλού φθάνουμε στο 90%.
Συνεπώς υποχρεώνομαι να τελειώσω και να κλείσω με μία αναφορά του κ. Πανούση του Προέδρου του ΚΕΣΦ, του Κεντρικού Επιστημονικού Συμβουλίου Φυλακών, η οποία νομίζω ότι ταιριάζει ως η καλύτερη απάντηση στον τρόπο με τον οποίο μας αντιμετώπισε ο κύριος Υπουργός, γιατί ο κύριος Υπουργός μίλησε για επιδίωξη δημιουργίας εντυπώσεων ή για υπερβολές. 
Ο κ. Πανούσης, κυρία Πρόεδρε, απευθυνόμενος και στον προκάτοχο του κυρίου Υπουργού και στον κύριο Υπουργό μέσω των Μέσων Μαζικής Ενημέρωσης, τι είπε δημοσίως; Είπε ότι πολλές φορές -προφανώς από μια ανάγκη διακριτικής τοποθέτησης, δεν είπε "πάντοτε"- αισθάνεται ότι οι απόψεις του ΚΕΣΦ όχι μόνο δεν λαμβάνονται υπόψη από το Υπουργείο, αλλά του δημιουργείται η αίσθηση ότι λειτουργεί ως άλλοθι της ανυπαρξίας κυβερνητικής πολιτικής στον τομέα του σωφρονιστικού συστήματος. 
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κατσαρός. 
ΝΙΚΟΛΑΟΣ ΚΑΤΣΑΡΟΣ: Δεν εκπλήσσομαι από αυτό που άφησε να εννοηθεί ο κύριος Υπουργός, ότι εκείνος τα γνωρίζει όλα εν αντιθέσει με τον Κοινοβουλευτικό Εκπρόσωπο της Νέας Δημοκρατίας, τον κ. Νεράντζη, ο οποίος αγνοεί πολλά, για να χρησιμοποιήσω τη φράση του κυρίου Υπουργού. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν είπα αυτό!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ! Μην κάνετε σχόλια από τη θέση σας. Αν θέλετε ζητήστε το λόγο από τον ομιλούντα και σηκωθείτε όρθιος να μιλήσετε προς τη Βουλή. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Επειδή έγιναν διακοπές και κατά τη διάρκεια της δικής μου ομιλίας και δεν ενοχλήθηκα, αλλά τις άκουσα… 
ΝΙΚΟΛΑΟΣ ΚΑΤΣΑΡΟΣ: Δεν με πειράζει, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ωραία, αν θέλετε να σας διακόψει, ορίστε κύριε Υπουργέ, πείτε ό,τι θέλετε να πείτε και ιστάμενος, σας παρακαλώ. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Λέω ότι δεν αποδίδει καθόλου ορθά τη φράση μου ο κ. Κατσαρός. 
ΝΙΚΟΛΑΟΣ ΚΑΤΣΑΡΟΣ: Ναι, ίσως να παραποιήθηκε κάτι, αλλά όχι σκόπιμα. Δεν αποκλείεται να μου διέφυγε κάτι. Δεν θέλω να διαψεύσω τον κύριο Υπουργό. 
Πάντως, εκείνο που θέλω να παρατηρήσω είναι ότι δεν με εκπλήσσει η επάρκεια των γνώσεων του κυρίου Υπουργού, αφού μάλιστα είναι τόσο μεγάλη που δεν λαμβάνει υπόψη τις προτάσεις του Κεντρικού Επιστημονικού Συμβουλίου των Φυλακών, όπως τουλάχιστον ακούστηκε σ' αυτήν την Αίθουσα. Δεν του χρειάζονται ούτε οι προτάσεις εκείνες ούτε και οι γνώμες και αυτά τα οποία ακούστηκαν από πλευράς των Βουλευτών της Νέας Δημοκρατίας. Αυτό έδειξε. 
Νομίζω ότι η θέση των Βουλευτών της Νέας Δημοκρατίας ήταν πάρα πολύ σώφρων, δεν υπήρξαν οξύτητες, αλλά ούτε και υποδείξεις, κύριε Υπουργέ. 
Λέχθηκαν πάρα πολύ σοβαρά πράγματα για τη διαπίστωση της κατάστασης που υπάρχει στις φυλακές, για την οποία κατάσταση δεν νομίζω να έχετε και εσείς διάφορη άποψη. Βεβαίως είναι διαφορετικό αν εσείς λέτε ότι κάνατε ό,τι μπορούσατε και κάτι παραπάνω ως Κυβέρνηση, για την αντιμετώπιση αυτής της κατάστασης. Δεν αρνείστε, όμως, την ύπαρξή της και την οξύτητά της. 
Θα ήθελα να αναφερθώ σε κάτι για το οποίο με διορθώσατε, δηλαδή για το επίδομα επικίνδυνης εργασίας. Σύμφωνα με πληροφορία που είχα προ πέντε λεπτών το επίδομα επικίνδυνης εργασίας ήταν 12.000 δραχμές και έγινε τώρα 18.000. Δεν λαμβάνουν οι σωφρονιστικοί υπάλληλοι επίδομα ειδικών συνθηκών. Λαμβάνουν σωφρονιστικό επίδομα που όμως είναι κάτι άλλο, όπως επίσης και ένα άλλο επίδομα. Το επίδομα, όμως, ειδικών συνθηκών δεν το λαμβάνουν. Και το επίδομα επικίνδυνης εργασίας, κύριε Υπουργέ, είναι τώρα 18.000 και όχι 38.000, όπως είπατε. 
Κύριε Υπουργέ, δύο θεματάκια, απλώς θα τα θίξω. Δεν είπατε τίποτα για την κατάσταση, η οποία δημιουργήθηκε με τη χορήγηση αδειών. Είναι απαράδεκτο να στεκόμαστε μόνο στη διαγωγή που επιδεικνύει ο κρατούμενος στις φυλακές το τελευταίο διάστημα και να μην λαμβάνονται μάλιστα υπόψη και πειθαρχικά του παραπτώματα τα οποία έχουν παραγραφεί λόγω παρέλευσης της διετίας από τη διάπραξή τους. 
Εκεί έχουμε φθάσει, γι' αυτό βλέπετε πως οτιδήποτε και να κάνει κάποιος, πέρασαν δύο χρόνια, έδειξε καλή διαγωγή σ' αυτό το διάστημα και μπορεί να εξέλθει με άδεια από τις φυλακές με τα γνωστά επακόλουθα.
Επίσης, κύριε Υπουργέ -και μ' αυτό τελειώνω- μου κάνει εντύπωση, το ακούω κάθε μέρα σ' αυτήν εδώ την Αίθουσα: Γιατί, κύριε Υπουργέ, αγνοείτε την περίοδο 1981-1989; Μήπως κυβερνούσαμε εμείς; Γιατί αρχίζετε μετά το 1993 και συγκρίνετε τα τρία χρόνια της Νέας Δημοκρατίας με τα χρόνια τα δικά σας μετά το 1993; Διαγράφετε την περίοδο 1981-1989; Συντάσσεστε μήπως με εκείνους που μιλούν για τη χαμένη δεκαετία του 1980; Αυτό δεν σας ενοχλεί καθόλου; Μου κάνει πραγματικά πολύ μεγάλη εντύπωση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε παρακαλώ, κύριε συνάδελφε.
ΝΙΚΟΛΑΟΣ ΚΑΤΣΑΡΟΣ: Τελειώνω, κυρία Πρόεδρε.
Και δεν είστε μόνο εσείς, αλλά όλοι οι Υπουργοί του ΠΑΣΟΚ. 'Εχετε πάρει γραμμή. Φαίνεται ότι και εδώ τα Δολιανά ενήργησαν και δούλεψαν. Μιλάτε μετά το 1993 γιατί πιο μπροστά είναι η χαμένη δεκαετία αφού έτσι την ονομάσατε εσείς οι ίδιοι. Είναι καιρός λοιπόν να υπάρξει κάποια μεγαλύτερη σοβαρότητα. Πηγαίνετε για τα δεκαεννιά χρόνια εξουσίας περίπου. Να συγκρίνετε, λοιπόν, τα τρία χρόνια με τα δεκαεννιά χρόνια και μη κάνετε τις προσθαφαιρέσεις που σας συμφέρουν. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Στην τόσο ιδανική περιγραφή που μας έκανε ο κύριος Υπουργός στα τριάντα πέντε λεπτά της ομιλίας του για το σωφρονιστικό σύστημα ήθελα απλώς να κάνω τρεις ερωτήσεις και τρεις επισημάνσεις για να μην επαναλαμβάνω τα ίδια μια και ο ίδιος προσπάθησε εύστοχα και πονηρά να διαχωρίσει τη θέση του από τον προκάτοχό του και τους προκατόχους του τεμαχίζοντας έτσι τη συνέχεια της κυβερνητικής ευθύνης στο χώρο αυτό. 
Δεν τον άκουσα να θίγει καθόλου τα εξής θέματα εκτός και αν κάτι μου διέφυγε: 
Πρώτον, τι προγραμματίζουν να κάνουν γι' αυτό το άθλιο φαινόμενο που λέγεται νοσοκομείο των φυλακών; Δεν έχει σημασία αν θα προσληφθούν ορισμένοι γιατροί ή νοσηλευτικό προσωπικό. ΄Έχει σκοπό και έχει ενταχθεί στο πρόγραμμα ο κτιριακός και από απόψεως εξοπλισμού εκσυγχρονισμός αυτού του άθλιου κτιρίου που μόνο την ανθρώπινη αξιοπρέπεια προσβάλλει; 
Δεύτερον τι σκοπεύουν να κάνουν όσον αφορά το ψυχιατρικό κατάστημα των φυλακών Κορυδαλλού του οποίου επίσης οι συνθήκες είναι άθλιες; 
Τρίτον προγραμματίζεται η ανέγερση και η δημιουργία δεύτερου καταστήματος κράτησης γυναικών διότι ο Κορυδαλλός ασφυκτιά; Δεν μπορεί να έχουμε μια φυλακή γυναικών μονάχα! 
Και τέταρτον θα ήθελα να ακούσω τον Υπουργό, πέρα από όλες αυτές τις προγραμματικές διακηρύξεις και το τι πρόκειται να συμβεί όσον αφορά τις επιτροπές -δεν θα το σχολιάσω τώρα θα περιμένουμε το έργο τους για να δούμε και να το αξιολογήσουμε όταν θα εμφανιστεί ενώπιόν μας- να μου πει συγκεκριμένα όσον αφορά τον Κορυδαλλό, πότε θα συμπληρωθούν τα οργανικά κενά των σωφρονιστικών υπαλλήλων; Πότε συγκεκριμένα, χρονικό διάγραμμα. Διότι το να κάνει προτάσεις το Υπουργείο Δικαιοσύνης και τις προτάσεις αυτές να τις αγνοεί το αρμόδιο Υπουργείο των Οικονομικών δεν αποτελεί άλλοθι. Διότι θα του θυμίσω τι γινότανε με το θέμα, που επιτέλους δεσμεύτηκε η Κυβέρνηση να το λύσει των συντάξεων των δικαστών. Επί έτη υποτίθεται ότι οι εκάστοτε αρμόδιοι Υπουργοί Δικαιοσύνης επρότειναν, ζητούσαν και το μπαλάκι της ευθύνης το έριχναν στα αρμόδια Υπουργεία των Οικονομικών. Τώρα πήρατε μια δέσμευση το δέχομαι και ελπίζω να υλοποιηθεί. Συνεπώς, και για τους υπαλλήλους που μας είπατε ότι προγραμματίζετε πρόσληψη πέντε χιλιάδων -δεν ξέρω πώς θα τους κατανείμετε- τι έχει εγκρίνει το Υπουργείο Οικονομικών; 
Ποιος είναι ο χρονικός ορίζων -χρησιμοποιώ προσφιλή σας έκφραση- για να υλοποιηθούν αυτές οι προσλήψεις, ώστε τουλάχιστον να καλυφθούν τα οργανικά κενά; Δεν λέω να συμπληρωθούν οι οργανικές θέσεις, όπως ζητούν οι υπάλληλοι. Αυτά μόνο ήθελα να ρωτήσω στο πλαίσιο της δευτερολογίας μου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", σαράντα πέντε μαθητές και μαθήτριες και τέσσερις συνοδοί καθηγητές από το 2ο Γυμνάσιο Σοφάδων Καρδίτσας.
Η Βουλή τους καλωσορίζει.
(Χειροκροτήματα)
Θα ήθελα να εξηγήσω ότι σήμερα συζητείται επερώτηση Βουλευτών της Νέας Δημοκρατίας για θέματα των σωφρονιστικών καταστημάτων, αρμοδιότητας του Υπουργείου Δικαιοσύνης. Παρίστανται οι Βουλευτές που επερωτούν και ο κύριος Υπουργός, ο οποίος απαντά. 
Το λόγο έχει ο συνάδελφος κ. Πέτρος Μαντούβαλος.
ΠΕΤΡΟΣ ΜΑΝΤΟΥΒΑΛΟΣ: Ευχαριστώ, κυρία Πρόεδρε.
Κύριε Υπουργέ, δεν νομίζω ότι τόσοι καλόπιστοι συνάδελφοι της Νέας Δημοκρατίας καταλάβαμε λάθος και παρερμηνεύσαμε το διαχωρισμό, που κάνατε, της δικής σας θέσεως και αντιλήψεως για τα πράγματα απ' αυτήν του προηγούμενου Υπουργού. Δεν είναι εντυπωσιασμός η προσπάθειά μας να προσφέρουμε στη δική σας προσπάθεια. Έχετε δει ότι πολλές φορές συναινετικά έχουμε λειτουργήσει στα νομοσχέδια, γιατί είστε από τους ελάχιστους -ίσως ο μόνος- σε αυτήν την αδράνεια που παρουσιάζει η Κυβέρνηση όλον αυτόν τον καιρό, που έχει φέρει νομοσχέδια προς επεξεργασία στη Βουλή. Σας βοηθούμε στις επιτροπές. Τοποθετούμεθα προσεκτικά και διακριτικά. Γνωρίζω ότι κι εγώ, ως εισηγητής θεμάτων, το έπραξα. 
Όμως, σ' ένα σωφρονιστικό σύστημα, το οποίο είναι βέβαιο ότι δεν λειτουργεί -όχι κατά τον ιδανικό τρόπο- δεν είναι εντυπωσιασμός να σας ρωτήσουμε πώς μέσα απ' αυτό το σύστημα έχουν διαπραχθεί τρομερές δολοφονίες, οι οποίες στην ουσία είναι ανεξιχνίαστες. Είναι δηλαδή εντυπωσιασμός να ζητήσουμε να βρεθεί ο δολοφόνος -σίριαλ δολοφονιών μάλλον- της οικογένειας Γρηγοράκου; Δεν μας ενδιαφέρει η παραβατική δραστηριότητά τους, πάντως και του τελευταίου, του Θεόδωρου η δολοφονία ήταν εντός χώρου φυλάξεως και σωφρονισμού. Είναι εντυπωσιασμός αυτό; Ή είναι εντυπωσιασμός να σας ζητήσουμε να βρεθεί ο δολοφόνος του άλλου άτυχου κρατουμένου, του Πάπα, που οδήγησε στο ξεκλήρισμα μιας ολόκληρης οικογένειας; Είναι ζήτημα τιμής και δικαιοσύνης, κύριε Υπουργέ. 
Σας ενημερώνω και για κάτι ακόμα, το οποίο κράτησα για τη δευτερολογία μου, πως η Εισαγγελία Εφετών Πειραιά -και το λέω πολύ προσεκτικά- έχει νέα στοιχεία και μια πολύ ενδιαφέρουσα επίσημη επιστολή, η οποία βρίσκεται στα χέρια του αρμόδιου αντιεισαγγελέα εφετών, που έχουν σχέση και με τις έκτακτες άδειες, στις οποίες δεν αναφέρθηκα τυχαία προηγουμένως, αλλά και με τις πολλαπλές και καθόλου περίεργες επισκέψεις στη δικαστική φυλακή Κορυδαλλού, ακόμη και την προηγούμενη ημέρα της δολοφονίας. Είναι θέμα τιμής και δικαιοσύνης να εξιχνιαστεί αυτό που έγινε. 
Δεύτερον θα αναφερθώ στο Νοσοκομείο Κρατουμένων, που αν ήταν στοιχειωδώς νοσοκομείο, κύριε Υπουργέ, δεν θα έκανε βόλτες ο δολοφόνος Πάσσαρης, με αποτέλεσμα να σκοτώσει δύο εργαζομένους αστυνομικούς, οι οποίοι ήταν εντεταλμένοι με τη φρούρησή του. Αν ήταν στοιχειωδώς νοσοκομείο, αυτό το έγκλημα απ' αυτόν το δολοφόνο δεν θα είχε γίνει. Άρα, είναι βέβαιο ότι νοσεί το σωφρονιστικό μας σύστημα, από το ξεκίνημά του μέχρι το τέλος του, από την πρώτη έως την τελευταία προσπάθεια. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Και κάτι ακόμα θέλω να πω, τελειώνοντας. Έχει πολυδιαφημιστεί και έχουν ξοδευτεί πάρα πολλά εκατομμύρια του ελληνικού λαού για το περίφημο σύστημα της τηλεϊατρικής, που σχετίζεται με αυτό που σας είπα προηγουμένως, για να μην κάνουν βόλτες οι κρατούμενοι και μάλιστα άσκοπες πολλές φορές, με τα γνωστά αποτελέσματα. Αυτή η σοβαροτάτη επένδυση της τηλεϊατρικής, ενταγμένη στο πλαίσιο του σωφρονιστικού μας συστήματος, τι γίνεται; Πού πήγαν όλα αυτά τα χρήματα; Γιατί δεν λειτουργεί; Απλά ερωτήματα τίθενται από εμάς, που με πολύ προσεκτικό τρόπο στεκόμαστε απέναντί σας και σε τελευταία ανάλυση θητεύουμε σε αυτό το χώρο. Τον υπηρετούμε. Τον ξέρουμε. 
Δεν είναι θεωρία και αοριστολογίες.
Και κάτι ακόμα -και κλείνω- που έχει άμεση σχέση με όλη αυτήν την ανεξέλεγκτη κατάσταση που υπάρχει σε αυτό το σαθρό σύστημα, το οποίο δεν έχει ακουμπήσει κανείς. Στη Βουλή έβαλε ο κύριος Πρόεδρος σαρωτή κινητής τηλεφωνίας, για να μην ενοχλούμε και να μην δημιουργούμε θέματα κατά τη διάρκεια των συνεδριάσεων. Σε χώρους φυλάξεως κρατουμένων, που κυκλοφορούν χωρίς πρόβλημα με τα τηλέφωνα κάποιοι εις βάρος άλλων, αλλά και εις βάρος της πολιτείας ενδεχομένως, για να συνεννοούνται, σε έκνομες ενέργειες υπάρχει…

ΠΡΟΕΔΡΕΥΩΝ (Παναγιώτης Σγουρίδης): Κατανοητό, αλλά κλείστε, σας παρακαλώ.
ΠΕΤΡΟΣ ΜΑΝΤΟΥΒΑΛΟΣ: Ευχαριστώ, κύριε Πρόεδρε, για την κατανόηση, αλλά να ολοκληρώσω, αφού βέβαια σας ενημερώσω, ότι ο κύριος Υπουργός έχει μιλήσει καμιά πενηνταριά λεπτά περισσότερο…
ΠΡΟΕΔΡΕΥΩΝ (Παναγιώτης Σγουρίδης): Θα αφαιρεθεί από τη δευτερολογία του.
ΠΕΤΡΟΣ ΜΑΝΤΟΥΒΑΛΟΣ: Ευχαριστώ πολύ.
Ρωτάω, λοιπόν, κύριε Υπουργέ, αν λειτουργεί σαρωτής κινητής τηλεφωνίας -με τη βοήθεια και τις ευχαριστίες μου στον κύριο Πρόεδρο που μου έδωσε το χρόνο για να ολοκληρώσω τη σκέψη μου- στα σωφρονιστικά καταστήματα, που είναι απολύτως αναγκαίο και δίκαιο;
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
Δεν χρειάζεται να πω πολλά στη δευτερολογία μου, αλλά μου έκαναν αλήθεια εντύπωση μερικές εκφράσεις από τους συναδέλφους μου. Δεκαεπτά χρόνια διακονώ τον ελληνικό λαό σε αυτήν τη Βουλή και δεν άκουσα άλλη φορά, κύριε Νεράντζη, έκφραση όπως τη δική σας, ότι δηλαδή "δεν σας ακούσαμε κατά τη διάρκεια της συζήτησης του Συντάγματος να παίρνετε θέση ή στη συζήτηση νομοσχεδίων".
ΑΝΑΣΤΑΣΙΟΣ ΝΕΡΑΝΤΖΗΣ: Φαίνεται ότι δεν ακούσατε τι είπα. Σας είπα ότι έτσι λένε.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ξέρετε, όταν είσαι μέλος της Κυβέρνησης, υποστηρίζεις και παίρνεις το λόγο στα δικά σου νομοσχέδια. Και βέβαια και ο αείμνηστος Ανδρέας Παπανδρέου και ο σημερινός Πρωθυπουργός μου ανέθεσαν κυβερνητικές ευθύνες επί σειρά ετών και προσπαθώ κατά τον καλύτερο τρόπο να ανταποκριθώ και στην εμπιστοσύνη των πρωθυπουργών, αλλά και στα αιτήματα του ελληνικού λαού. Πρώτη φορά ακούω τέτοια έκφραση ειλικρινά και με εντυπωσιάζει.
Φλύαρος δεν είμαι. Άλλοι μπορεί να επιλέγουν το δρόμο της φλυαρίας. Εγώ φλύαρος δεν θα είμαι ποτέ. Θα είμαι πολύ συγκεκριμένος και όταν έχω κυβερνητικές ευθύνες θα ενημερώνω τη Βουλή και δεν θα εξιδανικεύω καταστάσεις.
Είπατε εδώ ότι η εικόνα που περιέγραψα ήταν ιδανική, ότι εξιδανικεύσαμε τη λειτουργία του σωφρονιστικού συστήματος. Σοβαρά; Αυτό ακούσατε από μένα; Με πολλή νηφαλιότητα και πολύ ρεαλισμό περιέγραψα τις δυσκολίες και τα προβλήματα και αναφέρθηκα και στο τι κάνουμε ως Κυβέρνηση και τι πρέπει να κάνουμε, τι έχω προγραμματίσει και έχουμε αποφασίσει να κάνουμε ως Κυβέρνηση.
Επίσης, ο κ. Κατσαρός συνεχώς ακολουθεί μια δική του αριθμητική. Μιλάει για δεκαεννιά χρόνια εξουσίας του ΠΑ.ΣΟ.Κ. και λέει ότι σε αυτά τα χρόνια κάναμε μόνο μία φυλακή. Θέλετε να γυρίσουμε σε αυτά τα χρόνια της νεότερης πολιτικής μας ιστορίας μετά τη Μεταπολίτευση και να δούμε ποια είναι η πραγματική αριθμητική; Σε αυτά τα είκοσι έξι περίπου χρόνια μετά τη Μεταπολίτευση, έχετε κυβερνήσει δώδεκα ολόκληρα χρόνια ως Νέα Δημοκρατία. Δεν είναι μόνο τα τέσσερα του 1989-1993, της γνωστής περιόδου, είναι κατά προηγούμενα.
ΝΙΚΟΛΑΟΣ ΚΑΤΣΑΡΟΣ: Χαίρομαι που πηγαίνετε και πιο πίσω.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Και το ΠΑ.ΣΟ.Κ. ως Κυβέρνηση με την εντολή του ελληνικού λαού έχει κυβερνήσει μέχρι σήμερα δεκαεξίμισι χρόνια. Η αριθμητική αυτά λέει. 'Αρα θα ήταν πολύ εύκολο να αντιστρέψω το επιχείρημα "στα δεκαεννιά χρόνια δεν κάνατε καμία φυλακή" και να πω ότι εμείς στα δεκαεξίμισι χρόνια κάναμε αυτές τις φυλακές, ξεκινήσαμε και χτίζουμε τις άλλες φυλακές. Πείτε μου μία που κάνατε εσείς στα δώδεκα χρόνια. Είναι εύκολο να αντιστρέφονται έτσι τα επιχειρήματα.
Τον ελληνικό λαό, όμως, δεν τον ενδιαφέρουν αυτά τώρα, γιατί γνωρίζει και το παρελθόν και την κυβερνητική θητεία της Νέας Δημοκρατίας, όπως επίσης γνωρίζει και το τι κάνουμε ως Κυβέρνηση. Ο λαός μας κρίνει, και εσάς και εμάς.
Και βέβαια, να θυμηθούμε και κάτι άλλο, κύριε Κατσαρέ. Κατά την περίοδο 1981-1989, δεν είχαμε σχεδόν διπλασιασμό των κρατουμένων, δεν υπήρχαν αυτά τα γεγονότα στις γύρω χώρες, που είχαν ως αποτέλεσμα να εισέλθουν αλλοδαποί και να αλλάξουν οι μορφές εγκληματικότητας, να "διεθνοποιηθεί" η εγκληματικότητα. Δεν υπήρχαν βέβαια αυτά.
Τότε, εκείνη την περίοδο, ο στόχος ήταν οι καλύτερες φυλακές στις υπάρχουσες υποδομές. Το πρόβλημα της υπεραριθμίας εμφανίζεται από το 1990 και μετά, γιατί τότε κατέρρευσαν οι ανατολικές χώρες και δημιουργήθηκαν αυτά τα κινήματα πληθυσμών. Εκατοντάδες χιλιάδες…
ΧΡΗΣΤΟΣ ΖΩΗΣ: Μα, κύριε Υπουργέ…
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Παρακαλώ, κύριε Ζώη.
ΧΡΗΣΤΟΣ ΖΩΗΣ: Για τους υπό απέλαση …
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Λέω ότι δημιουργήθηκαν τα προβλήματα. Δεν κτίστηκε καμία φυλακή την περίοδο 1990-1993, δεν ξεκίνησε καμία. Είναι εύκολο, λοιπόν, να γυρίσω και εγώ στο παρελθόν και τότε θα έχω απόλυτα δίκαιο να αποκαλύπτω τη γύμνια της πολιτικής και την ανυπαρξία της κυβέρνησης της Νέας Δημοκρατίας επί τέσσερα ολόκληρα χρόνια, 1989-1993, αλλά δεν θέλω να γυρίσω στο παρελθόν. Εγώ σας περιέγραψα τις δυσκολίες, τις αδυναμίες, σας κατέθεσα την ενημέρωση για το τι κάνουμε και τι πρέπει με γρηγορότερους ρυθμούς να κάνουμε στο μέλλον. 
Άκουσα και στη δευτερολογία συνεχώς να υπερασπίζεστε τους σωφρονιστικούς υπαλλήλους. Πράγματι έχετε δίκιο. Οι σωφρονιστικοί υπάλληλοι -το έχω πει πολλές φορές- κάτω από πολύ δύσκολες συνθήκες επιτελούν το έργο τους. Τα νέα σωφρονιστικά καταστήματα θα βελτιώσουν κατά πολύ, όχι μόνο τις συνθήκες εργασίας, αλλά και την απόδοση των σωφρονιστικών υπαλλήλων. Γι' αυτό έχω δώσει τόση βαρύτητα και σας ανέφερα ότι έχουμε ξεκινήσει την ανέγερση των σωφρονιστικών καταστημάτων. Ανέφερα συγκεκριμένα παραδείγματα θεμελίωσης, έναρξης εργασιών, προώθησης των εργασιών αυτών ήδη τους τελευταίους μήνες, μετά τη δημοσίευση του συνολικού σχεδίου όπως είπαμε. 
Θα μου επιτρέψετε, όμως, να θυμίσω, για να περιγράψω το ενδιαφέρον ως προς τα οικονομικά αιτήματα και τις ανάγκες των σωφρονιστικών υπαλλήλων, τι δίνατε τότε σε ένα σωφρονιστικό υπάλληλο. Δίνατε 150.000 δραχμές το μήνα. Σήμερα έχει διπλασιαστεί η αμοιβή του και έχουν αυξηθεί και τα επιδόματα και ανέφερα παραδείγματα αύξησης των επιδομάτων. Ένας διευθυντής της φυλακής -είναι τεράστια η ευθύνη και η αρμοδιότητά του, ιδιαίτερα κρίσιμος ο ρόλος του- έπαιρνε τότε 291.000 δραχμές. Σήμερα παίρνει 567.000 δραχμές. Αυτό είναι μία απόδειξη ότι αυτό που λέμε το εννοούμε. Όχι μόνο θεωρητικό ενδιαφέρον για τους σωφρονιστικούς υπαλλήλους, για τους διευθυντές, αλλά θα πρέπει και στην πράξη να αποδεικνύεται αυτό το ενδιαφέρον. Και οι συγκρίσεις αποδεικνύουν ότι υπάρχει από την πλευρά των κυβερνήσεων του ΠΑΣΟΚ ουσιαστικό και υλοποιούμενο ενδιαφέρον. 
Διατυπώθηκε το ερώτημα από τον κ. Ζώη αν θα προχωρήσουμε στη δημιουργία του Σώματος επιμελητών κοινωνικής αρωγής. Βεβαίως, θεωρώ καθοριστικό το ρόλο του Σώματος αυτού. Γι' αυτό και ο προγραμματισμός μας είναι για προσλήψεις τριακοσίων επιμελητών κοινωνικής αρωγής στο διάστημα 2000-2004, βαθμιαία κάθε χρόνο δηλαδή η πρόσληψη τουλάχιστον εκατό επιμελητών κοινωνικής αρωγής, για να υλοποιηθούν και οι προβλέψεις του σύγχρονου σωφρονιστικού κώδικα. 
Ξέρετε γιατί αγανάκτησα όταν επισκέφθηκα τον Αυλώνα; Γιατί μου είπε η διεύθυνση της φυλακής ότι η υπηρεσιακή γραφειοκρατία κώφευε, ας μου επιτραπεί η έκφραση, στις επισημάνσεις που έκανε ο διευθυντής ότι έπρεπε να γίνουν επισκευές σε μία σειρά κελιών. Και έδωσα εντολή να γίνουν αμέσως οι επισκευές, είναι σε πλήρη εξέλιξη και θα ολοκληρωθούν σύντομα για να βελτιωθούν σημαντικά οι συνθήκες σε εκείνη την πτέρυγα. 
Σε ό,τι αφορά το Κεντρικό Επιστημονικό Συμβούλιο, δεν έχει καθόλου διακοσμητικό ρόλο. Μάλιστα αποδεχθήκαμε εισηγήσεις του και σε ό,τι αφορά το θέμα της χορήγησης των αδειών σε κρατούμενους λόγω παράβασης των νόμων περί ναρκωτικών, αλλά και σε ό,τι αφορά μία σειρά από άλλα θέματα, όπως είπα ο κανονισμός λειτουργίας φυλακών, η δημιουργία του ειδικού σώματος επιθεώρησης, ακόμη και ο τρόπος διανομής και μεταγωγής των κρατουμένων. Λειτουργεί ως επιστημονικός μας σύμβουλος. Έτσι το χρησιμοποιώ. 
Αν ο κ. Πανούσης έχει τις δικές του προσωπικές απόψεις, θα μου επιτρέψετε να πω ότι γνωρίζω τον κ. Πανούση πάρα πολύ καλά, επί πάρα πολλά χρόνια, από τότε που ακόμη δεν ήταν καθηγητής πανεπιστημίου και αργότερα, λόγω του ότι θήτευσα και εγώ πολλές φορές στο Υπουργείο Παιδείας και ο κ. Πανούσης στον πανεπιστημιακό χώρο, γνωριζόμαστε πολύ καλά. Σε καμία περίπτωση δεν θα δεχόμουν, αν έχει ειπωθεί από τον κ. Πανούση αυτό, ότι αγνοούμε το Κεντρικό Επιστημονικό Συμβούλιο. Ο κ. Πανούσης μας εισηγήθηκε, επίσης, να αλλάξει και η προεδρία του Κεντρικού Επιστημονικού Συμβουλίου. Εγώ τον παρακάλεσα να μείνει ως πρόεδρος, εκείνος επέμενε γιατί έχει πάρα πολλά χρόνια, από το 1996, μου είπε, και ακολούθησα και την πρόταση του κ. Πανούση, όπως πράγματι εισηγήθηκε, να υπάρξει μία αναδιάρθρωση του Κεντρικού Επιστημονικού Συμβουλίου. Τώρα ο Τύπος και η δημοσιότητα είναι μία Κίρκη ξέρετε, που παρασύρει πολλούς. Οι πολιτικοί δεν παρασύρονται; Αλλά και άλλοι παρασύρονται από τη δημοσιότητα. Μία εντυπωσιακή δήλωση συγκεντρώνει πάνω τους τα φώτα της δημοσιότητας.
Σε ό,τι αφορά τις επισημάνσεις και προτάσεις που καταθέσατε, κύριοι συνάδελφοι, κάθε άλλο παρά τις αγνόησα. Και διαπιστώνω ότι σε πολλά θέματα συμπίπτουν και οι δικές μου εκτιμήσεις με τις δικές σας για την αναγκαιότητα μιας σειράς μέτρων, ρυθμών και εκσυγχρονισμού υποδομών. 
Και βέβαια, κύριε Λυκουρέζο, φαντάζομαι ότι εν τη ρύμη του λόγου σας ξέφυγε αυτό. Εγώ δεν συμπεριφέρομαι ποτέ "πονηρά" μέσα στη Βουλή, ούτε έξω από αυτή. Είπατε επί λέξει ότι ο κύριος Υπουργός προσπάθησε "εύστοχα και πονηρά" να διαχωρίσει τη θέση του από τον προκάτοχό του. Φαντάζομαι ότι εν τη ρύμη του λόγου σας το είπατε αυτό. 
Ήμουν πολύ συγκεκριμένος και ανέφερα ότι σε ό,τι αφορά την επιτάχυνση των ρυθμών απονομής δικαιοσύνης στη ποινική διαδικασία συγκρότησα πράγματι την επιτροπή, η οποία άρχισε και λειτουργεί. Ας μου επιτραπεί να πω ότι η εντολή είναι μέχρι το τέλος Μαΐου να έχουν ολοκληρώσει, να έχουν καταθέσει την πρότασή τους για να έχουμε νομοσχέδιο να συζητήσουμε και να αποφασίσουμε εδώ στη Βουλή για αυτό το θέμα. 
Αυτό δεν έχει να κάνει με την όλη πολιτική, με τη δραστηριότητα του κ. Σταθόπουλου. Είναι μια πρωτοβουλία που πήραμε επί των ημερών μου για να προχωρήσουμε προς την κατεύθυνση αυτή. Δεν έχει, λοιπόν, να κάνει και με κανένα διαχωρισμό της θέσεώς μου από τις αποφάσεις του προκατόχου μου. 
Σαφώς και η προσπάθειά μας για συνεχείς βελτιώσεις του νοσοκομείου και του ψυχιατρείου είναι μια πραγματικότητα. Εδώ θα ήθελα να σας πω, ότι στο συνολικό προγραμματισμό που σας ανέφερα -και στα τρία σωφρονιστικά καταστήματα που προβλέπεται να κατασκευαστούν και εντός Αττικής, αλλά και στις άλλες περιφέρειες- προβλέπεται η στέγαση και η φύλαξη σ' ένα απ' αυτά των κρατουμένων γυναικών. Γιατί στην προτεραιότητα της σταδιακής μετακίνησης από τις φυλακές Κορυδαλλού θεωρώ ότι οι προηγούμενες εκτιμήσεις που είχαν γίνει -ακόμα και οι ανακοινώσεις, πιθανά και οι πανηγυρικές υπογραφές- ήταν υπεραισιόδοξες. Θέλω να είμαι ειλικρινής.
ΑΝΑΣΤΑΣΙΟΣ ΝΕΡΑΝΤΖΗΣ: Σας τιμά αυτό. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Γι' αυτό και έχω πει και στο Δήμαρχο Κορυδαλλού ότι θα είναι σταδιακή και βαθμιαία η μετακίνηση. Μόλις θα κατασκευάζεται ένα νέο σωφρονιστικό κατάστημα θα μεταφέρεται ένα μέρος της λειτουργίας των φυλακών Κορυδαλλού. Θα ξεκινήσουμε από τις φυλακές των κρατουμένων γυναικών, γιατί αυτό θέλει και η Τοπική Αυτοδιοίκηση, και θα προχωρήσουμε και στις άλλες περιπτώσεις. Αυτό θα κάνουμε. Μόλις θα θεμελιώνεται ένα κατάστημα, θα ενημερώνεται η Τοπική Αυτοδιοίκηση ότι θεμελιώθηκε. Μόλις, λοιπόν, ολοκληρώνεται θα είναι σίγουρη και η Τοπική Αυτοδιοίκηση ότι θα ξεκινάει η μεταφορά και από τις φυλακές Κορυδαλλού. 
Αυτά είχα να πω. Θεωρώ ότι η συζήτηση σαφώς ήταν χρήσιμη και για μένα. Θέλω να ελπίζω ότι ήταν χρήσιμη και για σας, γιατί γνωρίσατε όχι απλά το μελλοντικό προγραμματισμό, αλλά και την εκτέλεση ενός προγραμματισμού και τα στάδια στα οποία βρίσκεται. Φαντάζομαι ότι είναι κοινή αγωνία η δική σας και η δική μου για μια συνεχή βελτίωση της λειτουργίας του σωφρονιστικού μας συστήματος. 
ΠΡΟΕΔΡΕΥΩΝ (Παναγιώτης Σγουρίδης): Κύριε Νεράντζη, έχετε οκτώ λεπτά για να δευτερολογήσετε. 
ΑΝΑΣΤΑΣΙΟΣ ΝΕΡΑΝΤΖΗΣ: Δεν ξέρω σε ποιο από τα δύο να σταθώ περισσότερο. Στο ότι ο Υπουργός δεν κατάλαβε αυτά που είπα, γιατί ίσως δεν πρόσεξε ή γιατί άλλαξε το νόημα -δεν θέλω να πω παραποίησε- και το γράμμα και το νόημα των λόγων μου. 
Εγώ είπα επί λέξει ότι αδικεί τον εαυτό του ο κύριος Υπουργός μ' αυτήν την τοποθέτηση. Υπολείπεται του εαυτού του και δικαιώνει όσους έχουν ελαττωμένη προσδοκία για τη δυνατότητα να προσφέρει έργο. Γιατί είχαν συνηθίσει στο μοντέλο των Υπουργών Δικαιοσύνης να μετέχουν ενεργά σε όλα τα νομοσχέδια που αφορούν τη δικαιοσύνη και κυρίως το Σύνταγμα. 
Προχωρώντας είπα: "Εγώ, όμως, δεν στέκομαι σ' αυτά. Αρχή άνδρα δείκνυσι. Θα κρίνουμε τον Υπουργό από το έργο του". Πού βρήκατε κάτι πρωτοφανές πού δεν το είχατε ξανακούσει, κύριε Υπουργέ, στα δεκαεπτά χρόνια της θητείας σας εδώ μέσα; Εγώ ειλικρινά απορώ. Μάλλον δεν θα προσέχατε αυτά που είπα. 
Δεύτερον η γνωστή τακτική του ΠΑΣΟΚ βεβαίως δεν μπορούσε να σας αφήσει ανέγγιχτο. Γυρίσατε πίσω. Θέλετε, λοιπόν, να πούμε τι έγινε στην περίοδο από το 1974 έως 1981; Μην ξεχνάτε σε τι κατάσταση παρέλαβε τη χώρα η Νέα Δημοκρατία και ο Κωνσταντίνος Καραμανλής. Και εν πάση περιπτώσει οι φυλακές της Λάρισας κύριε Υπουργέ, έγιναν προ του 1981. 
Χαίρομαι ειλικρινά, ιδιαίτερα γιατί έχω και προσωπικό λόγο, για τη δήλωσή σας ότι ήταν υπεραισιόδοξες οι τοποθετήσεις που γίνονταν για την απομάκρυνση των φυλακών. Οφείλω να πω δε -για την ακρίβεια των όσων είπα- ότι ο γενικός γραμματέας, ο οποίος ήταν και τότε, είχε ανέκαθεν αυτή την αρχική τοποθέτηση, την οποία και ξεκάθαρα είχε τονίσει σε όλους τους Βουλευτές εκείνης της περιοχής. Αλλά ξέρετε τι γίνεται; 'Οταν εμείς στους προκατόχους σας λέγαμε: "Γιατί κοροϊδεύετε τον κόσμο; Ή είστε αφελείς ή είστε δόλιοι. Γιατί δεν μπορεί να μου λέτε ότι σε δυο χρόνια θα μεταφερθούν οι φυλακές του Κορυδαλλού". Εκείνοι μας απαντούσαν όπως μας απαντάτε και εσείς στα αντίστοιχα επιχειρήματά μας. 
"Είστε υπερβολικοί", "το κάνετε από αντιπολιτευτική διάθεση", "το κάνετε για λόγους εντυπωσιασμού". Χαίρομαι, κύριε Υπουργέ, που επανατοποθετήσατε έστω και με καθυστέρηση δύο ετών -δεν αφορά εσάς προσωπικά η καθυστέρηση- την αληθή κατάσταση που υπάρχει εκεί. "Εν ου παικτοίς" για το θέμα της μεταφοράς των φυλακών Κορυδαλλού, έχουν γίνει αλλεπάλληλες συζητήσεις και πολιτική specula από πολλές πλευρές και δυστυχώς εμείς που από την αρχή λέγαμε τα πράγματα με το όνομά τους κινδυνεύσαμε να φάμε τη ρετσινιά ότι τορπιλίζουμε ένα μεγαλεπήβολο σχέδιο των κυβερνήσεων του ΠΑΣΟΚ.
Τέλος όσον αφορά, κύριε Υπουργέ -και τελειώνω, δεν θα κάνω χρήση του οκταλέπτου κύριε Πρόεδρε- την παρατήρησή σας τι δίναμε εμείς στους σωφρονιστικούς υπαλλήλους και πόσες φυλακές είχαμε το 1974, σας απαντώ ότι το 1974 διατηρούσαμε τα κτίρια των φυλακών τα οποία αντιστοιχούσαν και ικανοποιούσαν τις σωφρονιστικές ανάγκες εκείνης της περιόδου και ήταν πάρα πολύ καλές. 'Όσον αφορά το μισθό των σωφρονιστικών υπαλλήλων, οι 150.000, δεν είχαν προφανώς -από νομιναλιστικής πλευράς είχαν- από πλευράς αγοραστικής, την ίδια αξία με την σημερινή, γι' αυτό και οι τότε σωφρονιστικοί υπάλληλοι, νομίζω ότι πάλι η ηγεσία τους η συνδικαλιστική, μη προσκείμενη στη Νέα Δημοκρατία, δεν ήταν σε διαρκείς εξεγέρσεις και κινητοποιήσεις, ακριβώς γιατί τα χρήματα εκείνα, με δεδομένες τις ανάγκες της εποχής, θεωρούνταν ότι απείχαν λιγότερο απ' ό,τι απέχουν σήμερα του επιθυμητού.
Ελπίζω, κύριε Υπουργέ, οι προβληματισμοί μας, έστω και αν δεν τους εκλάβατε όπως εμείς τους θέσαμε, να σας δώσουν την αφορμή να ξαναδείτε μερικά από αυτά τα πράγματα και ειλικρινά εμείς θα είμαστε από εκείνους που θα επαινέσουμε την όποια θετική πρωτοβουλία λάβετε, όπως επαινέσαμε και κάποιων Υπουργών προκατόχων σας όσες θετικές πρωτοβουλίες σημειώθηκαν και ψέξαμε όσες πρωτοβουλίες νομίζαμε ότι δεν τείνουν προς τη σωστή κατεύθυνση. Και, δυστυχώς, σε αυτήν την τελευταία περίπτωση δικαιωθήκαμε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε δύο λεπτά για να κλείσετε.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μια κουβέντα μόνον, κύριε Πρόεδρε. Θεωρώ ότι μετά από την τοποθέτηση του κ. Νεράντζη, η οποία ενέχει και στοιχεία αυτοκριτικής, δεν χρειάζεται να προχωρήσω πολύ περισσότερο.
ΑΝΑΣΤΑΣΙΟΣ ΝΕΡΑΝΤΖΗΣ: Στοιχεία αυτοκριτικής;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ναι βέβαια για την πολιτική της Νέας Δημοκρατίας στο παρελθόν.
ΑΝΑΣΤΑΣΙΟΣ ΝΕΡΑΝΤΖΗΣ: Εσείς το επικαλεστήκατε και εγώ σας απάντησα.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ναι, λέω ότι χαίρομαι γιατί επιτέλους κάνετε και αυτοκριτική για την πολιτική που ακολουθήσατε, για το ότι δεν δημιουργήσατε καμία φυλακή το 1989 - 1993 και δεν πήρατε κανένα μέτρο, δεν εκσυγχρονίσατε τέσσερα ολόκληρα…
ΑΝΑΣΤΑΣΙΟΣ ΝΕΡΑΝΤΖΗΣ: Σε τρία χρόνια πώς να κάνουμε φυλακές; Εδώ εσείς ούτε σε είκοσι δεν κάνατε τίποτα.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Πάλι είκοσι χρόνια; Πάλι λάθος αριθμητική; Πάλι τα λάθος μαθηματικά; 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αφού γίνονται διακοπές τι φταίω; 
ΠΕΤΡΟΣ ΜΑΝΤΟΥΒΑΛΟΣ: Όσα και να είναι, δεν θα υπάρξουν άλλα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
Ολοκληρώστε, κύριε Υπουργέ.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Είναι μια ιδιόρρυθμη αριθμητική. Ο ελληνικός λαός αποφασίζει, κύριε Μαντούβαλε. Προσέξτε. Αυτές οι δηλώσεις "δεν θα υπάρξουν άλλα" γίνονται χωρίς τον ξενοδόχο. Ο ελληνικός λαός αποφασίζει γιατί έχει υπόψη του και τα δώδεκα ολόκληρα χρόνια που κυβερνήσατε.
ΠΕΤΡΟΣ ΜΑΝΤΟΥΒΑΛΟΣ: Έτσι φανταζόμαστε. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Οφείλω, όμως, -και με αυτό θα κλείσω- μια απάντηση και διευκρίνιση και ενημέρωση σε μια αναφορά που αν δεν κάνω λάθος εσείς την είχατε κάνει, κύριε Μαντούβαλε, ότι υπήρξε κρατούμενος ο οποίος έκανε δήλωση "δεν γυρίζω στη φυλακή διότι θέλω να κάνω τα δόντια μου". Μην παρασύρεστε, λοιπόν.
ΠΕΤΡΟΣ ΜΑΝΤΟΥΒΑΛΟΣ: Εξώδικο ήταν, όχι δήλωση. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ο περί ου ο λόγος κρατούμενος υπέβαλε αναφορά για τη μη έγκαιρη χορήγηση άδειας για θεραπεία στα δόντια του που ήθελε να κάνει. Δεν είναι εκτός φυλακής.
ΠΕΤΡΟΣ ΜΑΝΤΟΥΒΑΛΟΣ: Το κοινοποίησε με εξώδικο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Έκανε, λέω, μια αναφορά αναλυτική. Η συνήγορός του δημιούργησε διάφορες τέτοιες εντυπώσεις.
ΠΕΤΡΟΣ ΜΑΝΤΟΥΒΑΛΟΣ: Έτσι μπράβο. Πείτε…
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μην παρασύρεστε, λοιπόν, από την ανάγνωση των εφημερίδων.
ΠΕΤΡΟΣ ΜΑΝΤΟΥΒΑΛΟΣ: Την αλήθεια είπα. Στη συνέχεια η δικηγόρος του έστειλε εξώδικο…
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Οι συνήγοροι έχουν δικαίωμα να επιλέγουν οποιαδήποτε συμπεριφορά δική τους, αλλά εδώ δημιουργήσατε προς στιγμήν την εντύπωση φαντάζομαι σε όσους ακούν ότι, σ' έναν κρατούμενο χορηγήθηκε άδεια -και οι άδειες δεν χορηγούνται βέβαια από τον Υπουργό Δικαιοσύνης, όπως ανέφεραν οι συνάδελφοί σας, αλλά από συγκεκριμένο θεσμοθετημένο όργανο του οποίου προεδρεύει εισαγγελεύς- και αυτός είπε "δεν επιστρέφω, θέλω να κάνω τα δόντια μου". Δεν είναι, λοιπόν, έτσι. Μια αναφορά έχει καταθέσει, ότι έπρεπε νωρίτερα, κατά την άποψή του, να του χορηγηθεί η άδεια. Κύριε Πρόεδρε, σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, οι Βουλευτές κύριοι Γεώργιος Γαρουφαλιάς, Σταύρος Δαϊλάκης, Γεώργιος Καρασμάνης, Νικόλαος Κορτσάρης, Γ. Κωνσταντόπουλος, Θεόφιλος Λεονταρίδης, Πέτρος Μαντούβαλος, Μπούρας, Αναστάσιος Νεράντζης, Γεώργιος Ορφανός, Ελευθέριος Παπαγεωργόπουλος, Μιχαήλ Παπαδόπουλος, Σπυρίδων Σπύρου, Πέτρος Τατούλης, Ευγένιος Χαϊτίδης, Αθανάσιος Χειμάρας ζητούν ολιγοήμερη άδεια απουσίας τους στο εξωτερικό. 
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 45/21-2-2002 επερώτησης των Βουλευτών της Νέας Δημοκρατίας κυρίων Χρήστου Ζώη, Νικολάου Κατσαρού, Αλέξανδρου Λυκουρέζου, Ζωής Μακρή-Θεοφίλου, Χρήστου Μαρκογιαννάκη, Αναστάσιου Νεράντζη, Βύρωνα Πολύδωρα, Γεωργίου Τσούρνου και Πέτρου Μαντούβαλου προς τον Υπουργό Δικαιοσύνης, σχετικά με τα Σωφρονιστικά Καταστήματα.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.26, λύεται η συνεδρίαση για την Τρίτη 2 Απριλίου 2002 και ώρα 18.00, με αντικείμενο εργασιών του Σώματος: κοινοβουλευτικό έλεγχο, α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 


