          ΠΙΝΑΚΑΣ ΠΕΡΙΕΧΟΜΕΝΩΝ
          Η΄ ΑΝΑΘΕΩΡΗΤΙΚΗ ΒΟΥΛΗ
          ΠΕΡΙΟΔΟΣ ΙΒ΄
          ΣΥΝΟΔΟΣ Α΄
          ΣΥΝΕΔΡΙΑΣΗ ΙΒ΄
          Δευτέρα 15 Οκτωβρίου 2007 
          
          ΘΕΜΑΤΑ
          Α. ΕΙΔΙΚΑ ΘΕΜΑΤΑ
          1. Επικύρωση Πρακτικών. σελ.
          2. Ανακοινώνεται ότι με αποφάσεις του Προέδρου της Βουλής συγκροτήθηκαν οι προβλεπόμενες από τον Κανονισμό της Βουλής Επιτροπές: Ειδικές Μόνιμες Επιτροπές, Ειδική Διαρκής Επιτροπή επί του Απολογισμού και του Γενικού Ισολογισμού του Κράτους, Ειδική Διαρκής Επιτροπή Ευρωπαϊκών Υποθέσεων, Επιτροπές Εσωτερικών Θεμάτων της Βουλής και Επιτροπή Δημοσίων Επιχειρήσεων, Τραπεζών και Οργανισμών Κοινής Ωφέλειας. σελ.
          Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
          1. Κατάθεση αναφορών. σελ.
          2. Απαντήσεις Υπουργών σε ερωτήσεις Βουλευτών. σελ.
          3. Ανακοίνωση του δελτίου επικαίρων ερωτήσεων της Πέμπτης 18 Οκτωβρίου 2007. σελ.
          4. Συζήτηση επικαίρων ερωτήσεων:
          α) Προς τον Υπουργό Περιβάλλοντος, Χωροταξίας και Δημοσίων Έργων,
          i) σχετικά με τη λήψη μέτρων αντιμετώπισης της ρύπανσης του Θερμαϊκού Κόλπου. σελ.
          ii) σχετικά με την κήρυξη του Νομού Αχαϊας ως πυρόπληκτης ζώνης κ.λπ.
          β) Προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του νέου κανονισμού για τη ζάχαρη κ.λπ. σελ.
          γ) Προς τον Υπουργό Εσωτερικών, σχετικά με τη λήψη μέτρων εξανθρωπισμού των καταυλισμών των αθιγγάνων κ.λπ.
          δ) Προς τον Υπουργό Εθνικής Παιδείας και Θρησκευμάτων, σχετικά με τις ελλείψεις εκπαιδευτικών σ΄ όλες τις βαθμίδες της Εκπαίδευσης κ.λπ. σελ.
          ΟΜΙΛΗΤΕΣ
          Επί των επικαίρων ερωτήσεων:
          ΑΛΥΣΑΝΔΡΑΚΗΣ Κ. σελ.
          ΖΙΩΓΑΣ Ι. σελ.
          ΚΑΛΟΓΙΑΝΝΗΣ Σ. σελ.
          ΚΟΝΤΟΣ Α. σελ.
          ΚΟΥΒΕΛΗΣ Φ. σελ.
          ΛΥΚΟΥΡΕΝΤΖΟΣ Α. σελ.
          ΜΑΓΚΡΙΩΤΗΣ Ι. σελ.
          ΝΑΚΟΣ Α. σελ.
          ΞΑΝΘΟΠΟΥΛΟΣ Θ. σελ.
          ΣΠΗΛΙΟΠΟΥΛΟΣ Κ. σελ.
          ΠΡΑΚΤΙΚΑ ΒΟΥΛΗΣ
          Η΄ ΑΝΑΘΕΩΡΗΤΙΚΗ ΒΟΥΛΗ
          ΙΒ΄ ΠΕΡΙΟΔΟΣ 
          ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
          ΣΥΝΟΔΟΣ Α΄
          ΣΥΝΕΔΡΙΑΣΗ  ΙΒ΄
          Δευτέρα 15 Οκτωβρίου 2007
          Αθήνα, σήμερα στις 15 Οκτωβρίου 2007, ημέρα Δευτέρα και ώρα 18.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
          ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
          Παρακαλείται η κύρια Γραμματέας να ανακοινώσει τις αναφορές προς το Σώμα. 
          (Ανακοινώνονται προς το Σώμα από τη Γραμματέα της Βουλής κ. Όλγα Κεφαλογιάννη, Βουλευτή Ρεθύμνης, τα ακόλουθα:
          Α. ΚΑΤΑΘΕΣΗ ΑΝΑΦΟΡΩΝ
          1) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Παπαδόπουλος ζητεί πληροφορίες σχετικά με τα επιδόματα ανεργίας.
          2) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μάρθα Πατακούδη ζητεί τη συνέχιση της εργασίας της στο Υπουργείο Πολιτισμού.
          3) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Πέτρος Κάμος ζητεί τη μονιμοποίησή του στην Τ.Ε.Δ.Κ. Νομού Πέλλης.
          4) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αναστάσιος Αργυρίου ζητεί να του χορηγηθούν καύσιμα κίνησης με μειωμένο τιμολόγιο, λόγω του ποσοστού αναπηρίας του κατά 80%.
          5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μηνάς Παπαδόπουλος ζητεί να του επιτραπεί η κατασκευή κόμβου πρόσβασης σε κτήμα του, επί της εθνικής οδού Χαλκηδόνας - Έδεσσας.
          6) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ιωάννης Παπαδόπουλος ζητεί τη μοριοδότηση των τέκνων γονέων θυμάτων αναπήρων ειρηνικής περιόδου.
          7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παντελής Βασιλειάδης ζητεί πληροφορίες σχετικά με τις δυνατότητες υποβοήθησης στην εκπαίδευση των παιδιών με βαρηκοΐα.
          8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γεώργιος Γκέλης ζητεί πληροφορίες για τη μοριοδότηση των αθλητών με διάκριση.
          9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Κεντρικός Σύλλογος Πολυτέκνων Νομού Πέλλης «Ο Άγιος Στυλιανός» ζητεί τη χορήγηση ισόβιας σύνταξης στην πολύτεκνη μητέρα.
          10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Πολιτιστικός και Μορφωτικός Σύλλογος Καλυβίων Πέλλας ζητεί πληροφορίες για τις διαδικασίες δημιουργίας Λαογραφικού Μουσείου.
          11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Βεγορίτιδος Πέλλας ζητεί την πλήρωση των κενών οργανικών θέσεων στο Κέντρο Υγείας Άρνισσας Πέλλας.
          12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Συνταξιούχων Εμπορικής Τραπέζης ζητεί την επίλυση συνταξιοδοτικού προβλήματος των μελών του.
          13) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Διευθυντής  του Γενικού Λυκείου Δεμενίκων Αχαΐας ζητεί την επίλυση του στεγαστικού προβλήματος του πιο πάνω σχολείου.
          14) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Δήμος Μόβρης Αχαΐας ζητεί τη δημιουργία υγειονομικής μονάδας του Ι.Κ.Α. στην περιοχή της Κάτω Αχαΐας.
          15) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία οι Ενώσεις τέως Γενικών Επιθεωρητών και Επιθεωρητών Εκπαίδευσης ζητούν τη συνταξιοδοτική αποκατάσταση των τέως Επιθεωρητών.
          16) Οι Βουλευτές Αχαΐας και Β΄ Αθηνών κύριοι ΝΙΚΟΛΑΟΣ ΤΣΟΥΚΑΛΗΣ και ΜΙΧΑΗΛ ΠΑΠΑΓΙΑΝΝΑΚΗΣ αντίστοιχα, κατέθεσαν αναφορά με την οποία το Δημοτικό Συμβούλιο του Δήμου Πατρέων Αχαΐας ζητεί να μην υλοποιείται καμμία παρέμβαση στους χώρους της παραλίας των Πατρών Αχαΐας, χωρίς την έγκρισή του.
          17) Οι Βουλευτές Β΄ Αθηνών και Αχαΐας κύριοι ΦΩΤΗΣ ΚΟΥΒΕΛΗΣ και ΝΙΚΟΛΑΟΣ ΤΣΟΥΚΑΛΗΣ αντίστοιχα, κατέθεσαν αναφορά με την οποία ο Φαρμακευτικός Σύλλογος Αχαΐας ζητεί την τροποποίηση του νόμου 3457/06, που αφορά στη μεταστέγαση των φαρμακείων.
          18) Η Βουλευτής Β΄ Θεσσαλονίκης κ. ΕΥΑΓΓΕΛΙΑ ΑΜΑΝΑΤΙΔΟΥ – ΠΑΣΧΑΛΙΔΟΥ και ο Βουλευτής Β΄ Αθηνών κ. ΜΙΧΑΗΛ ΠΑΠΑΓΙΑΝΝΑΚΗΣ κατέθεσαν αναφορά με την οποία ο Σύλλογος Μονίμων Υπαλλήλων Ενιαίου Φορέα Ελέγχου Τροφίμων (ΕΦΕΤ) ζητεί να αρθεί η μετακίνηση της Προέδρου του Συλλόγου.
          19) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Επιμελητήριο Εικαστικών Τεχνών Ελλάδος ζητεί αλλαγές στις διαδικασίες και τις κρίσεις χορήγησης τιμητικών συντάξεων στους καλλιτέχνες.
          20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ρεντάκης Χρήστος, υπάλληλος των ΕΛ.ΤΑ., ζητεί να μεταταγεί στο Δημόσιο Τομέα.
          21) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Συμεωνίδης Ανδρέας ζητεί την έκδοση άδειας κυκλοφορίας για εισαγόμενο από την Ευρωπαϊκή Ένωση γεωργικό ανελκυστήρα.
          22) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Λειβαδιώτης Χρήστος ζητεί να του δοθεί επίδομα αποδοτικότητας.
          23) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Σφλώμος Αριστοτέλης ζητεί την ένταξη στο νόμο 1566/85 των πτυχιούχων Βιοχημείας του Πανεπιστημίου Ιωαννίνων.
          24) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Σιγκούδη Αικατερίνη, φαρμακοποιός, ζητεί να ενταχθεί στο πρόγραμμα επιδότησης νέων επιστημόνων του Ο.Α.Ε.Δ..
          25) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι κ.κ. Αλέξανδρος και Δημήτριος Δόσης ζητούν την εξεύρεση χώρου για τη μετεγκατάσταση κτηνοτροφικής μονάδας.
          26) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δ/ντής του καταστήματος της «Α.Τ.Ε. BANK» Κρύας Βρύσης Νομού Πέλλης ζητεί να χορηγηθεί το επίδομα παραμεθόριων περιοχών, στους υπαλλήλους του τραπεζικού αυτού καταστήματος.
          27) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Στεφανίδης Χαράλαμπος, Λιμενοφύλακας, ζητεί να μεταταγεί σε άλλη υπηρεσία του Δημοσίου.
          28) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κα Παπαδοπούλου Μάρθα ζητεί την τροποποίηση της σχετικής με τις μετατάξεις στη Δευτεροβάθμια Εκπαίδευση, νομοθεσίας.
          29) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αλέξανδρος Παπάζης διαμαρτύρεται  για την επιβολή τέλους ταξινόμησης σε εργασίες της επιχείρησής του.
          30) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Τραχίδου Μάρθα διαμαρτύρεται για τα πρόστιμα που επιβλήθηκαν σε αυθαίρετο κτίσμα.
          31) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Καρυπίδου Ιωάννα ζητεί να γίνει φορολογική ρύθμιση για τις χρήσεις των ετών 2003 – 2006.
          32) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Σωτήρης ζητεί να ενταχθεί στο Ταμείο Κοινωνικής Αλληλεγγύης.
          33) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Κρύας Βρύσης Νομού Πέλλας ζητεί την αποζημίωση των τοματοπαραγωγών της περιοχής για τις ζημιές που υπέστησαν εξαιτίας του θερινού καύσωνα.
          34) Ο Βουλευτής Λαρίσης κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά με την οποία ο Αγροτικός Οινοποιητικός Συνεταιρισμός Τυρνάβου Λάρισας  ζητεί την οικονομική στήριξη των αμπελοπαραγωγών της περιοχής του.
          35) Η Βουλευτής Β΄ Θεσσαλονίκης κ. ΕΥΑΓΓΕΛΙΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ κατέθεσε αναφορά με την οποία το Σωματείο Εργαζομένων στις Μακεδονικές Βιομηχανίες Μετάλλου Α.Ε. ζητεί τον άμεσο επανέλεγχο των οικονομικών της επιχείρησης.
          36) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύλλογος Συνταξιούχων Εμπορικής Τραπέζης ζητεί την ικανοποίηση ασφαλιστικών και συνταξιοδοτικών αιτημάτων των μελών του.
          37) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο κ. Μιχαήλ Δουλγεράκης ζητεί την αύξηση των συντάξεων και του επικουρικού ταμείου ΤΕΑΗΕ.
          38) Οι Βουλευτές Λασιθίου και Β΄ Πειραιώς κύριοι ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΗΣ ΝΙΩΤΗΣ αντίστοιχα, κατέθεσαν αναφορά με την οποία ο Σύλλογος «Ψυχή Βελγοελληνική» ζητεί να χρηματοδοτηθεί η χορήγηση φαρμάκου, σε ασθενές παιδί που νοσηλεύεται σε νοσοκομείου του Βελγίου.
          39) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στην έλλειψη προσωπικού των πλυντηρίων του Γενικού Κρατικού Νοσοκομείου Πατρών «Ο ‘Αγιος Ανδρέας».
          40) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Φαρμακευτικός Σύλλογος Αχαΐας ζητεί την τροποποίηση της παραγράφου 2 του άρθρου 19 του νόμου 3457/8.5.06.
          41) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Επαγγελματιών Κτηνοτρόφων Νομού Ηρακλείου ζητεί τη λήψη μέτρων για τη μείωση του κόστους παραγωγής κρέατος και γάλακτος.
          42) Ο Βουλευτής Χαλκιδικής κ. ΓΕΩΡΓΙΟΣ ΒΑΓΙΩΝΑΣ κατέθεσε αναφορά με την οποία η Ομοσπονδία Μελισσοκομικών Συλλόγων Ελλάδος διαμαρτύρεται για το διωγμό μελισσοκόμων από την περιοχή της Θάσου. 
          Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
          1. Στην με αριθμό 269/3-10-07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 1095890/1867/Α0012/9-10-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
          «Απαντώντας στην με αριθ.269/3-10-2007 ερώτηση, που κατατέθηκε στη Βουλή από το Βουλευτή κ. Γιάννη Μαγκριώτη, σχετικά με το πιο πάνω θέμα, από πλευράς φορολογίας εισοδήματος, σας γνωρίζουμε τα εξής:
          1. Βασικός στόχος της φορολογικής πολιτικής του Υπουργείου Οικονομίας και Οικονομικών, μέσα στα πλαίσια της ασκούμενης από την Κυβέρνηση δημοσιονομικής εξυγίανσης, είναι η δίκαιη κατανομή των φορολογικών βαρών των μικρομεσαίων επιχειρήσεων.
          2. Από το οικονομικό έτος 2004 θεσπίστηκε ο λογιστικός προσδιορισμός του καθαρού εισοδήματος των επιχειρήσεων, που ισχύει και για τις μικρές επιχειρήσεις που τηρούν βιβλία και στοιχεία Β΄ κατηγορίας του Κ.Β.Σ., ο οποίος θεωρείται απλός και δίκαιος τρόπος προσδιορισμού των κερδών, καθόσον οι επιχειρήσεις φορολογούνται για τα πραγματικά τους κέρδη που προκύπτουν από τα τηρούμενα βιβλία τους, με στόχο την περαιτέρω καθιέρωσή του σε όλες τις επιχειρήσεις.
          3. Κατά συνέπεια σε περίπτωση μείωσης των ακαθαρίστων εσόδων (τζίρου) των επιχειρήσεων του Ν. Θεσ/κης από οποιαδήποτε αιτία (όπως έργα του μετρό), δεν απαιτείται η θέσπιση ειδικής διάταξης με την οποία θα προβλέπεται η μείωση των φορολογητέων καθαρών κερδών των επιχειρήσεων αυτών, καθότι αυτή προκύπτει δια της εφαρμογής της λογιστικής μεθόδου, με την οποία απεικονίζονται στα τηρούμενα βιβλία τους τα πραγματικά εισοδήματα αυτών (ακαθάριστα έσοδα-έξοδα = καθαρά φορολογητέα κέρδη).
          4. Τέλος, το θέμα της απαλλαγής από δημοτικούς φόρους - τέλη ανήκει στην αρμοδιότητα του Υπ. Εσωτερικών, στο οποίο κοινοποιείται η ερώτηση του κυρίου Βουλευτή.
          Ο Υφυπουργός
          ΑΝΤΩΝΙΟΣ ΜΠΕΖΑΣ»
          2. Στην με αριθμό 58/1-10-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ90022/26330/1684/12-10-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
          «Απαντώντας στην ανωτέρω ερώτηση που κατατέθηκε στη Βουλή από το Βουλευτή κ. Καρχιμάκη Μιχάλη, σας γνωρίζουμε τα ακόλουθα:
          Ο κ. Γρηγοράκης όπως μας ενημέρωσε μετά από τηλεφωνική επικοινωνία, υπηρετούσε στο Δημόσιο ως μόνιμος υπάλληλος και αποχώρησε από τη θέση αυτή, προκειμένου να συνταξιοδοτηθεί με συνυπολογισμό και χρόνου ασφάλισής του στο ΙΚΑ.
          Ως εκ τούτου, το θέμα της συνταξιοδότησής του, άπτεται καταρχήν της αρμοδιότητος του Υπουργείου Οικονομικών, στο οποίο διαβιβάζουμε αντίγραφο της σχετικής ερώτησης, για τις περαιτέρω ενέργειες.
          Ο Υπουργός
          ΒΑΣΙΛΕΙΟΣ Ν. ΜΑΓΓΙΝΑΣ»
          3. Στην με αριθμό 229/2-10-07 ερώτηση της Βουλευτού  κ. Παρθένας Φουντουκίδου δόθηκε με το υπ’ αριθμ. 109751/ΙΗ/12-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
          «Απαντώντας στην ερώτηση με αριθμό 229/2-10-07, την οποία κατέθεσε η Βουλευτής κ. Πόπη Φουντουκίδου και αφορά στη λειτουργία των σχολικών κυλικείων και στην ποιοτική διατροφή των παιδιών στο σχολείο, και στα θέματα της αρμοδιότητάς μας, σας γνωρίζουμε τα ακόλουθα:
          Στα σχολικά κυλικεία διατίθενται αυστηρά τα προϊόντα που σαφώς ορίζονται από την αρ. ΔY1γ/Γ.Π./οικ.93828 (ΦΕΚ τ.Β΄ 1183/31-08-2006) Απόφαση του Υπουργού Υγείας και Κοινωνικής Αλληλεγγύης.
          Τα προϊόντα αυτά, τα οποία καταναλώνονται κατά τη διάρκεια του διαλείμματος, καλύπτουν μόνο ένα μικρό ποσοστό των ενεργειακών και διατροφικών αναγκών των μαθητών και έχουν επιλεγεί, έτσι ώστε να διαμορφώνουν σωστές διατροφικές συνήθειες στους μαθητές και να πληρούν τους κανόνες υγιεινής.
          Το ΥΠ.Ε.Π.Θ., έχοντας συναίσθηση της ευθύνης και της υποχρέωσης που έχει για την προστασία της υγείας των μαθητών, με πάγιες εντολές προς τους Διευθυντές των Σχολείων και τις Επιτροπές Ελέγχου απαιτεί να πραγματοποιούνται συνεχείς έλεγχοι, ώστε να διασφαλίζεται η ομαλή λειτουργία των Σχολικών κυλικείων.
          Η Επιτροπή Ελέγχου, που λειτουργεί σε κάθε σχολείο, αποτελείται από το Διευθυντή του σχολείου, ένα μέλος του συλλόγου Γονέων & Κηδεμόνων, ένα μέλος της Σχολικής Επιτροπής, έναν εκπαιδευτικό του σχολείου και ένα μέλος της μαθητικής κοινότητας , αν πρόκειται για σχολείο Δευτεροβάθμιας Εκπαίδευσης.
          Σε περίπτωση που η Επιτροπή Ελέγχου διαπιστώσει ότι διατίθενται προϊόντα εκτός των επιτρεπομένων, εισηγείται την καταγγελία της σύμβασης μίσθωσης στη Σχολική Επιτροπή (που είναι Νομικό Πρόσωπο Δημοτικού ή Κοινοτικού Δικαίου). Πέραν αυτού το ΥΠ.Ε.Π.Θ. δεν έχει άλλη δυνατότητα για επιβολή μηνύσεων, προστίμων ή διοικητικών κυρώσεων. Την αρμοδιότητα αυτή έχει το Υπουργείο Υγείας & Κοινωνικής Αλληλεγγύης επειδή τα σχολικά κυλικεία συμπεριλαμβάνονται στα καταστήματα Υγειονομικού Ενδιαφέροντος και η λειτουργία τους ρυθμίζεται και ελέγχεται με σχετική νομοθεσία. Επιπροσθέτως ο Ενιαίος Φορέας Ελέγχου Τροφίμων (ΕΦΕΤ) πραγματοποιεί ελέγχους, καθώς και οι κατά τόπους Αστυνομικές Αρχές.
          Ο Υφυπουργός
          ΑΝΔΡΕΑΣ ΛΥΚΟΥΡΕΝΤΖΟΣ»
          4. Στην με αριθμό 253/3-10-07 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. ΤΚΕ/Φ2/26804/11-10-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
          «Σxετικά με την ερώτηση, με αρ. 253/3-10-07, που κατέθεσε στη Βουλή ο Βουλευτής κ. Μιλτιάδης Βέρρας, που αναφέρεται στο κόστος συμμετοχής σε προκηρύξεις προσλήψεων προσωπικού στους διαγωνισμούς του ΑΣΕΠ, σας γνωρίζουμε ότι:
          1. Η επιβολή των σχετικών παραβόλων αίτησης στις διαδικασίες πρόσληψης του ν. 2190/94, κρίθηκε αναγκαία διότι στις εν λόγω διαδικασίες παρατηρήθηκε το φαινόμενο, πολλοί από τους υποψηφίους, ενώ υποβάλλουν αιτήσεις συμμετοχής, είτε να μην προσέρχονται τελικά στα εξεταστικά κέντρα, για διαφόρους ο καθένας λόγους, είτε στις λοιπές διαδικασίες να μην αποδέχονται εκ των υστέρων το διορισμό, με αποτέλεσμα να επιβαρύνεται ασκόπως το όλο σύστημα τόσο από άποψη δημοσιονομική όσο και από άποψη χρόνου.
          Όσον αφορά στο θέμα της επιβολής των παραβόλων για ενστάσεις, οι οποίες υποβάλλονται από -τους υποψηφίους μετά την έκδοση των αποτελεσμάτων από το ΑΣΕΠ, έχει παρατηρηθεί σε μεγάλο μέρος τους αυτές να κρίνονται αβάσιμες νόμω και ουσία, προφανώς λόγω άγνοιας του όλου συστήματος προσλήψεων από τους υποψηφίους, με αποτέλεσμα την άσκοπη επιβάρυνση του συστήματος τόσο από άποψη χρόνου, όσο και κόστους.
          2. Όσον αφορά στον τρόπο υποβολής της αίτησης, σύμφωνα με το άρθρο 5 παρ. 4 της αριθμ. 42948/2003 απόφασης του Υπουργού Εσωτερικών, Δημόσιας Διοίκησης και Αποκέντρωσης, η υποβολή της αίτησης μπορεί να γίνεται α) ταχυδρομικώς επί αποδείξει, β) με ηλεκτρονικά μέσα γ) με κατάθεσή της σε ορισμένη υπηρεσία. Με την προκήρυξη πλήρωσης των θέσεων ορίζεται ο συγκεκριμένος τρόπος υποβολής της αίτησης, ένας ή περισσότεροι από τους ανωτέρω. Είναι προφανές ότι η κατάθεση της αίτησης, όταν αυτή γίνεται ταχυδρομικώς επί αποδείξει, σκοπό έχει στην προστασία του υποψηφίου εφοδιάζοντάς τον με αποδεικτικό στοιχείο για την εμπρόθεσμη κατάθεση της αίτησης υποψηφιότητάς του.
          Ο Υφυπουργός
          ΧΡΗΣΤΟΣ ΖΩΗΣ»
          5. Στην με αριθμό 212/2-10-07 ερώτηση του Βουλευτή  κ. Εμμανουήλ Σκουλάκη δόθηκε με το υπ’ αριθμ. 109740/ΙΗ/11-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
          «Απαντώντας στην ερώτηση με αριθμό 212/2-10-07, την οποία κατέθεσε ο Βουλευτής κ. Μ. Σκουλάκης και αφορά στα επαγγελματικά δικαιώματα των πτυχιούχων του Τμήματος Μηχανικών Παραγωγής και Διοίκησης του Πολυτεχνείου Κρήτης, και στα θέματα της αρμοδιότητάς μας, σας γνωρίζουμε τα ακόλουθα:
          Η αρμοδιότητα για την επαγγελματική αποκατάσταση των πτυχιούχων ενός Πανεπιστημιακού Τμήματος με την έννοια της διαμόρφωσης ενός θεσμικού πλαισίου αποκλειστικών δικαιωμάτων στο επιστημονικό τους πεδίο ανήκει στα καθ’ ύλην αρμόδια Υπουργεία ή στους εποπτευόμενους από αυτά φορείς, ανάλογα με το αντικείμενο που, κατά περίπτωση, καλύπτεται από το Τμήμα.
          Η αρμοδιότητα του ΥΠΕΠΘ για την επαγγελματική κατοχύρωση των πτυχιούχων Πανεπιστημιακών Τμημάτων συνίσταται, σύμφωνα με τις διατάξεις της κείμενης πανεπιστημιακής νομοθεσίας (άρθρο 6, παρ. 6 του ν. 1268/1982, όπως έχει τροποποιηθεί και ισχύει), στην έκδοση από τους Υπουργούς Εθνικής Παιδείας και Θρησκευμάτων και Οικονομίας και Οικονομικών, ύστερα από γνώμη της οικείας Συγκλήτου και του ΣΑΠΕ, σχετικού Προεδρικού Διατάγματος του οποίου ο χαρακτήρας είναι περισσότερο ακαδημαϊκός και ο κύριος σκοπός του είναι η ενημέρωση των φοιτητών και των πτυχιούχων ενός Τμήματος για το είδος των επαγγελματικών δραστηριοτήτων που θα μπορούσαν να ασκήσουν.
          Ύστερα από την έκδοση σε εξουσιοδότηση των προαναφερόμενων διατάξεων του σχετικού Προεδρικού Διατάγματος 71/1995 και του αριθμ. 372/1997 τροποποιητικού του, η επί του θέματος αρμοδιότητα του ΥΠ.Ε.Π.Θ. έχει εξαντληθεί.
          Επιπρόσθετα, με το αριθ. 15939/Β1/14-2-2006 έγγραφο του ΥΠ.Ε.Π.Θ. προς τον Πρόεδρο του Τεχνικού Επιμελητηρίου Ελλάδας, ζητήσαμε την ταχεία επίλυση του θέματος των πτυχιούχων του ανωτέρω Τμήματος με την εξεύρεση λύσης αμοιβαία αποδεκτής από τα ενδιαφερόμενα μέρη. Όπως μας ενημέρωσε το Τεχνικό Επιμελητήριο με την απόφαση Γ/2/35/2003 της Διοικούσας Επιτροπής του, οι πτυχιούχοι του Τμήματος Μηχανικών Παραγωγής και Διοίκησης του Πολυτεχνείου Κρήτης έχουν τα ίδια επαγγελματικά δικαιώματα με αυτά των Μηχανολόγων Μηχανικών
          Ύστερα από τα ανωτέρω είναι προφανές ότι τα ζητήματα που έχουν ανακύψει με την μη αποδοχή - εφαρμογή της προαναφερόμενης απόφασης της Διοικούσας Επιτροπής του Τεχνικού Επιμελητηρίου Ελλάδος, αλλά και γενικότερα των ισχυουσών διατάξεων περί χορηγήσεως άδειας ασκήσεως επαγγέλματος στους διπλωματούχους μηχανικούς από το Υπουργείο Ανάπτυξης, ανήκουν στην αποκλειστική αρμοδιότητα του εν λόγω Υπουργείου, το οποίο είναι συνερωτώμενο σύμφωνα και με τις σχετικές διατάξεις του Ν. 6422/1934.
          Ο Υφυπουργός
          ΣΠ. ΤΑΛΙΑΔΟΥΡΟΣ»
          6. Στην με αριθμό 42/1-10-07 ερώτηση των Βουλευτών κυρίων Δημητρίου Τσιόγκα και Σταύρου Σκοπελίτη δόθηκε με το υπ’ αριθμ. 108999ΙΗ/10-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
          «Απαντώντας στην ερώτηση με αριθμό 42/1-10-2007 την οποία κατέθεσαν οι Βουλευτές κ.κ. Τακ. Τσιόγκας και Στ. Σκoπελίτης και αφορά στις επισκευές και συντηρήσεις των σχολείων του Δήμου Αγίου Κύρηκου Ικαρίας, σας γνωρίζουμε ότι σύμφωνα με το άρθρο 13 του Νόμου 2880/01 οι Ο.Τ.Α. χρηματοδοτούνται από το ΥΠ.ΕΣ.Δ.Δ.Α. για τις επισκευές και συντηρήσεις των σχολικών μονάδων της περιφέρειάς τους.
          Το ΥΠ.Ε.Π.Θ. δεν διαθέτει σχετικό κωδικό στο Π.Δ.Ε. για χρηματοδότηση.
          Ο Υφυπουργός
          ΑΝΔΡΕΑΣ ΛΥΚΟΥΡΕΤΖΟΣ»
          7. Στην με αριθμό 15/1-10-07 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 05Β/5-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
          «Σε απάντηση της ως άνω ερώτησης, σας ενημερώνουμε ότι η παραίτηση του κ. Σίσκου η οποία υποβλήθηκε στο Δ.Σ. του Εθνικού Κέντρου Περιβάλλοντος και Αειφόρου Ανάπτυξης (ΕΚΠΑΑ) στις 18 Ιουλίου του 2007 έγινε αποδεκτή κατά την 52η συνεδρίαση του Δ.Σ. του ΕΚΠΑΑ στις 20 Αυγούστου 2007.
          Ο κ. Σίσκος από την ημέρα αποδοχής της παραίτησης του και έπειτα, έπαψε να ασκεί τα καθήκοντα του και να έχει οποιαδήποτε συμμετοχή στις δραστηριότητες του ΕΚΠΑΑ.
          Η παραίτηση υπεβλήθη από τον κ. Σίσκο για να μην υπάρχει η παραμικρή υπόνοια στη λειτουργία του Ελληνικού Μητρώου Εμπορίας Δικαιωμάτων Εκπομπών Αερίων Θερμοκηπίου.
          Ως προς το θέμα ασυμβίβαστου λόγω του ελέγχου του Πανεπιστημίου Αθηνών για την εκπομπή των ρύπων που παράγει, σας ενημερώνουμε ότι πολύ πριν οριστεί αναπληρωτής πρόεδρος του ΕΚΠΑΑ ο κ. Σίσκος, είχε ήδη συνταξιοδοτηθεί από καθηγητής του Πανεπιστημίου Αθηνών.
          Ο Υφυπουργός
          ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
          ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 18 Οκτωβρίου 2007.
          Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130, παράγραφος 2 και 3 του Κανονισμού της Βουλής)
          1. Η με αριθμό 58/15-10-2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Άννας Διαμαντοπούλου προς τον Υπουργό Οικονομίας και Οικονομικών, σχετικά με την αναθεώρηση του Α.Ε.Π. κ.λπ..
          2. Η με αριθμό 66/15-10-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Επικρατείας, σχετικά με την επίλυση μισθολογικών ζητημάτων εργαζομένων στην Ε.Ρ.Τ. κ.λπ..
          3. Η με αριθμό 70/15-10-2007 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με την αξιοποίηση της Βίλας Ζωγράφου κ.λπ..
          4. Η με αριθμό 56/15-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών, σχετικά με τις συνεχιζόμενες προκλήσεις εκ μέρους των Σκοπίων κ.λπ..
          Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
          1. Η με αριθμό 54/15-10-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή των αναγκαίων αντιπλημμυρικών έργων στο Νομό Ηλείας κ.λπ..
          2. Η με αριθμό 67/15-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πυρόπληκτων αγροτοκτηνοτρόφων όλης της χώρας κ.λπ..
          3. Η με αριθμό 71/15-10-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με την ανάγκη υπογειοποίησης του σιδηροδρομικού διαδρόμου του προαστιακού σιδηροδρόμου στο τμήμα που εμπίπτει στα όρια του Δήμου Αθηναίων κ.λπ..
          4. Η με αριθμό 62/15-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία του Ασωπού ποταμού κ.λπ..
          Κυρίες και κύριοι συνάδελφοι, έχω την τιμή να ανακοινώσω στο Σώμα ότι με αποφάσεις του Προέδρου της Βουλής συγκροτήθηκαν οι προβλεπόμενες από τον Κανονισμό της Βουλής Επιτροπές: Ειδικές Μόνιμες Επιτροπές, Ειδική Διαρκής Επιτροπή επί του Απολογισμού και του Γενικού Ισολογισμού του Κράτους, Ειδική Διαρκής Επιτροπή Ευρωπαϊκών Υποθέσεων, Επιτροπές Εσωτερικών Θεμάτων της Βουλής και Επιτροπή Δημοσίων Επιχειρήσεων, Τραπεζών και Οργανισμών Κοινής Ωφέλειας.
          Οι σχετικές αποφάσεις θα καταχωρισθούν στα Πρακτικά της σημερινής συνεδρίασης.
          (Οι προαναφερθείσες αποφάσεις κατατίθενται για τα Πρακτικά και έχουν ως εξής: 
          (Να φωτογραφηθούν οι σελίδες 1-20)
          ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
          ΕΠΙΚΑΙΡΩΝ ΕΡΩΤΗΣΕΩΝ
          Επίκαιρες ερωτήσεις πρώτου κύκλου:
          Θα συζητηθεί η πρώτη με αριθμό 26/8-10-2007 επίκαιρη ερώτηση του Βουλευτή του Πανελλήνιου Σοσιαλιστικού κ. Ιωάννη Μαγκριώτη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων αντιμετώπισης της ρύπανσης του Θερμαϊκού Κόλπου.
          Αναλυτικότερα η επίκαιρη ερώτηση του κ. Μαγκριώτη έχει ως εξής:
          «Από έρευνα εργαστηρίου του Αριστοτέλειου Πανεπιστημίου Θεσσαλονίκης καταγράφηκαν έξι κύριες πηγές ρύπανσης του Θερμαϊκού.
          Πρόκειται για την περιοχή των βυρσοδεψείων στο Καλοχώρι, την «τάφρο 66», στην οποία καταλήγουν απόβλητα από τις κονσερβοποιίες της Νάουσας, Βέροιας και Έδεσσας, τον ποταμό Αξιό, στην κοίτη του οποίου καταλήγουν τοξικές ουσίες από τα εργοστάσια που λειτουργούν στην περιοχή των Σκοπίων, την κοίτη του Δενδροποτάμου, την τάφρο του Φοίνικα και την κοίτη του Ανθεμούντα.
          Επειδή η υψηλή συγκέντρωση βαρέων μετάλλων στον πυθμένα του κόλπου μπορεί κάτω από κατάλληλες συνθήκες να επηρεάσει την τροφική αλυσίδα.
          Επειδή η ρύπανση του Θερμαϊκού έχει σημαντικές επιπτώσεις στη θαλάσσια πανίδα, στην οποία στηρίζεται σε μεγάλο ποσοστό η τοπική οικονομία των παραλιακών περιοχών.
          Ερωτάται ο κύριος Υπουργός
          Τι μέτρα προτίθεστε να πάρετε και πότε, σχετικά με την αντιμετώπιση της ρύπανσης του Θερμαϊκού Κόλπου της Θεσσαλονίκης;»
          Στην ερώτηση του κ. Μαγκριώτη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
          Κύριε Υπουργέ, έχετε το λόγο.
          ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
          Ο Θερμαϊκός Κόλπος τις τελευταίες δεκαετίες είναι γεγονός ότι δέχεται μεγάλες πιέσεις τόσο λόγω της οικιστικής όσο και λόγω της βιομηχανικής και γεωργικής ανάπτυξης στην ευρύτερη περιοχή της Θεσσαλονίκης και θα έλεγα και της κεντρικής Μακεδονίας.
          Για την αντιμετώπιση των προβλημάτων που έχουν δημιουργηθεί, έχει συσταθεί με το ν.3489/2006 η Διεύθυνση Ανάπτυξης και Προστασίας του Θερμαϊκού Κόλπου στο Υπουργείο Μακεδονίας και Θράκης. Η διεύθυνση αυτή υπάγεται απευθείας στον Υπουργό Μακεδονίας-Θράκης. 
          Σύμφωνα με το νόμο, αυτή η διεύθυνση έχει ως αποστολή την εκπόνηση μελετών και την επεξεργασία μέτρων και προτάσεων για τη βιώσιμη ανάπτυξη της λεκάνης του Θερμαϊκού Κόλπου. Στο πλαίσιο αυτό έχει ανατεθεί από τον περασμένο Μάιο η εκπόνηση ερευνητικού προγράμματος από το Υπουργείο Μακεδονίας στο Πανεπιστήμιο Θεσσαλονίκης με θέμα: «Μελέτη της ποιότητας των υδάτων του Θερμαϊκού Κόλπου και προτάσεις για την άμεση αντιμετώπιση της ρύπανσης». 
          Μέσω του προγράμματος αυτού ειδικό ωκεανογραφικό εργαστήριο πραγματοποιεί δειγματοληψίες νερού και ιζημάτων από το θαλάσσιο περιβάλλον και από τις ακτές του Θερμαϊκού Κόλπου, καθώς και μετρήσεις καθ’ όλη τη διάρκεια του έτους. Το πρόγραμμα ολοκληρώνεται το Μάιο του 2008, θεωρείται ότι είναι πρωτοποριακό για τη συγκεκριμένη περιοχή και αναμένεται να αποτελέσει σημαντικό εργαλείο για την άσκηση περιβαλλοντικής πολιτικής για την ευρύτερη περιοχή του Θερμαϊκού Κόλπου. 
          Σ’ ό,τι αφορά το Υ.ΠΕ.ΧΩ.Δ.Ε., θα ήθελα να σας πω ότι υπάρχει συνεργασία μέσω διμερών συμφωνιών με τα αρμόδια Υπουργεία των βαλκανικών χωρών σε θέματα προστασίας περιβάλλοντος, με προτεραιότητα στην προστασία του Αξιού ποταμού. Στο πλαίσιο αυτό, μέσω της κοινοτικής πρωτοβουλίας INTERREG CADSES, προωθούνται προγράμματα, που αφορούν στη διαχείριση και προστασία της υδρολογικής λεκάνης απορροής, τόσο του Αξιού ποταμού όσο και της λίμνης Δοϊράνης. 
          Επίσης στο πλαίσιο εφαρμογής της οδηγίας 76/160 για την ποιότητα των νερών κολύμβησης, το Υ.ΠΕ.ΧΩ.Δ.Ε. έχει αναθέσει πρόγραμμα ελέγχου της ποιότητας των νερών κολύμβησης σ’ όλη τη χώρα. Στο πρόγραμμα αυτό περιλαμβάνεται, βεβαίως, και ο Θερμαϊκός Κόλπος. Βάσει του προγράμματος, παρακολουθούνται συστηματικά τόσο με δειγματοληψίες όσο και με αναλύσεις ανά δεκαπενθήμερο στη διάρκεια της κολυμβητικής περιόδου, δεκαεπτά σημεία, τα οποία κατανέμονται σε δεκατέσσερις ακτές του Θερμαϊκού. Σύμφωνα με τα αποτελέσματα του προγράμματος για το 2006, η ποιότητα νερών κολύμβησης είναι πάρα πολύ καλή και ανταποκρίνεται πλήρως στις επιθυμητές και στις υποχρεωτικές τιμές της συγκεκριμένης οδηγίας. 
          Τέλος, μέσω του επιχειρησιακού προγράμματος «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε., χρηματοδοτείται το πρόγραμμα παρακολούθησης της ποιότητας του θαλάσσιου περιβάλλοντος στο οποίο περιλαμβάνεται και η παρακολούθηση του Θερμαϊκού κόλπου με δέκα διαφορετικά σημεία.
          Ευχαριστώ πολύ, κύριε Πρόεδρε. 
          ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Μαγκριώτης έχει το λόγο. 
          ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε, κύριε Υπουργέ.
          Κύριε Πρόεδρε, η Θεσσαλονίκη από τις αρχές της τρέχουσας δεκαετίας είχε μελετηθεί και είχε συμφωνηθεί η δημιουργία ενός αυτόνομου φορέα για τη μελέτη, την αξιοποίηση, αλλά και τις παρεμβάσεις στο Θερμαϊκό. Υπήρχε ανάγκη για έναν αυτόνομο φορέα, επειδή πάρα πολλοί φορείς εμπλέκονταν. Αυτήν την πρόταση υιοθέτησε ο κ. Καραμανλής τόσο κατά την ομιλία του το 2004 στα εγκαίνια της Θεσσαλονίκης όσο και κατά το 2005.
          Το 2006, όμως, δηλαδή μετά από τρία χρόνια που εδέησε η Κυβέρνηση να πάρει κάποια πρωτοβουλία, αντί για αυτόν το φορέα ο οποίος θα είχε εξειδικευμένο προσωπικό και δυνατότητα αυτόνομων παρεμβάσεων όχι μόνο για την μελέτη και τον καθαρισμό, αλλά και την αξιοποίηση για να αποκτήσει επιτέλους σχέση η πόλη με τη θάλασσα -γιατί αυτό είναι και το χαρακτηριστικό των είκοσι τριών αιώνων της ζωής της- είδαμε να δημιουργείται μια διεύθυνση στο Υπουργείο Μακεδονίας και Θράκης, η οποία δεν έχει καμμία αρμοδιότητα πέραν του ότι ανέθεσε μια μελέτη. Είναι χωρίς στελέχωση, χωρίς πόρους, χωρίς αρμοδιότητες. 
          Τέτοια διεύθυνση με διευρυμένες αρμοδιότητες είχε το Υπουργείο Μακεδονίας-Θράκης, όπως και ειδικό τμήμα για το Θερμαϊκό. Είναι μια επανάληψη άνευ ουσίας. Μάλιστα, τέτοια διεύθυνση έχει και ο Δήμος Θεσσαλονίκης και έχει κάνει αρκετές δράσεις μέχρι σήμερα. 
          Θέλω, λοιπόν, να τονίσω πως και μόνο το ότι δεν είναι εδώ ο Υπουργός Μακεδονίας-Θράκης που υποτίθεται ότι προΐσταται αυτής της διεύθυνσης, για να απαντήσει στην ερώτηση, αποδεικνύει ότι η Κυβέρνηση μόνο στα χαρτιά σχεδιάζει και νομοθετεί, ενώ στην πράξη δεν κάνει τίποτα. 
          Κύριε Πρόεδρε, θέλω να πω ότι η Θεσσαλονίκη είναι μια πόλη ανοχύρωτη στις πλημμύρες. Θέλω να το τονίσω, κύριε Υπουργέ, γιατί ήδη οι πρώτες βροχές έχουν ξεκινήσει. Το πρόβλημα με τα φρεάτια είναι υπαρκτό και το μεγάλο αντιπλημμυρικό πρόγραμμα, η αντιπλημμυρική προστασία της Θεσσαλονίκης από το Ταμείο Συνοχής, ένα πρόγραμμα 35.000.000 ευρώ, κατ’ ελάχιστον έχει ξεκινήσει τα τριάμισι χρόνια. Μόνο 2.000.000 ευρώ έργα έχουν δημοπρατηθεί. 
          Η Θεσσαλονίκη, ταυτόχρονα, είναι μια πόλη, όπως και η ευρύτερη περιοχή -θα αναφέρω χαρακτηριστικά το πρόβλημα της Κορώνειας- με μεγάλες περιβαλλοντικές απώλειες που φθάνουν στα όρια της καταστροφής.
          Είμαστε μπροστά σε γεγονότα μη αντιστρεπτά, που δεν πρόκειται δηλαδή να επανέλθουν στην προτεραία κατάσταση. Γι’ αυτό, λοιπόν, πρέπει  η Κυβέρνηση και η πολιτεία γενικότερα να πάρει πολύ πιο δραστικά και άμεσα μέτρα και να μην περιμένει αργόσυρτες μελέτες, οι οποίες υπάρχουν από το παρελθόν. Τα προβλήματα είναι εντοπισμένα, λύσεις δεν υπάρχουν, πρακτικές, παρ’ όλες τις επαναλαμβανόμενες δεσμεύσεις της Κυβέρνησης, δια στόματος Πρωθυπουργού. 
          Ευχαριστώ πολύ.
          ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη.
          Επειδή απευθυνθήκατε στο Προεδρείο και καλά κάνατε, θέλω να σας πω ότι η ερώτησή σας απευθύνεται προς τον Υπουργό ΠΕ.ΧΩ.Δ.Ε..
          ΙΩΑΝΝΗΣ ΜΑΓΚΡΙΩΤΗΣ: Και Μακεδονίας-Θράκης.
          ΠΡΟΕΔΡΕΥΩΝ (Γεώργιος Σούρλας): Δεν έχει συναποδέκτη…
          ΙΩΑΝΝΗΣ ΜΑΓΚΡΙΩΤΗΣ: Δεν έχει; 
          ΠΡΟΕΔΡΕΥΩΝ (Γεώργιος Σούρλας): Όχι, δεν έχει. Απευθύνεστε μόνο στον Υπουργό Χωροταξίας και Δημοσίων Έργων. Δεν απευθύνεστε στον Υπουργό Μακεδονίας-Θράκης. 
          ΙΩΑΝΝΗΣ ΜΑΓΚΡΙΩΤΗΣ: Οι επίκαιρες έχουν …
          ΠΡΟΕΔΡΕΥΩΝ (Γεώργιος Σούρλας): Μα δεν το γράφετε. Επομένως, έπρεπε ο Υπουργός ή ο Υφυπουργός να απαντήσει. 
          Κύριε Υπουργέ,  έχετε  το λόγο.
          ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
          Ακριβώς αυτό θα απαντούσα στον κύριο συνάδελφο, ότι η ερώτηση απευθύνεται μόνο στο Υ.ΠΕ.ΧΩ.Δ.Ε.. Έδωσα μια γενικότερη απάντηση στην αρχή και εξειδίκευσα ορισμένα θέματα στη συνέχεια της πρωτομιλίας. 
          Επιτρέψτε μου να πω, κυρίες και κύριοι συνάδελφοι,  ότι σε ό,τι αφορά τη σκοπιμότητα σύστασης, ενός ακόμη φορέα διαχείρισης, σε μια περιοχή της χώρας, ότι αυτό μας προβλημάτισε πάρα πολύ. Επιτρέψτε μου να πω, ότι, όπως γνωρίζετε, στην ευρύτερη περιοχή της Μακεδονίας και συγκεκριμένα για τον Θερμαϊκό, για τη Θεσσαλονίκη, υπάρχει το Υπουργείο Μακεδονίας-Θράκης, υπάρχει η Περιφέρεια Κεντρικής Μακεδονίας, υπάρχει η Νομαρχιακή Αυτοδιοίκηση, οι δήμοι της περιοχής, ο Οργανισμός Ρυθμιστικού Σχεδίου και Προγράμματος Προστασίας Θεσσαλονίκης, Φορέας Διαχείρισης των λιμνών Κορώνειας και Βόλβης, Φορέας Διαχείρισης των Δέλτα Αξιού, Λουδία, Αλιάκμονα. Συνεπώς, τι περισσότερο θα πρόσθετε ένας ακόμη φορέας, ο οποίος θα εμπλέκετο στις αρμοδιότητες όλων των προηγούμενων οργανισμών και φορέων που ανέφερα. Γι’ αυτό εκτιμήθηκε και πέρασε εδώ και περισσότερο από ένα χρόνο σε νόμο, αυτό το οποίο είπα προηγουμένως, δηλαδή η σύσταση μιας διεύθυνσης στο Υπουργείο Μακεδονίας-Θράκης, η οποία υπάγεται μάλιστα απευθείας στον Υπουργό. 
          Επιτρέψτε μου να κάνω μια ακόμη αναφορά  και να πω ότι σύμφωνα με στοιχεία που έχουμε πάρει και από τη Νομαρχιακή Αυτοδιοίκηση Θεσσαλονίκης, διότι ήθελα να σας δώσω όσο το δυνατόν πληρέστερη εικόνα της κατάστασης που επικρατεί, οι έλεγχοι οι οποίοι γίνονται είναι συνεχείς και μάλιστα ελέγχονται δραστηριότητες που έχουν, ως αποδέκτες, πέραν του Αξιού, την Κοίτη του Δενδροποτάμου, την Τάφρο του Φοίνικα και την Κοίτη Ανθεμούντα. 
          Το 2006, πάντα σύμφωνα με στοιχεία της Νομαρχιακής Αυτοδιοίκησης έχουν ελεγχθεί σαράντα πέντε δραστηριότητες, έχουν ληφθεί εβδομήντα τρία δείγματα, τα οποία δείχνουν καλά αποτελέσματα σε ό,τι αφορά το Θερμαϊκό Κόλπο. Επίσης, από το 2005 έχουν απομακρυνθεί είκοσι επτά βυρσοδεψεία από την περιοχή Καλοχωρίου και έχουν μετεγκατασταθεί σε βιομηχανική περιοχή.
          Ευχαριστώ πολύ, κύριε Πρόεδρε.
          ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
          Η δεύτερη με αριθμό 44/9-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Ιωάννη Ζιώγα, προς τους Υπουργούς Αγροτικής Ανάπτυξης και Τροφίμων και Ανάπτυξης, σχετικά με την εφαρμογή του νέου κανονισμού για τη ζάχαρη κ.λπ.. 
          Η επίκαιρη ερώτηση του κυρίου συναδέλφου αναλυτικότερα έχει ως εξής: «Με χρεοκοπία και κλείσιμο απειλείται και το εργοστάσιο ζάχαρης στην Ορεστιάδα από την εφαρμογή του νέου κανονισμού για τη ζάχαρη που υπερψήφισε η Κυβέρνηση της Νέας Δημοκρατίας, με ολέθριες συνέπειες στους τευτλοπαραγωγούς, στους εργαζόμενους στο εργοστάσιο, στα λαϊκά στρώματα και στη συνολικότερη οικονομία της περιοχής.
          Τη χαριστική βολή στο εργοστάσιο, αλλά και στα άλλα δυο που προς το παρόν λειτουργούν, θα δώσουν οι τροπολογίες στο βασικό κανονισμό για τη ζάχαρη, που εισηγήθηκε στο Ευρωκοινοβούλιο η Ευρωβουλευτής του ΠΑ.ΣΟ.Κ. και υπερψήφισαν οι Ευρωβουλευτές της Νέας Δημοκρατίας και ο Υπουργός Αγροτικής Ανάπτυξης και Τροφίμων στο Συμβούλιο Υπουργών Γεωργίας. Και αυτό γιατί με τις τροπολογίες αυτές, όπως η αύξηση των κινήτρων προς τις βιομηχανίες ζάχαρης να μειώσουν τις ποσοστώσεις τους και η καταβολή κινήτρων προς τους τευτλοπαραγωγούς να εγκαταλείψουν την τευτλοκαλλιέργεια, η Ευρωπαϊκή Ένωση, η Κυβέρνηση και η Αξιωματική Αντιπολίτευση επιδιώκουν να επιταχύνουν την υλοποίηση των στόχων του βασικού κανονισμού για δραστική μείωση της τευτλοκαλλιέργειας.
          Ερωτάται ο κύριος Υπουργός:
          Γιατί ψήφισε και εφαρμόζει με ιδιαίτερο ζήλο έναν κανονισμό που από τον πρώτο χρόνο έκλεισε δυο εργοστάσια και απειλεί με κλείσιμο τα υπόλοιπα τρία; 
          Γιατί υπερψήφισε τις τροπολογίες που βάζουν ταφόπλακα στη βιομηχανία ζάχαρης;».
          Ο Υπουργός Αγροτικής Ανάπτυξης και Τροφίμων έχει το λόγο.
          ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, απαντώντας στην επίκαιρη ερώτηση του συναδέλφου, θέλω να πω ότι και τα δύο ερωτήματα τα οποία θέτει με την ερώτησή του, δεν έχουν καμμία σχέση με την πραγματικότητα.
          Το πρώτο ερώτημα: Γιατί ψήφισε και εφαρμόζει με ιδιαίτερο ζήλο έναν κανονισμό. Δεν ψήφισε η σημερινή Κυβέρνηση τον κανονισμό. Καταψήφισε τον κανονισμό. Έδωσε μάχη στο Συμβούλιο των Υπουργών Γεωργίας, ο Έλληνας Υπουργός Γεωργίας και καταψήφισε τον κανονισμό. Μάλιστα, είναι σημαντικό το ότι καταψηφίστηκε ο κανονισμός από τρεις χώρες, την Ελλάδα, την Πολωνία και την Λετονία. Άρα το «γιατί ψήφισε», δεν ισχύει. 
          Γιατί εφαρμόζει; Εφαρμόζει γιατί είμαστε υποχρεωμένοι. Ανήκουμε στην ευρωπαϊκή οικογένεια και είμαστε υποχρεωμένοι, είτε ψηφίζουμε είτε καταψηφίζουμε, να εφαρμόζουμε τους Κανονισμούς που ψηφίζονται στην Ευρωπαϊκή Ένωση.
          Η ερώτηση λέει ότι δύο εργοστάσια της Ελληνικής Βιομηχανίας Ζάχαρης, έκλεισαν. Δεν έκλεισε απολύτως κανένα εργοστάσιο της Ελληνικής Βιομηχανίας Ζάχαρης. Η απόφαση που ελήφθη είναι να μετατραπούν –και οι διαδικασίες εξελίσσονται κανονικά- σε εργοστάσια τα οποία θα παράγουν βιοαιθανόλη και με τον τρόπο αυτό θα δοθεί μία ιδιαίτερη ώθηση στην αγροτική ανάπτυξη της Θεσσαλίας και της ανατολικής Μακεδονίας και Θράκης.
          Μάλιστα, είναι πολύ σημαντικό να πούμε ότι αυτά τα δύο εργοστάσια θα χρησιμοποιούν ως πρώτη ύλη αραβόσιτο και τεύτλα. Άρα, η τευτλοκαλλιέργεια συνεχίζεται κανονικά και στις περιοχές αυτές. 
          «Τροπολογίες που βάζουν ταφόπλακα στη Βιομηχανία Ζάχαρης». Η τροπολογία που ψηφίστηκε πρόσφατα στην Ευρωπαϊκή Ένωση δίνει το εξής πλεονέκτημα στη χώρα μας: Να αυξήσουμε την αποζημίωση για τους αγρότες που απέσυραν ποσοστώσεις –και μάλιστα οι αποσύρσεις έγιναν με τη σύμφωνη γνώμη των αγροτών- και από 87,66 ευρώ στο στρέμμα, η αποζημίωση να πάει στα 254 ευρώ το στρέμμα. Αυτή η τροπολογία που ψηφίστηκε χαιρετίστηκε από τους τευτλοπαραγωγούς που απέσυραν ποσόστωση στη χώρα μας. Θεωρήθηκε πολύ σημαντικό αυτό γιατί μαζί με την πρόσθετη διαφοροποίηση ανεβάζει από 87 ευρώ στα 312 ευρώ τελικά το στρέμμα, αποζημίωση που θα εισπράξουν οι τευτλοπαραγωγοί.
          Πέρα από αυτό θέλω να σας πω ότι όσον αφορά την τευτλοκαλλιέργεια λαμβάνονται σημαντικά μέτρα τόσο από την Κυβέρνηση όσο και από την Ελληνική Βιομηχανία Ζάχαρης, για τη στήριξή της. Πρέπει να σας πω ότι η τευτλοκαλλιέργεια συνεχίζεται κανονικά στις περιοχές που μέχρι τώρα είχαμε τεύτλα, στις περιοχές που δεν απεσύρθη η ποσόστωση και για την βιομηχανία που αναφέρετε στην Ορεστιάδα, ναι, είχαμε μία μείωση στην παραγωγή, η οποία κατά κύριο λόγο οφείλεται στο ότι τα προηγούμενα χρόνια είχαμε πλημμύρες –πλημμύρησαν τα χωράφια στις περιοχές αυτές- με αποτέλεσμα να υπάρχει μία μείωση της παραγωγής.
          Πέρα από αυτό θέλω να σας πω ότι πρόσφατα πραγματοποιήθηκε ειδική σύσκεψη στο Υπουργείο Αγροτικής Ανάπτυξης και Τροφίμων και παίρνουμε πλέον εμείς και η Βιομηχανία Ζάχαρης και πρόσθετα μέτρα, έτσι ώστε να ενισχυθεί περαιτέρω η τευτλοκαλλιέργεια στη χώρα μας.
          ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
          Ο κ. Ζιώγας έχει το λόγο.
          ΙΩΑΝΝΗΣ ΖΙΩΓΑΣ:	Ευχαριστώ, κύριε Πρόεδρε.
          Κύριε Υπουργέ, η πρώτη συμφωνία της Κυβέρνησης της Νέας Δημοκρατίας στα πλαίσια της Κοινής Αγροτικής Πολιτικής, την οποία ακολουθεί βεβαίως όπως και το ΠΑ.ΣΟ.Κ., αφορούσε στην παραχώρηση –κατά τη γνώμη μας στο ξεπούλημα- στην Ευρωπαϊκή Ένωση του 50% της παραγωγής των τεύτλων, όπως πραγματικά ήταν και η φετινή παραγωγή, σχεδόν στη μέση.
          Έτσι, λοιπόν, είχαμε σαν αποτέλεσμα τα δύο εργοστάσια να κλείσουν και τα τρία, κατά τη γνώμη μας –εξαρτάται από την οπτική γωνία που τα βλέπει ο καθένας- μετράνε χρόνο. Έτσι, λοιπόν, από μία χώρα που ήμασταν αυτάρκεις στη ζάχαρη, είμαστε μία χώρα που εισάγουμε.
          Πρόσφατα, με την αγαστή συνεργασία και την πρόταση συναδέλφισσας Ευρωβουλευτή από το ΠΑ.ΣΟ.Κ., προτάθηκε νέο κίνητρο και ήταν το επιπλέον 10% ο κάθε αγρότης από μόνος του να μπορεί να παραχωρεί το δικαίωμά του στην Ευρωπαϊκή Ένωση, με αντίτιμο βέβαια. 
          Έτσι, λοιπόν, εγκαταλείπεται και νέα έκταση παραγωγής πρώτης ύλης για παραγωγή της ζάχαρης. Όμως, όχι μόνο δεν βγήκαν τα σωστά συμπεράσματα από τον πρώτο κανονισμό που διέλυσε την παραγωγή στη χώρα μας, αλλά ενισχύεται σε αυτήν την αρνητική κατεύθυνση, με τις γνωστές αρνητικές οικονομικές συνέπειες στην περιοχή που υπάρχουν τα εργοστάσια.
          Η Αγροτική Τράπεζα, κύριε  Υπουργέ, είναι ιδιωτική τράπεζα πλέον και είχε κέρδη φέτος το πρώτο εξάμηνο 62%. Πώς, λοιπόν, θα επενδύσει σε εργοστάσια τα οποία είναι ζημιογόνα;
          Και να πούμε κάτι που αφορά και τη βιοαιθανόλη. Η βιοαιθανόλη είναι ένας μύθος, είναι μία εξαπάτηση των αγροτών, θα μου επιτρέψετε να πω, μια και είναι το επιστημονικό μου αντικείμενο. Εμείς τι λέμε; Η προοπτική αυτή είναι προφάσεις εν αμαρτίαις. Τα εργοστάσια θα κλείσουν, γιατί αυτή είναι η απόφαση και της Κυβέρνησης και του ΠΑ.ΣΟ.Κ. και της Ευρωπαϊκής Ένωσης. 
          Εμείς το λέγαμε και το ξαναλέμε. Η διατροφική μας εξάρτηση ως χώρας συνεχίζεται. Αφού, λοιπόν, τα κίνητρα για τους παραγωγούς σε τέτοια πρώτη ύλη, όπως είναι τα αμυλούχα, τα ζαχαρούχα και τα έλαια, είναι χαμηλότερα απ’ αυτά της αντίστοιχης παραδοσιακής καλλιέργειας, γιατί να καλλιεργηθούν από τους αγρότες μας; Από την άλλη μεριά δίνονται κίνητρα στους εργαζόμενους στα ζαχαρουργεία να αποχωρήσουν, ούτως ώστε να υποβαθμισθεί και, αν θέλετε, να εξαφανιστεί και να ξεχαστεί το πρόβλημα αυτών των περιοχών. 
          Κατά τη γνώμη μας, είδαμε πού μας οδηγεί ο ευρωμονόδρομος, ο δρόμος της ανάπτυξης, όπου οδηγείτε τη χώρα. Η δική μας άποψη και πρόταση, που στηρίζει το Κομμουνιστικό Κόμμα Ελλάδας, είναι για ένα άλλο είδος ανάπτυξης της κοινωνίας μας και αυτήν εμείς θα υποστηρίξουμε στο τέλος.
          Ευχαριστώ.
          ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε  Ζιώγα.
          Κύριε  Υπουργέ, έχετε το λόγο.
          ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Κυρίες και κύριοι συνάδελφοι, τη χρονιά που διανύουμε παρατηρείται μία κατακόρυφη αύξηση στις τιμές των δημητριακών και αυτό οφείλεται στο γεγονός ότι σε όλον τον κόσμο μεγάλες ποσότητες δημητριακών πλέον έχουν σαν προορισμό την παραγωγή των βιοκαυσίμων, είτε είναι βιοαιθανόλη είτε είναι βιοντήζελ. Κατά συνέπεια, το να λέμε στην Αίθουσα αυτή ότι η βιοαιθανόλη είναι ένας μύθος, προφανώς δεν έχει σχέση με τη διεθνή πραγματικότητα. Όπως έγιναν σε όλον τον κόσμο εργοστάσια βιοαιθανόλης, έτσι και στη χώρα μας –αυτό επιβάλλεται και από την Ευρωπαϊκή Ένωση αλλά και από το γεγονός ότι πρέπει να έχουμε καθαρά καύσιμα- θα γίνουν εργοστάσια βιοαιθανόλης. Και θέλω επίσης να σας πω ότι δεν μπορούμε να μιλούμε για μύθους, όταν τα βιοκαύσιμα αναπτύσσονται χρονιά με τη χρονιά στη χώρα και όταν αναπτύσσονται και οι ενεργειακές καλλιέργειες στη χώρα μας χρονιά με τη χρονιά. Αρκεί να σας πω ότι φέτος εκατόν πενήντα χιλιάδες στρέμματα καλλιεργήθηκαν στην Ελλάδα με ενεργειακές καλλιέργειες.
          Αναφέρατε και το 50,1%, ποσόστωση που αποσύρθηκε. Θέλω να σας πω, λοιπόν, ότι η απόσυρση αυτή έγινε με τη σύμφωνη γνώμη των αγροτών της χώρας μας. Συμφώνησαν δηλαδή οι αγρότες. Και έγινε όχι για κλείσιμο εργοστασίων, διότι εάν γινόταν για κλείσιμο, τότε οι αποζημιώσεις που θα έπαιρναν θα ήταν πολύ πιο μεγάλες. Έγινε για μετατροπή εργοστασίων και αυτό αποδεικνύεται με όλα τα επίσημα έγγραφα τα οποία κατατέθηκαν στην Ευρωπαϊκή Ένωση.
          Όσον αφορά την τευτλοκαλλιέργεια, θέλω να σας πω ότι και μέτρα παίρνονται και θα πάρουμε και πρόσθετα μέτρα, διότι εμείς θέλουμε να στηρίξουμε την τευτλοκαλλιέργεια και αυτό κάνουμε στη χώρα μας. 
          Για δε την Αγροτική Τράπεζα πρέπει να ξέρετε ότι δεν ιδιωτικοποιήθηκε. Κρατική παραμένει η Αγροτική Τράπεζα και στηρίζει πολλές προσπάθειες που γίνονται στον αγροτικό τομέα ουσιαστικά και στηρίζει και την Ελληνική Βιομηχανία Ζάχαρης, παρά τα προβλήματα που αντιμετωπίζει, τα οποία προέρχονται από τον κανονισμό, που, όπως σωστά είπατε, δεν είναι ένας καλός κανονισμός και γι’ αυτό τον καταψηφίσαμε στην Ευρωπαϊκή Ένωση. Η Αγροτική Τράπεζα, λοιπόν, στηρίζει την Ελληνική Βιομηχανία Ζάχαρης, έτσι ώστε να εξυγιανθεί, έτσι ώστε να έχει προοπτική. Διότι εάν δεν είχαμε αποσύρει την ποσόστωση και δεν μετατρέπαμε τα δύο εργοστάσια, τότε κινδύνευαν με κλείσιμο και τα πέντε εργοστάσια της Ελληνικής Βιομηχανίας Ζάχαρης. 
          Έχουμε διαμορφώσει, λοιπόν, πολιτική και για τη βιομηχανία ζάχαρης και για την τευτλοκαλλιέργεια. Παίρνουμε μέτρα και πιστεύουμε ότι δίνουμε μια πολύ καλή προοπτική και στους παραγωγούς των τεύτλων αλλά και στην Ελληνική Βιομηχανία Ζάχαρης που δεν έπαιξε μόνο κοινωνικό και οικονομικό ρόλο όλα αυτά τα χρόνια που λειτουργεί –και να μην ξεχνάμε ότι ιδρύθηκε από τον Κωνσταντίνο Καραμανλή- αλλά κύρια έπαιξε εθνικό ρόλο.
          ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
          Εισερχόμεθα στη συζήτηση της τρίτης με αριθμό 47/9-10-2007 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, σχετικά με τη λήψη μέτρων εξανθρωπισμού των καταυλισμών των Αθιγγάνων κ.λπ..
          Αναλυτικότερα η επίκαιρη ερώτηση του κ. Κουβέλη έχει ως εξής:
          «Αναστάτωση και ανησυχία επικρατεί στους περιοίκους περιοχών όπου υπάρχουν καταυλισμού Αθιγγάνων, αφού οι συνθήκες διαβίωσής τους παρουσιάζουν εικόνα τριτοκοσμικής αθλιότητας, επιβαρύνοντας σημαντικά και την ποιότητα ζωής των κατοίκων των γύρω περιοχών. 
          Στις επανειλημμένες παρεμβάσεις μας στο πλαίσιο του κοινοβουλευτικού ελέγχου έχουμε επισημάνει το γεγονός ότι η χώρα μας έχει κατακριθεί από Διεθνείς Οργανισμούς Προστασίας των Ανθρωπίνων Δικαιωμάτων για τη μεταχείριση που επιφυλάσσει στις μειονότητες και ιδιαίτερα στους Αθιγγάνους Ρομά.
          Επειδή, όπως πιστεύουμε, ο κοινωνικός αποκλεισμός και η φιλοσοφία καταστολής οξύνουν τα φοβικά σύνδρομα των πολιτών και φορτίζουν εκρηκτικά το κλίμα, οδηγώντας σε αδιέξοδο τη συνύπαρξη ανθρώπων με διαφορετική πολιτιστική ταυτότητα, 
          Ερωτάται ο αρμόδιος Υπουργός:
          Ποια μέτρα θα λάβει για τον εξανθρωπισμό των καταυλισμών Αθιγγάνων, έτσι ώστε αυτοί να μετεξελιχθούν σε βιώσιμους οικισμούς και τα μέλη τους να ενταχθούν ομαλά στην κοινωνική διαδικασία;»
          Στην επίκαιρη ερώτηση του κ. Κουβέλη θα απαντήσει ο Υφυπουργός Εσωτερικών  κ. Νάκος.
          Κύριε Υπουργέ, έχετε το λόγο.
          ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Είναι γεγονός, κύριε Πρόεδρε, κυρίες και κύριοι συνάδελφοι, ότι υπάρχουν πάρα πολλές δυσκολίες στο θέμα το οποίο αναφέρει ο συνάδελφος κ. Κουβέλης. Εφαρμόζεται το ολοκληρωμένο πρόγραμμα δράσης για τη στήριξη αυτής της ευπαθούς κοινωνικής ομάδας των Ελλήνων Τσιγγάνων. Βεβαίως, τα αποτελέσματα δεν είναι τα επιθυμητά, παρ’ όλες τις δράσεις που ασκούνται από τα συναρμόδια Υπουργεία. 
          Έχω εδώ στη διάθεσή σας, κύριε συνάδελφε, τις αναφορές για την πρόοδο του προγράμματος, τόσο από το Υπουργείο Απασχόλησης και Κοινωνικής Προστασίας όσο και από το Υπουργείο Υγείας και Κοινωνικής Αλληλεγγύης. Και άλλα συναρμόδια Υπουργεία και φορείς και Γενικές Γραμματείες εφαρμόζουν προγράμματα για τους Έλληνες Τσιγγάνους. Βεβαίως όμως -και φαντάζομαι να συμφωνείτε- αυτό γίνεται με τη μέθοδο της πρόσκλησης και της πειθούς και όχι με άλλες μεθόδους. Το ίδιο γίνεται και στα προγράμματα στεγαστικής αποκατάστασης ή βελτίωσης των συνθηκών ζωής. 
          Στο νέο Δημοτικό και Κοινοτικό Κώδικα αναφέρεται για πρώτη φορά σαφέστατα ότι είναι αποκλειστική αρμοδιότητα και ευθύνη, παράλληλα, της Τοπικής Αυτοδιοίκησης να χειρίζεται θέματα που αφορούν την ποιότητα διαβίωσης αλλά και τη στεγαστική αποκατάσταση των Ελλήνων Τσιγγάνων. Ακόμα, μία άλλη θεσμική παρέμβαση είναι η Κοινή Υπουργική Απόφαση για την οργανωμένη εγκατάσταση των πλανοδίων Τσιγγάνων εμπόρων. 
          Η δυσκολία, κύριοι συνάδελφοι, είναι η εξής: η αδυναμία της Τοπικής Αυτοδιοίκησης να κάνει παρεμβάσεις ή να αναλάβει πρωτοβουλίες. Εμείς ως Υπουργείο Εσωτερικών κατά προτεραιότητα -και δεν υπάρχει αίτηση η οποία να εκκρεμεί- χρηματοδοτούμε τους Οργανισμούς Τοπικής Αυτοδιοίκησης, προκειμένου να αγοράσουν εκτάσεις και εκεί να εφαρμόσουν στεγαστικά προγράμματα, είτε με τα δάνεια τα οποία δίδουμε και τα οποία φθάνουν τα εννέα χιλιάδες είτε με την κατασκευή και εγκατάσταση προκατασκευασμένων οικίσκων σύγχρονης μορφής είτε με τα έργα υποδομής που χρειάζονται για την ύδρευση, την αποχέτευση, τον ηλεκτροφωτισμό και όλες αυτές τις υποδομές που είναι απαραίτητες. Το δυστύχημα είναι ότι ή δεν εξευρίσκονται τέτοιες εκτάσεις, δεν τις εξευρίσκει η Τοπική Αυτοδιοίκηση, ή, εάν βρεθούν εκτάσεις, υπάρχει η άρνηση των Τσιγγάνων να μετεγκατασταθούν και να πάνε σ’ αυτές τις εκτάσεις, με αποτέλεσμα να ματαιώνονται αυτές οι προσπάθειες της Τοπικής Αυτοδιοίκησης. 
          Θέλω να επαναλάβω ότι γίνεται συνεχής προσπάθεια μέσα από την εκπαίδευση και τα κοινωνικά προγράμματα να πεισθούν οι συμπολίτες μας Τσιγγάνοι να εγκατασταθούν σε οργανωμένους χώρους -και δεν αναφέρομαι σε γκέτο, γιατί με τα δάνεια μπορούν να εγκατασταθούν οπουδήποτε- αλλά αυτή η προσπάθεια δυστυχώς έχει αποτελέσματα σε ορισμένες περιοχές.
          Και μπορώ να σας αναφέρω περιοχές στις οποίες είχε αποτελέσματα, δηλαδή στις Σοφάδες, στη Νέα Ιωνία του Βόλου, στη Μενεμένη. Όμως υπάρχουν κι άλλες περιοχές στις οποίες δεν έχει αποτελέσματα κυρίως λόγω άρνησης των ιδίων ή αδυναμίας της Τοπικής Αυτοδιοίκησης να εξεύρει τους κατάλληλους χώρους. 
          ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο.
          ΦΩΤΗΣ ΚΟΥΒΕΛΗΣ: Κύριε Υπουργέ, θα συμφωνήσετε ότι δεν είναι γονιδιακό το πρόβλημα, με την έννοια ότι δεν υπάρχουν ομάδες Αθιγγάνων που να αποδέχονται την εγκατάστασή τους σε διαμερίσματα, φεύγοντας από τους καταυλισμούς και άλλες ομάδες Αθιγγάνων που να επιλέγουν να μένουν σε καταυλισμούς τριτοκοσμικής εικόνας. Το γεγονός ότι έχει ανατεθεί στην Τοπική Αυτοδιοίκηση η αντιμετώπιση του εν λόγω ζητήματος, σε τίποτε δεν αναιρεί ούτε περιορίζει τις ευθύνες της Κυβέρνησης.
          Θα συμφωνήσετε ότι και πριν από τον καινούργιο Κώδικα Δήμων και Κοινοτήτων με εκχωρημένη απ’ αυτόν την αρμοδιότητα στην Τοπική Αυτοδιοίκηση, είχαμε συνολικότερη την ευθύνη το προηγούμενο χρονικό διάστημα στην Κυβέρνησή σας, στην εκάστοτε κυβέρνηση για να είμαι ακριβέστερος. Αλλά δεν έχει ληφθεί κανένα συγκεκριμένο μέτρο. Εγώ θα συμφωνήσω μαζί σας ότι όπου υπήρξαν μέτρα απέδωσαν. Και είναι χαρακτηριστική η περίπτωση της Καρδίτσας και του Βόλου στην οποία αναφερθήκατε.
          Όμως πέρα από την αρμοδιότητα της Τοπικής Αυτοδιοίκησης, εγώ θα μιλήσω για τη δική σας αρμοδιότητα του Υπουργείου Εσωτερικών. Δική σας αρμοδιότητα είναι το γεγονός ότι εισέβαλαν άνδρες των Μ.Α.Τ. μέσα σε καταυλισμό Αθιγγάνων αυτές τις ημέρες στην περιοχή του Ελαιώνα χωρίς καμμία δικονομική εγγύηση. Όπως δική σας ευθύνη είναι και το γεγονός –μιλώ συνολικότερα για την Κυβέρνηση- ότι αρνείστε να υιοθετήσετε προτάσεις που έχουν σχέση με την προστασία της υγείας και του δικαιώματος της εκπαίδευσης στους Αθιγγάνους. 
          Χαρακτηριστικά σας λέγω και νομίζω ότι το γνωρίζετε, ότι στην περιοχή του Χαλανδρίου, λίγα χιλιόμετρα απ’ αυτήν την Αίθουσα, υπάρχει καταυλισμός Τσιγγάνων με τεράστια προβλήματα υγείας για τα παιδιά και με τεράστια εκπαιδευτικά προβλήματα για τα παιδιά των Αθιγγάνων. Και δεν έχετε λάβει κανένα μέτρο παρά τις συγκεκριμένες και ολοκληρωμένες προτάσεις που σας έχουν κάνει σύλλογοι γονέων και κηδεμόνων, για να περιορίσω την αναφορά μου στα εκπαιδευτικά ζητήματα.
          Δεν είναι δυνατόν σε όλες τις άλλες ευρωπαϊκές χώρες το ζήτημα της μειονότητας των Αθιγγάνων να έχει επιτυχώς αντιμετωπιστεί και η Ελλάδα χρόνια ολόκληρα να μην μπορεί να κάνει τίποτε, με αποτέλεσμα κάθε μέρα να είναι εγκαλούμενη στα αρμόδια ευρωπαϊκά όργανα και να ελέγχεται. Πολύ δε περισσότερο, κύριε Υπουργέ, όταν η χώρα δικαιούται να λαμβάνει οικονομικά προγράμματα για την κοινωνική ένταξη των Αθιγγάνων στην ελληνική κοινωνική και οικονομική πραγματικότητα.
          Αλλά βεβαίως όταν τους αφήνετε να ζουν στο κοινωνικό και οικονομικό περιθώριο είναι επόμενο και καλώδια να καίνε και παραβατικές συμπεριφορές να έχουν και κλοπές να πραγματοποιούν και βεβαίως να μην συσσωματώνονται με τα δικά τους πολιτισμικά χαρακτηριστικά και ιδιαιτερότητες στην ελληνική πραγματικότητα. Δεν σας τα λέμε μόνο εμείς. Σας τα λέει η Ευρωπαϊκή Ένωση, σας τα λέει ο Συνήγορος του Πολίτη, σας τα λένε διεθνείς οργανισμοί για τα ανθρώπινα δικαιώματα. Πλην όμως εσείς οχυρωμένοι πίσω από τη δήθεν άρνηση των Αθιγγάνων να συσσωματωθούν και να ενταχθούν στην ελληνική πραγματικότητα έρχεστε,  όχι εσείς προσωπικά, αλλά η Κυβέρνηση, επίμονα και αφόρητα επαναλαμβάνοντας τα ίδια και τα ίδια. Η ευθύνη σας είναι ακέραιη. 
          ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
          ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Άκουσα με προσοχή, κύριε Πρόεδρε, αυτά τα οποία είπε ο συνάδελφος. Θέλω να αναφέρω μια δυσκολία η οποία υπάρχει και την οποία αντιμετωπίσαμε για να δώσουμε αυτά τα εννέα χιλιάδες δάνεια. Να μην αναφερθώ στο παλαιότερο καθεστώς από την προηγούμενη κυβέρνηση, όπου σε αίθουσες του Υπουργείου Εσωτερικών ατάκτως ερριμμένοι ήσαν δεκάδες χιλιάδες φάκελοι και κάποιοι ανεσύροντο, δεν ξέρω με ποιον τρόπο και οδηγούσαν στην έκδοση των αποφάσεων για δάνεια. 
          Θα χρειαζόταν πολύς χρόνος να σας πω για τη διαφθορά που υπήρχε, τις αγορές σπιτιών, οι οποίες δεν ήταν σπίτια, απλώς, συστάσεις οριζοντίου ιδιοκτησίας ερειπίων για να χρησιμοποιηθούν τέσσερα δάνεια με τον ίδιο πληρεξούσιο, ο οποίος αγόραζε αυτά τα σπίτια. Καταλαβαίνετε λοιπόν τι γινόταν.
          Υπάρχει, κύριοι συνάδελφοι μια δυσκολία. Δεν αναγράφεται σε καμμιά ταυτότητα ότι ο συγκεκριμένος Έλληνας πολίτης είναι Τσιγγάνος. Πού υπάρχει ο κοινωνικός έλεγχος για να ξέρετε ότι εγώ είμαι ή δεν είμαι Τσιγγάνος; Γι’ αυτό αναθέσαμε στην Τοπική Αυτοδιοίκηση, η οποία έχει τον κοινωνικό έλεγχο, είναι κοντά στα πράγματα και όχι το Υπουργείο, να αξιολογεί τις αιτήσεις για στεγαστικά δάνεια. Ο κοινωνικός έλεγχος είναι ο μόνος τρόπος, η μόνη ασφαλιστική δικλίδα, προκειμένου να μην υπάρξουν τα φαινόμενα να πάρουν δάνεια μη Τσιγγάνοι ή Τσιγγάνοι να έχουν καταθέσει αιτήσεις σε τρεις διαφορετικούς δήμους και να έχει πάρει το ίδιο πρόσωπο τρία δάνεια. Αυτό είναι το καθεστώς που βρήκαμε.
          Εξορθολογήσαμε, εξυγιάναμε και προχωράει με κριτήρια το θέμα της δανειοδότησης των Ελλήνων Τσιγγάνων. 
          (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
          Εγώ δεν το βρήκα απλό. Έκανα πολύ κόπο για να βάλω σε τάξη και σειρά αυτά τα πράγματα. Μέσα από την Τοπική Αυτοδιοίκηση δίνουμε άμεσα, χρηματοδοτούμε εκτάσεις, προκειμένου να αγοραστούν. Μία τελευταία είναι στην Καλαμάτα, μια μεγάλη έκταση, προκειμένου να γίνει μετεγκατάσταση.
          Εκείνο που δεν μπορούμε να κάνουμε δεν μπορεί και η Τοπική Αυτοδιοίκηση, η οποία άλλες φορές θέλει, άλλες δεν θέλει, γιατί οι χώροι υποδοχής συγκεντρώνουν την άρνηση των περιοίκων, είναι να μη δούμε και την κοινωνική διάσταση του όλου θέματος αλλά για μας είναι άμεση προτεραιότητα ως δεν εκκρεμεί καμμία αίτηση γι’ αυτό. 
          Κύριοι συνάδελφοι, θα σας δώσω για να δείτε πώς χρησιμοποιούν τα συναρμόδια Υπουργεία  το «EQUAL» και άλλα ευρωπαϊκά προγράμματα προς την κατεύθυνση αυτή. Θα σας πω όμως και τούτο. Μήπως έχετε και εσείς την πληροφορία που έχω και εγώ ότι σε περιοχές που διαβιούν Τσιγγάνοι βρίσκουν καταφύγιο οικονομικοί μετανάστες που δεν είναι από τους καλύτερους και άλλα στοιχεία τα οποία κρύβονται μέσα σε αυτές τις περιοχές και προσπαθούν να οχυρωθούν μέσα σε αυτές, προκειμένου να έχουν στην πραγματικότητα ασυλία; Το εξετάσατε αυτό, το είδατε; Γιατί εμείς έχουμε πάρα πολλά τέτοια στοιχεία ότι δημιουργείται κλίμα ασυλίας για κρυβόμενα κακοποιά στοιχεία σε περιοχές Τσιγγάνων. 
          Σας ευχαριστώ. 
          ΠΡΟΕΔΡΕΥΩΝ (Αναστάσιος Νεράντζης): Επίκαιρες ερωτήσεις δευτέρου κύκλου: 
          Πρώτη είναι η με αριθμό 25/8.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου, προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την κήρυξη του Νομού Αχαϊας ως πυρόπληκτης ζώνης κ.λπ..
          Το περιεχόμενο της επίκαιρης ερώτησης έχει ως εξής:
          «Μετά τη μεγάλη πυρκαγιά του Ιουλίου, που κατέκαψε τεράστιες εκτάσεις στο Νομό Αχαϊας στην περιοχή της Αιγιαλείας, επισκέφτηκε το Αίγιο κλιμάκιο της Κυβέρνησης και ανακοίνωσε κάποια μέτρα για την αποκατάσταση των πληγέντων, την προστασία των πυρόπληκτων περιοχών και την αποκατάσταση του περιβάλλοντος.
          Στα μέτρα αυτά, όπως είχε ανακοινωθεί, υπήρχαν και μέτρα για την οικονομική ενίσχυση και στήριξη των επιχειρήσεων του Νομού Αχαΐας, κάτι που αναφέρθηκε και από τον Πρωθυπουργό κατά την ανάγνωση των Προγραμματικών Δηλώσεων της Κυβέρνησης.
          Δυστυχώς, όμως μέχρι σήμερα, παρά τις υποσχέσεις, η περιοχή δεν έχει κηρυχθεί ως πυρόπληκτη ζώνη και βέβαια δεν έχει εφαρμοστεί κανένα μέτρο ενίσχυσης ή αποκατάστασης. Εκτός βέβαια από το περίφημο τριχίλιαρο που εδόθη προεκλογικά με τρόπο που καταρράκωσε το κύρος του κράτους και την αξιοπρέπεια των πολιτών. 
          Αξίζει να σημειωθεί ότι οι άλλοι Νομοί Ηλείας, Μεσσηνίας, Αρκαδίας κ.λπ. που επλήγησαν επίσης από τις πυρκαγιές του Αυγούστου, έχουν ήδη κηρυχθεί πυρόπληκτοι.
          Το ερώτημα  που πλανάται στους κατοίκους της Αχαΐας είναι γιατί ο Νομός μας έχει αυτήν τη δυσμενή αντιμετώπιση από την  Κυβέρνηση. Γιατί οι υποσχέσεις προς τους φορείς δεν υλοποιούνται;
          Κατόπιν αυτών ερωτώνται οι κύριοι Υπουργοί:
          Γιατί δεν έχει κηρυχθεί πυρόπληκτος ο Νομός Αχαϊας;
          Πότε πρόκειται να κηρυχθεί πυρόπληκτος;
          Ποιο είναι το χρονοδιάγραμμα εφαρμογής των μέτρων που έχουν εξαγγελθεί;».
          Θα απαντήσει ο Υφυπουργός ΠΕ.ΧΩ.ΔΕ. κ. Ξανθόπουλος.
          ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός  Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
          Κατ’ αρχήν, πρέπει να επισημάνω, κύριε Πρόεδρε, ότι, σε θέματα στα οποία πράγματι όχι μόνο η Κυβέρνηση, αλλά και όλοι οι επιμέρους Υπουργοί και ειδικά ο κ. Σουφλιάς έδειξαν από την πρώτη στιγμή μία ασυνήθιστη για την Ελλάδα αποτελεσματικότητα, με κινητοποίηση επί της ουσίας και σε βάθος, με περίπου ογδόντα μηχανικούς επί τόπου και στην Αχαΐα για οριοθέτηση των πυροπλήκτων, από την πρώτη στιγμή, θα έπρεπε κάποιος να είναι προσεκτικός στις διατυπώσεις του, γιατί βέβαια σέβομαι απόλυτα την ευαισθησία και το θάρρος του κυρίου Βουλευτού για την περιοχή του. Ήδη από τις 12 Σεπτεμβρίου υπεγράφη και βγήκε η απόφαση για την πυρόπληκτη Αχαΐα και συγκεκριμένα για δώδεκα δημοτικά διαμερίσματα. 
          Τα διαμερίσματα αυτά είναι: Κουκινάς, Μαυρικίου, Μελισσίων, Πτέρης και Σελινούντος του Δήμου Αιγίου, Βουτσίμου και Καλαμιάς του Δήμου Ακράτας, Άνω Διακοπτού, Διακοπτού, Καθολικού, Κηρυνείας και Μαμουσιάς του Δήμου Διακοπτού, ταυτόχρονα με άλλα διαμερίσματα των άλλων πυροπλήκτων νομών, όπως σωστά τα αναφέρατε.
          Διαπιστώθηκε πράγματι –και εδώ έχετε δίκιο- ότι είχαν παραλειφθεί ένα-δύο δημοτικά διαμερίσματα. Πράγματι, έγινε με νέα επί τόπου μετάβαση, πληρέστερη αποτύπωση και με απόφαση που υπεγράφη στις 10 Οκτωβρίου, προ πέντε ημερών, από τον Υπουργό επίσης –θα σας τη δώσω, κύριε Βουλευτά, για να τη δείτε- κηρύχθηκαν πυρόπληκτα και άλλα δύο διαμερίσματα στο Νομό Αιγίου και συγκεκριμένα το διαμέρισμα Πορτών του Δήμου Ωλενίας και των Βελιτσιών της Νομαρχίας Αχαΐας. 
          Συνεπώς, εξαντλήθηκαν κατά την κρίση και των ίδιων των τοπικών αρχόντων όλες οι πυρόπληκτες περιοχές από πλευράς οριοθέτησης και έναρξης στα μέτρα στα οποία αναφερθήκατε. 
          Επιπλέον –γιατί το θέσατε ορθά- έχει ήδη υπογραφεί προ πέντε ημερών επίσης η απόφαση για την παροχή πιστωτικών διευκολύνσεων στις πληγείσες περιοχές, έτσι ώστε να αρχίσει να δουλεύει και το σύστημα της αποκατάστασης της εμπορικής κίνησης έγκαιρα, πάντως εντός του φθινοπώρου. 
          Τέλος, να σας πω –για να μην το ξεχνάμε, γιατί ξεχνάμε πράγματα τα οποία είναι πολύ σημαντικά- ότι ένα γεγονός πλήρους απογραφής των ζημιών και της καταστροφής, που ήταν πράγματι τεράστια και τραγική, δύο χιλιάδων εκατό κτηρίων -ολική καταστροφή- και χιλίων πεντακοσίων κτηρίων από τα οποία τα οχτακόσια είναι κατοικίες με μερική καταστροφή, όχι μόνο ολοκληρώθηκε, αλλά μπήκαν και οι προδιαγραφές της αποκατάστασης, που είναι πρωτόγνωρο για την ελληνική πραγματικότητα. 
          (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
          Όχι μόνο πληρώνονται στο ακέραιο οι κάτοχοι για να ξαναχτίσουν ένα καλό σπίτι, αλλά βελτιώνεται και το αρχιτεκτονικό περιβάλλον στο οποίο θα ζουν, με ειδικά κίνητρα για να έχουν τις κατάλληλες στέγες, τους κατάλληλους πέτρινους τοίχους, τις κατάλληλες μονώσεις, τις κατάλληλες, αν θέλετε, περιοχές γύρω από την κατοικία τους, ώστε να είναι πράγματι και παραδοσιακά, όπως ήταν και πριν, αλλά και βελτιωμένα ποιοτικά. 
          Συνεπώς, πιστεύω ότι εξαντλήθηκαν όλες οι δυνατότητες για μία Κυβέρνηση η οποία πράγματι –εδώ πρέπει να το ομολογήσετε- έδειξε ότι ενήργησε αποτελεσματικότερα.
          ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, τελειώνετε. 
          ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τελείωσα, κύριε Πρόεδρε. 
          …και από τις άλλες ευρωπαϊκές κυβερνήσεις στις οποίες συχνά αναφερόμαστε. 
          Ευχαριστώ πολύ. 
          ΠΡΟΕΔΡΕΥΩΝ (Αναστάσιος Νεράντζης): Κι εμείς ευχαριστούμε. 
          Το λόγο έχει ο ερωτών Βουλευτής. 
          ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
          Κύριε Υπουργέ, γνωρίζω πραγματικά την απόφαση η οποία είχε εκδοθεί αρχικά, που καθόριζε τα δημοτικά διαμερίσματα ως πυρόπληκτα. Υπήρχε, όμως, ένα αίτημα και υπάρχει ένα αίτημα. Πυρόπληκτος περιοχή δεν είναι μόνο τα χωριά τα οποία κάηκαν, είναι και η ευρύτερη περιοχή, η οικονομική περιοχή, η αγροτική περιοχή. Αυτό ζητούμε στο Νομό Αχαΐας. 
          Μάλιστα, έχω μπροστά μου ένα δελτίο τύπου του Δήμου Αιγίου, του Δημάρχου, όπου βλέπω ότι είχε υποσχεθεί ο Υπουργός Εσωτερικών, ο κ. Παυλόπουλος –μάλιστα είχε και επικοινωνία με τον κ. Σουφλιά, όπως αναφέρει ο Δήμαρχος- ότι επρόκειτο και ο Δήμος Αιγίου να ενταχθεί στην πυρόπληκτη ζώνη. Τώρα ακούω με έκπληξη ότι δεν είναι ο Δήμος Αιγίου. Γιατί; Πού είναι αυτή η δέσμευση;
          Εν πάση περιπτώσει, όταν έγινε η μεγάλη φωτιά στην περιοχή της Αιγιάλειας ήρθε ένα κλιμάκιο στο Αίγιο. Ανακοίνωσε κάποια μέτρα. Μέτρα όμως δεν είδαμε στην περιοχή, εκτός από το περίφημο τριχίλιαρο και με τον τρόπο με τον οποίο εδόθη αυτό το τριχίλιαρο: προεκλογικά και γνωρίζουμε για ποιους σκοπούς εδόθη. Δεν είδαμε όμως μέτρα συγκεκριμένα, αυτά που εξαγγέλθηκαν. Και ξέρετε γιατί; Γιατί δεν υπάρχει ένα συγκεκριμένο σχέδιο. 
          Εγώ ξέρω από παλιότερα –κι εσείς το γνωρίζετε- ότι όταν μία περιοχή χαρακτηριζόταν ως πυρόπληκτη, σεισμόπληκτη, κ.λπ., χαρακτηριζόταν ολόκληρη η περιοχή και μέσα σ’ αυτή ανακοινωνόντουσαν μέτρα οικονομικά, μέτρα για τους αγρότες, μέτρα για τα σπίτια που, όπως πολύ σωστά είπατε προηγουμένως, ανακοίνωσε το Υ.ΠΕ.ΧΩ.Δ.Ε., μέτρα για τους συνταξιούχους των Ταμείων, του Δημοσίου κ.λπ.. Εδώ έχουμε κάποια μέτρα αποσπασματικά που ανακοινώνονται, αλλά χωρίς καμμία εφαρμογή. Αυτό σας λέμε. Δεν πρόκειται να υπάρξει αποκατάσταση, εάν δεν κηρυχθεί ολόκληρη η ζώνη της Αιγιάλειας ως πυρόπληκτη και αν δεν ανακοινωθούν μέτρα πλήρους και καθολικής εφαρμογής. Αυτό είναι το ζήτημα και γι’ αυτό ερωτούμε. Και πρέπει να σας πω ότι μέχρι σήμερα δεν υπάρχει κανένα απολύτως μέτρο που να έχει εφαρμοστεί. Έχουν ανακοινωθεί, επαναλαμβάνω, κάποια μέτρα οικονομικού χαρακτήρα, τα οποία δεν έχουν καμμία απολύτως εφαρμογή και ο κόσμος είναι αναστατωμένος και οι επιχειρήσεις το ίδιο και οι αγρότες το ίδιο. Είναι έτοιμοι να βγουν στους δρόμους. 
          Το γνωρίζουμε ότι έχει κηρυχθεί το κάθε δημοτικό διαμέρισμα που επλήγη ως πυρόπληκτο. Δεν αφορά όμως το ζήτημα αυτό εκείνο που θέλουμε εμείς και αυτό που λέει η κοινή λογική και αυτό που γινόταν στο παρελθόν. Πυρόπληκτη ζώνη είναι η ευρύτερη ζώνη που κάηκε βεβαίως, αλλά έχει κι ένα οικονομικό περιεχόμενο κι ένα περιβαλλοντολογικό περιεχόμενο.
          (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
          ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. 
          ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Περί αυτών δεν μιλάει η Κυβέρνηση. Μιλάει για μία οριοθέτηση των οικισμών και τίποτα παραπάνω. Δεν ζητούμε αυτό και δεν είναι το θέμα αυτό. Πρέπει να το καταλάβετε. 
          ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε. 
          Το λόγο έχει ο κύριος Υπουργός.
          ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, τα πράγματα δεν είναι έτσι. Και παλιότερα επί προ-προηγούμενων κυβερνήσεων, μία περιοχή που είχε την ατυχία να καεί εν όλω ή εν μέρει, μετά από οριοθέτηση της ίδιας Υπηρεσίας, της Υ.Α.Σ., κατά διαμερίσματα κηρυσσόταν πυρόπληκτη, ποτέ συνολικά. Δεν υπάρχει ούτε ένα παράδειγμα. Αυτή είναι η πραγματικότητα, για τον απλό λόγο ότι δεν μπορεί…
          ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είναι το παράδειγμα της Ηλείας και της Μεσσηνίας τώρα. 
          ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε. 
          ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν είναι έτσι. Ούτε στην Ηλεία ούτε στη Μεσσηνία είναι έτσι, κύριε  Βουλευτά, σας διαβεβαιώνω ειλικρινά. Κι εκεί πέρα διαμερίσματα έχουμε κηρύξει, που είναι τα περισσότερα, πράγματι, έχετε δίκιο -διότι πράγματι κάηκαν σχεδόν ολοσχερώς- όχι όμως όλα.
          Συνεπώς, από πλευράς δικής μας δουλειάς κάναμε, με τις ίδιες Υπηρεσίες που κι εσείς δουλέψατε, ταχύτατα το καλύτερο δυνατόν. 
          Αναφέρεστε τώρα σε κάτι άλλο, στο αν αυτά τα μέτρα αποδίδουν αμέσως ή όχι. 
          Όσον αφορά μεν το σκέλος «οικιστική αποκατάσταση» προφανώς θέλει κάποιο χρόνο, τον οποίο ζητάνε και οι ίδιοι οι κάτοικοι της περιοχής, για να επιλέξουν τη βέλτιστη γι’ αυτούς λύση. Δεν γίνεται από τη μία μέρα στην άλλη. Άλλωστε, κάποτε, κάνανε δύο και τρία χρόνια για να γίνουν. Ήδη είμαστε στη φάση της επιλογής εκ μέρους τους των ειδικών συνθηκών με τις οποίες θα ζητήσουν τη δωρεάν χορήγηση, και είναι για πρώτη φορά η χορήγηση δωρεάν στα ελληνικά χρονικά τα τελευταία εκατόν πενήντα χρόνια. 
          Τέλος, για να κλείσω θα σας πω το εξής: Ουσιαστικά, η όλη αυτή επιχείρηση ανακούφισης των πληγέντων απ’ αυτή την καταστροφή είτε μας αρέσει είτε όχι ήταν μία επιτυχημένη επιχείρηση του κράτους, το οποίο πράγματι κινητοποιήθηκε σε βάθος. Ασφαλώς, υπάρχουν παραλείψεις και καθυστερήσεις και διαμαρτυρίες. Όταν κάποιος καταστραφεί, με τίποτα δεν μπορεί να είναι ικανοποιημένος. Και έχει και δίκιο. Πήγα κι εγώ κάτω στην περιοχή, ιδιωτικώς, μετά τις εκλογές, και μαύρισε η ψυχή μου από μερικά τα οποία είδα. Όμως όλοι εκεί αναγνωρίζουν –κι αυτό το ξέρετε κι εσείς- ότι για πρώτη φορά κάτι έγινε και σωστά και έγκαιρα και με κάποια σχετική πληρότητα. Ας το αναγνωρίσουμε αυτό κι ας κινητοποιηθούμε ώστε να ολοκληρωθεί σωστά και έγκαιρα στη συνέχεια. 
          Ευχαριστώ. 
          ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υπουργέ.
          Προχωρούμε τώρα στη συζήτηση της δεύτερης με αριθμό 43/9-10-2007 επίκαιρης ερώτησης του Βουλευτή του Κομμουνιστικού Κόμματος Ελλάδος κ. Κωνσταντίνου Αλυσανδράκη προς τον Υπουργό Εθνικής Παιδείας και Θρησκευμάτων, σχετικά με τις ελλείψεις εκπαιδευτικών σ’ όλες τις βαθμίδες της Εκπαίδευσης κ.λπ..
          Η επίκαιρη αυτή ερώτηση έχει ως εξής:
          «Με την έναρξη της νέας χρονιάς η κατάσταση με τις ελλείψεις εκπαιδευτικών σ’ όλο το φάσμα της εκπαίδευσης αναδεικνύει τα αδιέξοδα της εκπαιδευτικής πολιτικής της Κυβέρνησης και φανερώνει τι σημαίνουν στην πραγματικότητα οι εξαγγελίες της για προτεραιότητα στην παιδεία.
          Τα στοιχεία είναι αποκαλυπτικά. Με την έναρξη της νέας χρονιάς, δύο χιλιάδες τριακόσιοι εξήντα δάσκαλοι λείπουν από τα δημοτικά σχολεία, επτακόσιοι είκοσι εννέα από τα νηπιαγωγεία, ενώ στα oλοήμερα σχολεία, που λειτουργούν κατά βάση με ωρομίσθιους εκπαιδευτικούς, οι τεράστιες ελλείψεις καθιστούν το πρόβλημα οξύτερο και επικίνδυνο για την ίδια τη σωματική ακεραιότητα των παιδιών, καθώς σε πολλές περιπτώσεις ένας εκπαιδευτικός έχει την ευθύνη για περισσότερα από πενήντα παιδιά. Στη δευτεροβάθμια εκπαίδευση έχουν καταμετρηθεί έως τώρα δυόμισι χιλιάδες κενά εκπαιδευτικού προσωπικού. 
          Ακόμα πιο οξυμένα προβλήματα αντιμετωπίζουν οι λεγόμενες ειδικές κατηγορίες σχολείων και εκπαιδευτικών. Περίπου εννιακόσια κενά εκπαιδευτικών υπάρχουν στα τριάντα πέντε μουσικά σχολεία της χώρας, ενώ στα δημοτικά Σχολεία λείπουν τριακόσιοι σαράντα οκτώ καθηγητές Αγγλικών, διακόσιοι πενήντα πέντε Φυσικής Αγωγής και τριακόσιοι οκτώ Μουσικής. 
          Αυτή η κατάσταση είναι αποτέλεσμα της πολιτικής συνεχούς υποβάθμισης της δημόσιας εκπαίδευσης, της αδιοριστίας, των ελαστικών εργασιακών σχέσεων (ωρομίσθιοι, αναπληρωτές κ.λπ.) που εφαρμόζει η Κυβέρνηση καθώς και της απαίτησης –στο όνομα της αποδοτικότητας της εκπαίδευσης- να μειωθεί το κόστος για την εκπαίδευση. 
          Ερωτάται ο κύριος Υπουργός:
          1. Προτίθεται η Κυβέρνηση να λύσει το πρόβλημα των υπηρεσιακών μεταβολών (μετακινήσεων, μεταθέσεων, αποσπάσεων και τοποθετήσεων) των εκπαιδευτικών πριν τη λήξη κάθε προηγούμενου σχολικού έτους;
          2. Είναι στις προθέσεις της Κυβέρνησης η εγκατάλειψη της πολιτικής της αδιοριστίας, η κατάργηση του απαράδεκτου θεσμού των ωρομισθίων και αναπληρωτών και η κάλυψη όλων των σύγχρονων αναγκών των σχολείων σε εκπαιδευτικούς με μαζικούς διορισμούς μέσα από μια εκσυγχρονισμένη επετηρίδα με αποκλειστικό κριτήριο την κτήση του πτυχίου, ως τη δημιουργία Ενιαίων Παιδαγωγικών Σχολών, οι απόφοιτοι των οποίων θα διορίζονται όλοι στην εκπαίδευση;»
          Στην επίκαιρη αυτή ερώτηση θα απαντήσει ο Υφυπουργός Παιδείας κ. Ανδρέας Λυκουρέντζος. 
          ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
          Η Κυβέρνηση φιλοδοξεί, πριν από τη λήξη του τρέχοντος σχολικού έτους, να μην υφίστανται τα σημερινά προβλήματα. Θέτουμε ένα νέο στο χρονοδιάγραμμα, το οποίο θα τηρήσουμε αυστηρά, για να αποκλείσουμε τις σημερινές αδυναμίες, στις οποίες αναφερθήκατε. 
          Σε ό,τι αφορά τη δημόσια εκπαίδευση, στηρίζουμε το δημόσιο σχολείο. Αδιάψευστη απόδειξη το γεγονός ότι φοιτούν τα παιδιά μας στη δημόσια εκπαίδευση και φιλοδοξούμε οι επιδόσεις της να είναι πάρα πολύ υψηλές. 
          Τώρα, τα στοιχεία τα οποία επικαλείστε δεν είναι ακριβή και πάντως σίγουρα δεν είναι επίκαιρα, διότι η εικόνα την οποία μας μεταδίδουν οι περιφερειακοί διευθυντές εκπαίδευσης είναι πολύ διαφορετική και παρά τα υφιστάμενα προβλήματα συνεχώς εξομαλύνεται. Θα αναφέρω επιγραμματικά ορισμένα στοιχεία:
          Στη δευτεροβάθμια εκπαίδευση έχουν διοριστεί, με βάση τους επιτυχόντες στους διαγωνισμούς του Α.Σ.Ε.Π., τρεις χιλιάδες επτακόσιοι δεκαοκτώ εκπαιδευτικοί συν τετρακόσιοι πενήντα τέσσερις πολύτεκνοι, σύνολο τέσσερις χιλιάδες εκατόν εβδομήντα δύο. Παράλληλα, προσετέθησαν και πολύτεκνοι στις ειδικές κατηγορίες επτά και σαράντα εννέα και οι διορισμένοι  στις ειδικές κατηγορίες, στις οποίες αναφέρεστε συμπεριλαμβάνονται στον προηγούμενο αριθμό, είναι τετρακόσιοι δεκαπέντε. Οι προσωρινοί αναπληρωτές, για να καλυφθούν τα κενά, είναι χίλιοι τριακόσιοι εννέα, ενώ για άλλες ειδικότητες, όπως της Αγγλικής είναι εκατόν τριάντα δύο, της Φυσικής Αγωγής οκτακόσιοι σαράντα, της Μουσικής είκοσι καθώς επίσης και εκατόν είκοσι οκτώ στα Μουσικά Σχολεία, σύνολο χίλιοι εκατόν είκοσι. 
          Τώρα, στην πρωτοβάθμια εκπαίδευση, με βάση τη νομοθεσία από τους πίνακες του Α.Σ.Ε.Π. κ.λπ., οι διορισμοί λένε τα εξής: δύο χιλιάδες εκατόν εξήντα δάσκαλοι, εννιακόσιοι ογδόντα νηπιαγωγοί, εκατόν σαράντα τρεις Αγγλικής Γλώσσας, τριακόσιοι δεκαέξι Φυσικής Αγωγής. 
          Επίσης, στην πρώτη φάση έχουν γίνει πέντε χιλιάδες δεκαπέντε μεταθέσεις και τρεις χιλιάδες επτακόσιες ογδόντα αποσπάσεις. Στη δεύτερη φάση αποσπάσεων υπάρχουν χίλιοι εκατόν ογδόντα. Γίνεται δηλαδή μία συνεχής διεργασία απέναντι στις ανάγκες, οι οποίες διαπιστώνονται και φιλοδοξούμε να καλυφθούν τα κενά μέχρι τελευταίου στην επικράτεια. 
          Κάνετε αναφορά στην εκσυγχρονισμένη επετηρίδα. Έχει καταργηθεί ο θεσμός της επετηρίδας με αυξημένη πλειοψηφία, όχι από μία παράταξη και μόνο, στη Βουλή. 
          Σε ό,τι αφορά τους άλλους πολιτικούς υπαινιγμούς σας, θέλω να σας πω ότι κεντρικός σχεδιασμός της οικονομίας δεν υπάρχει και όπου υπήρχε, καταργήθηκε με την ψήφο του λαού. 
          Συνεπώς, δεν είμαστε σε θέση και δεν επιθυμούμε να προγραμματίσουμε τις θέσεις όσων θα φοιτούν με αντιστοιχία, μετά την αποφοίτησή τους, σε διορισμό. Είναι ελεύθερη η μόρφωση στις φιλελεύθερες οικονομίες. Μπορεί κανείς να επιλέξει τη σπουδή την οποία θέλει, μέσα από τις διαδικασίες της πολιτείας και βεβαίως μπορεί να προγραμματίσει και τη μελλοντική του σταδιοδρομία. 
          (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
          Αμέσως, κύριε Πρόεδρε. Συμπληρώνω τη σκέψη μου με μία φράση. 
          Η πολιτεία προσφέρει το θεσμικό πλαίσιο και τη νομοθετική θωράκιση εντός των οποίων αντιμετωπίζονται οι ανάγκες της εκπαίδευσης, βεβαίως στα όρια της αντοχής του προϋπολογισμού. 
          Σας ευχαριστώ.
          ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ.
          Παρακαλώ τον ερωτώντα Βουλευτή να λάβει το λόγο.
          ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε.
          Κύριε Υπουργέ, φαίνεται ότι τα όρια της αντοχής του προϋπολογισμού είναι σημαντικό κριτήριο για την Κυβέρνηση. Διαφορετικά δεν εξηγείται, γιατί έχουμε αυτή την κατάσταση από χρόνο σε χρόνο. Θα μπορούσε παραδείγματος χάριν, να υπάρχει ένας διαθέσιμος αριθμός εκπαιδευτικών, ο οποίος να καλύπτει έκτακτες ανάγκες. 
          Δεν είναι καινούργιο το πρόβλημα, κάθε χρόνο κάνουμε μια αντίστοιχη ερώτηση. Θα περιμένουμε μέχρι το τέλος αυτής της χρονιάς για να δούμε αν το Υπουργείο Παιδείας θα έχει να δείξει κάτι διαφορετικό από τα προηγούμενα Υπουργεία της Νέας Δημοκρατίας  και του ΠΑ.ΣΟ.Κ.. 
          Θα περίμενε κανείς οι υπηρεσιακές μεταβολές να ρυθμίζονται έγκαιρα, καθώς και να καλύπτονται τα κενά που υπάρχουν. Τα στοιχεία που έχουμε εμείς προέρχονται από τους συνδικαλιστικούς φορείς,  προέρχονται εν μέρει και από την εικόνα που έχουμε για τα σχολεία. Βεβαίως, τα στοιχεία που έδωσε ο κύριος Υπουργός έχουν ενδιαφέρον, αλλά έδωσε μόνο διορισμούς, χωρίς να αναφέρει πόσα κενά έχουν μείνει μετά τους διορισμούς αυτούς.
          Και μια λέξη για τα υποτιθέμενα ολοήμερα σχολεία. Ούτε το ρόλο των παιδοφυλακτηρίων φοβόμαστε, δεν μπορούν να παίξουν, με προσωπικό το οποίο πληρώνεται 7 ευρώ την ώρα, προσωπικό ωρομίσθιο, προσωπικό όπου σε κάποιες περιπτώσεις ένας εκπαιδευτικός έχει να κάνει με πενήντα μαθητές.
          Κατά τη γνώμη μας δεν πρόκειται για αμέλεια. Πρόκειται για έναν ακόμη μηχανισμό που στοχεύει στο να απαξιώσει το δημόσιο σχολείο και να εξωθήσει τους γονείς να στέλνουν τα παιδιά τους στα ιδιωτικά σχολεία. 
          Σας ευχαριστώ πολύ.
          ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και για το έγκαιρο της ομιλίας σας.
          Παρακαλώ τον κύριο Υφυπουργό να λάβει το λόγο για να δευτερολογήσει.
          ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
          Κύριε συνάδελφε, σας ευχαριστώ και εσάς για τις παρατηρήσεις σας. Πράγματι, αυτό είναι το ζήτημα που αντιμετωπίζει η εκπαιδευτική κοινότητα και η νέα γενιά που σπουδάζει κάθε χρόνο. Φιλοδοξούμε, επαναλαμβάνω, να το αντιμετωπίσουμε αποτελεσματικά και παρακαλούμε για τη συνεργασία σας, για τη συναίνεσή σας, τη συγκατάθεσή σας να συνθέσουμε προτάσεις, να γίνουν λειτουργικές και αποτελεσματικές. Και ξέρετε ότι μπορείτε να βοηθήσετε στην κατεύθυνση αυτή.
          Σε ό,τι αφορά τώρα τον προϋπολογισμό, επιμένω ότι ο προϋπολογισμός έχει όρια, διότι είναι εύκολη επιλογή να δανείζεται κανείς σήμερα και να φαίνεται ευχάριστος, να πληρώνουν οι επόμενοι και να είναι δυσάρεστοι. Και εμείς είμαστε στο ρόλο εκείνων που πληρώνουν σήμερα και είμαστε δυσάρεστοι και καταβάλουμε ένα τεράστιο κόστος κάθε χρόνο για δάνεια και τόκους των προηγούμενων κυβερνήσεων, τόσο βάρος που αν είχαμε διαθέσιμο το 1/3 αυτών των πόρων, δεν θα υπήρχε ζήτημα ούτε για τις δαπάνες για την παιδεία, άρα και τις αμοιβές των εκπαιδευτικών και την κάλυψη των κενών.
          Επίσης, για την υπόθεση της παιδείας η οποία είναι εθνικής σημασίας προτεραιότητα, θέλουμε τη συνεργασία και θέλουμε μέσα από διάλογο να βρούμε τις λύσεις και όχι με ακραίες μορφές διεκδίκησης. Ζούμε σε μια υψηλής ποιότητας δημοκρατία και οι ακραίες επιλογές, όπως καταλήψεις, αναμέτρηση στο πεζοδρόμιο, διεκδικήσεις έξω από τους θεσμούς και την οργάνωση της πολιτείας, μάλλον δυσχεραίνουν τα πράγματα και δεν συμβάλλουν στην επίλυσή τους. 
          Επίσης, μπορούμε να συνεργαστούμε, λαμβάνοντας υπ' όψιν τη γεωοικονομική θέση της χώρας μας. Αυτοί οι οποίοι μας ανταγωνίζονται και διεκδικούν το δικό τους μέλλον, οι γείτονές μας, σπεύδουν να προφτάσουν και να κάνουν επιλογές, που εμείς μέχρι σήμερα δεν τολμούμε.
          Συνεπώς, μπορούμε όλοι μαζί, σε αυτό το πνεύμα της συνεννόησης και της συνεργασίας και λαμβανομένων υπ' όψιν των προτεραιοτήτων τις οποίες έχει και για τη δική μας Κυβέρνηση η δημόσια παιδεία, να βρούμε τις καλύτερες δυνατές λύσεις.
          Σας ευχαριστώ.	
          ΠΡΟΕΔΡΕΥΩΝ (Αναστάσιος Νεράντζης): Η με αριθμό 49/9-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεοδώρου Δρίτσα προς τον Υπουργό Πολιτισμού, σχετικά με την υλοποίηση του προγράμματος αναβάθμισης των βασικών υποδομών στον τομέα του πολιτισμού στον Πειραιά διαγράφεται λόγω κωλύματος του  κυρίου Υπουργού. 
          Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
          Έχουν διανεμηθεί τα Πρακτικά των συνεδριάσεων του Σαββάτου 29 Σεπτεμβρίου, Κυριακής 30 Σεπτεμβρίου, Πέμπτης 4 Οκτωβρίου και Παρασκευής 5 Οκτωβρίου 2007 και παρακαλώ το Σώμα για την επικύρωσή τους. 
          ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
          ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά των συνεδριάσεων του Σαββάτου 29 Σεπτεμβρίου, Κυριακής 30 Σεπτεμβρίου, Πέμπτης 4 Οκτωβρίου και Παρασκευής 5 Οκτωβρίου 2007 επικυρώθηκαν. 
          Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
          ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
          Με τη συναίνεση του Σώματος και ώρα 19.00’ λύεται η συνεδρίαση για την προσεχή Πέμπτη 18 Οκτωβρίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων.  
          Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
