      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΝΖ΄
      
      Τετάρτη 20 Απριλίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας του Βουλευτή κ. Π. Αλαβιζάτου, σελ.
      3. Ανακοινώνεται ότι τη συνεδρίαση παρακολουθούν μαθητές από το 3ο Δημοτικό Σχολείο Ασπροπύργου, το 4ο Γυμνάσιο Αργυρούπολης, το Δημοτικό Σχολείο Κονίστρων Ευβοίας, το Δημοτικό Σχολείο Τυρίνθου Αργολίδος και το Δημοτικό Σχολείο Αγίας Τριάδος Αργολίδος, σελ.
      4. Απόφαση της Ολομέλειας της Βουλής με την οποία ρυθμίζονται θέματα πρώην Βουλευτών οι οποίοι μετά τη θέση σε ισχύ του επαγγελματικού ασυμβίβαστου του άρθρου 57 του Συντάγματος δεν έθεσαν υποψηφιότητα και δεν εξελέγησαν, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 21 Απριλίου 2005, σελ.
      
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς», σελ.
      
      ΟΜΙΛΗΤΕΣ
      
      Α. Επί του σχεδίου νόμου του Υπουργείου Οικονομίας και Οικονομικών:
      ΑΓΟΡΑΣΤΟΣ Κ., σελ.
      ΑΚΡΙΒΑΚΗΣ Α., σελ.
      ΑΛΟΓΟΣΚΟΥΦΗΣ Γ., σελ.
      ΒΑΣΙΛΕΙΟΥ Γ., σελ.
      ΒΕΝΙΖΕΛΟΣ Ε., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΔΟΥΚΑΣ Π., σελ.
      ΔΡΑΓΑΣΑΚΗΣ Ι., σελ.
      ΚΑΛΟΓΙΑΝΝΗΣ Σ., σελ.
      ΚΑΡΑΜΑΡΙΟΣ Α., σελ.
      ΚΑΤΣΙΓΙΑΝΝΗΣ Α., σελ.
      ΚΟΥΣΕΛΑΣ Δ., σελ.
      ΚΩΣΤΟΠΟΥΛΟΣ Α., σελ.
      ΜΑΚΡΥΠΙΔΗΣ Α., σελ.
      ΜΑΝΟΣ Σ., σελ.
      ΠΑΝΤΕΛΑΚΗ Ε., σελ.
      ΠΟΛΥΔΩΡΑΣ Β., σελ.
      ΣΑΛΑΓΚΟΥΔΗΣ Γ., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Δ., σελ.
      ΣΟΥΡΛΑΣ Γ., σελ.
      ΣΠΗΛΙΟΠΟΥΛΟΣ Κ., σελ.
      ΣΤΡΑΤΑΚΗΣ Ε., σελ.
      ΦΛΩΡΙΔΗΣ Γ., σελ.
      ΧΡΙΣΤΟΔΟΥΛΑΚΗΣ Ν., σελ.
      
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΞΖ΄
     Παρασκευή 20 Μαΐου 2005
     Αθήνα, σήμερα στις 20 Μαΐου 2005, ημέρα Παρασκευή και ώρα 11.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Ευαγγελία Σχοιναράκη-Ηλιάκη, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμος Νισύρου ζητεί την ίδρυση και λειτουργία άμισθου υποθηκοφυλακείου στη νήσο Νίσυρο.
     2) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμος Καλυμνίων ζητεί την άμεση ίδρυση στελέχωση και λειτουργία Πυροσβεστικής Υπηρεσίας στη νήσο Κάλυμνο.
     3) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα σχετικά με την ισοτιμία των πτυχίων της ΑΣΤΕΡ προς τα αντίστοιχα των ΤΕΙ.
     4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Συνταξιούχων Υπαλλήλων ΟΤΑ Νομού Φθιώτιδας ζητεί να συνεχισθεί η παροχή προσωρινών παροχών προς τα μέλη της οικογένειάς τους, που είναι αγρότες.
     5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Δημότες του Δήμου Μακρακώμης Φθιώτιδας ζητούν να τους καταβληθούν οι  επιδοτήσεις του έτους 2004 για τα επιλέξιμα αιγοπρόβατα.
     6) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία η Ομοσπονδία Ενοικιαζομένων Δωματίων και Επιπλωμένων Διαμερισμάτων Θεσσαλίας – Βορείων Σποράδων και Πηλίου ζητεί την παράταση της υποβολής δικαιολογητικών  για τη έκδοση αδειών λειτουργίας και για τα μη κύρια ξενοδοχειακά καταλύματα.
     7) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία η Ένωση Αποστράτων Αξιωματικών Νομού Καβάλας ζητεί να αρθεί η κράτηση υπέρ της ΕΑΑΣ από τις συντάξεις των αστυνομικών.
     8) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία Υπάλληλοι της Δ/νσης Υγείας και Πρόνοιας Ν.Α. Σερρών ζητούν τη χορήγηση επιδόματος.
     9) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Πανελλήνια Ένωση Γεωπόνων Δημοσίων Υπαλλήλων (ΠΕΓΔΥ) διαμαρτύρεται επειδή δε συμμετείχε στη διοργάνωση σεμιναρίου σχετικά με νέες τεχνολογίες και καινοτομίες στην γεωργική παραγωγή.
     10) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Πανελλήνιος Σύλλογος Υπαλλήλων ΤΕΒΕ ζητεί την έγκριση υπερωριών για τους υπαλλήλους του ΤΕΒΕ.
     11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ένωση Γονέων Παιδιών με Μαθησιακές Δυσκολίες ζητεί την αναβάθμιση της εκπαιδευτικής διαδικασίας για τα άτομα με ειδικές εκπαιδευτικές ανάγκες.
     12) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Δημοτικό Συμβούλιο του Δήμου Σουφλίου ζητεί να μην υποβαθμιστεί ο σιδηροδρομικός σταθμός Σουφλίου.
     13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Κίνηση Πολιτών «ΜΕΣΟΠΟΤΑΜΙΑ» ζητεί την αξιοποίηση προς όφελος των κατοίκων του δημοσίου χώρου της παραλίας Μοσχάτου Αττικής.
     14) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ομοσπονδία Υπαλλήλων Νομαρχιακών Αυτοδιοικήσεων Ελλάδας ζητεί την ικανοποίηση οικονομικών αιτημάτων που αφορούν στους εργαζόμενους του κλάδου της.
     15) Οι Βουλευτές Β΄ Αθηνών και Ν. Αττικής κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά με την οποία το Σωματείο Συνταξιούχων ΤΕΒΕ Νομού Ιωαννίνων, ζητεί την καταβολή των καθυστερημένων αμοιβών στους εργαζόμενους στα Προγράμματα Κοινωνικής Μέριμνας και την ικανοποίηση οικονομικών αιτημάτων που αφορούν στους συνταξιούχους του κλάδου του.
     16) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Θερμαϊκού Θεσσαλονίκης ζητεί να ενταχθεί στη ρύθμιση του νομοσχεδίου για τα οικονομικά της Νομαρχιακής Αυτοδιοίκησης που αφορά στη σύναψη δανείων από το Ταμείο Παρακαταθηκών και Δανείων για να καλύψει αποζημιώσεις από απαλλοτριώσεις.
     17) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Σωματείο Συνταξιούχων ΤΕΒΕ – ΟΑΕΕ Νίκαιας Κορυδαλλού Αττικής  ζητεί την ικανοποίηση οικονομικών αιτημάτων των συνταξιούχων του κλάδου του.
     18) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία αναφέρεται σε δημοσίευμα εφημερίδας το οποίο καταγγέλλει παράνομες μεταθέσεις εκπαιδευτικών, στο Μουσικό Σχολείο Λάρισας.
     19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Αχιλλέας Κωστόπουλος, κάτοικος Κιλελέρ Λάρισας, ζητεί να του χορηγηθούν επιδοτούμενα αγροτικά προϊόντα για τη σπορά του αγροκτήματός του.
     20) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος Κοινωνικών Λειτουργών Ελλάδος ζητεί την καταβολή των καθυστερημένων αμοιβών στους εργαζόμενους στα Προγράμματα Κοινωνικής Μέριμνας.
     21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Πτυχιούχων Μηχανικών ΤΕ-ΔΕΗ  διαμαρτύρεται για τις επενδυτικές δραστηριότητες της ΔΕΗ στη Βουλγαρία.
     22) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Επιτροπή Αγώνα Διαφημιστικών Εταιρειών και Γραφείων Δημοσιεύσεων διαμαρτύρεται για νομοθετική ρύθμιση που πλήττει τις επιχειρήσεις του κλάδου της.)
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8196/25-2-05 ερώτηση των Βουλευτών κυρίων Ιωάννου Πατσιλινάκου και Ελπίδας Παντελάκη δόθηκε με το υπ’ αριθμ. 21063/ΙΗ/18-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8196/25.2.2005, την οποία κατέθεσαν οι Βουλευτές κ.κ. Γ. Πατσιλινάκος και Ελπ. Παντελάκη, και αναφέρεται στη σχολική στέγη του Ν. Χανίων, σας γvωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολκής στέγης (Ν.2218/19994, Ν.2240/1994 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
     Το 2004 διατέθηκε στο Νομό Χανίων το ποσό των 600.000,00 Ευρώ για οικόπεδα, μελέτες και κατασκευές σχολικών κτιρίων από το Π.Δ.Ε του ΥΠ.Ε.Π.Θ.
     Για το έτος 2005 δεν έχει εγκριθεί το Π.Δ. Ε. και δεν έχει καθορισθεί ακόμη η ετήσια επιχορήγηση των Νομαρχιακών Αυτ/σεων για έργα σχολικής στέγης.
     Αντίστοιχα, σε ετήσιες επιχορηγήσεις προς τους Ο. ΤΑ για επισκευές, και συντηρήσεις των σχολικών κτιρίων προβαίνει το Υπουργείο Εσωτερικών, Δημόσιας Διοίκησης και Αποκέντρωσης.
     Επιπρόσθετα ο ΟΣΚ Α Ε. παρέχει επικουρικά και σε έκτακτες μόνο περιπτώσεις τη συνδρομή του κατόπιν Υπουργικών Αποφάσεων.
     Ειδικά στο Νομό Χανίων ο ΟΣΚ έχει εντάξει στο -Πρόγραμμά του το Γυμνάσιο Νέας Κυδωνίας Χανίων (12/θέσιο), όπως και την τοποθέτηση προκατασκευασμένων αιθουσών διδασκαλίας βαρέως τύπου για τις ανάγκες των Νηπιαγωγείων:
     -Νεροκούρου, Δήμου Ελευθερίου Βενιζέλου (2 κύριες + 2 ειδικές αίθουσες).
     - Ακρωτηρίου, Δήμου Ακρωτηρίου (2 κύριες αίθουσες).
     Τέλος το ΥΠ.Ε.Ο.Θ. θα φροντίσει, στο πλαίσιο των χρηματοοικονομικών δυνατοτήτων του Π.Δ.Ε. για το έτος 2005, για επαρκή χρηματοδότηση της Νομ/κής Aυτ/σης Χανίων προκειμένου να εξελιχθεί ομαλά η πορεία εκτέλεσης του έργου σχολικής στέγης.
     Ο Υφυπουργός
     ΓΕΩΡΓΙΟΣ ΚΑΛΟΣ»
      Στην με αριθμό 8201/25-2-2005 ερώτηση των Βουλευτών Κυρίων Νικολάου Γκατζή, Δημητρίου Τσιόγκα και Αντωνίου Σκυλλάκου δόθηκε με το υπ’ αριθμ. Β-458/22-3-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 8201/25-2-2005 που κατέθεσαν στη Βουλή οι Βουλευτές κ.κ. Νίκος Γκατζής , Δημήτρης Τσιόγκας και Aντώνης Σκυλλάκος, σχετικά με τον τεχνικό έλεγχο των οχημάτων στις ΒορειεςΣποράδες, σας πληροφορούμε τα πιο κάτω:
     1. Κατά τον προγραμματισμό κατασκευής των Κέντρων Τεχνικού Ελέγχου Οχημάτων (ΚΤΕΟ), λήφθηκε μέριμνα να κατασκευαστεί τουλάχιστον ένα Κέντρο σε κάθε νομό. Στις περιπτώσεις που αυτό δεν θα επαρκούσε για την κάλυψη των αναγκών του νομού (π.χ. Αττική ,Θεσσαλονίκη ), προγραμματίστηκε η κατασκευή περισσοτέρων Κέντρων.
     2. Στη Νομαρχιακή Αυτοδιοίκηση Μαγνησίας, το ΚΤΕΟ που λειτουργεί εκεί, έχει τρεις (3) διαδρόμους και καλύπτει, από πλευράς δυναμικότητας, τις ανάγκες του νομού ώστε όλα τα αυτοκίνητα να ελέγχονται σύμφωνα με τη θεσμοθετημένη συχνότητα.
     3. Το Υ.Μ.Ε. προωθεί επιπλέον την προμήθεια πέντε (5) κινητών μονάδων ΚΤΕΟ, που θα βoηθήσoυν σημαντικά στον τεχνικό έλεγχο της νησιωτικής χώρας. 4. Πέραν των ανωτέρω, η πολιτεία, με το ν. 2963/2001, (ΦΕΚ:268/A/23-11-2001 ), προώθησε την ίδρυση Ιδιωτικών ΚΤΕΟ, οπότε (σε περίπτωση που υπάρξει ενδιαφέρον από ιδιωτικούς φορείς), είναι πλέον εφικτή η ίδρυση ΚΤΕΟ σε οποιοδήποτε μέρος της Ελλάδας, υπό τους όρους και τις προϋποθέσεις του νόμου αυτού, καθώς και των υπουργικών αποφάσεων που έχουν εκδοθεί κατ' εξουσιοδότησή του.
     Με τη ρύθμιση αυτή, επιδιώκεται η κατά το, δυνατόν πληρέστερη γεωγραφική κάλυψη της χώρας με Ιδιωτικά ΚΤΕΟ, με σκοπό να καλυφθούν οι ανάγκες τεχνικού ελέγχου οχημάτων τόσο στα νησιά όσo και στις λοιπές περιοχές της χώρας στις οποίες δεν λειτουργούν Δημόσια ΚΤΕΟ.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
      Στην με αριθμό 8204/25-2-05 ερώτηση των Βουλευτών Κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 9153/21-3-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμ. 8204/2005 ερώτηση, που κατατέθηκε στη Boυλή από τους Βουλευτές κ. κ. Γ. Χουρμουζιάδη και Α. Τζέκη, σχετικά με τα προβλήματα εργαζομένων στο Ορυχείο Κλειδίου στο Νομό Φλώρινας της τεχνικής εταιρείας «ΕΜΠΕΔΟΣ», σας πληροφορούμε τα εξής:
     Σύμφωνα με τα στοιχεία του αρμόδιου Τμήματος Κοινωνικής Επιθεώρησης Φλώρινας, η τεχνική εταιρεία «ΕΜΠΕΔΟΣ Α.Ε.», η οποία έχει αναλάβει για λογαριασμό της Δ.Ε.Η. Α.Ε. την διάνοιξη ορυχείου στην θέση «Κλειδίου» του Νομού Φλώρινας, δεν έχει καταβάλλει σε 31 εργαζομένους της, που απασχολούνται στο εργοτάξιο, τις δεδουλευμένες αποδοχές των μηνών Νοεμβρίου και Δεκεμβρίου 2004 και το Δώρο Χριστουγέννων 2004. Από τους ανωτέρω εργαζόμενους οι 27 ασκούν από 3-1-2005 το δικαίωμα της επίσχεσης εργασίας με αίτημα την άμεση καταβολή των δεδουλευμένων τους. 
     Για την συγκεκριμένη παράβαση των διατάξεων της εργατικής νομοθεσίας η τοπική Υπηρεσία του Σώματος Επιθεώρησης Εργασίας (Σ.ΕΠ.Ε.) υπέβαλλε κατά της τεχνικής εταιρείας «ΕΜΠΕΔΟΣ» τις με αριθ. 2307/23-12-2004 και 127/14-1-2005 μηνύσεις.
     Συμπληρωματικά σας γνωρίζουμε, ότι μέχρι σήμερα, δεν υπάρχουν καταγγελίες στην ως άνω Υπηρεσία του Σ.ΕΠ.Ε. από εργαζόμενους σε υπεργολάβους, που δραστηριοποιούνται στην τεχνική εταιρεία «ΕΜΠΕΔΟΣ Α.Ε.», του ιδίου ορυχείου, για μη καταβολή των δεδουλευμένων αποδοχών τους.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      4. Στην με αριθμό 7195/1-2-05 ερώτηση του Βουλευτή κ. Χρίστου Βερελή δόθηκε με το υπ’ αριθμ. 1922 Β/18-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ως άνω ερώτησης, σας γνωρίζουμε τα ακόλουθα στο πλαίσιο των αρμοδιοτήτων του ΥΠΕΧΩΔΕ:
     Η διαδικασία ενσωμάτωσης της Οδηγίας 2001/18/ΕΚ, για την σκόπιμη απελευθέρωση ΓΤΟ στο περιβάλλον, βρίσκεται σε τελικό στάδιο νομικής επεξεργασίας και κατά τον μήνα Μάρτιο το σχέδιο ΚΥΑ αναμένεται να είναι στο στάδιο των υπογραφών από τους συναρμόδιους Υπουργούς.
     Η προαναφερθείσα ΚΥΑ θέτει ένα σύγχρονο, πλήρη και διαφανή τρόπο αξιολόγησης επικινδυνότητας στα επίπεδα της επιστημονικής τεκμηρίωσης και της διοικητικής διαδικασίας, με σκοπό την διασφάλιση του περιβάλλοντος και της ανθρώπινης υγείας από ενδεχόμενους κινδύνους από τη χρήση ΓΤΟ. Η αξιολόγηση των ΓΤΟ προβλέπεται να γίνεται σύμφωνα με το πνεύμα της Οδηγίας, δηλ. χωριστή εκτίμηση επικινδυνότητας για κάθε ένα είδος προτεινόμενου για αδειοδότηση ΓΤΟ. Αυτή η διαδικασία θα συντονίζεται από την Αρμόδια Αρχή και με πρωτοβουλία της θα συγκαλείται ειδική γνωμοδοτική Επιτροπή, στην οποία θα συμμετέχουν εκπρόσωποι των συναρμόδιων Υπουργείων και εποπτευόμενων Φορέων καθώς και επιστήμονες με γνωστικό πεδίο εξειδικευμένο στην υπό εξέταση γενετική τροποποίηση. Επιπλέον, θα υπάρχει δυνατότητα έκφρασης απόψεων ώστε να λαμβάνονται υπ' όψη. Το σχέδιο ΚΥΑ προβλέπει επίσης, όπως και η οδηγία, δυνατότητα κυρώσεων (προστίμων) σε περίπτωση μη συμμόρφωσης.
     Ο Υπουργός
     Γ. ΣΟΥΦΛΙΑΣ»
      5. Στην με αριθμό 7736/14-2-05 ερώτηση της Βουλευτού κ. Κρινιώς Κανελοπούλου δόθηκε με το υπ’ αριθμ. 1866 Β/10-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα εξής:
     Ο αμίαντος που περιέχεται στο αμιαντοτσιμέντο, θεωρείται ως σταθερά εγκλωβισμένος. Στις περιπτώσεις αυτές ο αμίαντος δεν δημιουργεί γενικά προβλήματα εφόσον είναι δεσμευμένος. Οι εργασίες αποξήλωσης αμιαντοτσιμέντου όμως χρήζουν ιδιαίτερης προσοχής, εφόσον κατά τη διάρκειά τους απελευθερώνονται ίνες αμιάντου που διαφορετικά θα παρέμεναν δεσμευμένες. Η διατήρηση των δομικών υλικών που περιέχουν ίνες αμιάντου σε καλή κατάσταση και ο περιορισμός απελευθέρωσης των ινών με σωστή επιτήρηση και εποπτεία είναι ο ενδεδειγμένος τρόπος αντιμετώπισης του προβλήματος.
     Αντικείμενο του ΥΠΕΧΩΔΕ είναι, η εφαρμογή της σχετικής νομοθεσίας που αφορά τη διαχείριση των αποβλήτων που περιέχουν αμίαντο (ΚΥΑ 8243/1113/91, ΦΕΚ 138/Β). Στο πλαίσιο αυτό ενημερώνει σχετικά τις αρμόδιες νομαρχιακές υπηρεσίες περιβάλλοντος -στις οποίες κατά περίπτωση παρουσιάζονται προβλήματα σχετικά με τη διαχείριση του αμιαντοτσιμέντου- οι οποίες έχουν κατά το νόμο την ευθύνη για την χορήγηση των απαιτούμενων για τον σκοπό αυτό αδειών εργασιών που περιλαμβάνουν αμίαντο και για τον έλεγχο τήρησης των όρων και περιορισμών που περιλαμβάνονται στις άδειες αυτές.
     Επισημαίνουμε ότι, τα θέματα που αφορούν στις επιπτώσεις του αμιάντου στη δημόσια υγεία εμπίπτουν στις αρμοδιότητες του Υπ. Υγείας, ενώ τα θέματα που αφορούν στην προστασία των εργαζομένων από εκπομπές αμιάντου στο χώρο εργασίας τους, εμπίπτουν στις αρμοδιότητες του Υπ. Εργασίας.
     Για το συγκεκριμένο θέμα που θέσατε, αναμένουμε τις απόψεις της αρμόδιας Νομ. Αυτοδιοίκησης Ηλείας, στην οποία απευθύνθηκε η Περιφέρεια Δυτ. Ελλάδος, μετά από σχετική επικοινωνία με το Γραφείο μας.
     Με την λήψη της αναμενόμενης απάντησης, θα σας ενημερώσουμε σχετικά.
     Ο Υπουργός
     Γ. ΣΟΥΦΛΙΑΣ»
      6. Στην με αριθμό 7790/15-2-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1894Β/11-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση του ανωτέρω σχετικού, σας γνωρίζουμε ότι στην παρούσα χρονική περίοδο εκκρεμούν οι παρακάτω κοινοτικές Οδηγίες, αρμοδιότητας ΥΠΕΧΩΔΕ, για τις οποίες έχει λήξει η προθεσμία ενσωμάτωσής τους.
     Α. Οδηγίες για τις οποίες υπάρχει καταγγελία από την Ε. Ε.
     1) Οδηγία 2001/18 (Γενετικώς τροποποιημένοι οργανισμοί).
     2) 2001/80 (Αέριες εκπομπές από μεγάλες εγκαταστάσεις καύσης).
     3) Οδηγία 2001/81 (Εθνικά ανώτατα όρια εκπομπών ορισμένων ρύπων). 
     4) Οδηγία 2000/76 (Αποτέφρωση αποβλήτων).
     5) Οδηγία 2002/3 (Όζον στον ατμοσφαιρικό αέρα).
     Β. Οδηγίες για τις οποίες δεν υπάρχει καταγγελία από πλευράς Ε.Ε. (Στάδιο προειδοποιητικής επιστολής)
     1) Οδηγία 2002/88 (Εκπομπές από μη οδικά οχήματα).
     2) Οδηγία 2003/108 (Ηλεκτρικά και ηλεκτρονικά απόβλητα).
     3) Οδηγία 2001/42 (Εκτίμηση των επιπτώσεων στο περιβάλλον από σχέδια και προγράμματα).
     4) Οδηγία 2002/49 (Αξιολόγηση και διαχείριση περιβαλλοντικού θορύβου).
     Σε ό,τι αφορά την Οδηγία 2003/87 (Εμπορία δικαιωμάτων εκπομπών αερίων του θερμοκηπίου), αυτή ενσωματώθηκε ήδη στο εθνικό δίκαιο με την ΚΥΑ ΗΠ 54409/263 (ΦΕΚ 1931 Β/07.12.2004).
     Ο Υπουργός
     Γ. ΣΟΥΦΛΙΑΣ»
      7. Στην με αριθμό 7775/15-2-05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 1888 Β/11-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα ακόλουθα:
     Η πόλη των Σερρών διαθέτει εγκατάσταση επεξεργασίας λυμάτων η οποία λειτουργεί κανονικά παρέχοντας δευτεροβάθμια επεξεργασία των λυμάτων.
     Η Δημοτική Επιχείρηση Ύδρευσης-Αποχέτευσης Σερρών (ΔΕΥΑ) πρόσφατα υπέβαλε αίτηση συνδρομής για συγχρηματοδότηση από το Ταμείο Συνοχής έργου που περιλαμβάνει την επέκταση του αποχετευτικού δικτύου και της υφιστάμενης εγκατάστασης επεξεργασίας λυμάτων και στα πλαίσια των αρμοδιοτήτων του ΥΠΕΧΩΔΕ χορηγήθηκε σχετική βεβαίωση με την οποία το προτεινόμενο έργο κατετάγη στην Α' προτεραιότητα.
     Σύμφωνα με την από 26-8-2004 Εγκύκλιο του Υπουργείου Οικονομίας και Οικονομικών η τελική εκτίμηση και ιεράρχηση γίνεται από Ειδική Γνωμοδοτική Επιτροπή, στην οποία συμμετέχουν εκπρόσωποι από το Υπουργείο Οικονομίας & Οικονομικών, το ΥΠΕΧΩΔΕ και το ΥΠΕΣΔΔΑ.
     Όσον αφορά στην ένταξη του συγκεκριμένου έργου στο Επιχειρησιακό Πρόγραμμα ΠΕΡΙΒΑΛΛΟΝ (ΕΠΠΕΡ) 2000-2006 του ΥΠΕΧΩΔΕ, σας ενημερώνουμε ότι την περίοδο αυτή, δεν υπάρχει ανοιχτή πρόσκληση σχετική με έργα αποχέτευσης. διάθεσης και επεξεργασίας λυμάτων.
     Το επόμενο διάστημα θα δημοσιοποιηθεί σχετική πρόσκληση στον Τύπο καθώς και στην ηλεκτρονική διεύθυνση www.epper.qr μαζί με πληροφορίες σχετικά με τις επιλεξιμότητες των Πράξεων, τη Μεθοδολογία Αξιολόγησης, τα Κριτήρια Επιλογής Πράξεων και την αντίστοιχη βαθμολογία, τα έντυπα, που είναι απαραίτητο να χρησιμοποιηθούν, τις ημερομηνίες εντός των οποίων, θα πρέπει να υπάρξει ανταπόκριση αλλά και άλλα συναφή θέματα σχετικά με την πρόσκληση.
     Στην περίπτωση που το προτεινόμενο έργο θα ικανοποιεί τα κριτήρια αξιολόγησης, ο τελικός δικαιούχος θα πρέπει να καταθέσει έγκαιρα τεχνικό δελτίο σύμφωνα με τις υποδείξεις της Πρόσκλησης.
     Τυχόν παράνομη διάθεση αστικών λυμάτων στην τάφρο της ΓΟΕΒ Σερρών θα πρέπει να ελεγχθεί από τις αρμόδιες Νομαρχιακές Υπηρεσίες.
     Ο Υπουργός
     Γ. ΣΟΥΦΛΙΑΣ»
     8. Στην με αριθμό 8291/1-3-05 ερώτηση του Βουλευτή κ. Ευάγγελου Παπαχρήστου δόθηκε με το υπ’ αριθμ. 15384/23-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Β. Παπαχρήστος, σχετικά με τη συγκρότηση της Λιμενικής Επιτροπής του Λιμενικού Ταμείου Πρέβεζας και Πάργας, σας γνωρίζουμε, κατά λόγο αρμοδιότητάς μας τα ακόλουθα:
     Με τις διατάξεις του άρθρου 28 παρ.5 του Ν. 2738/ 1999, όπως τροποποιήθηκε και αντικαταστάθηκε με το άρθρο 11 του Ν. 2839/2000, και το άρθρο 26 παρ.5 του Ν. 3013/2002, έγινε αποδεκτό ένα χρόνιο αίτημα των ΟΤΑ της Χώρας να αναλάβουν την άσκηση των αρμοδιοτήτων των Λιμενικών Ταμείων, συγκροτώντας Δημοτικά, Διαδημοτικά ή Νομαρχιακά Λιμενικά Ταμεία, με τη μορφή νομικού προσώπου του Δήμου ή της Νομαρχιακής Αυτοδιοίκησης, αντίστοιχα.
     Από την έναρξη εφαρμογής των ανωτέρω διατάξεων, το Υπουργείο Εσωτερικών, Δημόσιας Διοίκησης και Αποκέντρωσης, σε συνεργασία με το Υπουργείο Εμπορικής Ναυτιλίας, προέβη στις απαιτούμενες ενέργειες για την έκδοση των προβλεπόμενων προεδρικών διαταγμάτων μεταφοράς αρμοδιοτήτων των Λιμενικών Ταμείων στους ΟΤΑ, σύμφωνα και με τη γνώμη των οικείων ΟΤΑ α΄ και β΄ βαθμού, ενώ η διαδικασία σύνταξης και ολοκλήρωσης των προεδρικών διαταγμάτων κατάργησης των υφιστάμενων Λιμενικών Ταμείων βρίσκεται σε εξέλιξη.
     Σε ό,τι αφορά στη διαδικασία σύστασης του Δημοτικού Λιμενικού Ταμείου Πρέβεζας και του Δημοτικού Λιμενικού Πάργας, σας γνωρίζουμε ότι έχουν ήδη εκδοθεί τα με αριθμ.318/2003 (ΦΕΚ270 Α΄) και 275/2003 (ΦΕΚ 242 Α΄) προεδρικά διατάγματα, αντίστοιχα, περί «Μεταφοράς αρμοδιοτήτων του Λιμενικού Ταμείου Ν.Πρεβέζης». Ακολούθως, προωθήθηκε σχέδιο προεδρικού διατάγματος κατάργησης του υφιστάμενου Λιμενικού Ταμείου Ν. Πρεβέζης από την αρμόδια υπηρεσία του Υπουργείου Εσωτερικών Δημόσιας Διοίκησης και Αποκέντρωσης στο συναρμόδιο Υπουργείο Εμπορικής Ναυτιλίας.
     Περαιτέρω, με σκοπό την εύρυθμη λειτουργία των συσταθέντων δημοτικών, διαδημοτικών και νομαρχιακών ταμείων, στο Υπουργείο Εσωτερικών, Δημόσιας Διοίκησης και Αποκέντρωσης λειτουργεί Ομάδα Διοίκησης Έργου, με τη συμμετοχή εκπροσώπων τόσο των δυο αρμόδιων Υπουργείων όσο και του Υπουργείου Αιγαίου και Νησιωτικής Πολιτικής, της ΚΕΔΚΕ και της ΕΝΑΕ.
     Έργο της Ομάδας είναι η επανεξέταση και η αναμόρφωση του πλαισίου ίδρυσης, οργάνωσης και λειτουργίας των αρμοδιοτήτων των δημοτικών, διαδημοτικών και νομαρχιακών λιμενικών ταμείων.
     Τέλος, σε ό,τι αφορά τη συγκρότηση της Λιμενικής Επιτροπής του υφιστάμενου Λιμενικού Ταμείου Πρέβεζας και Πάργας σας γνωρίζουμε ότι αρμόδιο είναι το Υπουργείο Εμπορικής Ναυτιλίας, στο οποίο και αποστέλλουμε φωτοαντίγραφο της ανωτέρω ερώτησης, για τις δικές του ενέργειες προς την Εθνική Αντιπροσωπεία.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     9. Στην με αριθμό 8253/28-2-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Α.Π.Υ/1Α/148/24-3-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 317/17.3.2005 έγγραφο του Προέδρου-Δ/νοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 8040/22-2-05 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 1343/23-3-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Κ. Μπαντουβάς, σας πληροφορούμε τα εξής:
     Επανίδρυση Συνεταιριστικών Οργανώσεων
     Σύμφωνα με το άρθρο 1 παρ. 3, του ν. 2810/2000 «Αγροτικές Συνεταιριστικές Οργανώσεις» (ΦΕΚ 61/Α), οι Α.Σ.Ο. όλων των βαθμίδων είναι νομικά πρόσωπα ιδιωτικού δικαίου και έχουν εμπορική ιδιότητα. Επίσης, σύμφωνα με το άρθρο 14 παρ. 4 του ίδιου νόμου, αρμόδιο για να αποφασίζει για κάθε θέμα που αφορά τη διοίκηση του συνεταιρισμού, τη διαχείριση της περιουσίας και των υποθέσεών του και την επιδίωξη του σκοπού του, είναι το Διοικητικό Συμβούλιο.
     Επιπλέον, σύμφωνα με το άρθρο 16 παρ. 1 του ίδιου νόμου, η εποπτεία επί των Α.Σ.Ο. κάθε βαθμίδας και των συνεταιριστικών εταιριών ασκείται από τον Υπουργό Γεωργίας. Οι σχετικές λεπτομέρειες καθορίζονται με το Π. Δ/γμα 176/2003 «Περιεχόμενο και τρόπος άσκησης της εποπτείας του Υπουργού Γεωργίας επί των Αγροτικών Συνεταιριστικών Οργανώσεων (Α.Σ.Ο.) και των Συνεταιριστικών εταιρειών (Σ.Ε.)» (ΦΕΚ 143/Α). Επισημαίνεται ότι οι Α.Σ.Ο. συστήνονται με πρωτοβουλία των ίδιων των παραγωγών και σε καμία περίπτωση με πρωτοβουλία και συμμετοχή του Κράτους.
     Τοπικά Κέντρα Αγροτικής Ανάπτυξης
     Η ίδρυση και λειτουργία Τοπικών Κέντρων Αγροτικής Ανάπτυξης που θα συμπεριληφθεί σε νομοσχέδιο του Υπουργείου Αγροτικής Ανάπτυξης και Τροφίμων έχει ως σκοπό την επαγγελματική και τεχνολογική στήριξη των αγροτών, την πληροφόρησή τους, καθώς και τη σύνδεση της γεωργικής έρευνας με την εφαρμογή των αποτελεσμάτων της στην πράξη.
     Αναδασμός
     Σχετικά με την εφαρμογή αναδασμού στο χωριό Κασσάνοι Ν. Ηρακλείου, η αρμοδιότητα αυτή ανήκει στον οικείο Νομάρχη.
     Συγκεκριμένα, για να ξεκινήσει η διαδικασία του αναδασμού, πρέπει να υποβληθούν τουλάχιστον 20 αιτήσεις ενδιαφερομένων ιδιοκτητών προς την οικεία Υπηρεσία Γεωργίας, η οποία, αφού εξετάσει τη σκοπιμότητα εφαρμογής αναδασμού, θα προβεί στις προβλεπόμενες από το ν. 674/77 ενέργειες, για την έναρξη των εργασιών του αναδασμού και την ένταξή του στο πρόγραμμα αναδασμών.
     Ο Υπουργός
     Α. ΚΟΝΤΟΣ»
     11. Στην με αριθμό 7641/9-2-05 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 14416/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7641/9-2-05 την οποία κατέθεσε ο Βουλευτής κ. Αλεξ. Αλαβάνος σχετικά με τα επαγγελματικά δικαιώματα των πτυχιούχων του Τμήματος Επιστημών της Τέχνης του Πανεπιστημίου Ιωαννίνων, σας γνωρίζουμε τα ακόλουθα: 
     Σχετικά με την επαγγελματική κατοχύρωση των πτυχιούχων των πανεπιστημιακών τμημάτων η αρμοδιότητα του ΥΠ.Ε.Π.Θ. συνίσταται σύμφωνα με τις διατάξεις της κειμένης πανεπιστημιακής νομοθεσίας (άρθρο 6, παρ. 6, του ν. 1268/82 όπως έχει τροποποιηθεί και ισχύει) στην έκδοση, ύστερα από γνώμη του Σ.Α.Π. και της οικείας Συγκλήτου, προεδρικού διατάγματος, στο οποίο ορίζεται η δυνατότητα άσκησης συγκεκριμένων επαγγελματικών δραστηριοτήτων, καθώς και οι τομείς στους οποίους αυτοί θα μπορούσαν να απασχοληθούν βάσει των επαγγελματικών δυνατοτήτων και δεξιοτήτων που έχουν αποκτήσει κατά τη διάρκεια των σπουδών τους.
     Συμπληρωματικά, σας γνωρίζουμε ότι το Παιδαγωγικό Ινστιτούτο, θεωρώντας ότι το συγκεκριμένο ζήτημα δεν πρέπει να αντιμετωπιστεί ατομικά και κατά περίπτωση, αλλά συνολικά και κατά τρόπο αντικειμενικό, πρότεινε με σχετικό έγγραφό του τη δημιουργία ειδικής επιτροπής σε εθνικό επίπεδο, η οποία θα ορίσει τα κριτήρια ένταξης αποφοίτων ΑΕΙ και Τ.Ε.Ι. σε κλάδους εκπαιδευτικών.
     Το ΥΠ.Ε.Π.Θ. απεδέχθη το αίτημα και έχει ήδη προχωρήσει στη συγκρότηση πενταμελούς επιτροπής στην οποία θα μετέχουν και δύο μέλη του Παιδαγωγικού Ινστιτούτου τα οποία έχουν ήδη ορισθεί.
     Μέσα στο πλαίσιο αυτό θα αντιμετωπισθεί εκ νέου το αίτημα των πτυχιούχων του εν λόγω Τμήματος για την επαγγελματική τους κατοχύρωση δεδομένου ότι υπάρχει ήδη απορριπτική εισήγηση του Παιδαγωγικού Ινστιτούτου στο αίτημα του Τμήματος.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     12. Στην με αριθμό 7433/4-2-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 12846/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7433/ 4-2-05 την οποία κατέθεσε η Βουλευτής κ. Μαρία Δαμανάκη, σας γνωρίζουμε τα ακόλουθα:
     Σύμφωνα με την κείμενη νομοθεσία οι απόφοιτοι - πτυχιούχοι Β' κύκλου ΤΕΕ (Εσπερινά) προκειμένου να εισαχθούν στα ΤΕΙ συμμετέχουν σε ειδικές εισαγωγικές εξετάσεις εξεταζόμενοι πανελλαδικά σε δύο μαθήματα (Νέα Ελληνικά και Μαθηματικά), σε αντίθεση με τα ημερήσια ΤΕΕ, οι απόφοιτοι-πτυχιούχοι των οποίων εξετάζονται σε τρία μαθήματα (Νέα Ελληνικά, Μαθηματικά και μάθημα ειδικότητας).
     Με τροπολογία, που κατατέθηκε και ψηφίστηκε στη Βουλή των Ελλήνων, των Υπουργείων Εθνικής Άμυνας, Εθνικής Παιδείας και Θρησκευμάτων και Δημόσιας Τάξης δίνεται το δικαίωμα στους αποφοίτους - πτυχιούχους ΤΕΕ (ημερήσια) να διεκδικήσουν, καλύπτοντας ποσοστό θέσεων, την εισαγωγή τους στις Στρατιωτικές Σχολές Υπαξιωματικών των Ενόπλων Δυνάμεων και στις Σχολές Αστυφυλάκων της Ελληνικής Αστυνομίας.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     13. Στην με αριθμό 7384/3-2-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 12513/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7384/3-2- 05 την οποία κατέθεσε ο Βουλευτής κ. Φώτης Koυβέλης, σας γνωρίζουμε τα ακόλουθα:
     - Η σημειωθείσα καθυστέρηση στην αποστολή των χρημάτων στους υποτρόφους του ΙΚΥ οφείλεται στη δημιουργηθείσα αμφισβήτηση εκ μέρους της Ελεγκτικής Αρχής ως προς τη δυνατότητα του Διοικητικού Συμβουλίου του ΙΚΥ να Χορηγήσει επιπλέον υποτροφίες, δηλαδή πέραν του αριθμού των προκηρυγμένων θέσεων, στους δεύτερους και τρίτους επιτυχόντες των διαγωνισμών του Απριλίου 2004, δεδομένου ότι και η οικονομική δυνατότητα υπήρχε εκ μέρους του Ιδρύματος και η τακτική αυτή εφαρμοζόταν πάντοτε στο παρελθόν.
     Η αναμονή για την επίλυση της εν λόγω αμφισβήτησης από το καθ' ύλην αρμόδιο Ελεγκτικό Συνέδριο (απόφαση 33ης Συνεδρίασης / 07-12-2004, που περιήλθε στο ΙΚΥ στις 23-12-2004) είχε ως συνέπεια τη μετακύλιση των πληρωμών και την καθυστέρηση της αποστολής των χρημάτων στους υποτρόφους, η ομαλοποίηση της οποίας αναμένεται μέσα στον επόμενο μήνα. Επισημαίνεται ότι το Διοικητικό Συμβούλιο εξετάζει τη δυνατότητα ενός νέου, πιο απλού και απαλλαγμένου των 	καθυστερήσεων, τρόπου αποστολής των χρημάτων στους υποτρόφους.
     - Το ζήτημα της αναπροσαρμογής των τροφείων των υποτρόφων όχι μόνο του εξωτερικού, αλλά και του εσωτερικού, έχει ήδη απασχολήσει το νέο Διοικητικό Συμβούλιο τού ΙΚΥ κατά την αριθμ. 01/12-01-2005 Συνεδρίασή του, το οποίο, αν και θεωρεί απολύτως αναγκαία την αύξηση του μηνιαίου ύψους τους, εν τούτοις η λήψη μιας τέτοιας απόφασης θα έχει - εκ των πραγμάτων - ως συνέπεια τη μονομερή εφαρμογή της στους υποτρόφους αυτούς. Αυτό θα συμβεί διότι ένας αριθμός υποτρόφων χρηματοδοτείται από τον τακτικό προϋπολογισμό του ΙΚΥ και θα ευνοηθεί από την απόφαση αυτή, σε αντίθεση με τους υποτρόφους εκείνους οι οποίοι χρηματοδοτούνται ήδη από το έτος 2002 από τους πόρους του Β΄ ΕΠΕΑΕΚ, βάσει συγκεκριμένου ύψους χρηματοδότησης η οποία αφορά σε ορισμένο αριθμό υποτρόφων, καθορισμένο ύψος τροφείων, διάρκεια υποτροφίας κλπ.. Οποιαδήποτε δε μεταβολή των δεδομένων της κατηγορίας αυτής των υποτρόφων, προϋποθέτει την προηγούμενη έγκριση της Ειδικής Υπηρεσίας διαχείρισης του ΕΠΕΑΕΚ με την οποία θα συνεργαστεί το Διοικητικό Συμβούλιο του ΙΚΥ, προκειμένου να αποφευχθεί η δημιουργία υποτρόφων δύο ταχυτήτων, ευνοημένων και μη.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     14. Στην με αριθμό 8609/8-3-05 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./717/31-3-05 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 8609/08.03.2005 ερώτηση του Βουλευτή Λακωνίας για το Νέο Αρχαιολογικό Μουσείο Σπάρτης σας πληροφορούμε τα εξής:
     Το έργο της δημιουργίας του ως άνω μουσείου στη Σπάρτη στο ακίνητο της πρώην ΧΥΜΟΦΙΞ βρίσκεται στο τελικό στάδιο της διαδικασίας της εξαγοράς του ακινήτου από την Εθνική Τράπεζα. Πιο συγκεκριμένα η εν λόγω απόφαση έχει ήδη δημοσιευθεί σε φύλλο Εφημερίδας της Κυβερνήσεως και βρίσκεται στο στάδιο υπογραφής του αγοραπωλητηρίου.
     Όταν ολοκληρωθεί η διαδικασία, το Υπουργείο Πολιτισμού θα προβεί στις απαραίτητες ενέργειες μετατροπής του ακινήτου σε μουσείο, στο πλαίσιο του ευρύτερου προγραμματισμού του.
     Επιπρόσθετα στις 24.02.2005 υπεβλήθη Τεχνικό Δελτίο στο πλαίσιο του Μέτρου 3.2 του ΠΕΠ Πελοποννήσου για το έργο «Οικοδομικές και Η/Μ εργασίες επισκευής και εκσυγχρονισμού Αρχαιολογικού Μουσείου Σπάρτης», το οποίο αφορά στο υπάρχον Μουσείο, με φορέα υλοποίησης την αρμόδια υπηρεσία του Υπουργείου Πολιτισμού και με προϋπολογισμό 1.400.000 ευρώ.
     Η εν λόγω πρόταση είναι υπό αξιολόγηση από την αρμόδια Διαχειριστική Αρχή του ΠΕΠ Πελοποννήσου.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      15. Στην με αριθμό 8590/8-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 9281/ΔΕ-1799/1-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης του βουλευτή κ.Γιάννη Μαγκριώτη για τα οικονομικά προβλήματα που αντιμετωπίζει η Περιφέρεια Κεντρικής Μακεδονίας, σας γνωρίζουμε ότι κατόπιν αιτήματος της Περιφέρειας και λαμβάνοντας υπόψη τις ανειλημμένες οικονομικές υποχρεώσεις σε έργα τα οποία έχουν ολοκληρωθεί εγκρίθηκε αύξηση του ορίου πληρωμών των ΣΑΕΠ που χρηματοδοτούνται από αμιγώς Εθνικούς Πόρους από 31.000.000 Ευρώ που είχαν υπολογισθεί αρχικά σε 50.000.000 Ευρώ, συμπεριλαμβανομένου του προϋπολογισμού για τα έργα του Προγράμματος ΘΗΣΕΑΣ που ανέρχεται στα 5.820.000 Ευρώ.
     Όσον αφορά τα έργα που χρηματοδοτούνται από Κοινοτικούς Πόρους, ανέρχονται σε 115.000.000 Ευρώ για το έτος 2005.
     Η κατανομή των πιστώσεων στα επιμέρους έργα εμπίπτει στις αρμοδιότητες της Περιφέρειας Κεντρικής Μακεδονίας.
     Ο Υφυπουργός
     ΧΡΗΣΤΟΣ ΦΩΛΙΑΣ»
      16. Στην με αριθμό 8272/1-3-05 και 4636/1-3-05 ερώτηση των Βουλευτών κυρίων Έκτορα Νασιώκα και Ανδρέα Μακρυπίδη δόθηκε με το υπ’ αριθμ. 1028541/550/Α0012/18-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό 8272/1.3.05 ερώτηση και στην με αριθμό 4636/1.3.05 αναφορά που κατέθεσαν στη Βουλή οι Βουλευτές κ.κ. Ε. Νασιώκας και Α. Μακρυπίδης αντίστοιχα, σχετικά με το πιο πάνω θέμα, σας πληροφορούμε τα εξής:
      1. Σύμφωνα με την με αριθμό 1104059/7953/29.12.2004 κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων, καθώς και την με αριθμό 1104060/7954/0016/ΠΟΛ1155/29.12.2004 διευκρινιστική διαταγή μας έγινε δεκτό μεταξύ άλλων ότι το φοιτητικό στεγαστικό επίδομα δεν δικαιούνται όσοι φοιτητές διαμένουν σε φοιτητικές εστίες ή οικοτροφεία, διότι δεν θεωρείται μίσθωση η διαμονή τους σ' αυτά.
      2. Από τα στοιχεία που έχουν περιέλθει στην Υπηρεσία μας προκύπτει ότι τα συμφωνητικά που υπογράφονται μεταξύ των οικοτροφείων και των φοιτητών - αφορούν σε διαμονή και σίτιση, οι δε αποδείξεις παροχής υπηρεσιών αναφέρουν επίσης ότι το εισπραττόμενο ποσό είναι για κάλυψη διαμονής και σίτισης.
      Διευκρινίζεται ότι, στα έξοδα διαμονής συμπεριλαμβάνονται λειτουργικά έξοδα όπως είναι το κόστος κατανάλωσης ηλεκτρικού ρεύματος ή το κόστος που προκύπτει από διάφορες φθορές στα οικήματα.
      3. Από τα ανωτέρω προκύπτει ότι, όσοι φοιτητές διαμένουν σε οικοτροφεία δεν δικαιούνται το φοιτητικό επίδομα, καθώς ο νόμος αξιώνει για τη χορήγησή του ο φοιτητής να διαμένει σε μισθωμένη οικία λόγω των σπουδών του, γεγονός που δεν συντρέχει στην περίπτωση των οικοτροφείων αφού το ποσό που καταβάλλεται δεν αποτελεί μίσθωμα αλλά αντικατοπτρίζει τα έξοδα διαμονής και τα τροφεία σε οικοτροφείο.
      4. Εξάλλου, επισημαίνεται ότι ούτε το προηγούμενο έτος προβλεπόταν χορήγηση του φοιτητικού στεγαστικού επιδόματος σε φοιτητές που διέμεναν σε φοιτητικές εστίες ή οικοτροφεία.
      Ο Υφυπουργός
      ΑΔΑΜ ΡΕΓΚΟΥΖΑΣ»
      17. Στην με αριθμό 8923/18-3-05 ερώτηση του Βουλευτή κ. Κωνσταντίνου Καρρά δόθηκε με το υπ’ αριθμ. 7017/4/4982/7-4-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Καρράς, σας γνωρίζουμε ότι, στα πλαίσια μιας νέας πολιτικής δημόσιας τάξης, το Υπουργείο μας καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου, ώστε να εξασφαλισθούν καλύτερες συνθήκες τάξης και ασφάλειας, ενισχυθεί περαιτέρω το αίσθημα ασφαλείας και αναβαθμισθεί η ποιότητα ζωής των πολιτών. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
      Ειδικότερα, για το τρέχον έτος, ο σχεδιασμός της αντεγκληματικής πολιτικής βασίστηκε σε διαδικασίες μελέτης και ανάλυσης των δεδομένων της εγκληματικότητας, των επιστημονικών ερευνών, των απόψεων κοινωνικών φορέων και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των Υπηρεσιών, ενώ ελήφθησαν υπόψη οι απόψεις - προτάσεις των Διευθυντών των Υπηρεσιών μας.
      Για την υλοποίηση των στόχων και των προτεραιοτήτων εκπονήθηκαν ολοκληρωμένα σχέδια δράσεων, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό και τα μέσα που διαθέτουν οι κατά τόπους Υπηρεσίες. Ενδεικτικά, για το τρέχον έτος ξεκίνησε από τις 11 Ιανουαρίου, μεταξύ άλλων, η συγκρότηση και λειτουργία συνεργείων αστυνομικών ελέγχων σε όλες τις Αστυνομικές Διευθύνσεις της χώρας, με σκοπό τη συνδυασμένη και συντονισμένη δράση για την πρόληψη και καταστολή της εγκληματικότητας. Τα συνεργεία αυτά διακρίνονται σε γενικά συνεργεία (τάξης, ασφάλειας και τροχαίας) και σε ειδικά συνεργεία (ελέγχου αλλοδαπών, λαθρομετανάστευσης και δίωξης ναρκωτικών). Τα συνεργεία λειτουργούν στοχευμένα σε περιοχές που εμφανίζουν αυξημένη εγκληματικότητα και υποστηρίζονται από άλλες δράσεις (εποχούμενες περιπολίες, εναέρια μέσα κ.λπ.) για την επιτυχή ολοκλήρωση της αποστολής τους.
      Πέραν αυτών, εφαρμόζεται το μέτρο των γενικών αστυνομικών εξορμήσεων, όπου προβλέπεται γενική εξόρμηση των συνεργείων αστυνομικών ελέγχων τουλάχιστον μία φορά το δεκαήμερο σε επίπεδο Αστυνομικής Διεύθυνσης ή Διεύθυνσης Αστυνομίας (νομαρχιακό επίπεδο) και τουλάχιστον μία φορά το δεκαπενθήμερο σε επίπεδο Γενικών Αστυνομικών Διευθύνσεων (διανομαρχιακό επίπεδο), ενώ συνεχίζεται, σε πιλοτικό επίπεδο, να εφαρμόζεται ο θεσμός του «Αστυνομικού της Γειτονιάς» σε 35 Αστυνομικά Τμήματα της Αττικής και σε 7 Αστυνομικά Τμήματα της Θεσσαλονίκης. Παράλληλα, ο θεσμός αυτός επεκτάθηκε πιλοτικά, από 24-1-2005, στις πόλεις - έδρες 13 Αστυνομικών Διευθύνσεων. Επίσης, συνεχίζεται η δράση των πεζών και εποχούμενων περιπολιών με επαναπροσδιορισμό του αριθμού τους, σύμφωνα με τις τοπικές ιδιαιτερότητες και με βάση τη γεωγραφική κατανομή της εγκληματικότητας, καθώς και η δράση των Ομάδων Πρόληψης και Καταστολής Εγκληματικότητας (Ο.Π.Κ.Ε.), με προοπτική. την αύξηση του αριθμού τους, μετά από αξιολόγηση της δράση των ήδη υφιστάμενων ομάδων, τα ιδιαίτερα προβλήματα εγκληματικότητας και τις υφιστάμενες δυνατότητες σε προσωπικό και μέσα.
      Ειδικότερα, σε ό,τι αφορά το κέντρο της πόλης της Αθήνας, σας πληροφορούμε ότι πέραν των ανωτέρω αστυνομικών δράσεων, από 10-1-2005 διενεργούνται και κοινές εποχούμενες περιπολίες με δίκυκλες μοτοσικλέτες ανά ζεύγη (ασφάλειας και τάξης), ενώ σε ορισμένες περιοχές διατίθενται και αστυνομικές δυνάμεις από τις Διευθύνσεις Μέτρων Τάξης και Αποκατάστασης Τάξης για τη διενέργεια πεζών περιπολιών. Επίσης, για την αντιμετώπιση των προβλημάτων στην ευρύτερη περιοχή της Πλατείας Βάθης, από 7-5-2003, εφαρμόζεται πρόγραμμα αστυνομικής ενισχυτικής δράσης με τη συμμετοχή και συνεργασία όλων των συναρμόδιων Υπηρεσιών μας, ενώ αυξημένα μέτρα φρούρησης και επιτήρησης λαμβάνονται πέριξ των τριών Μονάδων του Ο.Κ.Α.Ν.Α. που λειτουργούν στην περιοχή του Κέντρου της πόλης. Ενδεικτικά δε, σας πληροφορούμε ότι, στα πλαίσια του προγράμματος αυτού, κατά το πρώτο δίμηνο του τρέχοντος έτους στην εν λόγω περιοχή διενεργήθηκαν 3.950 έλεγχοι ατόμων και 1.272 έλεγχοι οχημάτων, ενώ συνελήφθησαν 77 άτομα.
      Πέραν αυτών, από 25-5-2004, εφαρμόζεται στις πλατείες του Δήμου Αθηναίων, ειδικό πρόγραμμα ενισχυτικής δράσης και αστυνόμευσης με σκοπό την ευταξία, ευκοσμία και εξυγίανσή τους, ενώ από 3-5-2004, για την καταπολέμηση του παραεμπορίου στο Δήμο Αθηναίων, υλοποιείται ειδικό πρόγραμμα με τη συγκρότηση μικτών κλιμακίων ελέγχων με τη συμμετοχή των Υπηρεσιών του Υπουργείου Ανάπτυξης, του Υπουργείου Οικονομίας και Οικονομικών, της Ελληνικής Αστυνομίας και της Δημοτικής Αστυνομίας.
      Πάντως, σας πληροφορούμε ότι, σύμφωνα με τα υφιστάμενα στην αρμόδια Υπηρεσία μας, στατιστικά στοιχεία, κατά το χρονικό διάστημα 1-1 έως 28-2-2005, σε σύγκριση με το αντίστοιχο χρονικό διάστημα του παρελθόντος έτους, είχαμε μείωση της βαρύνουσας εγκληματικότητας, στην περιοχή της Διεύθυνσης Αστυνομίας Αθηνών.
      Σε ό,τι αφορά την ευρύτερη περιοχή των Δήμων Αχαρνών, Ζεφυρίου και Άνω Λιοσίων, σας πληροφορούμε ότι, πέραν των ανωτέρω αστυνομικών δράσεων, από 4-3-2005, εφαρμόζεται και ειδικό σχέδιο δράσης, ενώ πρόσφατα η Διεύθυνση Αστυνομίας Δυτικής Αττικής προέβη στο σχεδιασμό και τη λήψη επιπρόσθετων μέτρων, για την προστασία και την ασφαλή και απρόσκοπτη πραγματοποίηση των δρομολογίων των μέσων μαζικής μεταφοράς, αποβλέποντας στην προστασία των εργαζομένων σε αυτά, του επιβατικού κοινού και των κατοίκων της εν λόγω περιοχής. Επισημαίνεται ότι τα ανωτέρω μέτρα, συνεπικουρούνται και από τις λοιπές Υπηρεσίες της Γενικής Αστυνομικής Διεύθυνσης Αττικής (Διευθύνσεις Ασφάλειας, Αστυνομικών Επιχειρήσεων και Άμεσης Δράσης).
      Ειδικότερα, από τα Αστυνομικά Τμήματα Αχαρνών, Ζεφυρίου και Άνω Λιοσίων, διενεργούνται ειδικές εποχούμενες περιπολίες, καθημερινά και σε 24ωρη βάση κατά μήκος των δρομολογίων και στις αφετηρίες των μέσων μαζικής μεταφοράς, ενώ ανάλογες περιπολίες διενεργούνταί από τις Διευθύνσεις Ασφάλειας και Άμεσης Δράσης Αττικής. Επίσης, στις περιοχές αυτές δραστηριοποιούνται οι Ομάδες Πρόληψης και Καταστολής της Εγκληματικότητας και το Τμήμα Δίωξης Λαθρομετανάστευσης, ενώ στο Αστυνομικό Τμήμα Ζεφυρίου διατίθενται αστυνομικές δυνάμεις από τις Διευθύνσεις Μέτρων Τάξης και Αποκατάστασης Τάξης για τη διενέργεια περιπολιών.
      Πέραν αυτών, επισημαίνεται ότι, οι επιχειρησιακές αυτές δράσεις των Υπηρεσιών μας, αποτελούν αντικείμενο συνεχούς παρακολούθησης, μελέτης και αξιολόγησης, προκειμένου να εξάγονται ασφαλή συμπεράσματα για την αποτελεσματικότητά τους και να πραγματοποιούνται οι απαραίτητες αναπροσαρμογές, παρεμβάσεις και διορθώσεις, όπου και όταν αυτό καθίσταται αναγκαίο.
      Για το θέμα της στελέχωσης των αστυνομικών Υπηρεσιών, σας πληροφορούμε ότι αυτό, σήμερα, αντιμετωπίζεται μέσα από τις δυνατότητες που παρέχει η δύναμη του Σώματος της Ελληνικής Αστυνομίας, με ορθολογική κατανομή αυτής. Στο πλαίσιο αυτό έχει στελεχωθεί και η Γενική Αστυνομική Διεύθυνση Αττικής με δύναμη, η οποία παρουσιάζει έλλειμμα έναντι της οργανικής της. Επισημαίνεται ότι, η εν λόγω Υπηρεσία ενισχύεται περαιτέρω και με την παρουσία ικανού αριθμού συνοριακών φυλάκων και ειδικών φρουρών οι οποίοι συνδράμουν σημαντικά το αστυνομικό έργο.
      Πάντως, στα πλαίσια των υπηρεσιακών δυνατοτήτων, θα καταβληθεί προσπάθεια για την περαιτέρω ενίσχυση της Γενικής Αστυνομικής Διεύθυνσης Αττικής με προσωπικό και ήδη, κατά τις γενικές μεταθέσεις του τρέχοντος έτους, προκηρύχθηκαν προς πλήρωση 317 θέσεις αξιωματικών, ανθυπαστυνόμων, αρχιφυλάκων και αστυφυλάκων, ενώ, κατά τη θερινή περίοδο του τρέχοντος έτους, για την αντιμετώπιση των αυξημένων υπηρεσιακών αναγκών, θα ενισχυθεί και με ικανό αριθμό δοκίμων αστυφυλάκων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      18. Στην με αριθμό 8911/18-3-05 ερώτηση της Βουλευτού κ. Εύης Χριστοφιλιπούλου δόθηκε με το υπ’ αριθμ. 7017/4/4981/7-4-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. Χριστοφιλοπούλου, σε ό,τι μας αφορά, σας γνωρίζουμε ότι, στα πλαίσια μιας νέας πολιτικής δημόσιας τάξης, το Υπουργείο μας καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου, ώστε να εξασφαλισθούν καλύτερες συνθήκες τάξης και ασφάλειας, ενισχυθεί περαιτέρω το αίσθημα ασφαλείας και αναβαθμισθεί η ποιότητα ζωής των πολιτών. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
      Ειδικότερα, για το τρέχον έτος, ο σχεδιασμός της αντεγκληματικής πολιτικής βασίστηκε σε διαδικασίες μελέτης και ανάλυσης των δεδομένων της εγκληματικότητας, των επιστημονικών ερευνών, των απόψεων κοινωνικών φορέων και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των Υπηρεσιών, ενώ ελήφθησαν υπόψη οι απόψεις - προτάσεις των Διευθυντών των Υπηρεσιών μας.
      Για την υλοποίηση των στόχων και των προτεραιοτήτων εκπονήθηκαν ολοκληρωμένα σχέδια δράσεων, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό και τα μέσα που διαθέτουν οι κατά τόπους Υπηρεσίες. Ενδεικτικά, για το τρέχον έτος ξεκίνησε από τις 11 Ιανουαρίου, μεταξύ άλλων, η συγκρότηση και λειτουργία συνεργείων αστυνομικών ελέγχων σε όλες τις Αστυνομικές Διευθύνσεις της χώρας, με σκοπό τη συνδυασμένη και συντονισμένη δράση για την πρόληψη και καταστολή της εγκληματικότητας. Τα συνεργεία αυτά διακρίνονται σε γενικά συνεργεία (τάξης, ασφάλειας και τροχαίας) και σε ειδικά συνεργεία (ελέγχου αλλοδαπών, λαθρομετανάστευσης και δίωξης ναρκωτικών). Τα συνεργεία λειτουργούν στοχευμένα σε περιοχές που εμφανίζουν αυξημένη εγκληματικότητα και υποστηρίζονται από άλλες δράσεις (εποχούμενες περιπολίες, εναέρια μέσα κ.λπ.) για την επιτυχή ολοκλήρωση της αποστολής τους.
      Πέραν αυτών, εφαρμόζεται το μέτρο των γενικών αστυνομικών εξορμήσεων, όπου προβλέπεται γενική εξόρμηση των συνεργείων αστυνομικών ελέγχων τουλάχιστον μία φορά το δεκαήμερο σε επίπεδο Αστυνομικής Διεύθυνσης ή Διεύθυνσης Αστυνομίας (νομαρχιακό επίπεδο) και τουλάχιστον μία φορά το δεκαπενθήμερο σε επίπεδο Γενικών Αστυνομικών Διευθύνσεων (διανομαρχιακό επίπεδο), ενώ συνεχίζεται, σε πιλοτικό επίπεδο, να εφαρμόζεται ο θεσμός του «Αστυνομικού της Γειτονιάς» σε 35 Αστυνομικά Τμήματα της Αττικής και σε 7 Αστυνομικά Τμήματα της Θεσσαλονίκης. Παράλληλα, ο θεσμός αυτός επεκτείνεται πιλοτικά, από 24-1-2005, στις πόλεις - έδρες 13 Αστυνομικών Διευθύνσεων. Επίσης, συνεχίζεται η δράση των πεζών και εποχούμενων περιπολιών με επαναπροσδιορισμό του αριθμού τους, σύμφωνα με τις τοπικές ιδιαιτερότητες και με βάση τη γεωγραφική κατανομή της εγκληματικότητας, καθώς και η δράση των Ομάδων Πρόληψης και Καταστολής Εγκληματικότητας (Ο.Π.Κ.Ε.), με προοπτική την αύξηση του αριθμού τους, μετά από αξιολόγηση της δράση των ήδη υφιστάμενων ομάδων, τα ιδιαίτερα προβλήματα εγκληματικότητας και τις υφιστάμενες δυνατότητες σε προσωπικό και μέσα.
      Σε ό,τι αφορά τις αναφερόμενες στην ερώτηση περιοχές, σας πληροφορούμε ότι, πέραν των ανωτέρω αστυνομικών δράσεων, από 4-3-2005, εφαρμόζεται και ειδικό σχέδιο δράσης, ενώ, αμέσως μετά την πρόκληση των εν λόγω μεμονωμένων επεισοδίων, τα οποία περιορίστηκαν σε συγκεκριμένο χώρο, η Διεύθυνση Αστυνομίας Δυτικής Αττικής προέβη στο σχεδιασμό και τη λήψη επιπρόσθετων μέτρων, για την προστασία και την ασφαλή και απρόσκοπτη πραγματοποίηση των δρομολογίων των μέσων μαζικής μεταφοράς, αποβλέποντας στην προστασία των εργαζομένων σε αυτά, του επιβατικού κοινού και των κατοίκων των εν λόγω περιοχών. Επισημαίνεται ότι τα ανωτέρω μέτρα, συνεπικουρούνται και από τις λοιπές Υπηρεσίες της Γενικής Αστυνομικής Διεύθυνσης Αττικής (Διευθύνσεις Ασφάλειας, Αστυνομικών Επιχειρήσεων και Άμεσης Δράσης).
      Ειδικότερα, από τα Αστυνομικά Τμήματα Αχαρνών, Ζεφυρίου και Άνω Λιοσίων, διενεργούνται ειδικές εποχούμενες περιπολίες, καθημερινά και σε 24ωρη βάση κατά μήκος των δρομολογίων και στις αφετηρίες των μέσων μαζικής μεταφοράς, ενώ ανάλογες περιπολίες διενεργούνται από τις Διευθύνσεις Ασφάλειας και Άμεσης Δράσης Αττικής. Επίσης, στις περιοχές αυτές δραστηριοποιούνται οι Ομάδες Πρόληψης και Καταστολής της Εγκληματικότητας και το Τμήμα Δίωξης Λαθρομετανάστευσης, ενώ στο Αστυνομικό Τμήμα Ζεφυρίου διατίθενται αστυνομικές δυνάμεις από τις Διευθύνσεις Μέτρων Τάξης και Αποκατάστασης Τάξης για τη διενέργεια περιπολιών.
      Πέραν αυτών, επισημαίνεται ότι, οι επιχειρησιακές αυτές δράσεις των Υπηρεσιών μας, αποτελούν αντικείμενο συνεχούς παρακολούθησης, μελέτης και αξιολόγησης, προκειμένου να εξάγονται ασφαλή συμπεράσματα για την αποτελεσματικότητά τους και να πραγματοποιούνται οι απαραίτητες αναπροσαρμογές, παρεμβάσεις και διορθώσεις, όπου και όταν αυτό καθίσταται αναγκαίο.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      19. Στην με αριθμό 8833/16-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 18169/7-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή των Ελλήνων, ο Βουλευτής κ. Αθ. Λεβέντης, η οποία αναφέρεται στο αντικείμενο του θέματος, σας γνωρίζουμε τα ακόλουθα:
      Με την αριθ. Π2Β/2268/1995 (ΦΕΚ 610/τ.B'/1995) απόφαση του Υπουργού Υγείας, Πρόνοιας και Κοινωνικών Ασφαλίσεων μεταβιβάσθηκε στο Δήμο Σαμίων ο «Κρατικός Βρεφονηπιακός Σταθμός Σάμου». Με την αριθ. 113/96 (ΦΕΚ 59/τ. B΄/1996) απόφαση του Περιφερειακού Δ/ντή Σάμου προσαρμόσθηκε η συστατική πράξη του «Κρατικού Βρεφονηπιακού Σταθμού Σάμου» που μεταβιβάσθηκε με την ανωτέρω απόφαση στο Δήμο Σαμίων και έλαβε την επωνυμία «Δημοτικός Βρεφονηπιακός Σταθμός Δήμου Σαμίων».
      Σήμερα στο Δήμο Βαθέος λειτουργούν τρεις Βρεφονηπιακοί Σταθμοί, οι οποίοι ενοποιήθηκαν σε ενιαίο νομικό πρόσωπο δημοσίου δικαίου με την επωνυμία «Δημοτικοί Βρεφονηπιακοί Σταθμοί Δήμου Βαθέος Σάμου» (ΦΕΚ 829/τ. Β' /25-6-2003).
      Ο Δήμος Βαθέος, με το αρ. 4821/26-5-2004 έγγραφό του, μας γνώρισε ότι με τη βεβιασμένη έναρξη της λειτουργίας του 2ου Βρεφονηπιακού Σταθμού Σάμου το έτος 2002, λόγω αυξημένης προσέλευσης βρεφών και νηπίων, παρέστη η ανάγκη της στελέχωσης του με προσωπικό. Επειδή όμως στον Οργανισμό Εσωτερικής Υπηρεσίας του ανωτέρω Δήμου προβλεπόταν μόνο δύο θέσεις προσωπικού ΠΕ, τη στελέχωση του σταθμού για την εξυπηρέτηση των Δημοτών του, ανέλαβε ο Σύλλογος Γονέων και Κηδεμόνων διαθέτοντας εικοσιένα άτομα.
      Η ενέργεια αυτή εστερείτο παντελώς νομιμότητας διότι, από την κείμενη νομοθεσία, δεν προβλέπεται η διάθεση προσωπικού από συλλόγους σε ΝΠΔΔ, αλλά οποιαδήποτε πρόσληψη γίνεται αποκλειστικά και μόνο από τον οικείο ΟΤΑ που μπορεί να προγραμματίζει και να προσλαμβάνει το προσωπικό του σύμφωνα με τις ειδικότερες διατάξεις.
      Το Υπουργείο μας, προκειμένου να επιλυθεί άμεσα το πρόβλημα λειτουργίας των σταθμών και λόγω της κοινωνικής ιδιαιτερότητας του θέματος, ενέκρινε είκοσι μια συμβάσεις μίσθωσης έργου, για το Νομικό Πρόσωπο «Δημοτικοί Βρεφονηπιακοί Σταθμοί Δήμου Βαθέος Σάμου», κατ' εφαρμογήν των διατάξεων του άρθρου 6 του ν.2227/97.
      Η Περιφέρεια Βορείου Αιγαίου, με το υπ' αριθ. 809/28-3-2005 έγγραφό της, μας ενημέρωσε ότι με την 3214/31-12-2004 απόφαση του Γενικού Γραμματέα της εγκρίθηκε η σύναψη σύμβασης μίσθωσης έργου στο Νομικό Πρόσωπο «Δημοτικοί Βρεφονηπιακοί Σταθμοί Δήμου Βαθέος Σάμoυ» είκοσι ενός ατόμων που θα απασχοληθούν στο έργο, στα οποία και θα ανατεθεί αυτό με απόφαση του Διοικητικού Συμβουλίου του Νομικού Προσώπου για ένα έτος.
      Έπειτα από την παραπάνω έγκριση, απ' τα εικοσιένα άτομα που είχαν διατεθεί παρανόμως στους Βρεφονηπιακούς Σταθμούς τα δέκα άτομα υπέγραψαν συμβάσεις έργου, και ήδη εργάζονται. Τα υπόλοιπα έντεκα άτομα δεν έχουν υπογράψει σύμβαση μέχρι σήμερα, αλλά προέβησαν σε άρση της επίσχεσης εργασίας από τις 15-3-2005, οπότε και επαναλειτούργησαν οι Βρεφονηπιακοί Σταθμοί.
      Η υπηρεσία μας με το αριθ. 15236/23-3-2005 έγγραφο ενημέρωσε το Δήμο Βαθέος ότι, σε περίπτωση που οι ενδιαφερόμενες δεν υπογράφουν συμβάσεις έργου με το νομικό πρόσωπο, ο οικείος φορέας πρέπει να υπογράψει άμεσα συμβάσεις με άλλα άτομα, ώστε να λειτουργήσει νόμιμα ο σταθμός. Με το ίδιο έγγραφο ζητήσαμε από την Περιφέρεια Βορείου Αιγαίου να μεριμνήσει για την πιστή εφαρμογή των προαναφερθέντων και, εφόσον το κρίνει σκόπιμο, να εξετάσει το ενδεχόμενο εφαρμογής των διατάξεων 184-187 του ΔΚΚ.
      Τέλος, όσον αφορά τη μετατροπή των συμβάσεων του εν λόγω προσωπικού σε αορίστου χρόνου, αρμόδιο να αποφανθεί για την υπαγωγή του η μη στις διατάξεις του π.δ/τος 164/2004 είναι σε τελική φάση το ΑΣΕΠ.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      20. Στην με αριθμό 8879/17-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Α.Π.Φ. 21/144/ΑΣ 620δις/5-4-05 έγγραφο από τον Υπουργό Εξωτερικών η ακόλουθη απάντηση:
      «Το Υπουργείο Εξωτερικών, γνωρίζοντας τα προβλήματα τα οποία αντιμετωπίζουν οι Έλληνες ομογενείς στην περιοχή Τσάλκα της Γεωργίας, σχετικά με τα κρούσματα βίας, τα οποία έχουν καταλήξει ακόμη και σε δολοφονίες, με πλέον πρόσφατο περιστατικό εκείνο της 23ης Φεβρουαρίου 2005, καθώς και με το ζήτημα των παράνομα κατειλημμένων κατοικιών των ομογενών, έχει προβεί, μέσω της Πρεσβείας μας στην Τιφλίδα, σε επανειλημμένα διαβήματα προς τις αρμόδιες Γεωργιανές Αρχές, ειδικότερα δε κατά το χρονικό διάστημα από 25 Φεβρουαρίου έως 20 Μαρτίου τ.ε.
      Στα εν λόγω διαβήματα, δόθηκε ιδιαίτερη έμφαση στην έλλειψη επαρκούς προστασίας των ομογενών μας, ενώ, παράλληλα, τονίστηκε η υποχρέωση της χώρας για την προστασία των μειονοτήτων, όπως αυτή καθορίζεται από το Συμβούλιο της Ευρώπης. Άμεσο αποτέλεσμα τούτων, υπήρξε η μετάβαση στις 20 Μαρτίου τ.ε. του Υπουργού Εσωτερικών της Γεωργίας κ. Vano Merabishvili στην περιοχή της Τσάλκας και η εκ μέρους του ανακοίνωση για δημιουργία δύναμης ασφάλειας και Σώματος Επιθεωρητών, με συμμετοχή Ελλήνων μειονοτικών, προκειμένου να υπάρξει αποτελεσματικότερη αντιμετώπιση των προβλημάτων στην προαναφερόμενη περιοχή.
      Ως προς το ζήτημα των κατειλημμένων κατοικιών, ο ακριβής αριθμός των οποίων φθάνει τις 1.400, η γεωργιανή κυβέρνηση απεφάσισε την αγορά τούτων, έναντι τιμήματος έως 3.000 $ ΗΠΑ, εφόσον, βεβαίως, οι επιθυμούντες ομογενείς υποβάλλουν τα σχετικά δικαιολογητικά. Ήδη, 40 κατοικίες έχουν μεταβιβασθεί στο γεωργιανό Δημόσιο.
      Ωστόσο, η πλειονότης των ήδη ειδοποιηθέντων παλιννοστούντων ομογενών δεν έχει επιδείξει, έως σήμερα, ανάλογο ενδιαφέρον. Το θέμα παρακολουθείται εκ του σύνεγγυς από το Υπουργείο Εξωτερικών και τίθεται σε κάθε συνάντηση προς τη Γεωργιανή πλευρά.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      21. Στην με αριθμό 8890/17-3-05 ερώτηση του Βουλευτή κ. Χρίστου Βερελή δόθηκε με το υπ’ αριθμ. Τ.Κ.Ε./Φ2/6943/8-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 8890/17.3.2005, που κατέθεσε στη Βουλή ο βουλευτής κ. Χρίστος Βερελής αναφορικά με την αξιοποίηση ελεύθερου λογισμικού Ανοιχτού Κώδικα (ΕΛΑΚ) στον Δημόσιο Τομέα και την Εκπαίδευση, σας γνωρίζουμε τα εξής:
      Σχετικά με την πρώτη ερώτηση που αφορά τα ποσά που δαπανώνται σε Λειτουργικά Συστήματα Η/Υ και κοινές εφαρμογές γραφείου, από τον δημόσιο και τον ευρύτερο δημόσιο τομέα σας ενημερώνουμε ότι στο Υπουργείο μας δεν υπάρχουν στοιχεία κόστους για το Λογισμικό που αφορά στον Αυτοματισμό γραφείου και αυτό διότι στο Κωδικό Προμήθειας Λογισμικού περιέχεται το πάσης φύσεως Λογισμικό.
      Όσον αφορά τις ενέργειες που έχουν γίνει για την αξιολόγηση της δυνατότητας εξοικονόμησης κονδυλίων από την προμήθεια πληροφορικών συστημάτων του δημοσίου που θα λειτουργούν με Ελεύθερο Λογισμικό Ανοιχτού Κώδικα (ΕΛΑΚ), καθώς επίσης και για τις ενέργειες που πρόκειται να γίνουν ώστε να υπάρχει ρητή πρόβλεψη στις προδιαγραφές προμηθειών των διαγωνισμών του δημόσιου και του ευρύτερου δημόσιου τομέα, για την δυνατότητα προσφοράς Λειτουργικών Συστημάτων και λογισμικού ΕΛΑΚ, και ειδικότερα στον τομέα της εκπαίδευσης όπου η δυνατότητα εφαρμογής είναι άμεση σας γνωρίζουμε ότι στο πλαίσιο δραστηριοτήτων του «Ελληνικού Παρατηρητηρίου για την Κοινωνία της Πληροφορίας» θα εκπονηθούν οι απαραίτητες μελέτες για την καταγραφή της υπάρχουσας κατάστασης ώστε στο πλαίσιο των συμπερασμάτων που θα προκύψουν να μπορούν να δρομολογηθούν οι απαραίτητες ενέργειες για σχετικά θέματα.
      Επίσης, στο πλαίσιο της Επιτροπής για την Απλοποίηση Διαδικασιών θα εξεταστούν κατά προτεραιότητα τα θέματα που αφορούν ανταγωνιστικότητα, απλοποίηση διαδικασιών υλοποίησης έργων (το θέμα της απλοποίησης των διαδικασιών υλοποίησης έργων είναι το δεύτερο κατά προτεραιότητα πεδίο έρευνας της Επιτροπής) κλπ. στα οποία συμπεριλαμβάνεται και το περιεχόμενο προκηρύξεων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      22. Στην με αριθμό 8016/22.2.2005 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Β-426/18/3/2005 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      Σε απάντηση της ερώτησης με αριθμό 8016/22-2-2005 που κατέθεσε στη Βουλή ο Βουλευτής κ. Φώτης Κουβέλης,σχετικά με εγκαταστάσεις κεραιών κινητής τηλεφωνίας, κατά το λόγο αρμοδιότητας του Υπ.Μ.Ε., θέτουμε υπόψη σας τα εξής
      1. Σύμφωνα με το ν. 2867/2001 αρ. 3, παρ. 14, εδαφ. κ, αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία και ασκεί όλες τις σχετικές αρμοδιότητες που αναφέρονται στο άρθρο 1 του Ν.2801/2000.
      Η άδεια που εκδίδει, η Ε.Ε.Τ.Τ., είναι η πρώτη από τις πράξεις που απαιτούνται, βάσει του ανωτέρω Νόμου και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Ενέργειας, η οποία με την Κοινή Υπουργική Απόφαση για τα "Μέτρα προφύλαξης του κοινού από τη λειτουργία κεραιών εγκατεστημένων στην ξηρά" (υπ' Αριθμ. 53571/3839/2000) ορίζεται ως υπεύθυνη για την προστασία του πληθυσμού και του περιβάλλοντος από μη ιοντίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
      Με την εν λόγω ΚΥΑ θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού.
      Επισημαίνεται ότι με την υπόψη ΚΥΑ καθορίζονται 20% αυστηρότερα όρια από αυτά που επιβάλλει η Σύσταση 1999/519/ΕΚ του Συμβουλίου της Ε.Ε
      Επίσης, πρέπει να αναφερθεί πως στην εν λόγω ΚΥ Α οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ' όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
      Η εσωτερική μας, όμως, νομοθεσία δεν αρκείται ούτε σ' αυτά τα αλλεπάλληλα προστατευτικά της κοινής υγείας μέτρα (αυστηρότερα όρια από την ΕΕ, προηγούμενη γνωμοδότηση της Ελληνικής Επιτροπής Ατομικής Ενέργειας, παροχή αδείας και από άλλες αρχές - Πολεοδομία - Δασαρχείο - ΥΠΑ κλπ), και επιβάλλει συγχρόνως και υποχρέωση διαρκών ελέγχων.
      Έτσι, σύμφωνα με την Υ Α 535/2000, αρθ. 5 §3, οι συναρμόδιες υπηρεσίες των Υπουργείων ΠΕΧΩΔΕ, Υγείας, Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ' αυτό το θέμα.
      Κατόπιν, λοιπόν, όλων αυτών των αναμφισβήτητων δεδομένων, πρόδηλον καθίσταται ότι, υπάρχει και λειτουργεί στη χώρα μας αυστηρό νομοθετικό πλαίσιο που ρυθμίζει το θέμα, το πλαίσιο δε τούτο παρακολουθεί από κοντά τα όσα κρατούν σχετικώς στις χώρες Ε. Ε. και εναρμονίζεται προς την εκάστοτε κοινοτική νομοθεσία.
      2. Σας πληροφορούμε ότι όταν πληρούνται οι εκ του Νόμου προϋποθέσεις η Ε. Ε. Τ. Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης.
      Η ανάκληση για τις ήδη αδεlοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ' Αριθμ. 236/79/2001 (ΦΕΚ 1649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9), δηλ. εάν και όταν «η αίτηση για έγκριση τοποθέτησης των εγκαταστάσεων της κατασκευής Κεραίας σύμφωνα με τα προβλεπόμενα στο ν. 2801/2000 και στο άρθρο 24α του ν. 2075/1992 απορριφθεί ή ανακληθεί η ήδη χορηγηθείσα έγκριση..»
      3. Τέλος, υπάρχει πραγματικά, έλλειμμα ενημέρωσης της κοινής γνώμης και έντονη παραπληροφόρηση. Η πολιτεία, με ανακοινώσεις, επιστημονικές ημερίδες και κάθε άλλο πρόσφορο μέτρο προσπαθεί να παράσχει στους πολίτες σωστή ενημέρωση. Τελευταία, άλλωστε έχόυν πυκνώσει οι δειγματοληπτικές μετρήσεις που πραγματοποιεί η Ε.Ε.Α.Ε. (Ελληνική Επιτροπή Ατομικής Ενέργειας), στα πλαίσια των αρμοδιοτήτων της, είτε από μόνη της είτε κατόπιν αιτήσεως ενδιαφερομένων, καθώς και δημοσιεύματα του τύπου και εκπομπών Ρ/Τ.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      23. Στην με αριθμό 8021/22.02.05 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 5353/11/18/3/05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στο έγγραφό σας με αριθμ. πρωτ. 8021/22.2.05, που κατέθεσαν στη Βουλή οι Βουλευτές κ. Τσιόγκας και κ. Γκατζής, σχετικά με την εξόφληση καθυστερούμενων ασφαλιστικών εισφορών του Κλάδου Πρόσθετης Ασφάλισης, σας πληροφορούμε τα εξής:
      Σύμφωνα με το εδ. α' της παρ. 2 του άρθρ.7 του Ν.3050/02, οι εγγεγραμμένοι στα Μητρώα Ασφαλισμένων του Κλάδου Κύριας Ασφάλισης Αγροτών μπορούσαν να καταβάλλουν τις οφειλόμενες ασφαλιστικές εισφορές του Κλάδου Πρόσθετης Ασφάλισης μέχρι 31-12-03, είτε εφάπαξ με έκπτωση 10% εντός τριμήνου από την ειδοποίηση της οφειλής, είτε με δόσεις με τη πρώτη δόση καταβαλλόμενη μέχρι 31-12-2003.
      Συνεπώς όσοι από τους ασφαλισμένους οφειλέτες Πρόσθετης Ασφάλισης δεν προέβησαν μέχρι 31-12-2003 σε καμία ενέργεια, όπως ο Νόμος ορίζει, δεν μπορούν πλέον μετά την ημερομηνία αυτή να εξοφλήσουν τις οφειλόμενες στον Κλάδο Πρόσθετης Ασφάλισης ασφαλιστικές εισφορές.
      Πέραν των ανωτέρω εξετάζεται το θέμα να δοθεί εκ νέου στους ασφαλισμένους η δυνατότητα εξόφλησης των ασφαλιστικών εισφορών του Κλάδου Πρόσθετης Ασφάλισης.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      24. Στην με αριθμό 8037/22.2.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 7250/ΔΕ-1592/21/3/05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης της Βουλευτού κ. Ευαγγελίας Σχοιναράκη-Ηλιάκη για τις οφειλές της Περιφέρειας Κρήτης προς τους εργολήπτες έργων, σας γνωρίζουμε ότι στο Πρόγραμμα Δημοσίων Επενδύσεων του τρέχοντος έτους έχουν προβλεφθεί πιστώσεις συνολικού ύψους 20 εκ. ευρώ (συμπεριλαμβανομένων των Ολυμπιακών Έργων) για τα έργα που χρηματοδοτούνται αμιγώς από Εθνικούς Πόρους και πιστώσεις ύψους 90 εκ. ευρώ για έργα που συγχρηματοδοτούνται Κοινοτικούς Πόρους.
      Από την αρχή του έτους μέχρι σήμερα έχει γίνει χρηματοδότηση ύψους 13,934 εκ. ευρώ για την κάλυψη αμέσων οφειλών.
      Εντός των προσεχών ημερών αναμένονται οι προτάσεις της Περιφέρειας για το Πρόγραμμα του 2005 οπότε θα συνεχιστεί κανονικά η χρηματοδότηση των εκτελουμένων έργων για την απρόσκοπτη υλοποίησή τους.
      Ο Υφυπουργός
      ΧΡΗΣΤΟΣ ΦΩΛΙΑΣ»
      25. Στην με αριθμό 8213/26.2.05 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 1988Β/22.3.05 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      Η θεσμοθέτηση της προστατευόμενης περιοχής του Δάσους Δαδιάς-Λευκίμης Σουφλίου με ΚΥΑ βάσει των Ν.3044/02 και 1650/86, θα ολοκληρωθεί το συντομότερο δυνατό στο πλαίσιο της γενικότερης στρατηγικής του Υπουργείου μας για τη θεσμοθέτηση προστατευόμενων περιοχών, με προτεραιότητα στις 27 που διαθέτουν Φορέα Διαχείρισης.
      Οι παρατηρήσεις του Νομαρχιακού Συμβουλίου Έβρου κατά τη δημοσιοποίηση του Σχεδίου ΚΥΑ (βάσει της ΥΑ 71961/3670/91) ελήφθησαν υπόψη και συνεκτιμήθηκαν κατά την επεξεργασία του Σχεδίου ΚΥ Α.
      Προσεκτικότερη ανάγνωση του σχεδίου ΚΥΑ θα αποδείξει ότι δεν είναι ακριβής η εντύπωση ότι παρεμποδίζεται κάθε επαγγελματική δραστηριότητα ήπιας μορφής.
      Ο Υπουργός
      Γ. ΣΟΥΦΛΙΑΣ»
      26. Στην με αριθμό 8261/28.2.05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. ΓΠ/22168/22.3.05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8261/28-2-2005 ερώτηση που κατατέθηκε στη Βουλή από την Βουλευτή κ. Ε. Τσουρή σχετικά με τη λειτουργία του Κέντρου Ψυχικής Υγείας Χίου, σας γνωρίζουμε τα εξής:
      Η λειτουργία του Κέντρου Ψυχικής Υγείας στο νησί της Χίου είναι στις προτεραιότητες του Υπουργείου Υγείας και Κοινωνικής Αλληλεγγύης. Απαιτείται η σύσταση του Κέντρου καθώς και η σύσταση των θέσεων του προσωπικού που θα το στελεχώσει προκειμένου να λειτουργήσει.
      Αναγνωρίζοντας τη σημασία της πρωτoβάθμιας φροντίδας υγείας, το Υπουργείο Υγείας και Κοινωνικής Αλληλεγγύης θα προωθήσει τη σύσταση του Κέντρου και των θέσεων του προσωπικού στα συναρμόδια Υπουργεία.
      Ο Υπουργός
      Ν. ΚΑΚΛΑΜΑΝΗΣ»
      27. Στην με αριθμό 8225/25.2.05 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 8080/ΔΕ/1590/22.3.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Λάζαρου Λωτίδη σχετικά με το Πρόγραμμα Ανάπτυξης στην περιοχή Βόϊου του Νομού Κοζάνης σας γνωρίζουμε ότι, το πενταετές ολοκληρωμένο Πρόγραμμα για την βιώσιμη ανάπτυξη της Βόρειας & Κεντρικής Πίνδου αποτελεί την εξέλιξη μιας πρωτοβουλίας των Νομαρχών Ιωαννίνων, Τρικάλων, Καστοριάς και Γρεβενών η οποία εγκαταλείφθηκε και αγνοήθηκε από την προηγούμενη Κυβέρνηση.
      Η Κυβέρνηση υιοθέτησε την πρωτοβουλία και την έθεσε υπό την αιγίδα του Υπουργείου Οικονομίας και Οικονομικών με τη συμμετοχή τριών Περιφερειών (Ηπείρου, Θεσσαλίας, Δυτ. Μακεδονίας) και των τεσσάρων παραπάνω Νομαρχιών.
      Το Πρόγραμμα αποτελεί μία φιλόδοξη πιλοτική δράση. Σαν πιλοτική που είναι ήταν φυσικό να περιλαμβάνει μικρό αριθμό Νομαρχιών της οροσειράς της Πίνδου, οι οποίες είναι συνολικά δώδεκα. Τούτο σημαίνει πως οκτώ νομαρχίες της Πίνδου δεν συμμετέχουν ακόμη, όπως έχει διευκρινισθεί προς κάθε κατεύθυνση.
      Στόχος είναι να περιληφθούν και αυτές σε ένα Ολοκληρωμένο Πρόγραμμα Ανάπτυξης της Πίνδου, όταν τα θετικά αποτελέσματα της πιλοτικής δράσης είναι πλέον απτά και αποδεδειγμένα.
      Ο Υφυπουργός
      ΧΡΗΣΤΟΣ ΦΩΛΙΑΣ»
      28. Στην με αριθμό 8244/28.2.05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΓΠ 27307/22.3.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8244/28.2.2005 ερώτηση που κατατέθηκε στη Βουλή από τον Βουλευτή κ. Θ. Λεβέντη, σχετικά με τη χορήγηση πολυτεκνικών επιδομάτων και η οποία διαβιβάστηκε στο Υπουργείο Υγείας και Κοινωνικής Αλληλεγγύης με το με Α.Π. 90022/5783/120/10.3.2005, από το Υπουργείο Απασχόλησης και Κοινωνικής Προστασίας, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης, ως συναρμόδιος φορέας για την άσκηση της δημογραφικής πολιτικής έχει θεσμοθετήσει με τις διατάξεις του άρθρου 60 του Ν. 1892/90, όπως αυτό τροποποιήθηκε και συμπληρώθηκε μεταγενέστερα το επίδομα τρίτου παιδιού, το πολυτεκνικό επίδομα και την ισόβια σύνταξη στην πολύτεκνη μητέρα.
      Η θέσπιση των επιδομάτων αυτών είχε ως σκοπό την άμβλυνση του δημογραφικού πρoβλήματoς και δεν είχε προνοιακό χαρακτήρα.
      Τα ποσά αυτά αναπροσαρμόζονται κατ' έτος από τον Ο.Γ.Α. σύμφωνα με το δείκτη τιμών καταναλωτή του προηγούμενου έτους.
      Όσον αφορά την επέκταση των πολυτεκνικών επιδομάτων προς τις αλλοδαπές γυναίκες που προέρχονται από τρίτες χώρες η είναι μέλη οικογενειών μεταναστών, τούτο πρόκειται να εξετασθεί σε προσεχή αναμόρφωση της υφιστάμενης νομοθεσίας.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      29. Στην με αριθμό 8252/28.2.05 ερώτηση των Βουλευτών κυρίων Χρήστου Πρωτόπαπα και Παρασκευής Χριστοφιλοπούλου δόθηκε με το υπ’ αριθμ. 165/15.3.05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 28/02/2005 ερώτησης των Βουλευτών κ. Χρήστου Πρωτόπαπα και κ. Παρασκευής Χριστοφιλοπούλου, σχετικά με απολύσεις συμβασιούχων υπαλλήλων του Οργανισμού Διεξαγωγής Ιπποδρομιών, σας διαβιβάζουμε το υπ' αριθμ. 376/11-03-2005 έγγραφο του Προέδρου και Διευθύνοντα Συμβούλου της Ο.Δ.Ι.Ε. Α.Ε. κ. Πελοπίδα Καλλίρη, μαζί με την συνημμένη σε αυτό απάντηση του Γενικού Διευθυντή - Συντονιστή Κ. Φώτη Μητρόπουλου στο υπόψη ερώτημα.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      30. Στην με αριθμό 7440/4.2.05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 2882/28.3.05 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Γ. Δραγασάκης και την οποία μας διαβίβασε με το υπ' αριθ. 9040/28-2-05 έγγραφό του το Υπουργείο Απασχόλησης και Κοινωνικής Προστασίας, σας πληροφορούμε τα εξής, όσον αφορά αρμοδιότητες της Γενικής Γραμματείας Βιομηχανίας:
      1) Το υπουργείο μας, μέσω του αναπτυξιακού νόμου, υποστηρίζει τον τεχνολογικό εκσυγχρονισμό των επιχειρήσεων, προκειμένου να γίνουν περισσότερο ανταγωνιστικές.
      Στα πλαίσια αυτά, η εταιρεία «Ελ. Δ. Μουζάκης ΑΕΒΕΜΕ» υπήχθη στις διατάξεις του αναπτυξιακού νόμου 1892/90 και συγκεκριμένα στα πλαίσια του άρθρου 23Β, σύμφωνα με την απόφαση υπαγωγής 14547/988/95 και ολοκλήρωσε με την υπ' αριθμ. 30700/2044/97 απόφαση σε ύψος επένδυσης 1.127.371.000 δρχ και επιχορήγησης 450.948.400 δρχ. Με την ειδική αυτή επένδυση δημιουργήθηκαν 35 νέες θέσεις εργασίας σε σχέση με τις 25 που έπρεπε να δημιουργηθούν σύμφωνα με την απόφαση υπαγωγής και να διατηρηθούν μέχρι την ολοκλήρωση του έργου.
      2) Όσον αφορά την αντιμετώπιση των πρόσφατα εμφανισθέντων προβλημάτων ανταγωνιστικότητας και βιωσιμότητας του κλάδου της κλωστοϋφαντουργίας, το ΥΠΑΝ, έχοντας γνώση της όλης κατάστασης παρακολουθεί εκ του σύνεγγυς το όλο θέμα. Προς το σκοπό αυτό μάλιστα συγκρότησε πρόσφατα Μόνιμη Επιτροπή και Μόνιμη Ομάδα Εργασίας για την αντιμετώπιση των προβλημάτων και την επεξεργασία προτάσεων αύξησης της ανταγωνιστικότητας της ελληνικής κλωστοϋφαντουργίας και του ετοίμου ενδύματος. (Επισυνάπτεται το σχετικό δελτίο Τύπου).
      Έργο της Επιτροπής είναι ο σχεδιασμός και η εισήγηση στους υπουργούς Ανάπτυξης και Οικονομίας και Οικονομικών μέτρων πολιτικής για την αντιμετώπιση των προβλημάτων του κλάδου της Κλωστοϋφαντουργίας, καθώς και η παρακολούθηση της εφαρμογής τους.
      Στο αντικείμενο της Επιτροπής περιλαμβάνονται αναλυτικότερα:
      1. Η εξέταση τρόπων ενίσχυσης της ανταγωνιστικότητας του κλάδου
      2. Η διαμόρφωση και υλοποίηση της πολιτικής για τη στρατηγική ανάπτυξη του κλάδου 
      3. Ο σχεδιασμός και η υλοποίηση μηχανισμού εποπτείας της αγοράς και η εφαρμογή των εγχώριων και ευρωπαϊκών κανόνων κυκλοφορίας των προϊόντων 
      4. Η παρουσίαση και η ανάπτυξη των ελληνικών θέσεων στα Ευρωπαϊκά όργανα 
      5. Ο σχεδιασμός μέτρων επιθετικής και αμυντικής εμπορικής πολιτικής.
      6. Ο σχεδιασμός της κλαδικής βιομηχανικής πολιτικής με έμφαση στην εξωστρέφεια και στις νέες τεχνολογίες και εμπορικές πρακτικές.
      7. Η συστηματική παρακολούθηση των εξελίξεων στον κλάδο της κλωστοϋφαντουργίας και του έτοιμου ενδύματος 
      8. Η παρακολούθηση της εφαρμογής των τελωνειακών & φορολογικών ελέγχων 
      9. Η καταγραφή και η ανάλυση των υφιστάμενων προβλημάτων του κλάδου 
      10. Η μελέτη και παρουσίαση βέλτιστων κλαδικών πρακτικών από άλλα κράτη μέλη της Ευρωπαϊκής Ένωσης.
      Ήδη, στα πλαίσια της παραπάνω Επιτροπής έχει αποφασιστεί η διαμόρφωση ειδικού προγράμματος (De minimis) για τη στήριξη των επιχειρήσεων του κλάδου και τη συστηματική καταγραφή των ειδικών πολιτικών που εφαρμόζονται από τις ενδιαφερόμενες χώρες της Ε.Ε.
      Ο Υπουργός
      ΔΗΜ. ΣΙΟΥΦΑΣ»
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 23 Μαΐου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 925/16.5.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τους Υπουργούς Οικονομίας και Οικονομικών και Εμπορικής Ναυτιλίας, σχετικά με την αναβάθμιση και ανάπτυξη του Λιμανιού της Θεσσαλονίκης.
      2. Η με αριθμό 938/17.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ Ιωάννη Πατσιλινάκου προς τον Υπουργό Εμπορικής Ναυτιλίας, σχετικά με την αύξηση των συντάξεων των ναυτεργατών κλπ.
      3. Η με αριθμό 942/17.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Οικονομίας και Οικονομικών και Εθνικής Άμυνας, σχετικά με την παραχώρηση των εκτάσεων του παλαιού αεροδρομίου Αγρινίου για την ανάπτυξη των εγκαταστάσεων και της λειτουργίας του Πανεπιστημίου Αγρινίου.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 919/16.5.2005 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Χρύσας Αράπογλου  προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων των χρηστών ναρκωτικών στην πόλη της Θεσσαλονίκης κλπ..
      2. Η με αριθμό 939/17.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ Δημητρίου Τσιόγκα προς τον Υπουργό Μεταφορών και Επικοινωνιών, σχετικά με τη λήψη των αναγκαίων μέτρων για την ασφαλή διέλευση των τρένων στη συνοικία του Αγίου Γεωργίου στη Λάρισα κλπ.
      3. Η με αριθμό 943/17.5.2005 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εμπορικής Ναυτιλίας, σχετικά με  την καταβολή των οφειλών στο Ναυτικό Απομαχικό Ταμείο από την εταιρεία «HELLAS FLYING DOLPHINS» κλπ..
      Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της συνεδρίασης της Πέμπτης 19 Μαΐου 2005 ως προς την ψήφιση στο σύνολο του νομοσχεδίου του Υπουργείου Πολιτισμού: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους- Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης».
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου:
      Η πρώτη με αριθμό 933/17.5.2005 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα-Σιδηροπούλου προς τον Υπουργό Δημόσιας Τάξης, σχετικά με τη διενέργεια Ένορκης Διοικητικής Εξέτασης (ΕΔΕ) μετά τα γεγονότα στις 11-5-2005 στο χώρο του Πολυτεχνείου κλπ.. διαγράφεται λόγω κωλύματος του ερωτωμένου Υπουργού. 
      Δεύτερη είναι η με αριθμό 929/27/16-5-2005 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Άννας Διαμαντοπούλου προς τον Πρωθυπουργό, σχετικά με τις θέσεις της Κυβέρνησης για το Εθνικό Σχέδιο Δράσης, για την Ανάπτυξη και την Απασχόληση κλπ..
      Κυρία Διαμαντοπούλου, θα σας απαντήσει ο Υπουργός Ανάπτυξης κ. Σιούφας, ο οποίος παρακαλεί να συζητηθεί η επίκαιρη ερώτησή σας στο τέλος των επικαίρων ερωτήσεων, διότι έχει συνάντηση με την Υπουργό της Κίνας. 
     Η τρίτη με αριθμό 940/17-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με τη χρηματοδότηση των μεταπτυχιακών προγραμμάτων στο Αριστοτέλειο Πανεπιστήμιο Θεσσαλονίκης, διαγράφεται λόγω κωλύματος της κυρίας Υπουργού.
     Η τέταρτη με αριθμό 936/28/17-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικόλαου Κωνσταντόπουλου προς τον Πρωθυπουργό, σχετικά με τις προθέσεις της Κυβέρνησης για την ανάδειξη του Σκοπευτηρίου Καισαριανής σε Ιστορικό και Μνημειακό χώρο, και τη συμβολική χάραξη στο μνημείο του Αγνώστου Στρατιώτη της αναφοράς στο Γοργοπόταμο για να τιμήσει την Εθνική Αντίσταση. 
     Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης. 
     Διαγράφεται λόγω κωλύματος του κυρίου  Βουλευτή. 
     Επίκαιρες ερωτήσεις δεύτερου κύκλου:
     Η δεύτερη με αριθμό 941/17-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των πευκοδασών κλπ., διαγράφεται λόγω κωλύματος του κυρίου Υπουργού. 
     Θα συζητηθεί τώρα η με αριθμό 930/17-5-2005 πρώτη επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με την ολοκλήρωση του έργου κατασκευής της κτηριακής υποδομής του Καρδιοχειρουργικού Κέντρου του Νοσοκομείου Ηρακλείου. 
     Η επίκαιρη ερώτηση της Βουλευτού κ. Ευαγγελίας Σχοιναράκη-Ηλιάκη έχει ως εξής:
     «Κύριε Υπουργέ, επανέρχομαι στο ζήτημα των σημαντικών καθυστερήσεων που έχουν παρατηρηθεί στην κατασκευή της κτηριακής υποδομής του Καρδιοχειρουργικού Κέντρου του Πανεπιστημιακού Γενικού Νοσοκομείου Ηρακλείου, ζήτημα που σας έθετα με την υπ΄ αριθμόν 2909/06-09-2004 ερώτησή μου. Στη σχετική απάντησή σας αναφέρετε ότι το έργο βρίσκεται στη διαδικασία της δημοπράτησης. Συγκεκριμένα, αναφέρετε ότι ο διαγωνισμός διενεργήθηκε στις 11-02-2004 (ημερομηνία κατάθεσης προσφορών) και βρίσκεται στη φάση ελέγχου των δικαιολογητικών στοιχείων των προσφορών των διαγωνιζομένων. 
     Επειδή η προ ολίγων εβδομάδων πραγματοποίηση της πρώτης καρδιοχειρουργικής επέμβασης στο Πα.Γ.Ν.Η. εγκαινιάζει μια νέα περίοδο για την Καρδιοχειρουργική Κλινική του νοσοκομείου, μια περίοδο κατά την οποία θα πρέπει να καλύπτονται οι μεγάλες ανάγκες του νησιού, στόχος που δεν μπορεί να επιτευχθεί στις υφιστάμενες κτηριακές υποδομές. 
     Επειδή έχουν ήδη περάσει δεκατρείς μήνες από την ημερομηνία κατάθεσης των προσφορών, χωρίς να υπάρχει ουσιαστική εξέλιξη στο διαγωνισμό και η περαιτέρω καθυστέρηση του έργου θα σημάνει την ακύρωσή του, με ό,τι αυτό συνεπάγεται.
     Ερωτάται ο κύριος Υπουργός
1. Για ποιους λόγους καθυστερεί να ανατεθεί το έργο;
2. Τι προτίθεστε να πράξετε για να προχωρήσει άμεσα η κατασκευή κτηριακής υποδομής του Καρδιοχειρουργικού Κέντρου του Πανεπιστημιακού Γενικού Νοσοκομείου Ηρακλείου και ποιο είναι το συγκεκριμένο χρονοδιάγραμμα ολοκλήρωσης του έργου;
     Κύριε Υφυπουργέ, έχετε το λόγο για τρία λεπτά. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, είναι γεγονός ότι στο Πανεπιστημιακό Γενικό Νοσοκομείο Ηρακλείου γίνεται ένα σοβαρό έργο. Είναι όμως και γνωστό ότι το καρδιοχειρουργικό τμήμα, στο πλαίσιο της Κλινικής Καρδιάς, Θώρακος, Αγγείων -η οποία λειτουργεί εδώ και δώδεκα χρόνια- δεν είχε αναπτυχθεί. Ο διαγωνισμός για την πτέρυγα, η οποία αναφέρεται στην ερώτηση της κυρίας συναδέλφου, προκηρύχθηκε στις 11-02-2004 λίγες ημέρες, δηλαδή, προ των εκλογών. 
    Οι συμμετέχουσες κοινοπραξίες ήταν τότε τρεις. Η ΙΝΣΟ, η ΙΜΕΚ, η ΙΝΤΕΑΛ. Το 2004 γίνεται μια αλλαγή όσον αφορά στο μαθηματικό τύπο και κατ’ αυτόν τον τρόπο η διαγωνιστική διαδικασία καθυστερεί. Έρχεται προς το τέλος του 2004 να αναγνωριστεί ότι παρά το καινούργιο νομοθετικό πλαίσιο το οποίο δημιουργήθηκε θα μπορούσε κατ’ εξαίρεση η ΔΕΠΑΝΟΜ, όπως ίσχυε και παλαιότερα όσον αφορά στις διαδικασίες των νομοθετικών ρυθμίσεων των παλαιοτέρων νόμων του 1998, να εξαιρεθεί και κατ’ αυτόν τον τρόπο να προχωρήσει η διαγωνιστική διαδικασία με αυτές τις τρεις συμμετέχουσες κοινοπραξίες. 
    Προς την κατεύθυνση αυτή κινήθηκε η ΔΕΠΑΝΟΜ και έκανε μία έγγραφη πρόσκληση και των τριών κοινοπραξιών για την παράταση ισχύος των προσφορών και των εγγυητικών επιστολών. 
    Εντούτοις, από τις τρεις εταιρείες ανταποκρίθηκε μόνο η μία. Οι άλλες δύο εταιρείες εξέφρασαν απροθυμία. Κατ’ αυτόν τον τρόπο αποφασίστηκε όπως γίνει νέος διαγωνισμός, ο οποίος θα προκηρυχθεί με τις ισχύουσες καινούργιες διατάξεις μέσα σε σύντομο χρονικό διάστημα.
    Το προβλεπόμενο χρονικό διάστημα αποπεράτωσης του έργου είναι είκοσι μήνες. Και πιστεύουμε ότι μέσα σ΄ αυτό το χρονικό διάστημα θα έχει ολοκληρωθεί η καρδιοχειρουργική κλινική για την καλύτερη λειτουργία.
    Θα πρέπει, όμως, να τονιστεί ότι το νοσοκομείο το οποίο έγινε, το πανεπιστημιακό, από τα σχέδια του περιελάμβανε μέσα την καρδιοχειρουργική κλινική. Ατυχείς, όμως, αποφάσεις των διοικητικών συμβουλίων, οι οποίες μάλιστα δεν έχουν και την κατοχύρωση την έγγραφη, έκλειναν διάφορα τμήματα του νοσοκομείου, διάφορες πτέρυγες και τα είχαν μεταβάλει σε γραφεία και σε υπνωτήρια.
    Στη δευτερολογία μου θα απαντήσω για τις σχετικές λεπτομέρειες.
    ΠΡΟΕΔΡΕΥΩΝ (Ιωάννης Τραγάκης): Η κ. Σχοιναράκη έχει το λόγο για δύο λεπτά. 
    Θα έχετε άνεση χρόνου, κυρία συνάδελφε.
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
    Κύριε Υπουργέ, περίμενα ότι θα συνεχίσετε το ίδιο δόγμα, το κυβερνάν διά του αντιπολιτεύεστε. Πρέπει, όμως, να καταλάβετε πλέον ότι έχετε και ένα ακόμα χρέος απέναντι σ΄ αυτούς τους πολίτες που σας εμπιστεύθηκαν, με βάση τις προσδοκίες που τους δώσατε. 
    Είπατε ότι η δημοπράτηση έγινε προεκλογικά. Η πολιτεία όμως –και το γνωρίζουν πολύ καλά οι πολίτες- έχει συνέχεια, άρα πρέπει να έχει και συνέπεια απέναντι σε όσα θα πρέπει να γίνουν για τους πολίτες. 
    Εγώ δεν θα σας μιλήσω με βάση αυτά που μου λέτε, γιατί περίμενα ότι κάτι τέτοιο θα λέγατε. Διότι δρομολογήσατε από την πρώτη ημέρα που αναλάβατε, την ακύρωση αυτού του διαγωνισμού, γιατί έτσι προφανώς συνέφερε. Δεν εξηγείτε, όμως, αυτούς τους λόγους.
    Διαβάζω, λοιπόν, σε φιλική σας εφημερίδα, στις 25 του Γενάρη του 2005, ότι η ΔΕΠΑΝΟΜ θα εξαιρεθεί απ΄ αυτόν το νόμο του ΥΠΕΧΩΔΕ για να μην υπάρχουν καθυστερήσεις.
    Διαβάζω τις δηλώσεις του Υπουργού σας, του κ. Κακλαμάνη, από εφημερίδα πάλι τοπική του Ηρακλείου, σε επίσκεψή του στις 6 του Μάρτη του 2005: «Μέσα στο επόμενο δεκαπενθήμερο αναμένεται να ανοίξουν οι προσφορές για την επιλογή του αναδόχου που θα αναλάβει την κατασκευή του έργου. Και βεβαίως επιτεύχθηκε η εξαίρεση της ΔΕΠΑΝΟΜ που προκήρυξε το διαγωνισμό για το έργο από το νόμο Σουφλιά, γεγονός που πλέον επιτρέπει τη συνέχιση του διαγωνισμού».
    Ο Υπουργός σας το είπε. Άρα, θα έπρεπε αμέσως να υπογραφούν οι συμβάσεις. 
    Και τώρα έρχεστε σε μία σύσκεψη προχθές, στις 13 Μαΐου του 2005 και λέτε ότι όσον αφορά την κατασκευή του έργου, του 4ου ορόφου κλπ., προϋπολογισμού 5,5 εκατομμυρίων ευρώ, έχουν κληθεί να υποβάλουν εγγυητικές επιστολές οι ενδιαφερόμενες κοινοπραξίες. Ξανά! Πόσες φορές το ζητήσατε εν πάση περιπτώσει; Γιατί κωλυσιεργεί τόσο καιρό το έργο; Εκεί είναι το ερώτημα. Και τι προτίθεστε να κάνετε ούτως ώστε να μην πάμε σε ένα διαγωνισμό που θα παρατείνει περισσότερο και στο τέλος θα ακυρώσει κατά πάσα πιθανότητα ένα έργο για το οποίο δούλεψαν πάρα πολύ οι φορείς του Ηρακλείου και εν πάση περιπτώσει επιβάλλεται να γίνει γιατί το έχει ανάγκη η Κρήτη, αφού πεντακόσιοι άνθρωποι ετησίως έχουν τέτοια προβλήματα και υποβάλλονται σε χειρουργικές επεμβάσεις.
    Λέτε, λοιπόν, αυτό που είπατε και εδώ, ότι αν οι κοινοπραξίες δεν είναι τουλάχιστον τρεις, τότε θα ακυρωθεί το έργο και θα πάμε σε νέες διαδικασίες με ό,τι αυτό περιλαμβάνει.
    Εσείς τι κάνατε για να υλοποιηθεί το έργο; Οι κοινοπραξίες ήταν όσες έπρεπε. Γιατί υπήρξαν αυτές οι καθυστερήσεις; Ποιες είναι οι σκοπιμότητες; Νομίζω ότι στην πρωτολογία σας δεν ήσασταν καθόλου πειστικός.
    (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα ξεκινήσω τη δευτερολογία μου από το ύφος της αιτιάσεώς σας.
    Επί δώδεκα χρόνια η Κλινική «Καρδιά – Θώρακας – Αγγεία» στο επίπεδο της καρδιοχειρουργικής κλινικής ήταν κλειστή. Και γι’ αυτό θα πρέπει να ζητήσετε…
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Υπουργέ, αφήστε το παρελθόν και πάμε σ΄ αυτά που πρέπει να γίνουν.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Σχοιναράκη, θα πρέπει να ζητήσετε ευθύνες που επί τόσα χρόνια επέτρεψαν σ’ αυτό το μεταναστευτικό κύμα των καρδιοχειρουργικών περιστατικών να έρχεται στην Αθήνα. Αυτό που καταφέραμε εμείς είναι αυτό που δεν καταφέρατε εσείς…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Πείτε γιατί ακυρώνετε ένα δρομολογημένο διαγωνισμό.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ένα λεπτό, σας παρακαλώ. 
      …επειδή θέλετε να προσωποποιήσουμε τα πράγματα. Και μου αρέσει να μιλάω σ’ αυτήν τη γλώσσα. 
      Τα καρδιοχειρουργικά περιστατικά που έχουν γίνει αυτήν τη στιγμή στο νοσοκομείο είναι περί τον αριθμό είκοσι. Χειρουργείται ένα περιστατικό την εβδομάδα με μεγάλες θυσίες του χειρουργικού τομέα. Είναι κάτι πρωτοφανές αυτό που γίνεται στο Ηράκλειο της Κρήτης, όπου καταφέραμε και λειτουργήσαμε με τον Καθηγητή τον κ. Χάσουλα την Καρδιοχειρουργική Κλινική, ενώ κάποιοι άλλοι ήταν αυτοί που δυναμίτιζαν το να μη χειρουργηθεί κανείς στο νοσοκομείο αυτό. 
      Και σας λέμε το εξής: Εάν θα αναπτύξουμε τη Μονάδα Αυξημένης Φροντίδας -τη ΜΑΦ- την οποίαν έκλεισαν οι αγαπητοί προκάτοχοι με παράνομες αποφάσεις που δεν τεκμηριώνονται και με πράξεις διοικητικής συνέπειας, εάν ανοίξουμε, λοιπόν, τη Μονάδα αυτή -που θα την ανοίξουμε με τη νέα στελέχωση- θα δώσουμε τη δυνατότητα σε περισσότερα περιστατικά να χειρουργηθούν. Διότι είναι ένα μαξιμαλιστικό πρόγραμμα η νέα πτέρυγα, όταν σχεδιάστηκε από Γερμανούς αυτό το νοσοκομείο και είχε την επάρκεια των κλινών. Πήραν όμως αποφάσεις κι έκλεισαν τις πτέρυγες -και το ξέρετε πολύ καλά εσείς- για να αναπτύξουν υπνωτήρια, όπως είπα και να αναπτύξουν…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εγώ ξέρω πολύ καλά ότι πάτε να ακυρώσετε το έργο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …γραφεία σε κάποιους υμετέρους. Θα ζητήσετε ευθύνες από τους προκατόχους, γιατί λεηλάτησαν κατ’ αυτόν τον τρόπο το νοσοκομείο, το οποίο είναι ένα στολίδι της περιοχής και έπρεπε αυτοδυνάμως να λειτουργεί για να μην υπάρχει όλο αυτό το μεταναστευτικό κύμα των πεντακοσίων περιστατικών που ανεβαίνουν στην Αθήνα; Φιλοδοξούμε –και θα το πετύχουμε- ότι το Πανεπιστημιακό Νοσοκομείο στο Ηράκλειο της Κρήτης θα αποκτήσει επάρκεια τέτοια, ώστε να σταματήσει αυτό το κύμα φυγής που υπάρχει από το νησί προς την Αθήνα. 
      Παρεμπιπτόντως, εφόσον το λέτε εσείς, θα σας πω το εξής: Το μηχάνημα της ακτινοθεραπείας, το οποίον αγοράστηκε και το είχαν επί ενάμιση χρόνο στα υπόγεια, γιατί έμεινε εκεί; Γιατί δεν είχατε συγκινηθεί όλο αυτό το χρονικό διάστημα; 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Προφανώς δεν παρακολουθείτε τη λειτουργία των συναδέλφων σας, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Παρεμπιπτόντως το αναφέρω, για να σας δείξω και να σας αποδείξω τη μεγάλη προσπάθεια που καταβάλλουμε γι’ αυτές τις υποδομές, τις οποίες θέλουμε να λειτουργήσουμε και όχι να τις κρατάμε σε αδράνεια. Να είστε σίγουρη, λοιπόν, ότι τα καρδιοχειρουργικά περιστατικά θα αντιμετωπίζονται στο νησί και δεν θα έχετε ανάγκη να ανεβαίνετε στην Αθήνα με όλες αυτές τις ταλαιπωρίες και των αεροδιακομιδών, αλλά και των τακτικών περιστατικών για τα ιδιωτικά θεραπευτήρια. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Με την ακύρωση του διαγωνισμού, κύριε Υπουργέ;
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Εισερχόμεθα στη συζήτηση της με αριθμό 929/27/16.5.2005 δεύτερης επίκαιρης ερώτησης του πρώτου κύκλου της Βουλευτού του Πανελληνίου Σοσιαλιστικού Κινήματος κ. Άννας Διαμαντοπούλου προς τον Πρωθυπουργό, σχετικά με τις θέσεις της Κυβέρνησης για το Εθνικό Σχέδιο Δράσης για την Ανάπτυξη και την Απασχόληση.
      Η επίκαιρη ερώτηση της κ. Διαμαντοπούλου έχει ως εξής:
      «Κύριε Πρωθυπουργέ, η ανάπτυξη και η απασχόληση είναι τα μεγάλα ζητήματα που προτίθεται να αντιμετωπίσει η νέα στρατηγική της Λισαβόνας για μία Ευρώπη, αλλά βεβαίως και μία Ελλάδα οικονομικά ισχυρότερη και βιώσιμη με περισσότερες και καλύτερες θέσεις απασχόλησης στο πλαίσιο της κοινωνικής συνοχής.
      Η Κυβέρνηση έχει κληθεί να καταθέσει το Εθνικό Σχέδιο Δράσης για τη χώρα μέχρι τις 15 Οκτωβρίου του 2005 στο πλαίσιο των στόχων της Λισαβόνας και των ενιαίων κατευθυντηρίων γραμμών μετά από διαβουλεύσεις με τους κοινωνικούς εταίρους και το Εθνικό Κοινοβούλιο. Με δεδομένο ότι το Εθνικό Σχέδιο Δράσης θα αποτελέσει την αναπτυξιακή πυξίδα της χώρας για τα επόμενα χρόνια, η έγκαιρη και ουσιαστική προετοιμασία όλων των θεσμικών οργάνων της πολιτείας και των κοινωνικών της φορέων είναι απαραίτητη για τη διεξαγωγή ουσιαστικών και όχι τυπικών διαβουλεύσεων.
      Επειδή μέχρι σήμερα η Κυβέρνηση είναι απολύτως αδρανής και δεν έχει αναλάβει καμιά δημόσια πρωτοβουλία για τη διαδικασία έναρξης ενεργειών που θα οδηγήσουν στις αντίστοιχες διαβουλεύσεις και θα συμβάλουν στη διαμόρφωση του Εθνικού Σχεδίου και τον καθορισμό των εθνικών ποσοτικών και ποιοτικών στόχων, 
      Ερωτάται ο κύριος Πρωθυπουργός:
      1. Έχουν οριστεί και αν ναι ποιοι είναι οι βασικοί εθνικοί ποσοτικοί και ποιοτικοί στόχοι που θέτει η Κυβέρνηση;
      2. Έχει οριστεί χρονοδιάγραμμα και ατζέντα για την έναρξη των διαβουλεύσεων με τους κοινωνικούς εταίρους, πότε θα ξεκινήσει η διαβούλευση στο Εθνικό Κοινοβούλιο και ποιος είναι και πότε θα ανακοινωθεί ο Πολιτικός Συντονιστής της Κυβέρνησης για τη Λισαβόνα;»
      Θα απαντήσει ο Υπουργός Ανάπτυξης κ. Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι εξαιρετικά ενδιαφέρουσα η ερώτηση της κυρίας συναδέλφου, με μόνη διαφορά ότι έχει ελλιπή ενημέρωση και ζητάει όλα αυτά, τα οποία ζητάει, για να ενημερωθεί. Είναι όμως μία χρήσιμη ευκαιρία γι’ αυτήν την ενημέρωση. 
      Πρώτον, εθνικός Συντονιστής έχει οριστεί από την πρώτη στιγμή και είναι ο Υπουργός Οικονομίας και Οικονομικών, ο κ. Αλογοσκούφης, σε συνεργασία με την οικονομική σύμβουλο του Πρωθυπουργού, την Καθηγήτρια κ. Ελένη Κουρή.
      Δεύτερον, τα Υπουργεία, ύστερα από οδηγίες του κ. Αλογοσκούφη, συνέταξαν προγράμματα για τους τομείς αρμοδιότητάς τους. Το Νοέμβριο του 2004 ζητήθηκε απ΄ όλους τους κοινωνικούς και παραγωγικούς εταίρους -και αναφέρομαι στην ΑΔΕΔΥ, στη ΓΣΒΕΕ, στη ΓΣΕΕ, στην ΕΣΕΕ, το ΑΕΒΕΑ, την Κεντρική Ένωση Επιμελητηρίων, την Οικονομική και Κοινωνική Επιτροπή και το Σύνδεσμο Ελληνικών Βιομηχανιών- να καταθέσουν τις απόψεις τους για τη Λισαβόνα. Τις κατέθεσαν, τις υπέβαλλαν στο Οικονομικό Γραφείο του Πρωθυπουργού και μελετώνται για να καταρτιστεί το Εθνικό Σχέδιο Δράσης για τη Λισαβόνα.
      Οι εθνικές προτεραιότητες που έχουν τεθεί από την πλευρά της Κυβέρνησης, κύριε Πρόεδρε, στα πλαίσια του Εθνικού Προγράμματος Δράσης περιλαμβάνουν κυρίως τη δημοσιονομική εξυγίανση και προσαρμογή, την επίτευξη σταθερής και βιώσιμης ανάπτυξης με τη βελτίωση του επιχειρηματικού κλίματος, την προώθηση της εξωστρέφειας της οικονομίας, την ολοκλήρωση της εσωτερικής αγοράς και την ενίσχυση του ανταγωνισμού, τη βελτίωση των υποδομών και την αύξηση των δαπανών για την έρευνα και την τεχνολογία και την ουσιαστική αναβάθμιση της εκπαίδευσης και της κατάρτισης σε συνδυασμό με τη μείωση της ανεργίας και βεβαίως με την καταπολέμηση των φαινομένων του κοινωνικού αποκλεισμού. 
      Αλλά, μια και θίγετε ένα τόσο τεράστιο θέμα, η Λισαβόνα δεν ξεκινάει σήμερα, ξεκίνησε το 2000. Οι στόχοι που ετέθησαν τότε από όλη την Ευρώπη ήταν πάρα πολύ υψηλοί, δεν παρακολουθήθηκαν ούτε σε ευρωπαϊκό επίπεδο ούτε σε εθνικό επίπεδο από καμία χώρα, ο πήχης ετέθη πολύ ψηλά, με συνέπεια να περάσουν όλες οι ευρωπαϊκές χώρες κάτω από τον πήχη. Γι’ αυτό, στο ενδιάμεσο της Συμφωνίας της Λισαβόνας, το 2005, έχουμε τη γνωστή έκθεση ΚΟΚ, η οποία περιγράφει και αποτυπώνει την κατάσταση του τι έγινε την προηγούμενη πενταετία και πώς πρέπει να λειτουργήσουμε τα επόμενα πέντε χρόνια μέχρι το 2010. Στο εαρινό Συμβούλιο Κορυφής εξετάστηκε λεπτομερώς αυτό το θέμα με εισήγηση του Προέδρου, του κ. Μπαρόζο, και το Συμβούλιο Κορυφής έλαβε συγκεκριμένες αποφάσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, ζητώ την κατανόησή σας. Είναι εξαιρετικά μεγάλο και κορυφαίο θέμα. 
      Κυρία συνάδελφε, έχετε ήδη στα χέρια σας -με πρωτοβουλία της πολιτικής ηγεσίας του Υπουργείου Ανάπτυξης- εδώ και πολύ καιρό δύο σημαντικά κείμενα, την Εθνική Έκθεση για την πορεία της Λισαβόνας, η οποία έχει μοιραστεί σε όλους τους συναδέλφους Βουλευτές, και πριν από ένα μήνα σας δώσαμε επίσης τους δείκτες ανταγωνιστικότητας που χρησιμοποιούν όλοι οι μεγάλοι διεθνείς οργανισμοί που ενημερώνουν τους επενδυτές στο εξωτερικό για το περιβάλλον το οποίο υπάρχει στην πατρίδα μας και οι επιχειρήσεις συμβουλεύονται πού θα επενδύσουν, πού υπάρχουν επενδυτικές ευκαιρίες, για να γνωρίζει ολόκληρο το Κοινοβούλιο και οι παραγωγικοί και οι κοινωνικοί εταίροι για το πώς πρέπει να πορευτούμε από το 2005 και μετά. Ένα είναι αυτό. 
      Δεύτερον, πρότεινα στο Συμβούλιο Ανταγωνιστικότητας της Ευρωπαϊκής Ένωσης από το Σεπτέμβριο του 2004, εξαιτίας του ότι είμαστε χρονικά στο μέσον της Συμφωνίας της Λισαβόνας, όλη η Ευρώπη να ανακηρύξει το 2005 «Έτος Ανταγωνιστικότητας», γιατί η πρόθεση και ο σχεδιασμός που έγινε το 2000, όπως σας είπα, ήταν εξαιρετικά φιλόδοξος, αλλά δεν είχε ποσοτικούς και ποιοτικούς στόχους και ταυτόχρονα την σε ετήσια βάση διερεύνηση και εξέταση των επιτυχιών ή των αποτυχιών και την ανάλογη προσαρμογή. Δεν έγινε, όμως, δεκτό. 
      Εμείς, λοιπόν, εδώ και με τη συμφωνία όλων των κομμάτων ανακηρύξαμε το 2005 «Έτος Ανταγωνιστικότητας». Προσδιορίσαμε την ταυτότητα με την οποία πορευόμαστε για να κτίσουμε όλοι μαζί μια Ελλάδα ανταγωνιστική με ποιότητα παντού, ώστε αυτό να είναι η επόμενη πρόκληση μετά την επιτυχή και ασφαλή διοργάνωση των Ολυμπιακών και των Παραολυμπιακών Αγώνων και το 2010 να μπορέσουμε να πρωταγωνιστήσουμε. Κάναμε και μια σειρά από συγκεκριμένες δράσεις, πρωτοβουλίες και νομοθετήματα προς αυτήν την κατεύθυνση. 
      Αυτά είναι τα ερωτήματα επί των οποίων ζητήσατε να σας απαντήσει ο Πρωθυπουργός. Γνωρίζετε ότι βρίσκεται στις Ηνωμένες Πολιτείες Αμερικής. Απαντώ για λογαριασμό του Πρωθυπουργού στην Εθνική Αντιπροσωπεία. Σας κάνω αυτήν την ενημέρωση και είμαι στη διάθεσή σας στη συνέχεια της δευτερολογίας να απαντήσω και σε οποιοδήποτε άλλο θέμα θα θέλατε να θέσετε. 
    ΠΡΟΕΔΡΕΥΩΝ (Ιωάννης Τραγάκης): Η κ. Διαμαντοπούλου έχει το λόγο.
    ΑΝΝΑ ΔΙΑΜΑΝΤΟΠΟΥΛΟΥ: Εάν εκτιμάτε ότι εθνικός στόχος και σχεδιασμός είναι να μας λέτε ότι ανακηρύξατε το 2005 ως «Έτος της Ανταγωνιστικότητας» ή ότι γενικώς, θέλουμε να είμαστε πλούσιοι, ωραίοι, να έχουμε απασχόληση ανάπτυξη, λυπάμαι αυτό δεν είναι Εθνικό Σχέδιο. Αυτό είναι ένα ευχολόγιο στο οποίο συμφωνούμε όλοι. 
    Όταν μιλάω για Εθνικό Σχέδιο θα ήθελα να μας πείτε ποιες είναι οι επιλογές της Κυβέρνησής σας ποιες είναι οι στρατηγικές, ποιες είναι οι μεταρρυθμίσεις, ποια είναι τα χρονοδιαγράμματα, ώστε να ξέρουμε πού πάει αυτή η χώρα. 
    Αντ’ αυτού το τελευταίο διάστημα, κύριε Υπουργέ, όλα αυτά τα βιβλία που πήραμε …
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Διαμαντοπούλου…
    ΑΝΝΑ ΔΙΑΜΑΝΤΟΠΟΥΛΟΥ: Με συγχωρείτε, κύριε Υπουργέ, και εγώ χρόνια παρακολουθώ τη Λισαβόνα. Όλα αυτά τα βιβλία είναι αντιγραφές των δεικτών του ΟΟΣΑ, είναι αντιγραφές των κειμένων της Λισαβόνας. Κάτι που να αφορά την ελληνική πραγματικότητα και τις δεσμεύσεις σας δεν έχουμε δει. Γι’ αυτό και επιμένω ότι και στη Βουλή και με τους κοινωνικούς εταίρους θα πρέπει να οριστεί διαβούλευση και συζήτηση. 
    Κύριε Υπουργέ, έχετε αναθέσει τις μεταρρυθμίσεις, τις απόψεις, τις διαβουλεύσεις στην ΟΚΕ και στο ΚΕΠΕ, λες και δεν υπάρχει Κυβέρνηση. Αυτό το οποίο εσείς έχετε κάνει, ουσιαστικά, είναι τεχνηέντως να αναπτύσσετε τα κακά του παρελθόντος, να αναφέρεσθε στην ανταγωνιστικότητα, να τα απαριθμείτε, να αποκρύπτετε ότι φέτος επί της διακυβέρνησής σας η χώρα έπεσε έξι σειρές σε μια διαβάθμιση την οποία χρησιμοποιούσατε κάθε χρόνο σαν αντιπολίτευση και την οποία εμείς πολλές φορές, βεβαίως, δεν είχαμε αποδεχθεί, γιατί έχει πολύ σημαντικά προβλήματα.
    Κύριε Υπουργέ, νομίζω ότι γι’ αυτήν την Κυβέρνηση, για την Κυβέρνηση Καραμανλή είναι πολυτέλεια να ζητά κανείς ποσοτικούς στόχους, συγκεκριμένες μεταρρυθμίσεις, στρατηγικές και χρονοδιαγράμματα. Είναι σαφές ότι η δημόσια συζήτηση οδηγείται προς άλλη κατεύθυνση. Με ευθύνη του νούμερο ένα Υπουργού της Κυβέρνησης, του κ. Παυλόπουλου, η συζήτηση επί έξι μήνες γίνεται περί του «Βασικού Μετόχου», με αποτελέσματα εξαιρετικά δυσμενή για τη χώρα, να κινδυνεύουμε να χάσουμε κονδύλια, να μην έχει η χώρα θεσμικό πλαίσιο για την αντιμετώπιση της διαπλοκής.
    Ελπίζω, κύριε Υπουργέ, εσείς να είστε πιο πειστικός στις απαντήσεις σας για το πρόβλημα που σας αφορά, προσωπικά, σήμερα και έχει να κάνει με την τοποθέτηση εκδοτών εφημερίδων της εκλογικής σας περιφέρειας, σε οργανισμούς στο Υπουργείο σας. Είναι μείζον θέμα και έχει να κάνει με όλα αυτά που λέει η Κυβέρνηση, για να αποδειχθεί για μια ακόμη φορά ότι η ηθικολογία και η γενικολογία δεν παράγει πολιτική. Η πολιτική παράγει ηθική για την οποία κόπτεστε και την οποία δεν αποδεικνύετε δυστυχώς.
    Αφήστε, λοιπόν, κύριε Υπουργέ, τα γενικά με τα οποία όλοι συμφωνούμε και ελάτε στο ειδικό για το οποίο πρέπει να απαντήσετε.
    ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Λυπάμαι, αλλά η κ. Διαμαντοπούλου έπεσε σε σοβαρή πολιτική παγίδα. 
    Απαντώ: Πρώτον, η Κυβέρνηση αυτή, κυρία Διαμαντοπούλου, δεν είναι του κ. Καραμανλή. Η Κυβέρνηση αυτή είναι της πλειοψηφίας του ελληνικού λαού. Έτσι συμβαίνει στις δημοκρατίες.
    Δεύτερον, κατηγορείτε αυτήν την Κυβέρνηση για τους στόχους τις Λισαβόνας, για την πορεία των δεικτών της οικονομίας, αντί να απολογείστε και να λέτε ότι αυτά τα οποία δεν έγιναν επί είκοσι πέντε χρόνια, ή τουλάχιστον όλα τα προηγούμενα χρόνια, θα έπρεπε να τα κάνει μέσα σε δεκατέσσερις μήνες η νέα διακυβέρνηση; Εγώ δεν έβαλα σ’ αυτήν τη βάση το θέμα, αλλά επειδή με προκαλείτε θα έχετε ολοκληρωμένη την απάντηση. 
    ΑΝΝΑ ΔΙΑΜΑΝΤΟΠΟΥΛΟΥ: Δεν θέλουμε να μας πείτε τι κάνατε ή τι θα κάνετε. Θέλουμε, τουλάχιστον, να ξέρουμε τι θα γίνει.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ, δεν σας διέκοψα. 
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία Διαμαντοπούλου, ας ακούσουμε τον κύριο Υπουργό.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ρωτάτε για το τι θα κάνουμε. Βρίσκεται ή δεν βρίσκεται στη Βουλή το σχέδιο νόμου για συζήτηση για την οργάνωση της αγοράς και τη λειτουργία της Επιτροπής Ανταγωνισμού;
    Απελευθερώθηκε, ή δεν απελευθερώθηκε η αγορά ηλεκτρικής ενέργειας; Είναι σε δημόσια διαβούλευση για το φυσικό αέριο; Για να σας αναφέρω ορισμένα από αυτά για τα οποία ρωτάτε. 
    Μιλήσατε πριν ότι δεν εκλήθησαν οι κοινωνικοί εταίροι. Εκλήθησαν και θα ξανακληθούν και στην Εθνική Αντιπροσωπεία πριν υποβληθεί το εθνικό σχέδιο για τη Λισαβόνα για το 2005-2010. Εμείς συζητούμε με την κοινωνία. Δείτε τι κάνατε εσείς, εάν συζητούσατε ή την αγνοούσατε την κοινωνία. 
    Τρίτον, για όλη αυτήν την πορεία των αρνητικών δεικτών, όλα τα προηγούμενα χρόνια, πιστεύατε εσείς ότι αυτή η Κυβέρνηση έχει κάποιο μαγικό ραβδί για να τους αναστρέψει;
      Δεν αναθέτει σε κανένα ΚΕΠΕ τις ευθύνες της η Κυβέρνηση, ούτε στην οικονομική και κοινωνική επιτροπή. Είναι Κυβέρνηση που αναλαμβάνει τις ευθύνες της. 
      Και έρχομαι τώρα και στο τελευταίο θέμα, το οποίο θέσατε. Κάνατε μία ερώτηση στη Βουλή. Γιατί είστε τόσο βιαστικοί για να πάρετε τις απαντήσεις για τη συγκρότηση των διοικητικών συμβουλίων του Υπουργείου Ανάπτυξης; Θα πάρετε την απάντηση και τότε θα δείτε και τον εαυτό σας και τις πρακτικές σας για τον τρόπο με τον οποίο συγκροτούνταν τα διοικητικά συμβούλια όχι μόνο στο Υπουργείο Ανάπτυξης, αλλά εφ’ όλης της ύλης. Και μια και ανακαλύψατε ότι τώρα θα πρέπει να κάνετε αυτήν την αρνητική αντιπολίτευση, θα έχετε και τις απαντήσεις σε όλα τα θέματα την ώρα που πρέπει. Γιατί αντικείμενο της συζήτησης ήταν η Λισαβόνα σήμερα και γι’ αυτό σας είπα ότι διαπράξατε κολοσσιαίο ολίσθημα να συνδέσετε το ένα θέμα με το άλλο.
      Ο κοινοβουλευτισμός λειτουργεί. Οι απαντήσεις υπάρχουν και θα υπάρξουν και γι’ αυτό το θέμα. 
      Εγώ εκείνο το οποίο θέλω να διαβεβαιώσω τον ελληνικό λαό και το Εθνικό Κοινοβούλιο είναι ότι η εθνική συζήτηση για τη Λισαβόνα, για το τι οφείλουμε ως χώρα να κάνουμε και να κάνουμε όλοι μαζί, θα είναι και έγκαιρα, με μακρά συζήτηση. Η εθνική συζήτηση χρειάζεται, είναι επιβεβλημένη με όλα τα κόμματα και όχι μόνο με το κόμμα της Μείζονος Αντιπολίτευσης. Δεν θα ήταν, όμως, κακό εκείνοι οι οποίοι θα έπρεπε να είναι απολογούμενοι, να επιχειρούν σήμερα και εφ’ όλης της ύλης μάλιστα να γίνονται τιμητές. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, θέλω να κάνω μόνο μία δήλωση.
      ΠΡΟΕΔΡΕΥΩΝ (Ιωάννης Τραγάκης): Εισερχόμεθα στην υπ’ αριθμόν …
      ΑΝΝΑ ΔΙΑΜΑΝΤΟΠΟΥΛΟΥ: Ο κ. Σιούφας κάθε φορά κρίνει το πώς ασκούμε το κοινοβουλευτικό έργο, αν είναι ευχαριστημένος ή δυσαρεστημένος από τη συμπεριφορά μας …
      ΠΡΟΕΔΡΕΥΩΝ (Ιωάννης Τραγάκης): Λυπάμαι, κυρία Διαμαντοπούλου, αλλά ο Κανονισμός δεν προβλέπει να σας δώσω το λόγο.
      Τελευταία είναι η με αριθμό 944/17-5-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την επάρκεια ρεύματος κατά τους θερινούς μήνες.
      Η επίκαιρη ερώτηση της κυρίας συναδέλφου έχει ως εξής:
      «Κατά τη διαδικασία απελευθέρωσης της αγοράς ηλεκτρικής ενέργειας και πρόσφατα με τους κώδικες, δόθηκαν όλα τα κίνητρα στους ιδιώτες για την κατασκευή σταθμών παραγωγής. Ενώ στη ΔΕΗ, μόλις το 2003  μπροστά στην επείγουσα ανάγκη νέας ισχύος και της επενδυτικής άπνοιας από ιδιώτες της δόθηκε άδεια για νέα μονάδα. Αυτό πληρώθηκε ακριβά από όλους, γιατί πέρα από το μπλακ-άουτ του 2004 η ΔΕΗ αναγκάστηκε να ενοικιάσει μονάδες για το θέρος και να συνάψει σύμβαση για εφεδρική μονάδα. Παρ’ όλα αυτά και ενώ έχει επιτραπεί στη ΔΕΗ να συνάψει το δυναμικό της αντικαθιστώντας παλιές με νέες μονάδες μέχρι 1600 ΜW, καλείται να θέσει ισόποση ισχύ σε κατάσταση ψυχρής εφεδρείας. Κατά τους κώδικες αυτό σημαίνει ότι οι μονάδες θα παράγουν ως εφεδρικές τρίτου βαθμού, δηλαδή αφού εξαντληθούν όλες οι υπάρχουσες μονάδες, αυτές με ειδική σύμβαση και οι έκτακτες εισαγωγές. Έτσι το περιθώριο γι’ αυτές είναι ελάχιστο, ενώ θα μπορούσαν άνετα να χρησιμοποιηθούν για τις λίγες ώρες υψηλών φορτίων τον Ιούλιο και να αποφεύγεται έτσι το ενδεχόμενο θερινού μπλακ-άουτ στο μέλλον. Άλλωστε ο φόβος αυτός διακατέχει την ηγεσία του Υπουργείου Ανάπτυξης αφού τα μέτρα οικονομίας 150-200 MW με το σύστημα bonus-malus και η λειτουργία της μονάδας στη Βοιωτία δεν φαίνεται να λύνουν το πρόβλημα. Όπως δεν το λύνουν και οι ιδιώτες, αφού για να επενδύσουν ζητούν και άλλα κίνητρα, εκτός από τα σημαντικά που έχουν πάρει ήδη και με τους κώδικες. Παράλληλα δεν φαίνεται να υποχωρούν από το ΥΠΕΧΩΔΕ οι αναγκαίες τροποποιήσεις στον κτηριοδομικό κανονισμό που θα επιβάλλουν εξοικονόμηση ενέργειας στα κτήρια, κυρίως στο θέρος, όπου τα κλιματιστικά δημιουργούν το μεγαλύτερο πρόβλημα.
      Μετά από αυτό ερωτώνται οι κ.κ. Υπουργοί:
      Εξετάζεται η περίπτωση να τροποποιηθούν οι κώδικες ως προς την κατάσταση ή την έννοια της ψυχρής εφεδρείας των μονάδων της ΔΕΗ, ώστε άνετα να μπορούν αυτές να χρησιμοποιηθούν για λίγες ώρες υψηλών φορτίων, μέχρι να εξομαλυνθεί η κατάσταση και να βελτιωθεί η ποιότητα του δικτύου;
      Πότε θα τροποποιηθεί ο κτηριοδομικός κανονισμός και θα επιβληθούν αυστηρές ρυθμίσεις για την εξοικονόμηση ενέργειας στα κτήρια;»
      Ο κύριος Υπουργός έχει το λόγο για τρία λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Πρέπει να πω ότι παραλάβαμε τη χώρα υπό καθεστώς ηλεκτροενεργειακής ανεπάρκειας. Παρ’ όλα αυτά πήραμε νομίζω πολύ σημαντικά μέτρα.  Κοπιάσαμε πολύ πριν από το θέρος του 2004 αλλά και μέχρι σήμερα. Καταφέραμε να πάρουμε χρυσό μετάλλιο στους Ολυμπιακούς αφού για πρώτη φορά στους Ολυμπιακούς Αγώνες του 2004 δεν χρησιμοποιήθηκε ούτε για ένα δευτερόλεπτο εφεδρική γεννήτρια, όπως είχε γίνει στο Σίδνεϊ, στην Ατλάντα, στη Βαρκελώνη, όπως είχε γίνει σε όλους τους Ολυμπιακούς Αγώνες πιο πριν. 
      Είναι γεγονός ότι παίρνουμε και συνεχίζουμε να παίρνουμε μέτρα. Η αύξηση της ζήτησης ηλεκτρικής ενέργειας είναι, πράγματι, μεγάλη και φέτος μεγαλύτερη και από πέρυσι.
      Είναι γεγονός ότι το σύστημά μας είναι οριακό. Γι’ αυτό εξαγγείλαμε αρκετά μέτρα μέχρι σήμερα. Επίσης με το ν. 3175/2003 δόθηκε η δυνατότητα στη ΔΕΗ να αντικαταστήσει παλιές μονάδες με νέες φυσικού αερίου ύψους 1600 ΜW. Οι παλιές μονάδες τίθενται σε ψυχρή εφεδρεία. Κατά  τη συζήτηση των νέων κωδίκων διαχείρισης του συστήματος και συναλλαγών ηλεκτρικής ενέργειας συζητήθηκε κατά κόρον και λήφθηκε υπόψη ο ν. 3175. Φυσικά με τους νέους κώδικες όχι μόνο δεν απαγορεύεται, αλλά επιβάλλεται η χρησιμοποίηση των μονάδων που είναι σε ψυχρή εφεδρεία κατά τις στιγμές εκείνες που τις έχει ανάγκη το σύστημα. Άρα εδώ δεν υπάρχει θέμα.
      Όσον αφορά το δεύτερο θέμα της ερώτησής σας είναι γεγονός ότι συνεκροτήθη με απόφαση του Υπουργείου Ανάπτυξης στις 21.4.2005 επιτροπή με αντικείμενο τη μεταφορά της κοινοτικής οδηγίας για την ενεργειακή απόδοση των κτηρίων 2002.91 από τις 16.12.2002, στην ελληνική νομοθεσία. Έχει σαν στόχο τη βελτίωση της ενεργειακής απόδοσης των κτηρίων και τον περιορισμό των εκπομπών του διοξειδίου του άνθρακος εντός της κοινότητας. Το αποτέλεσμα των εργασιών αυτής της επιτροπής θα αποτελέσει τη βάση για τις απαραίτητες ενέργειες τροποποίησης του κτηριοδομικού κανονισμού αφού οπωσδήποτε, πρώτα, πρέπει να βγει ο κανονισμός ορθολογικής χρήσης και εξοικονόμησης ενέργειας ο ΚΟΧΕΕ ο οποίος θα αντικαταστήσει τον κανονισμό θερμομόνωσης των κτηρίων που ισχύει από το 1954. Ήδη οι επιτροπές λειτούργησαν. Δεν μπορείτε να μας κατηγορήσετε για την καθυστέρηση όταν βλέπετε ότι δεν βρήκαμε καμία αντίστοιχη υποδομή από την προηγούμενη κυβέρνηση. Χειριζόμαστε πάρα πολλά θέματα προσαρμογής από τις οδηγίες της Ευρωπαϊκής Ένωσης που είχαν καθυστερήσει. 
      ΠΡΟΕΔΡΕΥΩΝ (Σωτήρης Χατζηγάκης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Είναι γεγονός ότι η ζήτηση ηλεκτρικής ενέργειας χρόνο με το χρόνο αυξάνεται. Μέτρα εξοικονόμησης ενέργειας δεν υπάρχουν. Καθυστερούν δραματικά. Ανανεώσιμες και εναλλακτικές λύσεις πολύ δύσκολα προχωρούν. Από την άλλη μεριά έχουμε ως πανάκεια την απελευθέρωση της αγοράς ενέργειας. Για τέσσερα χρόνια όμως έγιναν κακοί χειρισμοί. Έτσι μόλις φθάσαμε στους Ολυμπιακούς Αγώνες με άγχος για το τι θα κάνουμε αποφάσισε, τελικά, η «ΠΟΛΙΤΕΙΑ ΤΟΥ 2003» να πει στη ΔΕΗ να κάνει τη μία μονάδα να καλύψουμε κάποιο μέρος του μεγάλου ελλείμματος.
      Το έλλειμμα ηλεκτρικής ενέργειας στη χώρα μας είναι μεγάλο και ποσοτικά και ποιοτικά. Ποιοτικά λόγω της αστάθειας που έχει το σύστημα εξ αιτίας της μεγάλης παραγωγής στο βορρά και της μεγάλης κατανάλωσης στο νότο. Το επόμενο βήμα δόθηκε στη ΔΕΗ για να μπορέσει να ανανεώσει το παραγωγικό της δυναμικό με νέες μονάδες. Εγώ, κύριε Υπουργέ, έχω δει στους κώδικες ότι αυτές οι μονάδες είναι τρίτης εφεδρείας. Δηλαδή θα παίρνουμε όλα τα άλλα μέχρι και τις εισαγωγές και μετά θα δούμε τι θα κάνουμε. Εσείς μου διασφαλίζετε ότι για το μέλλον δεν θα ισχύσει αυτό και ότι θα μπορούν τον Ιούλιο σε περιόδους αιχμής να χρησιμοποιηθούν κανονικά αυτές οι μονάδες. Αυτό θα είναι υπό έλεγχο.
      Κοιτάξτε, εγώ σας κάνω την ερώτηση τώρα επειδή, πράγματι, υπάρχει μια μεγάλη συζήτηση για τις ανησυχίες όλων αν θα υπάρξει θερινό μπλακ άουτ. Κάνω τώρα την ερώτηση για να σχεδιάσουμε για το μέλλον, για τα επόμενα πέντε χρόνια. Αν η ΔΕΗ που θα φτιάξει αυτές τις μονάδες δεν έχει τη δυνατότητα θα πρέπει οι ιδιώτες κάθε χρόνο να φτιάχνουν μία μονάδα για να καλύψουν στα πέντε χρόνια τις ανάγκες. Νομίζω ότι αυτήν την αισιοδοξία σε αυτήν την Αίθουσα δεν την έχει κανένας.
      Είναι ένα μεγάλο πρόβλημα η «άπνοια» την οποία επιδεικνύουν οι ιδιώτες επενδυτές και από την άλλη πλευρά μεγάλες οι παροχές οι οποίες δίνονται και με τους νέους κώδικες τους οποίους καταθέσατε. 
      Στο μεγάλο αυτό θέμα ισχύει το «ήμουνα νια και γέρασα»! Από το 2000 που είμαι Βουλευτής, κάθε χρόνο θέτω το θέμα αυτής της αναβάθμισης, αναθεώρησης του κτηριοδομικού κανονισμού, ενός νέου κανονισμού για τα κτήρια ο οποίος θα περιλαμβάνει τα θέματα εξοικονόμησης της ενέργειας. 
      Έγινε μία πρώτη προσπάθεια στο Σχέδιο Δράσης «Ενέργεια 2001», αλλά τα πράγματα πάλι είναι στάσιμα. Ο περιβόητος ΚΟΧΕ δεν προχωράει, ενώ τώρα ακούμε ότι ο Υπουργός κ. Σουφλιάς θα φέρει νέα νομοθεσία για τα θέματα αδειοδότησης κλπ. 
      Επίσης, ακούω ότι επειδή δεν μπορούμε να τους ελέγξουμε, θα καταργήσουμε και τους ημιυπαίθριους χώρους, ένα σημείο πολύ σημαντικό για την Ελλάδα, για τα θέματα αερισμού, αρχιτεκτονικής κλπ στα κτήριά μας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, ολοκληρώστε σας παρακαλώ!
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριε Υπουργέ, καλή είναι η επιτροπή που συστήσατε και καλές οι ανησυχίες, αλλά πρέπει να δράσετε συνολικότερα. Δεν φθάνει μόνο η εξοικονόμηση που θα κάνετε με την τοποθέτηση πυκνωτών στα δημόσια κτήρια. Και αυτή θετική ενέργεια είναι, αλλά πρέπει να ενσκήψετε με το ΥΠΕΧΩΔΕ και να δείτε το μεγάλο θέμα της εξοικονόμησης ενέργειας στα κτήρια και το μεγάλο θέμα της λειτουργίας των κλιματιστικών, της υπερκατανάλωσης, ούτως ώστε να μπορέσουμε σιγά-σιγά να πάρουμε κάποια μέτρα. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο για δύο λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Χαίρομαι ιδιαίτερα που και η κυρία συνάδελφος διαπιστώνει όλες τις καθυστερήσεις που έχουν συμβεί μέχρι σήμερα για να βρεθούμε σ’ αυτήν τη δυσάρεστη ενδεχομένως κατάσταση να χρειάζεται να παίρνουμε εσπευσμένα και μέτρα σκληρά -ενδεχομένως- ορισμένες φορές. 
      Είναι γεγονός ότι το δημόσιο, η Κυβέρνηση έδωσε πρώτη το παράδειγμα για τη χρησιμοποίηση της αντιστάθμισης, γιατί το κυριότερο πρόβλημα της αιχμής που δημιουργείται για λίγες ώρες το χρόνο, μας τη δημιουργούν τα κλιματιστικά που υπερλειτουργούν τους θερινούς μήνες και ιδιαίτερα τον Ιούλιο. 
      Μ’ αυτό σηματοδοτήσαμε και προς την αγορά και ζητήσαμε φυσικά από όλους τους καταναλωτές -περιέχεται και στους κώδικες- το συνημίτονο φ από 0,85 από την 1η Οκτωβρίου -και με βάση τους νέους κώδικες- να γίνει 0,91και μέχρι το τέλος του 2007 πρέπει να είναι πάνω από το 0,95.
      Νομίζω ότι αυτό θα μας δώσει μία αρκετά μεγάλη ασφάλεια ιδιαίτερα για τη μείωση της αιχμής και για την επάρκεια των αέργων που μας δημιούργησαν και το πρόβλημα της 12ης Ιουλίου του 2004. 
      Είναι γεγονός ότι έχουμε μία σειρά μέτρων και σε λίγο χρονικό διάστημα θα δείτε και το πόρισμα των μέτρων για τη μεσομακροπρόθεσμη επίλυση του ηλεκτροενεργειακού προβλήματος. 
      Πρόκειται για το πόρισμα για το 2005 το οποίο εκτελείται και παρακολουθείται συστηματικά, με αποτέλεσμα να πιστεύουμε και να αισιοδοξούμε ότι δεν θα υπάρξει θέμα μπλακ-αουτ στη διάρκεια του καλοκαιριού του 2005. Και φυσικά, θα δείτε και στο πόρισμα του 2006 και πέραν, το μεσομακροπρόθεσμο που συντάσσει αυτήν τη στιγμή η επιτροπή –σε λίγο καιρό θα είναι έτοιμο για να σας παραδοθεί και αυτό- τα μέτρα που θα πάρουμε και στη συνέχεια.
      Όμως, είναι γεγονός και σας είπα ότι προς αυτήν την κατεύθυνση δεν είχαμε βρει καμία υποδομή και έτσι δημιουργήσαμε την επιτροπή για την ένταξη της οδηγίας περί της ενεργειακής απόδοσης των κτηρίων στην ελληνική νομοθεσία. 
      Αυτά τα μέτρα και το πόρισμα -όταν θα ολοκληρωθεί- της επιτροπής, θα βοηθήσουν στο να γίνει πλέον ο νέος ΚΟΧΕ για να αντικαταστήσει τη θερμομόνωση που υπήρχε από το 1954 και τότε, αυτό θα έρθει για να εκδοθεί από το ΥΠΕΧΩΔΕ -βέβαια, με αυτά τα θέματα υπεισέρχομαι και σε αρμοδιότητες άλλων- ο νέος κτηριοδομικός κανονισμός. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υφυπουργέ.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αν είναι από το ΥΠΕΧΩΔΕ, θα περιμένουμε για δύο χρόνια ακόμα!
      ΠΡΟΕΔΡΕΥΩΝ (Ιωάννης Τραγάκης): Εδώ περιμέναμε από το 2000 μέχρι το 2004 και δεν έγινε τίποτα, τώρα μας έπιασε η βιασύνη; 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 34/18.11.2004 επερώτηση είκοσι εφτά Βουλευτών του Πανελλήνιου Σοσιαλιστικού Κινήματος προς τους Υπουργούς Ανάπτυξης, Περιβάλλοντος, Χωροταξίας και Δημοσίων Έργων σχετικά με την προώθηση των ανανεώσιμων πηγών ενέργειας. 
      Το λόγο έχει ο πρώτος επερωτών συνάδελφος κ. Δημήτριος Πιπεργιάς στον οποίο ευχόμαστε και καλή δύναμη! 
      (Χειροκροτήματα από όλες τις πτέρυγες της Βουλής)
	ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, δεκατέσσερις μήνες απραξίας δεν καλύπτονται με αφορισμούς στο παρελθόν. Και δεν καλύπτονται με τοποθετήσεις του Υπουργού σε ερωτήσεις που να έχουν ένα επιμύθιο «μη ρωτάτε, γιατί έχετε ευθύνες». Οι ευθύνες καταλογίστηκαν. Και καταλογίστηκαν από τον ελληνικό λαό στις εκλογές. Η εντολή τώρα βαρύνει εσάς, κύριοι Υπουργοί. Εσείς καλείστε εδώ να λογοδοτήσετε κατά τη διαδικασία του κοινοβουλευτικού ελέγχου, εκτός και αν ακολουθείτε συστηματικά την πάγια αρχή σας να κυβερνάτε αντιπολιτευόμενοι. 
	Είναι γνωστό το καθεστώς ανεπάρκειας που υπάρχει στο ηλεκτρικό σύστημα και, βέβαια, αυτό οφείλεται και στις δικές σας αδυναμίες και στη δική σας απραξία. Μπράβο σας, όμως! Καταφέρατε χρυσό μετάλλιο στους Ολυμπιακούς Αγώνες, όπως είπατε προηγούμενα, χωρίς να κάνετε έργα παραγωγής, για να καλύψετε την ανεπάρκεια ισχύος. Ε, τότε δεν καταλαβαίνω για ποια ανεπάρκεια ισχύος μιλάτε! Λέτε ότι παραλάβατε ανεπάρκεια, αλλά πήρατε χρυσό μετάλλιο στους Ολυμπιακούς, χωρίς να δουλέψουν τα εφεδρικά ούτε μία ώρα και χωρίς να κάνετε έργα παραγωγής. Πώς τα καταφέρατε αλήθεια; Πώς καταφέρατε να καλύψετε αυτήν την ανεπάρκεια;
	Παρά το γεγονός ότι εσείς ομολογείτε ότι όλα εξελίχθησαν ομαλά πέρυσι, διαβάσαμε χθες στον Τύπο ανακοινώσεις του Υπουργού Ανάπτυξης σχετικά με τα μέτρα εξοικονόμησης ενέργειας κατά τις ώρες αιχμής των θερμών ημερών της θερινής περιόδου και το σχέδιο περικοπών ρεύματος σε καταναλωτές, ακόμη και σε αρδευτικά συγκροτήματα, προκειμένου να αποφευχθούν φαινόμενα ανισορροπίας στο σύστημα μεταφοράς και το ενδεχόμενο ενός νέου μπλακ άουτ. 
	Οι προθέσεις σας είναι εμφανείς και με την τακτική σας αυτή προσπαθείτε, πρώτον, να μεγιστοποιήσετε, να φουσκώσετε τις πιθανότητες του κινδύνου, για να πάρετε τα εύσημα, αν όλα λειτουργήσουν σωστά. Δεύτερον, να επιρρίψετε ακόμη μια φορά ευθύνες στο παρελθόν. Τρίτον, για να καλυφθείτε από το ενδεχόμενο λανθασμένων χειρισμών των διοικήσεων, όπως έγινε με το μπλακ άουτ της 12ης Ιουλίου 2004. Τέλος, να παρουσιάσετε έργο, όμως ένα έργο που περιορίζεται στη διαπίστωση προβλημάτων και στην ανακοίνωση πορισμάτων. 
	Όπως προείπα, ο λαός σας έδωσε εντολή να αντιμετωπίσετε αυτά τα προβλήματα και να δώσετε λύσεις. Δεκατεσσεράμιση μήνες τώρα μετά την ανάληψη της νέας διακυβέρνησης η διαπίστωση και μόνο προβλημάτων και η μετάθεση ευθυνών δεν μπορεί να δικαιολογήσει την απραξία σας. 
	Επίσης, η αναγνώριση και προβολή υπαρκτών προβλημάτων επιβάλλει όχι μόνο σχέδιο και πόρισμα για την αντιμετώπιση τους, αλλά και συνέργια. Δεν είναι λογικό να επικαλείσθε τον κίνδυνο μπλακ άουτ και από την άλλη μεριά ως Κυβέρνηση να παίρνετε τη θέση παρατηρητή, όταν ο Πρόεδρος του Διοικητικού Συμβουλίου της ΔΕΗ κ. Παλαιοκρασσάς πηγαίνει στον εισαγγελέα επισήμως και καταθέτει ότι ο διευθύνων σύμβουλος της επιχείρησης και όλη η διοικητική πυραμίδα της Γενικής Διεύθυνσης Παραγωγής εμπλέκονται σε σκάνδαλα. 
	Δεν είναι νοητό από τη μια μεριά να επικαλείσθε κίνδυνο μπλακ-άουτ και η Διοίκηση του ΔΕΣΜΗΕ παραδείγματος χάρη, αποδεχόμενη απαίτηση της ΔΑΚΕ, να προχωρά σε αναδιάρθρωση των υπηρεσιών και σε ανάθεση κατά κόρον, κατά παράβαση κάθε είδους αξιοκρατίας καθηκόντων σε δικά μας παιδιά. 
	Επίσης, δεν είναι νοητό την περίοδο που λέτε ότι έχουμε πρόβλημα ενέργειας –άρα χρειαζόμαστε το προσωπικό των μονάδων παραγωγής να είναι ξεκούραστο- με προφορική εντολή της Διοίκησης της ΔΕΗ να αναστέλλεται η ανάθεση καθηκόντων αρχιτεχνιτών και εργοδηγών στις μονάδες παραγωγής, και οι ανάγκες να καλύπτονται με υπερεντατικοποίηση της εργασίας και με υπερωρίες, τη στιγμή μάλιστα που απαιτείται να έχουμε ξεκούραστο προσωπικό. 
      Γιατί γίνεται αυτό; Γιατί περιμένετε να αναλάβουν οι νέοι διευθυντές τα καθήκοντά τους, προκειμένου να αναθέσουν καθήκοντα και σε αυτές τις θέσεις σε δικά σας παιδιά.
      Δεν είναι νοητό επίσης να επικαλείσθε κίνδυνο μπλάκ-άουτ και επί δεκατέσσερις μήνες να «μαγειρεύετε» το νέο κώδικα διαχείρισης του συστήματος συναλλαγών σε υλοποίηση του ν. 3175. Όταν λέτε ότι έχουμε έλλειψη ενέργειας, πρέπει να τρέξετε. Δεκατέσσερις μήνες για να εκδοθούν οι κώδικες είναι τρέξιμο;
      Επίσης, δεν είναι νοητό να εκδίδετε με μεγάλη καθυστέρηση το εθνικό σχέδιο κατανομής ρύπων του θερμοκηπίου και από την άλλη μεριά να μην υπάρχει καμιά ουσιαστική πρόοδος στην ανάπτυξη της ηλεκτροπαραγωγής από ανανεώσιμες πηγές ενέργειας.
      Η χώρα μας, κυρίες και κύριοι συνάδελφοι, έχει αναλάβει δέσμευση, ώστε η παραγωγή της ηλεκτρικής ενέργειας από ανανεώσιμες πηγές να ανέλθει το 2010 σε 20,1% της ηλεκτρικής κατανάλωσης και το 2020 το ποσοστό αυτό να ανέβει στο 29%.
      Σήμερα, η εγκατεστημένη ισχύς των μικρών μονάδων ηλεκτροπαραγωγής από ανανεώσιμες πηγές ενέργειας ανέρχεται σε 572 M.W., που αναμένεται να αποδώσουν κατά το τρέχον έτος 1,56 δισεκατομμύρια κιλοβατώρες, που αντιστοιχούν σε ποσοστό 2% της κατανάλωσης. Η αντίστοιχη συνδρομή των υδροηλεκτρικών έργων της ΔΕΗ αναμένεται να φτάσει τις 4,77 δισεκατομμύρια κιλοβατώρες, που αντιστοιχούν σε ποσοστό 8,6%.
      Λαμβάνοντας μάλιστα υπ’ όψιν ότι ο μέσος ετήσιος ρυθμός αύξησης της ζήτησης σε ηλεκτρική ενέργεια αναμένεται στο 3% τα προσεχή δέκα χρόνια, για να καλυφθεί ο στόχος-δέσμευση του 20,1% απαιτείται να προστεθούν στο υπάρχον σύστημα παραγωγής κατά τα προσεχή πέντε χρόνια 2.800 περίπου M.W. σε σταθμούς παραγωγής από ανανεώσιμες πηγές και 600 M.W. από μεγάλους υδροηλεκτρικούς σταθμούς, κάτι που μάλλον φαντάζει ανέφικτο. Σε αυτό το συμπέρασμα εξάλλου καταλήγει και το εθνικό σχέδιο κατανομής δικαιωμάτων εκπομπών ρύπων της περιόδου 2005-2007.
      Σε αντίθεση με μας, οι Ευρωπαίοι εταίροι μας σημειώνουν σημαντικό βήμα στην ανάπτυξη των ΑΠΕ. Στη Γερμανία η εγκατεστημένη ισχύς από την αιολική ενέργεια ανέρχεται στα 16.629 M.W., στην Ισπανία στα 8.263 M.W., στη Δανία τα 3.117 M.W.
      Το ΠΑΣΟΚ το 1994 με το ν. 2244 έβαλε τις βάσεις για την ανάπτυξη των ανανεώσιμων πηγών. Στη συνέχεια οι κυβερνήσεις του ΠΑΣΟΚ, με σειρά νομοθετικών ρυθμίσεων, αντιμετώπισαν προβλήματα που ανέκυψαν στη διείσδυση των ΑΠΕ στην ηλεκτροπαραγωγή. Τα αποτελέσματα που προέκυψαν, ήταν θετικά, κυρίως, στην αξιοποίηση της αιολικής ενέργειας και αυτό γιατί η τεχνολογία στον τομέα αυτό είχε παρουσιάσει πρόοδο. Αλλά και η διεθνής εμπειρία λέει ότι σε αυτόν τον επιμέρους κλάδο των ΑΠΕ είχαμε θετικές εξελίξεις.
      Σήμερα, η ανάπτυξη της ηλεκτροπαραγωγής από ανανεώσιμες πηγές προσκρούει σε τρία, κυρίως, εμπόδια. Πρώτον, στην απουσία ενός συνολικού χωροταξικού σχεδιασμού, που αποτελεί εξάλλου το μεγαλύτερο πρόβλημα και για όλες τις παραγωγικές δραστηριότητες και που αυτός ο σχεδιασμός θα έπρεπε να καθόριζε τις περιοχές εγκατάστασης έργων από ανανεώσιμες πηγές ενέργειας.
      Δεύτερον, προσκρούει στην έλλειψη των υποδομών διασύνδεσης των σταθμών παραγωγής με το σύστημα μεταφοράς ηλεκτρικής ενέργειας, εξαιτίας κυρίως της άρνησης των ιδιωτών να καλύψουν συμμετοχή στα έργα αυτά γραμμών μεταφοράς, που θα εξυπηρετήσουν τα δικά τους έργα.
      Και τρίτον, προσκρούει στη γραφειοκρατία, που διέπει την αδειοδοτική διαδικασία, που παρά την απλοποίηση των διαδικασιών που έγινε επί ημερών του κ. Τσοχατζόπουλου το 2003, παραμένει ελλιπής, λόγω της έλλειψης του χωροταξικού σχεδιασμού.
    Το σημαντικότερο πρόβλημα που ανακύπτει και που είναι η έλλειψη ενός χωροταξικού σχεδιασμού, έγινε ακόμα μεγαλύτερο μετά την έκδοση της απόφασης 2596/2004 του Συμβουλίου της Επικρατείας. Το Συμβούλιο της Επικρατείας με αυτήν την απόφαση ακύρωσε αποφάσεις του Γενικού Γραμματέα Περιφέρειας Πελοποννήσου και του Γενικού Γραμματέα Ανάπτυξης που αφορούσαν εγκατάσταση αιολικού πάρκου στη Λακωνία, στην περιοχή της Μονεμβασιάς, επειδή δεν είχε προηγηθεί ειδικός ή περιφερειακός χωροταξικός σχεδιασμός ή χαρακτηρισμός της περιοχής εγκατάστασης ως περιοχής οργανωμένης ανάπτυξης παραγωγικών δραστηριοτήτων. 
    Η απόφαση αυτή αποτελεί πλέον δεδικασμένο, με αποτέλεσμα να απειλούνται οι αδειοδοτικές διαδικασίες όλων σχεδόν των αιολικών πάρκων με εν δυνάμει νέες προσφυγές στο Συμβούλιο της Επικρατείας αφού με το ίδιο ακριβώς σκεπτικό το Συμβούλιο της Επικρατείας θα απορρίπτει όλες τις σχετικές άδειες και θα καταρρίπτει όλες τις σχετικές αποφάσεις της διοίκησης. 
    Ο κίνδυνος αυτός είχε επισημανθεί και στο παρελθόν και είχε οδηγήσει την κυβέρνηση του ΠΑΣΟΚ στην απόφαση να εκπονηθεί ειδικός χωροταξικός σχεδιασμός που σε συνεννόηση με τις τοπικές κοινωνίες να καθόριζε τις περιοχές εγκατάστασης σταθμών παραγωγής ΑΠΕ. Η απόφαση δεν υλοποιήθηκε μετά τις εκλογές και η Κυβέρνηση παραμένει θεατής των εξελίξεων ακόμη και μετά την απόφαση αυτή του Συμβουλίου της Επικρατείας. Μήνες τώρα η Κυβέρνηση της Νέας Δημοκρατίας αναλώνεται σε διαβουλεύσεις μεταξύ του ενός Υπουργείου και του άλλου Υπουργείου, μεταξύ του ενός Υπουργού και του άλλου Υπουργού χωρίς να υπάρχουν αποτελέσματα. Οκτώ μήνες μετά την απόφαση του Συμβουλίου της Επικρατείας που αποτελεί, ουσιαστικά, τροχοπέδη στην ανάπτυξη όλων αυτών των σταθμών παραγωγής, δεν υπάρχει απόφαση για ταχύρυθμη εκπόνηση του εθνικού χωροταξικού σχεδιασμού για τις ΑΠΕ, που θα επέτρεπε την επανενεργοποίηση των επενδυτών για να υλοποιήσουν τα συγκεκριμένα επενδυτικά τους  σχέδια, σχέδια τα οποία παραμένουν στην πλειοψηφία τους αδρανή. 
    Η έλλειψη του χωροταξικού σχεδιασμού πρέπει να συνδυαστεί με την επαπειλούμενη ανατροπή της κοινής υπουργικής απόφασης που καθορίζει το ειδικό ανταποδοτικό τέλος 2% υπέρ των ΟΤΑ, στα όρια των οποίων λειτουργούν σταθμοί παραγωγής από ανανεώσιμες πηγές. Η επαπειλούμενη ανατροπή της κοινής υπουργικής απόφασης από το Συμβούλιο της Επικρατείας επανατροφοδοτεί τις εύλογες αντιδράσεις των τοπικών κοινωνιών στην εγκατάσταση των αιολικών πάρκων, ιδιαίτερα κοντά σε κατοικημένες περιοχές. Οι κάτοικοι θεωρούν ότι υποβαθμίζεται ο τόπος τους, τόσο από τις ανεμογεννήτριες, όσο και από τα δίκτυα διασύνδεσης με το σύστημα μεταφοράς και μάλιστα χωρίς κανένα ουσιαστικό ανταποδοτικό όφελος, αφού οι δημιουργούμενες θέσεις εργασίας στα αιολικά πάρκα είναι ελάχιστες και τα γενικότερα οφέλη ξεκάθαρα μεν για τους επενδυτές, αόρατα όμως για την τοπική κοινωνία. 
    Η συναίνεση και αποδοχή των τοπικών κοινωνιών για επενδύσεις αποτελεί βασική προϋπόθεση για την υλοποίηση των σχεδίων, αλλά και την ομαλή λειτουργία των εγκαταστάσεων. Η δεκαετής και πλέον εμπειρία μας έχει διδάξει πολλά. Η ανεξέλεγκτη και χωρίς όρια λειτουργία των επενδυτών προκάλεσε πολλές φορές την αντίδραση και την οργή των κατοίκων.  Η κατάσταση που είχε δημιουργηθεί οδήγησε τόσο στην καθιέρωση του ειδικού ανταποδοτικού τέλους, όσο και στην άρνηση των νομαρχιακών συμβουλίων να γνωμοδοτούν για περιβαλλοντολογικούς όρους σταθμών παραγωγής από ΑΠΕ, αν δεν προηγηθεί, ο χωροταξικός σχεδιασμός. Η μέχρι σήμερα αρνητική εμπειρία όμως δεν πρέπει να μας αποθαρρύνει. Πρέπει να μελετήσουμε την εμπειρία και άλλων κρατών. Να μελετήσουμε και να εφαρμόσουμε π.χ. τη θετική εμπειρία που υπάρχει στην Ισπανία. Σχετικό δημοσίευμα είχε η εφημερίδα «ΤΑ ΝΕΑ» στις 7-5-2003 που ανέφερε το πώς υποδέχθηκαν και το πώς αναπτύσσεται μία περιοχή της Ισπανίας, η ευρύτερη περιοχή της κωμόπολης Λα Μουέλα που απέχει είκοσι πέντε χιλιόμετρα από τη Σαραγόσα. 
Εκεί αναφέρεται σε λεπτομέρειες. Όμως για την οικονομία του χρόνου δεν θα αναφερθώ στο τι έγραφε το σχετικό δημοσίευμα. Είναι γνωστό και μπορείτε να το αναζητήσετε. Βέβαια…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε λίγο χρόνο ακόμη; 
      ΠΡΟΕΔΡΕΥΩΝ (Ιωάννης Τραγάκης): Θα σας δώσω, κύριε Πιπεργιά. 
      ΔΗΜΗΤΡΙΟΣ ΠΙΠΕΡΓΙΑΣ: Βέβαια, η ανάπτυξη της ηλεκτροπαραγωγής προσκρούει και στην έλλειψη υποδομών διασύνδεσης, κυρίως όμως εξαιτίας της άρνησης των ιδιωτών να καλύψουν μέρος των δαπανών της ΔΕΗ για τη δημιουργία αυτών των δικτύων. 
      Τα έργα του συστήματος μεταφοράς προβλέπονται στη μελέτη ανάπτυξης του συστήματος μεταφοράς, πλην όμως δεν υλοποιούνται εξαιτίας αυτού του λόγου. Και στη Θράκη και στη Λακωνία προχωρούν με αργούς ρυθμούς. Στην Εύβοια δεν έχουν καταλήξει ακόμα οι υπηρεσίες για την όδευση των γραμμών μεταφοράς, εκτός αν αυτή η καθυστέρηση δεν είναι αθώα. Και αυτό γιατί τελευταία υπάρχουν μαζικές αιτήσεις ενδιαφερομένων επενδυτών για αιολικά πάρκα -μέχρι το όριο που προσδιορίζει ο νόμος, μέχρι τα πενήντα MW- μαζικές αιτήσεις για πολλά αιολικά πάρκα και για απευθείας γραμμές μεταφοράς ηλεκτρικής ενέργειας, πράγμα που οδηγεί σε ευθεία καταστρατήγηση και του ν. 2773.
      Βέβαια υπάρχουν και άλλα προβλήματα. Είναι η γνωμοδότηση της ΡΑΕ χωρίς κριτήρια. Εγώ έχω μια πλούσια εμπειρία από την Εύβοια. Χωρίς κανένα κριτήριο η ΡΑΕ έκανε θετικές γνωμοδοτήσεις, έκανε και αρνητικές γνωμοδοτήσεις. 
      Σας λέω το εξής παράλογο για να καταλάβετε, αγαπητοί συνάδελφοι, τι εννοώ. Υπήρχαν ορισμένοι κάτοικοι που, αν θέλετε, ενθαρρύνθηκαν –όχι παρασύρθηκαν- από τον οργασμό που υπάρχει στην περιοχή και είπαν να υποβάλλουν μικρά σχέδια για εγκατάσταση αιολικών πάρκων της τάξης του ενός ή των δύο MW. 
      Είχαν τη γη δική τους και σκέφτηκαν πάνω στη γη τους, αντί να φυτρώνουν ανεμογεννήτριες άλλων, να βάλουν τις οικονομίες τους, να δανειοδοτηθούν και να φτιάξουν δικές τους εγκαταστάσεις. Όλες αυτές οι εγκαταστάσεις απορρίφθηκαν από τη ΡΑΕ γιατί, λέει, δεν αποτελούν οικονομίες κλίμακας, ενώ προωθήθηκαν οι επενδύσεις των ξένων. 
      Ε, πώς να υπάρχει η αποδοχή των τοπικών κοινωνιών όταν υπάρχουν αιτήματα κατοίκων της περιοχής που απορρίπτονται χωρίς κριτήρια; Κριτήρια πρέπει να μπουν, διότι υπάρχει μια αδειοδότηση χωρίς να υπάρχει περιορισμός. 
      ΠΡΟΕΔΡΕΥΩΝ (Ιωάννης Τραγάκης): Θα σας παρακαλέσω να ολοκληρώσετε. 
      ΔΗΜΗΤΡΙΟΣ ΠΙΠΕΡΓΙΑΣ: Ολοκληρώνω, κύριε Πρόεδρε. 
      Πιστεύω ότι η Κυβέρνηση δεν έχει ένα συνολικότερο σχέδιο για την ηλεκτρενέργεια. Και βέβαια, εφόσον δεν έχει ένα συνολικό σχέδιο για την ηλεκτρενέργεια, δεν έχει και ένα ειδικότερο σχέδιο για την ανάπτυξη των ανανεώσιμων πηγών ενέργειας. 
      Πηγαίνετε βλέποντας και κάνοντας. Προσπαθείτε μέσα από τις ατέρμονες διαβουλεύσεις με τους επιχειρηματικούς φορείς, ενδεχόμενα και με τις συμβουλές τους οι οποίες παρέχονται αφειδώς, να αποκτήσετε ιδέες για να νομοθετήσετε. Γι αυτό κιόλας καθυστερούν οι εισηγήσεις σας προς τη Βουλή για την αλλαγή του θεσμικού πλαισίου. Πιστεύω όμως, κύριε Πρόεδρε και κύριοι συνάδελφοι, ότι η κατάσταση αυτή χρεώνει την Κυβέρνηση με τεράστιες ευθύνες.
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση με θέμα: «Τριάντα χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα τέσσερις μαθητές και τρεις συνοδοί δάσκαλοι από το Δημοτικό Σχολείο Νάουσας Πάρου. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο Βουλευτής κ. Νικόλαος Χριστοδουλάκης ζητεί άδεια ολιγοήμερης απουσίας στο εξωτερικό. Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ με επιστολή του γνωστοποιεί ότι Κοινοβουλευτικός Εκπρόσωπος ορίζεται η Βουλευτής κ. Ροδούλα Ζήση. 
      Ο Πρόεδρος του Συνασπισμού κ. Αλαβάνος ορίζει Κοινοβουλευτικό Εκπρόσωπο τη Βουλευτή κ. Ασημίνα Ξηροτύρη-Αικατερινάρη. 
      Ο συνάδελφος κ. Τσοχατζόπουλος έχει το λόγο. Ο χρόνος σας είναι πέντε λεπτά, αν θέλετε μιλήστε από τη θέση σας. Θέλετε να σας δώσω και τη δευτερολογία σας; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ναι, κύριε Πρόεδρε, θα ήθελα να μου δώσετε και τη δευτερολογία μου. 
      ΠΡΟΕΔΡΕΥΩΝ (Ιωάννης Τραγάκης): Θα σας δώσω οκτώ λεπτά. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ, σας είδα πολύ αισιόδοξο με την τοποθέτησή σας. Διαβάζουμε στις εφημερίδες τα τεράστια μέτρα περικοπής παροχής ηλεκτρικής ενέργειας για τους καλοκαιρινούς μήνες. Νομίζετε ότι λύσατε ένα πρόβλημα, το οποίο, κατά την αντίληψή σας, υπάρχει στο ενεργειακό σύστημα της χώρας. Πιστεύετε ότι πρέπει να μειώσετε τη ζήτηση στην Ελλάδα, για να μπορέσει να ανταποκριθεί το ενεργειακό σύστημα της χώρας στις ανάγκες των καταναλωτών. Αυτό δείχνει άγνοια -λυπούμαι που το λέω- και δείχνει πολιτική ανεπάρκεια στην αντιμετώπιση του πραγματικού προβλήματος που έχει η ενεργειακή αγορά της χώρας και που είναι η ορθολογική, αποτελεσματική διαχείριση του ενεργειακού συστήματος, της ενεργειακής αγοράς και των υποδομών της χώρας στον ηλεκτρισμό, στο φυσικό αέριο, στο πετρέλαιο, στις ανανεώσιμες πηγές ενέργειας, γεωθερμία και ούτω καθεξής. Αυτό το πρόβλημα, κύριε Υπουργέ, έχετε ευθύνη εσείς να αντιμετωπίσετε και δυστυχώς ενάμιση χρόνο, δεκατέσσερις μήνες τώρα, αυτό δεν το αντιμετωπίζετε. Αντ’ αυτού, περί άλλων τυρβάζετε.
      Έρχεστε με χίλιες καθυστερήσεις και μάλιστα κάτω από την πίεση των υπηρεσιών της Ευρωπαϊκής Ένωσης. Ο νέος επίτροπος της Ευρωπαϊκής Ένωσης σας έστειλε επιστολή πριν από μερικές εβδομάδες και σας είπε: «πρόστιμο μέσα σε δύο μήνες, αν δεν ανοίξετε επιτέλους την αγορά ενέργειας». Κι εσείς έχετε το θράσος να πείτε ότι φταίει η προηγούμενη κυβέρνηση, ότι φταίει το ΠΑΣΟΚ για το ότι δεν έχουμε ανοίξει την αγορά της ηλεκτρικής ενέργειας, τη στιγμή που, όπως ξέρετε, το 2003 ψηφίστηκε ειδικός νόμος στη Βουλή, έτσι ώστε να πραγματοποιηθεί πλέον η υλοποίηση του ανοίγματος της αγοράς ηλεκτρικής ενέργειας στη χώρα και δεύτερον,…
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Το 2001 απελευθερώθηκε τυπικά η αγορά.
      ΑΠΟΣΤΟΛΟΣ ΑΘΑΝΑΣΙΟΣ-ΤΣΟΧΑΤΖΟΠΟΥΛΟΣ: Το ΄99 ήταν ο πρώτος νόμος. Ο δεύτερος νόμος ήταν το 2003, για να μπορέσει να πραγματοποιηθεί έμπρακτα, χειροπιαστά, μέσα από την πραγματοποίηση μιας συγκεκριμένης αγοράς ηλεκτρικής ενέργειας από ιδιώτες παραγωγούς, οι οποίοι αποτέλεσαν πολιτική επιλογή της κυβέρνησής μας. Και απορώ, ειλικρινά, τι κάνετε εσείς ως κυβέρνηση, η οποία μάλιστα πλέον αρχίζει να παραδέχεται ότι στηρίζει τις αγορές –μέχρι σήμερα το κρύβατε, εν πάση περιπτώσει προσπαθούσατε να μας πείτε ότι και το κράτος δεν είναι άσχημο να υλοποιεί την οικονομική δραστηριότητα και την ενεργειακή δραστηριότητα. Επιδείξατε ιδιαίτερο ζήλο στο να στηρίξετε το κράτος -και καλά κάνατε από αυτή την άποψη- αλλά οφείλατε συγχρόνως να διαμορφώσετε όρους αγοράς, να ανοίξετε την αγορά, επιτέλους, να υπάρξει ιδιωτική παραγωγή ενέργειας, ηλεκτρικής ενέργειας από φυσικό αέριο. Εκτός αν διαφωνείτε. Να μας το πείτε. Επιτέλους, να ξεκαθαριστεί. Ακούστε να δείτε, η εποχή για τα μισόλογα τέλειωσε. Η κυβέρνηση της Νέας Δημοκρατίας είναι υποχρεωμένη να πάρει ξεκάθαρη θέση: Θα στηρίξει την αγορά ηλεκτρικής ενέργειας και παραγωγής ηλεκτρισμού από φυσικό αέριο από ιδιώτες παραγωγούς, ναι ή όχι; Διότι, κύριε Υπουργέ, εσείς δεν έχετε αντιληφθεί ότι οι κώδικες, τους οποίους φέρνετε ως άλλοθι για τη μη προώθηση των απαραίτητων έτοιμων διαγωνισμών για την ανάθεση παραγωγής ηλεκτρικής ενέργειας σε ιδιώτες παραγωγούς, ήταν η αιτία γιατί δεν προχωρήσανε. Όμως οι κώδικες βρίσκονται επεξεργασμένοι, έχουν κατατεθεί ήδη από το Δεκέμβριο του 2003 σε όλους τους ενδιαφερόμενους φορείς από τη μεριά της δικής μας Κυβέρνησης. 
      Προωθήσαμε επίσης διάλογο στο Ελληνικό Κοινοβούλιο, με βάση τον μεσοπρόθεσμο ενεργειακό σχεδιασμό. Ξεκαθαρίσαμε ότι χρειάζονται συγκεκριμένες μονάδες το 2005 και το 2006, από μία τετρακοσάρα μεγαβάτ, και μάλιστα για το 2006 προβλέψαμε δύο, έτσι ώστε συνολικά τρεις μονάδες να προβλέπονται για να ενισχύσουν το σύστημα, το οποίο θα λειτουργούσε με πλήρη επάρκεια, με πλήρη ισχύ και με εφεδρεία 30%, έτσι ώστε να μπορέσει να αντιμετωπίσει οποιοδήποτε θέμα.
      Και βέβαια όλα αυτά είναι αποτέλεσμα μιας ενεργειακής πολιτικής, η οποία προώθησε τη διακίνηση της ηλεκτρικής ενέργειας από την Ελλάδα προς την Ιταλία με τον υποθαλάσσιο αγωγό στον Άραξο, μιας κυβέρνησης η οποία προώθησε πράγματι τη διασύνδεση με τα διευρωπαϊκά δίκτυα μέσα από τα έργα του Μοστάρ και της Βοσνίας-Ερζεγοβίνης, έτσι ώστε πραγματικά στο Ελεστίεβο να μπορέσουμε να έχουμε μέσα στο 2005 την ηλεκτρική διασύνδεση με το δίκτυο της Ευρώπης. Προώθησε το δίκτυο μεταφοράς στους Φιλίππους, στα σύνορα, ώστε να μπορέσουμε να έχουμε διασύνδεση με την Τουρκία. Και επομένως, κύριε Υπουργέ, εσείς πρέπει εδώ πέρα να μας πείτε γιατί δεν υλοποιείται. Εσείς δεν κινείστε. Είστε θεατές.
      Ενώ υπάρχει ένα τεράστιο πρόγραμμα σε υλοποίηση, πρόγραμμα το οποίο δεν περιλαμβάνει μόνο τις βασικές υποδομές, δεν περιλαμβάνει μόνο τον ηλεκτρισμό, περιλαμβάνει και το φυσικό αέριο, επιτέλους, κάτω από την πίεση της Ευρωπαϊκής Ένωσης αναγκαστήκατε τελευταία στιγμή να βγάλετε το νόμο για την απελευθέρωση της αγοράς φυσικού αερίου. O συνάδελφος το είπε προηγουμένως και βέβαια λέτε ότι είναι σε διαβούλευση, αλλά κάτω από ποιους όρους είναι σε διαβούλευση; Το εμπόριο των ρύπων είναι υποχρεωτική επιλογή από την Ευρωπαϊκή Ένωση για να μπορέσουμε να αντιμετωπίσουμε πλέον την προοπτική μιας βιώσιμης στρατηγικής ανάπτυξης!
      Κυρίες και κύριοι συνάδελφοι, πιστεύω ότι μέσα σ’ αυτό το Κοινοβούλιο η λογική της βιώσιμης στρατηγικής ανάπτυξης για την Ελλάδα είναι ένας αποδεκτός υπερκομματικός στόχος και όλοι τον έχουμε αποδεχτεί, διότι η στρατηγική βιώσιμη ανάπτυξη δίνει τη δυνατότητα παράλληλα με την οικονομική μεγέθυνση να εξασφαλίσουμε κοινωνική συνοχή, απασχόληση και καταπολέμηση της ανεργίας και να υπάρχει μια συλλογική προσπάθεια μέσα από μία βιώσιμη στρατηγική ανάπτυξη με τις κατευθύνσεις μάλιστα της Λισαβόνας.
      Άκουσα προηγουμένως τον Υπουργό τον κ. Σιούφα με πάθος να υποστηρίζει ότι έχουν κάνει πάρα πολλά –αυτή είναι άλλη συζήτηση, δεν θα την κάνουμε τώρα- αλλά εν πάση περιπτώσει αν και εσείς κόπτεστε γι’ αυτή τη βιώσιμη στρατηγική ανάπτυξη και μάλιστα τους στόχους της Λισαβόνας, ώστε να είναι η Ευρώπη η πλέον ανταγωνιστική το 2010 σε όλο τον κόσμο, τότε λοιπόν γιατί δεν υλοποιείτε αυτό το έργο το οποίο έχει ανάγκη η χώρα;
      Κοιτάξτε, επειδή εμένα δεν μου αρέσει να δίνουμε εντυπώσεις, σας παραδίδω εδώ πέρα έναν κατάλογο έργων, διότι εμείς επιλέξαμε να στηρίξουμε στο πλαίσιο της βιώσιμης στρατηγικής ανάπτυξης τις ανανεώσιμες πηγές ενέργειας. Οι ανανεώσεις πηγές ενέργειας είναι πλέον μονόδρομος. 
      Ήσασταν προχθές –ο κ. Σιούφας- στο Παρίσι και ακούσατε που σας είπαν ότι η τελευταία ενεργειακή κρίση, η αύξηση των τιμών των καυσίμων παγκόσμια –πενήντα δολάρια το πετρέλαιο στο Λονδίνο, σχεδόν παραπάνω από την Νέα Υόρκη- είναι αποτέλεσμα κερδοσκοπίας, η οποία μέσα από τα head funds πραγματοποιείται με πολύ σκληρό καπιταλιστικό τρόπο. Ο νεοφιλελεύθερος παγκοσμιοποιημένος καπιταλισμός σε πλήρη έξαρση δίνει τη δυνατότητα να κερδοσκοπούν επί δύο χρόνια τώρα ασύδοτα! Γιατί; Διότι υπάρχει αυξημένη ζήτηση από την Κίνα, από την Ιαπωνία, από τις Ινδίες.
      Επομένως, σε συνδυασμό με τα σχέδια των Αμερικανών να δημιουργήσουν υψηλές τιμές στα καύσιμα για να ανοίξουν την αγορά στις παραγωγές καυσίμων από την Αλάσκα, βρίσκεται πλέον όλος ο κόσμος σε μια ομηρία και εξάρτηση. 
      Η μόνη πολιτική εξόδου από την ομηρία είναι μία: Εναλλακτικές πηγές ενέργειας και υδρογόνο. Το υδρογόνο θα χρειαστεί κάποιες δεκαετίες ακόμα. Οι ανανεώσιμες πηγές ενέργειας είναι η βιοθερμία, η ηλιακή ενέργεια, η βιομάζα –που έχει πολύ μεγάλη σημασία- και τα μικρά υδροηλεκτρικά σε όλη την Ελλάδα που βλέπετε να γίνονται αυτή τη στιγμή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Βέβαια, επειδή –όπως σας είπα- εγώ δεν θέλω να αφήνω εντυπώσεις, σας αφήνω έναν κατάλογο, κύριε Πρόεδρε, αν μου επιτρέπετε να ολοκληρώσω τη σκέψη μου.
      Το 2002, εμείς ωθήσαμε και δημοπρατήσαμε επενδύσεις για εξοικονόμηση ενέργειας και ανανεώσιμες πηγές ενέργειας στο πλαίσιο του Προγράμματος 2.1. Το ξέρετε, είναι το επιχειρησιακό πρόγραμμα «Ανταγωνιστικότητα 2000-2006», όπου περιλαμβάνεται μία σειρά διακοσίων ενός έργων που είναι απαραίτητα για συνδυασμένη παραγωγή ηλεκτρισμού και θέρμανσης, δηλαδή μορφές ενεργειακής παραγωγής που κάνουν πλέον παραγωγικότερη την ενεργειακή αγορά.
      Σ’ αυτήν την ενεργειακή αγορά προωθούμε λοιπόν τις ανανεώσιμες πηγές ενέργειας και από φυσικό αέριο και από υδροηλεκτρικά και με μορφές γεωθερμίας και αιολικά συστήματα, τα οποία μάλιστα εσείς είχατε πρόσφατα τη δυνατότητα να εγκαινιάσετε στη Θράκη και τα οποία, όπως ξέρετε, είναι έργο δικό μας. Και αυτά πιστεύω ότι κάποτε πρέπει να τα πείτε, όπως μιλάτε για τον αγωγό Μπουργκάς-Αλεξανδρούπολη ή όπως μιλάτε για τον αγωγό Ελλάδας-Τουρκίας, τον οποίο μάλιστα θα εγκαινιάσουν οι Πρωθυπουργοί. Πρέπει να πείτε ότι εν πάση περιπτώσει εμείς, το ΠΑΣΟΚ, ετοιμάσαμε αυτά τα πράγματα και στο κάτω-κάτω δεν είναι και κακό διότι είναι συνέχεια. Και να είστε ευτυχείς διότι βρήκατε τους Ολυμπιακούς Αγώνες και δεν χρειάστηκε να κάνετε τίποτα,…
      ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: …διότι η ΔΕΗ επένδυσε 286.000.000 ευρώ πριν από τους Ολυμπιακούς Αγώνες, για να μπορέσουμε να έχουμε ολοκληρωμένο σύστημα διαχείρισης και Ολυμπιακούς Αγώνες χωρίς κανένα πρόβλημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Καταθέτω λοιπόν κατάλογο που περιέχει συνολικά διακόσια ένα έργα, επενδύσεις σε ανανεώσιμες πηγές ενέργειας και προγράμματα εξοικονόμησης ενέργειας ύψους 253.000.000.000 δραχμών –753.000.000 ευρώ- έτσι ώστε να μην είναι θεωρία αυτά που σας λέμε, ότι δηλαδή εμείς είχαμε σε εξέλιξη σημαντικότατο ποσοστό των έργων της ενέργειας. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε. Μη με φέρνετε σε δύσκολη θέση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και αυτό το ποσοστό, κύριε Πρόεδρε, το καταθέτω με τη σύμφωνη γνώμη σας εδώ πέρα.
     Ευχαριστούμε, λοιπόν, διότι μας δώσατε τη δυνατότητα να ενημερώσουμε το Σώμα. Ελπίζω, κύριε Πρόεδρε, ότι θα έχουμε τη δυνατότητα με πρωτοβουλία του κινήματός μας να ορίσουμε συζήτηση στη διαρκή κοινοβουλευτική επιτροπή για την ενεργειακή κατάσταση της χώρας και ότι θα τιμήσετε και ο Υπουργός και εσείς, τη διαδικασία αυτή για να μπορέσουμε να ενημερώσουμε τον ελληνικό λαό.
     Ευχαριστώ. 
      (Στο σημείο αυτό ο Βουλευτής κ. Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     ΠΡΟΕΔΡΕΥΩΝ (Ιωάννης Τραγάκης): Ο κ. Χριστοδουλάκης έχει το λόγο.
     Θα ανεβείτε στο Βήμα και εσείς; Θα κάνετε χρήση όλου του χρόνου;
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ναι, θα κάνω χρήση όλου του χρόνου. 
     ΠΡΟΕΔΡΕΥΩΝ (Ιωάννης Τραγάκης): Ξέρετε, έγινε κακή αρχή. Όπως γνωρίζετε, δεν προβλέπεται, αλλά έγινε για διευκόλυνση. Τώρα, το να γίνει κανόνας, δεν θα το ήθελα. 
     Ορίστε, έχετε το λόγο. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε σήμερα ένα ζήτημα το οποίο είναι καθοριστικής σημασίας για το μέλλον της ανάπτυξης της χώρας μας όχι μόνο για το επίπεδο δραστηριότητας, αλλά για την ποιότητά της. 
     Η Ελλάδα σήμερα βρίσκεται σε ένα οξύ δίλημμα: Από τη μια μεριά επεκτείνει την οικονομική δραστηριότητά της, παρά τον κίνδυνο περιορισμού της ανάπτυξης, με την απουσία πολιτικής της Νέας Δημοκρατίας. Αυτό σημαίνει ότι στο μέλλον θα χρειαστεί να έχουμε περισσότερη παραγωγή ενέργειας για να καλυφθούν αυτές οι νέες ανάγκες. Μάλιστα μερικές εποχές του χρόνου παρουσιάζεται οξύτατο πρόβλημα, το οποίο δεν αντιμετωπίζεται πάντα με ευκολία. 
     Από την άλλη μεριά, η Ελλάδα βρίσκεται σε πίεση να σεβαστεί τη Συνθήκη του Κιότο, η οποία προβλέπει για τη χώρα μας ότι το 2012 θα πρέπει να έχουμε αυξήσει τις εκπομπές αερίων στο περιβάλλον το πολύ μέχρι 25% σε σχέση με αυτό που υπήρχε το 1990. Ήδη όμως το ποσοστό αυτό περίπου το έχουμε φθάσει κι αν συνεχίσουμε έτσι όπως πάμε σήμερα, το 2012 –που θα είναι το έτος κρίσης- πιθανόν να ξεπεράσουμε το 40%, υπερβαίνοντας κατά πολύ το επιτρεπόμενο όριο.
     Πώς, λοιπόν, θα απαντήσουμε σε αυτό το δίλημμα; Πρώτον, καταβάλλεται μια προσπάθεια τα τελευταία χρόνια, έτσι ώστε να υπάρξει μια εξοικονόμηση ενέργειας από τον τρόπο με τον οποίο κτίζονται τα κτήρια, τη λειτουργία τους, τα ωράρια και την ώρα που διαλέγουν να έχουν τις καταναλώσεις εκείνες οι οποίες έχουν μεγάλες απαιτήσεις ισχύος έως τη διαμόρφωση γενικότερων προτύπων προσεκτικής ενεργειακής συμπεριφοράς. Όλα αυτά σίγουρα βοηθάνε, αλλά δεν λύνουν το πρόβλημα. 
     Πιστεύω ότι η λύση βρίσκεται στο να ανοίξουμε νέες πηγές ενέργειας, οι οποίες είναι φιλικότερες απ’ αυτές που χρησιμοποιούμε σήμερα προς το περιβάλλον και βέβαια να δώσουμε μεγάλη έμφαση στις ανανεώσιμες πηγές. 
     Αυτά απαιτούν μια σειρά από μέτρα, τα οποία δυστυχώς μέχρι σήμερα δεν είδαμε ούτε να σχεδιάζονται, ούτε να υλοποιούνται ούτε καν να συζητούνται με μια σοβαρότητα από τη σημερινή κυβέρνηση της Νέας Δημοκρατίας. 
     Χρειάζεται να κάνουμε μια ορθολογικότερη χρήση καυσίμων εισάγοντας όσο γίνεται περισσότερο φυσικό αέριο στην παραγωγή ηλεκτρικής ενέργειας και πιθανόν και σε άλλες βιομηχανικές χρήσεις. Η έλευση και η αξιοποίηση φυσικού αερίου στη χώρα μας είναι ένα έργο των κυβερνήσεων του ΠΑΣΟΚ. Μάλιστα τα χρόνια 2000 -2001 και αργότερα ο τομέας του φυσικού αερίου ήταν εκείνος ο οποίος προσείλκυσε τις μεγαλύτερες ξένες επενδύσεις που έγιναν στη χώρα μας τα τελευταία χρόνια. Περίπου 700.000.000 ευρώ από ξένες επιχειρήσεις, αμερικανικές και ευρωπαϊκές, μπήκαν στη χώρα μας, έτσι ώστε να διαδώσουμε την οικιακή, εμπορική και βιομηχανική χρήση του φυσικού αερίου φτιάχνοντας υποδομές, δίκτυα και εγκαταστάσεις. Μια επένδυση την οποία η κυβέρνηση απαξιώνει, αφού ούτε καν την αναφέρει και επιπλέον δημιουργεί μια σειρά από γραφειοκρατικά προβλήματα έτσι ώστε να εμποδίζεται η επέκτασή της. 
     Χρειάζεται, επίσης, να ανοίξει όσο το δυνατόν ταχύτερα η αγορά φυσικού αερίου ιδιαίτερα στον τομέα της ηλεκτροπαραγωγής. Αυτό χρειάζεται βέβαια νέες πρόσθετες παροχές και όχι μόνο μια παροχή. Χρειάζεται να βρούμε νέους αγωγούς, όπως αυτός που ξεκίνησε το ΠΑΣΟΚ από Τουρκία προς Ελλάδα και όπως αυτός ο οποίος επί χρόνια είναι υπό διαπραγμάτευση –και ελπίζω κάποτε να δρομολογηθεί με κριτήρια αντικειμενικά και οικονομικά- με την Ιταλία και πιθανώς και από άλλες διελεύσεις από το βορρά κατ’ ευθείαν στη χώρα μας. 
      Μόνο η ανάπτυξη της αγοράς του φυσικού αερίου σε κάθε κλίμακα ενεργειακής χρήσης, από την πιο σύνθετη που είναι τα ηλεκτρικά εργοστάσια μέχρι την πιο απλή που είναι η οικιακή κατανάλωση, θα μπορέσει να διαμορφώσει ένα μέτωπο το οποίο είναι φιλικότερο στο περιβάλλον και θα μας δώσει την αίσθηση ότι μπορούμε να πετύχουμε την υποχρέωση που έχουμε για τη Συνθήκη του Κιότο.
     Ταυτόχρονα, βέβαια, πρέπει να απελευθερωθεί η αγορά ηλεκτρικής ενέργειας με νέες μονάδες, χωρίς όμως –και το επαναλαμβάνω αυτό με πολύ κατηγορηματικό τρόπο- να θιγεί η ισχύς, η δυναμική, η προοπτική, την οποία έχει σήμερα η ΔΕΗ που αποτελεί το μεγάλο ενεργειακό τροφοδότη της χώρας μας.
     Εάν έχετε κατά νου να τη διασπάσετε, να την υπονομεύσετε, να τη διαβρώσετε, να μειώσετε την κερδοφορία της ή την ανταγωνιστικότητά της, έτσι ώστε χτυπώντας τη ΔΕΗ να ανοίξετε πόρτα σε ιδιώτες παραγωγούς ηλεκτρικής ενέργειας, αυτό θα έχει σαν αποτέλεσμα να καθίσει συνολικά η ενεργειακή αγορά στη χώρα μας και να δημιουργηθούν πολύ περισσότερα προβλήματα στο μέλλον.
     Εμείς είμαστε υπέρ της απελευθέρωσης της αγοράς ηλεκτρικής ενέργειας, ταυτόχρονα, όμως, με την ύπαρξη μιας σύγχρονης, υγιούς και δυναμικής επιχείρησης που είναι η ΔΕΗ. 
     Έρχομαι τώρα στο κρίσιμο θέμα των ανανεώσιμων πηγών. Οι ανανεώσιμες πηγές αποτελούν πράγματι μια μεγάλη ελπίδα για τη χώρα μας. Πολλές φορές, όμως, στο παρελθόν –και εξακολουθούμε και σήμερα- δεν προσέχουμε όλες τις παραμέτρους που έχουν οι ανανεώσιμες πηγές, με αποτέλεσμα να δημιουργούνται μια σειρά από προστριβές, συγκρούσεις, αντιθέσεις που έχουν εμποδίσει μέχρι σήμερα την εξάπλωσή τους.
     Πρώτα απ’ όλα, δεν προσέξαμε στο παρελθόν όσο έπρεπε την αισθητική του χώρου που υποδέχεται τα αιολικά πάρκα, με αποτέλεσμα περιοχές ολόκληρες, όπως είναι για παράδειγμα στη Νότια Εύβοια, να έχουν υποστεί μια αισθητική αλλοίωση, η οποία πολύ δύσκολα πλέον μπορεί να διορθωθεί. 
     Άλλες χώρες, όμως, έχουν καταφέρει να δημιουργήσουν πιο οργανωμένα και καλύτερα σχεδιασμένα σύνολα ανανεώσιμων πηγών, αιολικών πάρκων, τα οποία μάλιστα είναι και υποδείγματα κατασκευών και τα επισκέπτονται και τα σχολεία ακόμα, για να θαυμάσουν όχι μόνο το πώς παράγεται ηλεκτρική ενέργεια από τον αέρα, αλλά και το πώς μπορεί κανείς να κάνει ένα σύγχρονο βιομηχανικό σχεδιασμό που δεν αλλοιώνει βάναυσα το περιβάλλον.
     Επίσης, πολλές φορές το υψηλό κόστος προμήθειας του ηλεκτρικού ρεύματος από τη ΔΕΗ, το οποίο χρησιμοποιήθηκε σαν κίνητρο για να προσελκύσει εύκολες και ταχύτατα ανταποδοτικές επενδύσεις, έχει δράσει στην πράξη ως αντικίνητρο, διότι αν η ΔΕΗ σπεύδει αμέσως να συνδέει το δίκτυό της με τα ανανεώσιμα, σημαίνει ότι «γράφει» τις ζημιές στον ισολογισμό της. 
     Κατά συνέπεια, πιστεύω ότι τώρα με τη μεταφορά που έγινε στο διαχειριστή ηλεκτρικής ενέργειας, αυτό το πρόβλημα μπορεί να αντιμετωπιστεί καλύτερα και να δούμε περισσότερες ανανεώσιμες πηγές ενέργειας αιολικού χαρακτήρα να γίνονται στη χώρα μας. 
     Υπάρχουν όμως και τα υδροηλεκτρικά έργα, τα οποία στη χώρα μας αποτελούν μια μεγάλη ελπίδα τοπικής ανάπτυξης. Αυτά είναι έργα που μπορεί να είναι απόλυτα ενταγμένα στο φυσικό περιβάλλον και υπάρχουν αρκετοί νομοί οι οποίοι έχουν δέκα και είκοσι μικρά υδροηλεκτρικά έργα, τα οποία αποδίδουν και συνδυάζονται άριστα με τις υπόλοιπες ανάγκες αγροτικών καλλιεργειών. Πιστεύω ότι και σ’ αυτόν τον τομέα πρέπει να δώσουμε ιδιαίτερη έμφαση, με κίνητρα για επενδύσεις σε μικρά υδροηλεκτρικά έργα. 
     Τέλος, είναι και τα φωτοβολταϊκά τα οποία είναι ελάχιστα ανεπτυγμένα στη χώρα μας, διότι δεν έχουν πάντα επαρκή κίνητρα οι επενδυτές. 
     Θέλω να κάνω μια πρόταση, η οποία πιστεύω ότι μπορεί να ξεμπλοκάρει και να δώσει μια νέα πνοή στην επενδύσεις σε ανανεώσιμες πηγές ενέργειας. Μην ξεχνάμε ότι πρέπει να φτάσουμε να παράγουμε ήπια ενέργεια στη χώρα μας από το 6% που είμαστε σήμερα στο σύνολο της ενεργειακής παραγωγής, στο 12% σε λίγα χρόνια. Πώς θα γίνει αυτό; Πιστεύω ότι μπορούμε να συμφωνήσουμε όλοι σε κάθε ενεργειακή επένδυση που γίνεται σε συμβατικά καύσιμα –πετρέλαιο, φυσικό αέριο, ή οπουδήποτε αλλού- να υπάρχει δέσμευση για την πραγματοποίηση μιας ήπιας ενεργειακής επένδυσης, η οποία θα έχει ισχύ τουλάχιστον 12% της συμβατικής ισχύος η οποία επενδύεται.
     Μ’ αυτό τον τρόπο, κάθε φορά που γίνεται μια συμβατική επένδυση, θα ανεβαίνει και το μερίδιο των ανανεώσιμων πηγών στο σύνολο της ενεργειακής παραγωγής.
    Είναι ένας τρόπος δεσμευτικός, ο οποίος μπορεί να βοηθήσει στο να πετύχουμε το στόχο μας καλύτερα, να έχουμε και πλήρη κάλυψη των ενεργειακών μας αναγκών, οι οποίες διαρκώς αυξάνουν, αλλά ταυτόχρονα να μειώσουμε και τις επικίνδυνες εκπομπές στο περιβάλλον, έτσι ώστε να εξασφαλίσουμε, όχι μόνο ανάπτυξη, αλλά ανάπτυξη με ποιότητα για το μέλλον του τόπου και των παιδιών μας. Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο συνάδελφος κ. Βερελής έχει το λόγο.
    Και εσείς, κύριε Βερελή, θα ανέβετε στο Βήμα; 
    ΧΡΙΣΤΟΣ ΒΕΡΕΛΗΣ: Θα χαλάσω εγώ την παράδοση, κύριε Πρόεδρε; 
    Κυρίες και κύριοι συνάδελφοι, πριν από αρκετά χρόνια, στις αρχές της δεκαετίας του ’80, εργαζόμουν στο Κάιρο σε μία γερμανική εταιρία. Την εποχή εκείνη υπήρχε στο Κάιρο ένα μεγάλο πρόβλημα και για τις βιομηχανίες και για τους οικιακούς καταναλωτές. Υπήρχε ένα ιδιόμορφο δελτίο στην ηλεκτρική ενέργεια. Το 1984 βγήκε μία μεγάλη ανακοίνωση, πανηγυρική, της κυβέρνησης Μουμπάρακ ότι σταματούν οι διακοπές σε όλη την Αίγυπτο και ότι υπάρχει πλέον σε όλη την επικράτεια της Αιγύπτου ενεργειακή επάρκεια.
    Σήμερα, μετά από τόσα χρόνια, στην Ελλάδα ξαναζούμε όλοι την προοπτική να μπει δελτίο στην ηλεκτρική ενέργεια. Αυτό το δελτίο, κυρίες και κύριοι, είναι πραγματικά μία κατάντια στη σύγχρονη Ελλάδα. Η είδηση αυτή θα κάνει το γύρο του κόσμου, η είδηση αυτή θα αποτελέσει τροχοπέδη, όχι μόνο στη βιομηχανική ανάπτυξη, αλλά ιδιαίτερα στον τομέα της τουριστικής βιομηχανίας. Είναι κάτι το οποίο πραγματικά δεν πίστευα, εγώ τουλάχιστον και πιστεύω και οι συνάδελφοι που είναι στην Αίθουσα, ότι θα το ζήσουμε το 2005. Υπήρχε χρόνος επαρκής, προκειμένου να οργανωθεί αυτή η απόδραση απ’ αυτό το οποίο ζούμε αυτή τη στιγμή.
    Κυρίες και κύριοι συνάδελφοι, σήμερα είμαστε στην περίοδο όπου φτάνουμε να έχουμε καταναλώσει περίπου το 50% των παγκοσμίων αποθεμάτων σε υδρογονάνθρακες, οι οποίοι βρίσκονται σε πετρελαϊκά κοιτάσματα και σε κοιτάσματα φυσικού αερίου. Αυτό σημαίνει ότι η παγκόσμια κοινότητα, με τις μεγάλες καταναλώσεις οι οποίες υπάρχουν πια, βλέπει εντός του 21ου αιώνα και όχι πάρα πολύ μακριά να υπάρχει ένα τεράστιο ενεργειακό πρόβλημα. Αυτός είναι ένας από τους βασικούς λόγους, ο πρώτος –ο δεύτερος είναι περιβαλλοντικός- που υπάρχει ανάγκη να προωθηθούν ανανεώσιμες πηγές ενέργειας. Για το λόγο αυτό, ιδιαίτερα οι χώρες της Ευρωπαϊκής Ένωσης έχουν κάνει μια μεγάλη προσπάθεια.
    Η Κυβέρνηση έχει αναλάβει δεκατέσσερις μήνες τα καθήκοντά της. Σήμερα ερχόμαστε να τη ρωτήσουμε -και θέλουμε συγκεκριμένες απαντήσεις, κύριε Υπουργέ- τα εξής: Τι έχετε κάνει τους δεκατέσσερις αυτούς μήνες με τα θέματα της αιολικής ενέργειας, με τα θέματα της ηλιακής ενέργειας, με τα θέματα της γεωθερμικής ενέργειας, με τα θέματα της χρήσης της υδραυλικής ενέργειας που δίνουν τα κύματα, με τα θέματα της μυομάζας η οποία μπορεί να δώσει ενέργεια, με τα θέματα των αερίων τα οποία εκλύονται από χώρους υγειονομικής ταφής απορριμμάτων, ακόμη και με τα θέματα της χρήσης της αιολικής ενέργειας στην εμπορική ναυτιλία; Η χώρα μας είναι η πρώτη στην εμπορική ναυτιλία και η σπάνις των καυσίμων η οποία θα υπάρχει τα επόμενα χρόνια, θα είναι ένα τεράστιο ζήτημα, ακόμη και στις θαλάσσιες μεταφορές.
    Τι έχετε κάνει με τη διασύνδεση των δικτύων, προκειμένου να αξιοποιηθούν οι εγκατεστημένες μονάδες; Έχετε κάνει κάτι; Εγώ θα ήθελα πραγματικά σήμερα να ακούσω έναν απολογισμό και όχι να ακούσω πάλι μία αντιπαράθεση, τι έγινε επί ΠΑΣΟΚ. Η κατάσταση σήμερα είναι πολύ λυπηρή. Έχουμε 4.500 MW για άδειες σε εγκατεστημένη ισχύ και έχουμε μόλις τετρακόσια πενήντα εγκατεστημένα, μόλις το 10%. Είναι μία κατάσταση η οποία είναι αξιοθρήνητη. 
    Η Ελλάδα είναι σε κατάσταση αξιοθρήνητη, σε ό,τι αφορά τις ανανεώσιμες πηγές ενέργειας και δεν βλέπω να έχουμε μπροστά μας μία προοπτική. Έχουμε αποφάσεις οι οποίες μπλοκάρουν στο σύμπαν. Υπήρξε απόφαση του Συμβουλίου της Επικρατείας πριν από μερικούς μήνες, έξι μήνες, εάν δεν κάνω λάθος. Τι κάνατε στο μεταξύ για να αντιμετωπιστεί αυτή η κατάσταση; Δώσατε εντολή να γίνουν συγκεκριμένα, τοπικά, χωροταξικά σχέδια, προκειμένου να αντιμετωπιστεί; 
    Εγώ θα σας πω την προοπτική που βλέπω να έρχεται. Δεν πρόκειται να γίνει τίποτε. Μόνο σε μία περίπτωση θα προχωρήσουμε, Εάν το κράτος αποφασίσει να διαθέτει το ίδιο τους συγκεκριμένους χώρους, στους οποίους θα πρέπει να κληθούν να εγκαταστήσουν τις μονάδες τους οι επενδυτές. Όχι ο κάθε επενδυτής να ψάχνει ανά την Ελλάδα, να έρχεται σε προστριβές με τοπικές κοινωνίες, να δημιουργούνται προβλήματα, να δημιουργούνται θέματα διαφθοράς με τοπικές αυτοδιοικήσεις και άλλους παράγοντες, οι οποίοι εκβιάζουν σε πάρα πολλές περιπτώσεις.
Τα ξέρει αυτά το πανελλήνιο και δεν τα λέμε. Τουλάχιστον σ’ αυτήν την Αίθουσα ας τα πούμε και ας τοποθετηθούμε εδώ.
       Έχουμε αυτήν τη στιγμή και στο χώρο αυτό των ανανεώσιμων πηγών ενέργειας ένα εμπόριο αδειών, κύριε Υπουργέ. Κυκλοφορούν διάφοροι με άδειες που έχουν στα χέρια. Τι γίνεται; Αυτό θέλουμε σα χώρα; Αυτήν την κατάσταση θέλουμε να ανεχθούμε σ’ έναν τομέα ο οποίος είναι πραγματικά εθνική ανάγκη τα επόμενα χρόνια να μας δώσει αποτελέσματα που να είναι συγκεκριμένα; 
      Το 2010 θα πρέπει να έχουμε στα υδροηλεκτρικά συν τις ανανεώσιμες πηγές ενέργειας πάνω από 20% της συνολικής κάλυψης της ακαθάριστης ηλεκτρικής ενέργειας που χρειαζόμαστε. Πώς θα το πετύχουμε αυτό; Με ευχές, με ευχολόγια ή με μνημόσυνα που αναγκαζόμαστε να κάνουμε στην Αίθουσα αυτή;
      Αυτό που χρειάζεται, κύριε Υπουργέ, είναι συγκεκριμένη δράση, είναι αποφάσεις. Πάρτε, λοιπόν, μία απόφαση κι εγώ προσωπικά -και πιστεύω και άλλοι συνάδελφοι- θα την ενισχύσουμε και θα τη χειροκροτήσουμε. Πρέπει να σταματήσει αυτό το αστείο με τις εκτάσεις που ο κάθε ιδιώτης προσπαθεί να δεσμεύσει. Είναι κάτι απαράδεκτο, δεν οδηγεί πουθενά, είναι ένα απόλυτο αδιέξοδο. 
	Εγώ έρχομαι να σας πω, κύριε Υπουργέ, ότι για όλα αυτά να είστε σίγουροι ότι τα επόμενα πολύ λίγα χρόνια πραγματικά θα ελεγχθείτε, όχι μόνο εσείς, αλλά θα ελεγχθούμε οι πάντες, όταν θα υπάρξουν τα πραγματικά προβλήματα στην ηλεκτρική ενέργεια και γενικά στο ενεργειακό πρόβλημα.
	Ξέρετε πού μπορούν να φθάσουν οι τιμές του πετρελαίου τα επόμενα χρόνια; Ουδείς το γνωρίζει. Υπολόγιζε κανείς ότι θα έφθανε το πετρέλαιο πριν από λίγους μήνες στα πενήντα δολάρια; Ξέρετε αν θα φτάσει τα 80 ή τα 100 δολάρια μετά από τρία, τέσσερα ή πέντε χρόνια; Μπορείτε να κανονίσετε αυτήν τη στιγμή τι θα συμβεί αν βρεθεί η χώρα μας μέσα σε μία ενεργειακή κρίση, η χειρότερη από πλευράς εξάρτησης από τον τομέα των υγρών καυσίμων χώρα στην Ευρωπαϊκή Ένωση; Εκεί, λοιπόν, πρέπει να κάνουμε πράγματα. 
      Εισάγαμε το φυσικό αέριο στη χώρα μας με πρωτοβουλίες ανθρώπων που πρέπει να τις θυμίσουμε. Εγώ θέλω να υπενθυμίσω το όνομα του Αναστάση Πεπονή εδώ, από το Βήμα αυτό, που έκανε τεράστιες προσπάθειες κόντρα στην άποψη πολλών ότι δεν μπορεί να μπει το φυσικό αέριο στην Ελλάδα, ότι δεν αξίζει να μπει το φυσικό αέριο στην Ελλάδα, ότι η χώρα δήθεν θα ανασκαφεί και δε θα υπάρχει δυνατότητα να υπάρχουν αποσβέσεις. Αυτήν τη στιγμή και αυτή η προοπτική πηγαίνει με πάρα πολύ αργά βήματα και φταίνε σ’ αυτό και οι συμβάσεις που θα πρέπει να ελεγχθούν προκειμένου να υπάρχει μεγαλύτερη διείσδυση. 
      Οι τιμές που δίνουν οι εταιρείες διανομής φυσικού αερίου ελέγχονται από κάποιον; Κρίνεται αν οι τιμές αυτές δημιουργούν πραγματικά οφέλη ή με ανακοινώσεις του στυλ «είναι πολύ πιο φθηνό» φτάνει αυτό; Υπάρχουν πάρα πολλοί που θεωρούν ότι δεν είναι πολύ φθηνό. Ας πάρει η ΡΑΕ μία απόφαση και ας κάνει μία συγκριτική μελέτη για να υπάρχει μία πιστοποίηση προς τον κόσμο, ότι πραγματικά έχουμε μία δυνατότητα σύγκρισης και το Υπουργείο να εποπτεύσει αυτές τις συγκριτικές μελέτες που υπάρχουν.
	Τέλος, νομίζω ότι έχετε δώσει προς συζήτηση μία πρόταση για ένα νέο θεσμικό καθεστώς για τις ανανεώσιμες πηγές ενέργειας. Το έχουν οι πάντες στην αγορά, κύριε Υπουργέ. Γιατί δεν το έχετε δώσει στα κόμματα; Γιατί δεν το δίνετε στα κόμματα του ελληνικού Κοινοβουλίου, ώστε να μπορούν να το μελετήσουν εγκαίρως; 
      Αυτό που ακούμε γι’ αυτό το σχέδιο νόμου είναι ότι επιχειρεί να κάνει μία συγκέντρωση. Επιχειρεί να βγάλει τον οποιονδήποτε «μικρό» με την έννοια της επενδυτικής του δυνατότητας, προκειμένου να ενισχυθούν αυτοί που έχουν τις μεγάλες δυνατότητες και να υπάρξει έτσι μία συγκέντρωση της αιολικής ενέργειας.
      Αυτό θα είναι πολύ μεγάλο σφάλμα. Πιστεύω ότι δε θα είναι αυτή η πραγματικότητα και περιμένω να το δούμε. Δώστε το, όμως, γρήγορα στα κόμματα προκειμένου να υπάρχει μία τοποθέτηση.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Ιωάννης Τραγάκης): Ο κ. Γρηγοράκος έχει το λόγο.
	ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
 	Κύριε Υφυπουργέ, κυρίες και κύριοι συνάδελφοι, άκουσα με πολλή προσοχή και πιστεύω κι εσείς, κύριε Υπουργέ, τους προηγούμενους ομιλητές που έθεσαν τα μεγάλα προβλήματα που υπάρχουν για τις ανανεώσιμες πηγές ενέργειας στην Ελλάδα για το ενεργειακό δυναμικό. Πιστεύω ότι ήταν πάρα πολύ καλές οι τοποθετήσεις και τα ερωτήματα που έθεσαν. Θα ακούσουμε και από σας με τη σοβαρότητα που σας διακρίνει τις ανάλογες απαντήσεις.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ) 
      Βέβαια το ότι αυτή την ερώτηση την έχουμε καταθέσει εδώ και έξι μήνες και την συζητούμε σήμερα, είναι ένα μεγάλο χρονικό διάστημα. Οφείλουμε, όμως, όλοι σήμερα εδώ να δούμε και ορισμένα άλλα θέματα, τα οποία συνήθως τα περνάμε στα ψιλά. 
      Κύριοι συνάδελφοι, κακά τα ψέματα, για να έχουμε ουσιαστικά αποτελέσματα, κύριε Υπουργέ, σε παγκόσμια κλίμακα, η Συνθήκη του Κιότο θα έπρεπε να προβλέπει ένα ποσοστό πολύ μεγαλύτερο από το 5,2% όσον αφορά τη μείωση εκπομπών του διοξειδίου του άνθρακα ως το 2012. 
    Η επιβράδυνση της αύξησης της θερμοκρασίας θα είναι σχετικά μικρή. Χρειάζονται πολύ πιο δραστικά μέσα και όταν έχουμε να κάνουμε με το περιβάλλον, ας μου επιτραπεί να εκφράζομαι έτσι και λόγω της ιδιότητάς μου ως γιατρός και να είμαι και λίγο μαξιμαλιστικός ότι η υγεία του φυσικού περιβάλλοντος, είναι και υγεία για τον άνθρωπο. Περιβάλλον, λοιπόν, και άνθρωπος είναι αλληλοσυνδεόμενα, αλληλοσυμπληρούμενα.
    Η συμμετοχή της Ρωσίας στο Πρωτόκολλο του Κιότο έστω και την τελευταία στιγμή, μπορούμε να πούμε ότι έσωσε τα προσχήματα, αλλά έδωσε και ανάσα στον διεθνή αγώνα για τη σωτηρία του πλανήτη. 
    Ας μην τρέφουμε όμως αυταπάτες, κύριοι συνάδελφοι. Χωρίς την προσχώρηση του μεγαλύτερου ρυπαντή στον κόσμο των ΗΠΑ, οι συνθήκες δεν είναι και οι πλέον ιδανικές. Τα πετρελαϊκά λόμπι και η πρωτοκαθεδρία της οικονομίας βάζουν εύκολα τρικλοποδιές στην επέκταση της χρησιμοποίησης των Ανανεώσιμων Πηγών Ενέργειας. Θα σας θυμίσω πρόσφατα τις δηλώσεις του Προέδρου των ΗΠΑ του κ. Μπους στην «WALL STREET JOURNAL» ότι η πυρηνική ενέργεια είναι ανανεώσιμη πηγή ενέργειας για να πάρει την απάντηση από τους πενήντα περιβαλλοντικούς και ενεργειακούς φορείς που τον συμβούλευσαν για το ποιες θεωρούνται και ποιες όχι ανανεώσιμες πηγές ενέργειας. Κάποιοι άλλοι φορείς, όμως, ανάμεσά τους και αμερικάνικα πανεπιστήμια και ερευνητικά κέντρα προβάλλουν την αστεία θεωρία ότι η αύξηση της μέσης ατμοσφαιρικής θερμοκρασίας είναι αποτέλεσμα μιας φυσιολογικής αλλαγής του κλίματος που συμβαίνει περιοδικά στον πλανήτη γη. Αλλά και μεγάλοι άλλοι αναπτυσσόμενοι γίγαντες της οικονομίας όπως η Κίνα και η Ινδία προβάλλουν τους δικούς τους λόγους για την μη συμμετοχή στην καταπολέμηση της ατμοσφαιρικής ρύπανσης. 
    Είναι γεγονός πάντως ότι το όλο πρόβλημα έχει διεθνοποιηθεί και είναι ευχάριστο που το συζητάμε σήμερα πως θα  το περιορίσουμε διά μέσου της πολιτικής που προωθούν οι ανανεώσιμες πηγές ενέργειας, αυτό το μεγάλο πρόβλημα που αντιμετωπίζει σήμερα η παγκόσμια κοινότητα. Αποτελούμε άλλωστε κράτος-μέλος  της Ευρωπαϊκής Ένωσης η οποία έχει αποδείξει ότι αντιμετωπίζει πιο σοβαρά το ζήτημα αυτό και θέτει ανάλογους στόχους. Μέσα σ’ αυτούς τους στόχους, όσον αφορά την κάλυψη των αναγκών σε ηλεκτρική ενέργεια από τις ανανεώσιμες πηγές ενέργειας είναι και το 20,1% για τη χώρα μας. Είναι ένας στόχος που πρέπει να πιάσουμε, ένας στόχος που πρέπει να είναι κοινός και να μην χρωματίζεται πολιτικά, αλλά ούτε και να εξυπηρετεί μονομερή συμφέροντα. Αυτά τα συμφέροντα εμποδίζουν την παροχή κινήτρων υπέρ των ανανεώσιμων πηγών ενέργειας. Δεν είναι δυνατόν να προτιμάμε σπατάλες και επιβαρυντικές για το περιβάλλον πολιτικές, όταν έχουμε τέτοιο ηλιακό αλλά και αιολικό δυναμικό. Δεν είναι δυνατόν χώρες της Βόρειας Ευρώπης να μας ξεπερνούν στην αξιοποίηση του αιολικού δυναμικού, επειδή εφαρμόζουν επιθετικές πολιτικές στην ενίσχυση και την προώθηση των ανανεώσιμων πηγών ενέργειας.
    Προσοχή όμως, κύριε Υπουργέ. Η εκμετάλλευση των ανανεώσιμων πηγών ενέργειας δεν πρέπει να γίνεται ανεξέλεγκτα, χωρίς κανόνες και όρους που θα διασφαλίζουν το κοινό συμφέρον και θα προστατεύουν το περιβάλλον από επιτήδειους κερδοσκόπους. Η εμπειρία έχει δείξει ότι η έννοια της εναλλακτικής επιλογής alternative choice ξεβολεύει τα καλά οργανωμένα συμφέροντα των μεγάλων εταιρειών και των πολυεθνικών, ιδίως στον τομέα της ενέργειας.
    Οι ανανεώσιμες πηγές ενέργειας είναι ένα πεδίο στο οποίο πρέπει να επενδύσει η πολιτεία με ισχυρή πολιτική βούληση και χωρίς το σύνδρομο του πολιτικού κόστους που δημιουργούν οι πιέσεις από τα μεγάλα συμφέροντα. 
    Επίσης πιστεύω ότι θα συμφωνήσετε όλοι ότι η διαφάνεια πρέπει να ρυθμίζει το πεδίο της ενέργειας, και πιο συγκεκριμένα πρέπει να δοθεί, κύριε Υφυπουργέ, μια απάντηση για τους διαφανείς κανόνες ένταξης των υδροηλεκτρικών σταθμών στο διασυνδεδεμένο σύστημα μεταφοράς ηλεκτρικής ενέργειας. Το είχαμε και στο χωριό μου αυτό και μας απασχόλησε πολύ τα τελευταία χρόνια. Και τελικά θα πρέπει να δώσουμε μία απάντηση στο θέμα αυτό για τους σταθμούς τους υδροηλεκτρικούς. 
    Πολλές απαντήσεις πρέπει να δοθούν και για την αδειοδότηση σε εταιρείες που θέλουν να εγκαταστήσουν αιολικά πάρκα χωρίς προηγούμενη διεξαγωγή περιβαλλοντικής μελέτης και ειδικού ή περιφερειακού χωροταξικού σχεδιασμού. Είχαμε ζήσει σκηνές απείρου κάλλους τα τελευταία χρόνια. Δεν ξέρω εσείς πως το αντιμετωπίζετε σε άλλες περιοχές της χώρας. Αλλά στη Λακωνία είχαμε ζήσει, όπως προανέφερα, σκηνές απείρου κάλλους με το θέμα των ανανεώσιμων πηγών ενέργειας και τα αιολικά πάρκα. 
    Πώς δίνονται οι άδειες, κύριε Υφυπουργέ, χωρίς να έχει επιτευχθεί ένας στοιχειώδης συντονισμός με τα Υπουργεία ΠΕΧΩΔΕ, Αγροτικής Ανάπτυξης και Πολιτισμού που εμπλέκονται με τον ένα ή με τον άλλο τρόπο;  Ποιο είναι το θεσμικό πλαίσιο που εξασφαλίζει κάτι τέτοιο; Γιατί παρακάμπτεται η γνώμη της εκάστοτε τοπικής κοινωνίας; Είναι ερωτήματα που πρέπει να απαντηθούν. Εγώ εδώ αναγνωρίζω ότι δεν υπήρχε η ανάλογη πολιτική βούληση από τις κυβερνήσεις του ΠΑΣΟΚ να προχωρήσουν γρήγορα στην εγκατάσταση των αιολικών πάρκων. 
     Υπήρχαν προβλήματα. Πιστεύω όμως ότι σας δώσαμε την ευκαιρία, αργώντας λίγο, ούτως ώστε η κοινωνία να καταλάβει, να ενημερώσουμε περισσότερο να βγουν οι αποφάσεις των δικαστηρίων σας δώσαμε την ευκαιρία εσείς να προχωρήσετε πιο γρήγορα από εμάς.
     Θεωρώ ότι χωρίς μία ολοκληρωμένη, μεθοδική και ειλικρινή εκστρατεία ενημέρωσης των άμεσα ενδιαφερομένων πολιτών, οι αντιδράσεις του κόσμου θα είναι αναπόφευκτες. Σ’ αυτήν την προσπάθεια ενημέρωσης οφείλουν να συμμετέχουν και οι τοπικοί φορείς, η τοπική κοινωνία, οι δήμαρχοι. Πρέπει να πειστούν οι πολίτες.
     ΠΡΟΕΔΡΕΥΩΝ ( Σωτήρης Χατζηγάκης): Κύριε Γρηγοράκο, μιλήστε λίγο πιο αργά γιατί δεν σας προλαβαίνουν οι στενογράφοι. 
     ΛΕΩΝΙΔΑΣ ΓΡΗΓΟΡΑΚΟΣ: Μάλιστα. 
     Πρέπει να ακούγονται όλες οι απόψεις και να ενημερώνεται διεξοδικά ο πολίτης για τα μεγάλα πλεονεκτήματα των ανανεώσιμων πηγών ενέργειας. 
     Πρέπει λοιπόν να δούμε για τις ανανεώσιμες πηγές ενέργειας, κυρίες και κύριοι συνάδελφοι, αυτά που λέγονται και γίνονται. Εγώ επισκέφθηκα και την Εύβοια, πόσες θέσεις εργασίας δίνουν στους τοπικούς φορείς. Και αυτά τα μεγάλα τα παχιά τα λόγια, το έχουμε ζήσει το θέμα από πολύ κοντά. 
     Λοιπόν τελευταία επισκεπτόμενος τα αιολικά πάρκα της Εύβοιας, είδα ότι οι θέσεις εργασίας είναι ελάχιστες, άντε μία-δύο σε κάθε περιοχή. Δεν δίδονται λοιπόν νέες θέσεις εργασίας. Κάθε άδεια που δίνεται, χωρίς επαρκή ενημέρωση και χωρίς τους απαραίτητους σχεδιασμούς, ναρκοθετείται από την αρχή. Σήμερα μετά από δεκατέσσερις μήνες διακυβέρνησης της Νέας Δημοκρατίας, ακούμε συνεχώς ότι ο μόνος εχθρός είναι το ΠΑΣΟΚ. Για όλα φταίει το ΠΑΣΟΚ, κύριε Υπουργέ. Εμείς θέλουμε να κυβερνήσετε, θέλουμε να μας πείτε τι θα κάνετε με τις ανανεώσιμες πηγές ενέργειας. Θέλουμε να μας πείτε τι θα κάνουμε με τα 200.000.000.000 σε όλην την Ελλάδα. Θέλουμε να μας πείτε δηλαδή, με τα 75.000.000.000 που θα γίνουν οι επενδύσεις στη Λακωνία, τι θα γίνει με τη Λακωνία. Μόνο κακούς χειρισμούς βλέπουμε από εσάς το τελευταίο χρονικό διάστημα. Βλέπουμε να εγκαθίσταται ένα αίσθημα απάθειας στους πολίτες και αυτή η απάθεια δίνει ευκαιρία στους μεσάζοντες και στους μεταπράτες της εξουσίας να εμπορεύονται το κράτος, να ρουσφετολογούν, να απογοητεύουν τον κόσμο. Και έτσι εύκολα επιτυγχάνουν τα άνομα επιχειρηματικά τους συμφέροντα σε όλες τις περιοχές της χώρας. 
     Δεν τιμούν, κύριε Υπουργέ –και πιστεύω ότι έπεσαν στην αντίληψή σας- τα τελευταία δημοσιεύματα στις εφημερίδες για τα αιολικά πάρκα στη Λακωνία. Δεν τιμούν κανέναν στη Λακωνία, δεν τιμούν κανέναν στην Ελλάδα, δεν τιμούν κανέναν στην Ευρωπαϊκή Ένωση, όταν θέλουμε να λεγόμαστε πολίτες της Ευρωπαϊκής Ένωσης.
     Τα αιολικά πάρκα, κύριε Πρόεδρε, είναι μόδα. Εντάσσονται στα πλαίσια μιας ολοκληρωμένης ανάπτυξης. Βέβαια αυτή η ολοκληρωμένη ανάπτυξη περιλαμβάνει δρόμους, λιμάνια, νοσοκομεία, πανεπιστήμια, στάδια και τόσα άλλα. Η αποτυχία της αγοράς σε ορισμένες περιοχές να προκαλέσει ανάπτυξη, οδήγησε σε μία προσχεδιασμένη κρατική παρέμβαση με στόχο την περιφερειακή ανάπτυξη. 
     Εδώ λοιπόν βλέπουμε τα μεγάλα προβλήματα. Εμείς στη Λακωνία, κύριε Υπουργέ, θέλουμε δεσμεύσεις.
     Πρώτον, στόχος των επενδύσεων στη Λακωνία θα είναι η ανάπτυξη της υπαίθρου, ο σεβασμός του πολίτη και της ιδιοκτησίας του. Δε δεχόμαστε όπως και εσείς και κανείς, αυτό που γίνεται στην Εύβοια, όπου εκατό χιλιάδες παλούκια, εκατό χιλιάδες κολώνες της ΔΕΗ να μεταφέρουν το ρεύμα και να έχουν καταπατήσει την ιδιοκτησία των Ελλήνων πολιτών. Αυτό θα κάνετε, κύριε Υπουργέ, και στη Λακωνία, αυτό που έγινε στη Νότιο Εύβοια που καταστράφηκε το περιβάλλον; Δηλαδή θα πάει κάποιος στη Νεάπολη, θα πάει στην Ελαφόνησο, στη Μονεμβασιά, στα Λιρά, στο Ελληνικό και θα δει τέσσερις χιλιάδες άδειες για κολώνες και εκατό χιλιάδες παλούκια στημένα μέσα στην ιδιοκτησία του; Αυτό είναι η πολιτική μας.
     Κύριε Πρόεδρε, ευχαριστώ για την ανοχή σας.
     Κύριε Υπουργέ, θέλω να πω ότι εμείς θα σας στηρίξουμε στις πρωτοβουλίες που θα έχουν διαφάνεια και στην Ελλάδα και στη Λακωνία. Αλλά θα είμαστε και αυστηροί κριτές για την έλλειψη της συνολικής πολιτικής που έχετε παρουσιάσει για τις ανανεώσιμες πηγές ενέργειας και για το ενεργειακό πρόβλημα που αντιμετωπίζει η Ελλάδα. Η Λακωνία, η Νότια Λακωνία όπως ξέρετε πολύ καλά και η Μάνη αντιμετωπίζει πρόβλημα ηλεκτροδότησης. Τα προβλήματα είναι πάρα πολύ μεγάλα τους καλοκαιρινούς μήνες. Εμείς λοιπόν, στα πλαίσια αυτά εάν προτίθεστε να εγκαταστήσετε πέντε χιλιάδες κολώνες στη Λακωνία, θα θέλαμε τουλάχιστον να εξασφαλίσετε μία επάρκεια ρεύματος. Σας ευχαριστούμε πάρα πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Γρηγοράκο. 
     Ο Υφυπουργός κ. Σαλαγκούδης έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, όταν ανεβαίνω σε αυτό το Βήμα και βρίσκομαι σε αυτήν την Αίθουσα, έχω μάθει από τότε που θητεύω –και είναι αρκετά χρόνια- να σέβομαι πρώτα τον εαυτό μου και φυσικά να μην επιδίδομαι σε κορώνες μηδενιστικές και να μην αναφέρω πράγματα που δεν ανταποκρίνονται ούτε κατ’ ελάχιστο στην πραγματικότητα. 
     Τώρα όταν ακούω τον πρωτολογούντα να μιλάει για δεκατέσσερις μήνες απραξίας σε έναν τομέα όπου υπάρχει πραγματική κοσμογονία με έργα διεθνούς, παγκόσμιας σημασίας, αλλά και στο εσωτερικό που πραγματικά δημιούργησαν μια νέα πραγματικότητα και να μιλάει για δεκατέσσερις μήνες απραξίας, ε, νομίζω ότι το λιγότερο δεν σέβεται τον εαυτό του, δε σέβεται τον ελληνικό λαό.
      Τώρα βέβαια να πω και ορισμένα άλλα πράγματα που έχω ακούσει, γιατί άκουσα τον προκάτοχό μου κ. Τσοχατζόπουλο να αναφέρεται σε πολλά πράγματα. Κύριε Τσοχατζόπουλε, ο αγωγός Μπουργκάς-Αλεξανδρούπολη πράγματι είναι ένα πάρα πολύ μεγάλο έργο. Χρειάστηκε, πράγματι, πάρα πολύς κόπος, για να το πετύχουμε -και σεμνύνομαι ότι η δική μου συμμετοχή ήταν πάρα πολύ σημαντική- ξεκινώντας όμως από τι, κύριε Τσοχατζόπουλε; Από το να καταργήσουμε τη δική σας πράξη και αυτό πρέπει να το λέτε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Την καταργήσατε; Σοβαρά το λέτε;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Διότι προχωρήσατε και υπογράψατε μια συμφωνία με τη Βουλγαρία, που εξεμάνησαν οι Ρώσοι και αποσύρθηκαν από το έργο και ασχολούνταν με άλλους εννέα αγωγούς και όχι με τον Μπουργκάς-Αλεξανδρούπολη, τον οποίο είχαν διαγράψει.
      ΧΡΙΣΤΟΣ ΒΕΡΕΛΗΣ: Κύριε Υπουργέ, μου επιτρέπετε να μιλήσω;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα σας παρακαλέσω πάρα πολύ, γιατί μιλάμε για ένα πολύ μεγάλο έργο, να ολοκληρώσω και μετά, αν το ξέρετε και παρακολουθείτε και αυτό…
      ΧΡΙΣΤΟΣ ΒΕΡΕΛΗΣ: Μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Κύριε  Υπουργέ, δέχεστε διακοπές;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εγώ σας άκουσα, κύριε Βερελή, και οφείλω να ομολογήσω ότι η τοποθέτησή σας είχε σοβαρότητα. Γι’ αυτό δεν αναφέρομαι σ’ αυτά. Αναφέρομαι σε ορισμένα άλλα που έχω ακούσει.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, δέχεστε διακοπές;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν ολοκλήρωσα αυτό που ήθελα να πω, κύριε Πρόεδρε. Άμα το ολοκληρώσω και έχει κάτι να πει και δεν καλυφθεί ο κ. Βερελής, να το πει μετά.
      ΠΡΟΕΔΡΕΥΩΝ (Σωτήρης Χατζηγάκης): Δέχεστε διακοπές, κύριε Υπουργέ;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Όχι.
      ΠΡΟΕΔΡΕΥΩΝ (Σωτήρης Χατζηγάκης): Καθίστε λοιπόν, κύριε Βερελή.
      Ορίστε, συνεχίστε, κύριε Υπουργέ.
      ΧΡΙΣΤΟΣ ΒΕΡΕΛΗΣ: Τι φοβάστε, κύριε Υπουργέ; Ότι υπεγράφη το 1995 και με Βουλγαρία και με Ρωσία και με Ελλάδα;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Βερελή. Υπάρχει μια διαδικασία. Παρακαλώ, μη γράφετε, κύριοι πρακτικογράφοι. 
      Συνεχίστε, κύριε Υπουργέ.
      ΧΡΙΣΤΟΣ ΒΕΡΕΛΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Βερελή. Να ακολουθήσουμε τη διαδικασία. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Τον Ιανουάριο του 2002 υπεγράφη μια συμφωνία μεταξύ του κ. Τσερόφσκι, Υπουργού Υποδομών της Βουλγαρίας, και του κ. Τσοχατζόπουλου.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τρεις Υπουργοί υπέγραψαν, παρακαλώ πάρα πολύ. Ο Ρώσος, ο Βούλγαρος και εμείς.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, σας παρακαλώ. Δεν μπορεί να γίνει συζήτηση έτσι, κάθε τρεις και λίγο να πετάγονται δυο- τρεις από κάτω.
       Παρακαλώ, κύριε Υπουργέ, συνεχίστε.
       ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Τον Ιανουάριο του 2002 λοιπόν υπεγράφη μια συμφωνία μεταξύ του Βούλγαρου Υπουργού Υποδομών κ. Τσερόφσκι και του κ. Τσοχατζόπουλου. Κάντε μια ερώτηση να σας καταθέσουμε όλα αυτά τα έγγραφα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν πειράζει. Θα σας τα πούμε εμείς που τα ξέρουμε καλύτερα.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ήταν ακριβώς αυτό που έθετε ταφόπλακα ουσιαστικά στο έργο, διότι τα πετρέλαια του Ευξείνου Πόντου ουσιαστικά με διάφορους τρόπους επηρεάζονται από τη Ρωσία. Δεν μπορούσε χωρίς εταίρο τη Ρωσία να προχωρήσει η κατασκευή του αγωγού Μπουρκάς-Αλεξανδρούπολης, διότι θα γινόταν ένας σωλήνας που θα ήταν άδειος από πετρέλαια. Έτσι, λοιπόν, η πρώτη απόφασή μας ήταν να καταργηθεί αυτή η συμφωνία. Και, όταν πήραμε αυτήν την απόφαση, καλέσαμε τον Βούλγαρο Υπουργό Υποδομών, για να του ανακοινώσουμε την απόφαση της νέας Κυβέρνησης. Προχωρήσαμε λοιπόν από μηδενική συμφωνία πλέον -σαν να μην υπήρχε για εμάς, γιατί δεν υπήρχε- τις επαφές με τους Ρώσους.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Η προηγούμενη συμφωνία υπογεγραμμένη από τους τρεις δεν υπήρχε;
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, σας παρακαλώ πολύ. Είπε ο Υπουργός ότι δεν δέχεται διακοπές. Αφήστε να διεξαχθεί σωστά η συζήτηση.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πάντως, για τις ανανεώσιμες…
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κυρία Ξηροτύρη, αυτό είναι παρένθεση για εμένα. Αν δεν με διέκοπταν, θα είχα τελειώσει σε δύο λεπτά. Απλώς, στο πώς διεξάγεται ο κοινοβουλευτικός διάλογος ήθελα να αναφερθώ μόνο και φυσικά να αναφερθώ σε ορισμένα πράγματα, γιατί δυστυχώς άκουγα και κάποιον -σημαντικό στέλεχος, εν πάση περιπτώσει, ήταν πρώτα, τώρα δεν είναι εδώ και ας μην τον ονομάσουμε- που από την τηλεόραση έλεγε ότι αυτήν τη συμφωνία την είχε υπογράψει το ΠΑΣΟΚ. Ίσως αυτό να ήθελε να πει και ο κ. Βερελής. 
      Λυπάμαι πάρα πολύ, γιατί δεν ήταν σε θετικό σημείο, παρά το ότι ξεκίνησε η όλη η προσπάθεια το 1989 από ιδέα ενός ιδιώτη, του κ. Γρηγοριάδη –ας τον μνημονεύσουμε- από το 1993 η κυβέρνηση Μητσοτάκη ενστερνίστηκε και άρχισε τις διεργασίες, οι οποίες συνεχίστηκαν στο υπόλοιπο χρονικό διάστημα, το 1999 έγινε με πρωτοβουλία της ΔΕΠ-Θράκη, μιας εταιρείας-«consortium», μεταξύ των Ελληνικών Πετρελαίων -της ΔΕΠ παλιά που είχε αρχικά συσταθεί, όταν υπήρχε, αλλά των ΕΛ.ΠΕ., όπως έχει καταλήξει τώρα- του Ομίλου Λάτση και του «ΠΡΟΜΗΘΕΑΣ GAS». 
     Με βάση αυτή τη μελέτη προχώρησαν από εκεί και πέρα περισσότερο οι διαδικασίες μέχρι που φτάσαμε, όπως σας είπα, τον Ιανουάριο του 2002. Από κακούς χειρισμούς οι ρώσοι πλέον ξέχασαν τον Μπουργκάζ-Αλεξανδρούπολης και ασχολούνταν με εννέα άλλες διεξόδους από τον Εύξεινο Πόντο. Εμείς ξεκινώντας ακριβώς από την κατάργηση αυτής της συμφωνίας προχωρήσαμε πλέον από μηδενική βάση για να μιλήσουμε με τους Ρώσους, να συνεννοηθούμε με τους Βούλγαρους και τελικά να καταλήξουμε σ’ αυτό που συνετελέσθη στις 12 Απριλίου, να υπογραφεί στη Σόφια η πολιτική συμφωνία. 
     ΡΟΔΟΥΛΑ ΖΗΣΗ: Το Μπακού Σεϊχάν είναι έτοιμο. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν έχει καμία σχέση το Μπακού Σεϊχάν μ’ αυτό. Το Μπακού Σεϊχάν αναφέρεται στα πετρέλαια της Κασπίας και εμείς μιλάμε για τα πετρέλαια του Ευξείνου Πόντου. 
    Αν όμως με διακόπτετε δεν θα μπορέσετε να ακούσετε για τις ανανεώσιμες πηγές ενέργειας. 
     ΠΡΟΕΔΡΕΥΩΝ ( Σωτήρης Χατζηγάκης): Μην απαντάτε, κύριε Υπουργέ. Προχωρήστε. Παρακαλώ όχι διακοπές. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, προστατεύστε με για να μπορώ να προχωρήσω. 
     Δόθηκε προτεραιότητα χρηματοδότησης του αγωγού Τουρκία -Ελλάδα-Ιταλία. Βεβαίως προσπαθήσατε γι’ αυτό τον αγωγό. Βεβαίως το προγραμματίσατε, δεν λέμε όχι. Αλλά για να εκτελεστεί και να πραγματοποιηθεί έπρεπε να περάσει σε προτεραιότητα η χρηματοδότηση από την Ευρωπαϊκή Ένωση. Εμείς το περάσαμε σε προτεραιότητα χρηματοδότησης από την Ευρωπαϊκή Ένωση, για να μπορεί σήμερα να γίνεται το έργο χρηματοδοτούμενο από την Ευρωπαϊκή Ένωση. 
     ΔΗΜΗΤΡΙΟΣ ΠΙΠΕΡΓΙΑΣ: Έργα δικά μας. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Και αμέσως ξεκινήσαμε και αναθέσαμε τη μελέτη σκοπιμότητας για τον υποθαλάσσιο αγωγό Ιταλίας-Ελλάδας -η οποία ολοκληρώθηκε- και σήμερα σκάβεται και γίνεται το έργο Αλεξανδρούπολη-Κήποι και σε λίγο θα ξεκινήσει και το έργο της Κομοτηνής –Αλεξανδρούπολης που θα εγκαινιαστεί οσονούπω από τον κ. Καραμανλή και τον κ. Ερντογάν. 
     ΔΗΜΗΤΡΙΟΣ ΠΙΠΕΡΓΙΑΣ: Έργα δικά μας. Τα δικά σας να δούμε. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Έργα και δικά σας. Η Κυβέρνηση έχει συνέχεια. Μη μας λέτε για απραξία δεκατετραμήνου, κ. Πιπεργιά. Θα έπρεπε να ντρέπεστε να το λέτε αυτό. Αυτή ήταν η πρώτη σας κουβέντα στο Βήμα. Το έχω σημειώσει. 
    ΔΗΜΗΤΡΙΟΣ ΠΙΠΕΡΓΙΑΣ: Έργα δικά μας κάνετε. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Έργα δικά σας που τα έχετε θάψει; 
    ΑΠΟΣΤΟΛΟΣ ΤΣΟΧΑΤΖΟΠΟΥΛΟΣ: … (δεν ακούστηκε)
     ΠΡΟΕΔΡΕΥΩΝ ( Σωτήρης Χατζηγάκης): Δεν μπορεί να γίνει έτσι συζήτηση, κύριοι συνάδελφοι. Ακουστήκατε χωρίς διακοπές. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, πονάνε επειδή δεν σέβονται τον εαυτό τους όταν ανεβαίνουν στο Βήμα. Και όταν ακούν τη αλήθεια στη θέση αυτών των ψεμάτων που εκφράζονται από εδώ, τότε τους πονάει και πρέπει να διακόπτουν. 
    ΑΠΟΣΤΟΛΟΣ ΤΣΟΧΑΤΖΟΠΟΥΛΟΣ: Όμως πρέπει να διακόπτουμε γι’ αυτά που λέτε. Λέτε ψέματα. 
     ΠΡΟΕΔΡΕΥΩΝ ( Σωτήρης Χατζηγάκης): Κύριε Τσοχατζόπουλε, σας παρακαλώ. Λογοκρισία θα του κάνετε; 
     ΑΠΟΣΤΟΛΟΣ ΤΣΟΧΑΤΖΟΠΟΥΛΟΣ: Να παρέμβετε, κύριε Πρόεδρε. 
     ΠΡΟΕΔΡΕΥΩΝ ( Σωτήρης Χατζηγάκης): Λογοκρισία στον ομιλητή θα κάνετε; Σας παρακαλώ πάρα πολύ. Υπάρχει κανονισμός. Θα μιλήσετε όταν θα έχετε το δικαίωμα να μιλήσετε. Είστε παλιός συνάδελφος και ξέρετε τον κανονισμό. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, θα παρακαλούσα να μου δώσετε το χρόνο. 
    Εγώ ήρθα εδώ πραγματικά με χαρά. Γιατί θα μου δινόταν η ευκαιρία μετά απ’ αυτή την επερώτηση να αναδείξω και να σας μιλήσω για την πολιτική της Κυβέρνησης. Είναι γεγονός –και δεν το συνηθίζω σε πολλές επερωτήσεις- ότι κάθισα και ετοιμάστηκα και έγραψα για πρώτη φορά κείμενο στο οποίο εκτυλίσσεται όλη η πολιτική της Κυβέρνησης στις ανανεώσιμες πηγές. Γιατί είναι πραγματικά, μέχρι τώρα, ένα πολύ σπουδαίο επίτευγμα γι’ αυτό το χρόνο σ’ έναν τομέα όπου ήδη έχουμε να επιδείξουμε ένα πολύ σημαντικό έργο, το οποίο έχει φέρει για την πατρίδα μας απτά αποτελέσματα και θα φέρει ακόμα περισσότερα με το σχεδιασμό που έχουμε κάνει. 
    Εμείς θεωρούμε ότι έστω και αν χώρες όπως η Γερμανία, η Δανία, η Σουηδία, η Αυστρία, η Ισπανία και η Φιλανδία που έχουν αναπτύξει σχεδόν πλήρως το αιολικό τους δυναμικό και απολαμβάνουν σημαντικά ποσοστά διείσδυσης χάρις στο υδάτινο και δασικό δυναμικό τους, μπορούν πιθανόν να συζητούν επιβράδυνση της υποστήριξης στις ΑΠΕ, όπως ο τελευταίος ομιλητής σας ανέφερε εδώ. Θα είναι όμως εγκληματικό για τη χώρα μας η απουσία μιας επιθετικής και ουσιαστικής πολιτικής προώθησης των ανανεώσιμων πηγών ενέργειας. 
    Προβλήματα υπάρχουν πολλά. Υπάρχουν προβλήματα με τις δικαστικές ακυρώσεις αδειών που και εσείς τις τονίσατε. Υπάρχουν προβλήματα με τοπικές κοινωνίες που και εσείς επίσης τα αναφέρατε. Προβλήματα με ανεπαρκή ηλεκτρικά δίκτυα –όντως- που υπήρχαν μέχρι τώρα και υπάρχουν ακόμα. Προβλήματα με το ανεπαρκές και ελλειμματικό αδειοδοτικό πλαίσιο.  
Στο Υπουργείο Ανάπτυξης έχουμε πλήρη συνείδηση αυτών των προβλημάτων και της πραγματικά δύσκολης κατάστασης που έχουμε παραλάβει.
      Απόδειξη αυτών των τραγικών καθυστερήσεων είναι η έκθεση που δημοσιεύθηκε τον προηγούμενο Μάιο από την Ευρωπαϊκή Επιτροπή, σε σχέση με την πορεία της Οδηγίας 77/2001 για ηλεκτροπαραγωγή από ανανεώσιμες πηγές ενέργειας. Πρόκειται για την έκθεση που συζητήθηκε πρόσφατα στο Ευρωπαϊκό Κοινοβούλιο και ξαναείδε το φως της δημοσιότητας έντονα αυτές τις μέρες στις ελληνικές εφημερίδες –ήταν όμως του Μαΐου του 2004- που έδιναν με πηχυαίους τίτλους την άσχημη εικόνα που παρουσίαζε για την πατρίδα μας η έκθεση πριν από ένα χρόνο.
      Στην έκθεσή της αυτή η Επιτροπή κατατάσσει τα κράτη-μέλη σε τρεις κατηγορίες σε σχέση με την πρόοδό τους ως προς τη διείσδυση των ανανεώσιμων πηγών ενέργειας στην ηλεκτροπαραγωγή. Η Ελλάδα μαζί με την Πορτογαλία είναι οι μόνες χώρες που κατατάσσονται στην τελευταία κατηγορία, δηλαδή στις χώρες που δεν είναι στη σωστή πορεία. Στην πρώτη κατηγορία κατατάσσονται η Δανία, η Γερμανία, η Ισπανία και η Φινλανδία. Στην ενδιάμεση κατηγορία κατατάσσονται οι υπόλοιπες χώρες.
      Συγκεκριμένα για την Ελλάδα η έκθεση αναφέρει επί λέξει στο κεφάλαιο 2.3: «Στην Ελλάδα έχει καθυστερήσει μέχρι τώρα η ανάπτυξη της ηλεκτροπαραγωγής από ανανεώσιμες πηγές. Διοικητικά εμπόδια εμποδίζουν την αξιοποίηση του υψηλού δυναμικού που υφίσταται για αιολική ενέργεια από βιομάζα και ηλιακή». Επίσης, η έκθεση αναφέρει στο κεφάλαιο 2.7 ότι «Η επιτροπή θα εξετάσει τη μεταφορά στην εθνική νομοθεσία του δεσμευτικού κειμένου της οδηγίας 77/2001, ιδίως όσον αφορά τις πρακτικές απαιτήσεις που περιγράφονται ανωτέρω. Θα λάβει υπ΄ όψιν τις εθνικές εκθέσεις και θα κινήσει τη διαδικασία επί παραβάσει κατά περίπτωση».
      Αυτά έλεγε η Ευρωπαϊκή Επιτροπή τον περασμένο Μάιο, του 2004. Εμείς τότε ήμασταν δύο μηνών Κυβέρνηση. Καταλαβαίνετε, λοιπόν, ότι η κατάσταση που παρέλαβε η νέα Κυβέρνηση ήταν κάτι παραπάνω από δύσκολη.
      Πρόκειται, λοιπόν, για πολιτικό θράσος, νομίζω, να έρχεστε σήμερα εσείς του ΠΑΣΟΚ να ασκείτε κριτική γι’ αυτά τα προβλήματα που δεν αντιμετωπίσατε επί δεκατρία χρόνια και που εμείς τα έχουμε ήδη δρομολογήσει. Αλλά η θρασύτητα έχει τα όριά της. Θα πρέπει, κύριοι, να σταματήσετε να αναπαύεστε στις δάφνες του 2244/1994.
      Η κυβέρνησή σας ήταν που με την πολιτική της απομάκρυνε όλους τους ξένους επενδυτές ανανεώσιμων πηγών ενέργειας. Εσείς, με την πολιτική του 2001 και την εκ βάθρων αναθεώρηση της αδειοδοτικής διαδικασίας, οδηγήσατε τον κλάδο σε διετή μαρασμό. Εσείς δεν κάνατε τίποτα για τα φωτοβολταϊκά, τη βιομάζα, τα βιοκαύσιμα και τις άλλες μορφές ανανεώσιμων πηγών ενέργειας.
      Ακόμα και στη γεωθερμία, που φέρατε έναν πράγματι καλό νόμο, στην ορθή κατεύθυνση, τον καταστήσατε ανενεργό με το πλήθος των υπουργικών αποφάσεων, που απαιτούνται, ώστε ακόμα προσπαθούμε να ξεμπερδέψουμε με αυτές.
      Σύντομα όμως και γι’ αυτό φτάνουμε στο τέλος. Ήδη έχουν εκδοθεί και περιμένουμε ακόμα δύο μόνο αποφάσεις, για να ολοκληρώσουμε πλήρως το πλέγμα. Μπορούν όμως τουλάχιστον να ξεκινήσουν για τα βεβαιωμένα γεωθερμικά πεδία οι περιφερειάρχες, με την τελευταία απόφαση, να τα βγάζουν σε δημοπρασίες για αξιοποίηση.
      Για τι να μιλήσουμε; Για τα ηλεκτρικά δίκτυα; Ούτε ένα μέτρο ηλεκτρικού δικτύου για ανανεώσιμες πηγές ενέργειας δεν τοποθετήθηκε επί των ημερών σας. Και είχατε σχεδιάσει έτσι το ΕΠΑΝ, που δεν υπήρχε περίπτωση να αξιοποιηθεί για την επιδότησή τους, αν εμείς δεν αλλάζαμε τον αναποτελεσματικό σχεδιασμό σας.
      Και ακόμα παραπέρα, τολμάτε να μιλάτε για χωροταξικό σχεδιασμό; Τίποτα δεν είχατε κάνει ως κυβέρνηση. Το μόνο που κάνατε είναι να επιχειρηματολογείτε διαρκώς προς το Συμβούλιο της Επικρατείας ότι δεν χρειάζεται χωροταξικός σχεδιασμός και αρκεί η σημειακή χωροθέτηση. Βρήκα στο Υπουργείο τα κείμενα της δικής σας κυβέρνησης…
      ΡΟΔΟΥΛΑ ΖΗΣΗ: Υπάρχει νόμος, κύριε Υπουργέ. Υπάρχει ο 2508/1997, το ρυθμίζει.
      ΠΡΟΕΔΡΕΥΩΝ (Σωτήρης Χατζηγάκης): Κυρία Ζήση, σας παρακαλώ. Έχετε δικαίωμα μετά ως Κοινοβουλευτικός Εκπρόσωπος να απαντήσετε. Μη διακόπτετε παρακαλώ.
      ΡΟΔΟΥΛΑ ΖΗΣΗ: Συγγνώμη, κύριε Πρόεδρε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Βρήκα στο Υπουργείο τα κείμενα της δικής σας κυβέρνησης προς το Συμβούλιο της Επικρατείας. Θέλετε να σας δώσω ένα κείμενο; Είναι δικό σας κείμενο, με την υπογραφή του κ. Αγραφιώτη. Και υπάρχει και ένα άλλο επίσης με την υπογραφή του κ. Τσοχατζόπουλου, που έλεγε ακριβώς ότι δεν χρειάζεται χωροταξικός σχεδιασμός. Επιτέλους, συνεννοηθείτε!
    ΑΠΟΣΤΟΛΟΣ -ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Χωροταξικός σχεδιασμός μεμονωμένος, συγκεκριμένος χρειάζεται, κύριε Υπουργέ. Αυτό ζητάμε.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εδώ είναι τα κείμενα και προς το Συμβούλιο της Επικρατείας και προς τις τοπικές κοινωνίες, που στείλατε και λέγατε ότι δεν χρειάζεται χωροταξικός σχεδιασμός. Προς το Συμβούλιο της Επικρατείας.
    ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μην απαντάτε. Συνεχίστε.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εάν θέλετε, είναι στη διάθεσή σας. Θέλετε να τα καταθέσω για να τα πάρετε;
    ΔΗΜΗΤΡΙΟΣ ΠΙΠΕΡΓΙΑΣ: Να τα καταθέσετε. Τα θέλουμε.
    ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Να τα καταθέσετε.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Καταθέτω, λοιπόν, το κείμενο το οποίο είναι προς το Συμβούλιο της Επικρατείας. Και καταθέτω και δύο άλλα κείμενα. Το ένα κείμενο είναι με την υπογραφή του κ. Τσοχατζόπουλου και τα δύο με την υπογραφή του κ. Αγραφιώτη, του Γενικού Γραμματέα του κ. Τσοχατζόπουλου. Τα καταθέτω για να βεβαιωθείτε ότι και στο Συμβούλιο της Επικρατείας και παντού επιχειρηματολογήσατε ότι δεν χρειάζεται χωροταξικός σχεδιασμός, άρα γιατί να κάνετε την οποιαδήποτε ενέργεια.
    (Στο σημείο αυτό ο Υφυπουργός Ανάπτυξης κ. Γεώργιος Σαλαγκούδης                         καταθέτει για τα Πρακτικά τα προαναφερθέντα κείμενα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Και μας κατηγορείτε εμάς επειδή αργήσαμε λίγο στο αποτέλεσμα. Διότι δρομολογήσαμε ήδη το ειδικό χωροταξικό πλαίσιο για τις ΑΠΕ και μέχρι το τέλος του χρόνου θα υπάρχει. Θα σας το πω, όμως, παρακάτω.
    Πείτε μου τώρα ποια είναι η θέση σας. Απαιτείται χωροταξικός σχεδιασμός για τις ΑΠΕ ή δεν απαιτείται; Τώρα λέτε ότι απαιτείται. Πότε, όμως, λέτε την αλήθεια και πότε δεν τη λέτε;
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τελικά εσείς τι θα κάνετε; Θα κάνετε χωροθέτηση ή όχι;
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα δείτε σε λίγο. Ήδη, όμως, σας έχω πει ότι μέχρι το τέλος του χρόνου θα υπάρχει.
    Να μιλήσουμε για το ανταποδοτικό τέλος. Τη δική σας υπουργική απόφαση καταργεί η απόφαση του Συμβουλίου της Επικρατείας. Φαίνεται ότι δεν το έχετε διαβάσει, διότι η απόφαση δεν είναι τελεσίδικη. Η οριστική απόφαση θα ληφθεί από την ολομέλεια. Αυτά, όμως, ανήκουν στο παρελθόν.
    Σήμερα έχουμε μπροστά μας την εικόνα, νομίζω, που περιγράψαμε και που κληροδοτήσατε σε εμάς εσείς. Για την αντιμετώπισή της όλο αυτό το διάστημα έχουμε εργαστεί πολύ στενά με τον κλάδο. Τόσο στενά όσο ποτέ στο παρελθόν δεν εργάστηκε κυβέρνηση με τέτοιο πνεύμα συνεργασίας. Έχουμε αφιερώσει όλοι μας στο Υπουργείο πολλές ώρες διαβουλεύσεων και συνεργασίας με τα συλλογικά όργανα και τους κοινωνικούς εταίρους, αλλά και μεμονωμένους επενδυτές. Θεωρώ ότι έχουμε εγκαταστήσει ένα καλό δίαυλο επικοινωνίας.
    Πρέπει φυσικά να πω ότι εκτός από την ηλεκτροπαραγωγή υπάρχουν και οι υπόλοιπες χρήσεις των ανανεώσιμων πηγών ενέργειας και η εξοικονόμηση ενέργειας, που είναι εξίσου σημαντικές.
    Υπενθυμίζω ότι υπάρχουν μερικές πολύ σημαντικές οδηγίες της Ευρωπαϊκής Ένωσης, όπως είναι η οδηγία 30/2003 για τα βιοκαύσιμα, η οδηγία 91/2002 για την ενεργειακή αποδοτικότητα των κτηρίων –που αναφέρθηκα στην κ. Ξηροτύρη- και η οδηγία 8/2004 για τη συμπαραγωγή. 
    Φυσικά υπάρχει και η οδηγία 87/2003 για την εμπορία ρύπων, ενώ υπάρχει και το νέο σχέδιο οδηγίας για την εξοικονόμηση ενέργειας στην τελική χρήση, το οποίο υποστηρίξαμε στο τελευταίο Συμβούλιο των Υπουργών Ενέργειας. Και πιστεύω ότι οριστικά θα το ψηφίσουμε στο Συμβούλιο των Υπουργών Ενέργειας στις 28 Ιουνίου, σε αυτό που έρχεται δηλαδή.
    Τώρα, να πούμε για το εθνικό σχέδιο της εμπορίας ρύπων, της κατανομής των ρύπων; Ας μην το πούμε καλύτερα, κύριε Τσοχατζόπουλε.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Γιατί να μην το πούμε; Τελικά προλάβατε και το καταθέσατε μία ημέρα πριν.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εξαιτίας σας, κύριε Τσοχατζόπουλε…
    (Θόρυβος από την πτέρυγα του ΠΑΣΟΚ)
    …διότι υπογράψατε και τη σύμβαση σε μία ανάθεση, η οποία εκκρεμούσε στο Συμβούλιο της Επικρατείας και εξαιτίας αυτής δεν μπορούσαμε να προχωρήσουμε από εκεί και πέρα για να λειτουργήσει και να τελειώσει έγκαιρα. Και αναγκαστήκαμε να κάνουμε κάτι που πολιτικά δεν ήταν και τόσο ορθό, αλλά τελικά τα καταφέραμε και έγκαιρα καταθέσαμε το εθνικό σχέδιο κατανομής ρύπων.
    Ο Υπουργός Ανάπτυξης, λοιπόν, κ. Δημήτριος Σιούφας και εγώ, υλοποιώντας την πολιτική επιταγή του Πρωθυπουργού, σχεδιάσαμε και σχεδιάζουμε μια πολιτική διαδοχικών παρεμβάσεων στον τομέα της ενέργειας συνολικά. 
    Μετά την επιτυχή οργάνωση των Ολυμπιακών Αγώνων και την ολοκλήρωση του προγραμματισμού μας για την όσο το δυνατόν πιο αποτελεσματική αντιμετώπιση του μεγάλου προβλήματος της ασφαλούς τροφοδοσίας σε ηλεκτρική ενέργεια το 2005, μετά την υπογραφή των κωδίκων για τη διαχείριση του συστήματος και τις συναλλαγές ηλεκτρικής ενέργειας, ολοκληρώνεται το θεσμικό πλαίσιο για την αγορά του φυσικού αερίου. Τον Ιούνιο θα κατατεθεί το νομοσχέδιο που είναι ήδη σε διαβούλευση.
    Επίσης, ψηφίστηκε και ο νόμος για την αγορά των πετρελαιοειδών –ο ν. 3054- που συμπληρώθηκε. Και σύντομα θα έχουμε το πρώτο κείμενο εργασίας για την προσαρμογή μας στην οδηγία 54/2003 για την εσωτερική αγορά ηλεκτρικής ενέργειας, που ευελπιστώ ότι μέσα στο καλοκαίρι θα έρθει προς ψήφιση για να έχουμε πλήρως εναρμονιστεί και με την οδηγία 54 για την απελευθέρωση της αγοράς ηλεκτρικής ενέργειας της Ευρωπαϊκής Ένωσης και με την οδηγία 55 για την απελευθέρωση της αγοράς φυσικού αερίου, άρα να έχουμε πλήρως απελευθερωμένη την ενεργειακή αγορά.
      Εύλογα λοιπόν μετά απ’ αυτά τα βήματα που έχουμε κάνει της μεγάλης προετοιμασίας που χρειαζόταν, η συνολική παρέμβασή μας ακολουθεί για τις ανανεώσιμες πηγές ενέργειας. Αυτό είναι το επόμενο βήμα, με το οποίο ασχοληθήκαμε και βρίσκεται σε μια πολύ καλή φάση.
      Ήδη η πολιτική μας έχει τα πρώτα αποτελέσματα. Σήμερα έχουμε έναν αναπτυξιακό νόμο που σύντομα θα είναι σε πλήρη εφαρμογή με την έκδοση των απαραίτητων υπουργικών αποφάσεων. Είναι ήδη σε εφαρμογή. Μέσω του νέου αναπτυξιακού νόμου μπορεί να ενισχυθούν οι επενδύσεις ανανεώσιμων πηγών ενέργειας και η εξοικονόμηση ενέργειας με ποσοστά έως και 55%. Αυτό μέσω του αναπτυξιακού νόμου, εκτός του ΕΠΑΝ. Η ενίσχυση αυτή είναι σαφώς αυξημένη σε σχέση με το προηγούμενο ισχύον καθεστώς. Για πρώτη φορά, επίσης, υπάρχει ρητή αναφορά στις καλλιέργειες των ενεργειακών φυτών και τα βιοκαύσιμα μέσα στον αναπτυξιακό νόμο. Και αυτό, όπως καταλαβαίνετε, είναι ιδιαίτερα σημαντικό.
      Όσον αφορά την ηλεκτροπαραγωγή από ανανεώσιμες πηγές ενέργειας, κατά το πρώτο δωδεκάμηνο της νέας διακυβέρνησης εκδόθηκαν το 25% των εν ισχύ αδειών παραγωγής και εγκατάστασης σταθμών ΑΠΕ και μπήκαν σε λειτουργία το 21% του συνόλου των ανανεώσιμων πηγών ενέργειας, που λειτουργούν σήμερα στην Ελλάδα. Μέσα σε ένα χρόνο απραξίας, που λέει και ο κ. Πιπεργιάς. Και ο Αρχηγός σας πολλές φορές το επαναλαμβάνει. Αυτή είναι, λοιπόν, η απραξία.
      ΔΗΜΗΤΡΙΟΣ ΠΙΠΕΡΓΙΑΣ: Για το 21% των αδειών λειτουργίας επαίρεστε; Είχαν γίνει εγκαταστάσεις επί των ημερών μας;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κάναμε το ?  μέσα σε ένα χρόνο απ’ ό,τι κάνατε εσείς στα προηγούμενα δέκα-έντεκα χρόνια.
       ΔΗΜΗΤΡΙΟΣ ΠΙΠΕΡΓΙΑΣ: Είσαστε εργοκάπηλοι!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Τους τελευταίους δώδεκα μήνες, για να το συνειδητοποιήσετε και να το χωνέψετε, διανύσαμε το ? του δρόμου, που έχει διανυθεί από το 1994 από σας.
      Επιπλέον: Πρώτον, αντιμετωπίσαμε αποτελεσματικά το πρόβλημα της επιδότησης των δικτύων διασύνδεσης έργων ΑΠΕ, που έχουν ενταχθεί στο ΕΠΑΝ. Δεν ήταν απλό, αφού έπρεπε να ξεπεραστούν πολλά εμπόδια. Αλλάξαμε τον προηγούμενο αναποτελεσματικό σχεδιασμό και ήδη έχει αποσταλεί ο οδηγός εφαρμογής για την υπογραφή των σχετικών συμβάσεων χρηματοδότησης.
      Δεύτερον, δημιουργήσαμε ένα νέο μέτρο στον άξονα 6, το μέτρο 6-5 και μπορεί να χρηματοδοτήσει τα έργα και τα δίκτυα ΑΠΕ το ΕΠΑΝ. Ο άξονας 6 είναι πλέον ο μεγάλος άξονας της ενέργειας του ΕΠΑΝ και πρέπει κατ’ ουσία να τον βλέπουμε σαν ένα ενιαίο σύνολο πόρων, απ’ όπου μπορούν να επωφεληθούν οι ανανεώσιμες πηγές ενέργειας.
      Τρίτον, δεν καθυστερούμε και προσπαθούμε να ανταποκρινόμαστε στο μέτρο του εφικτού άμεσα στην έκδοση των νέων αδειών παραγωγής. Αυτή τη λογική προσπαθούμε να την περάσουμε και στις περιφέρειες. Αποστείλαμε εγκύκλιο για την ταχεία προώθηση των φακέλων έργων ανανεώσιμων πηγών ενέργειας από τις περιφερειακές υπηρεσίες και για τη διευκρίνιση των απλών περιπτώσεων, όπου δεν απαιτείται τροποποίηση άδειας παραγωγής.
      Τέταρτον, έχουμε παρέμβει προς τα συναρμόδια Υπουργεία και προς περιφέρειες για μια σειρά θεμάτων χωροθέτησης και χρήσεων γης, όπως είναι οι αποστάσεις των ανεμογεννητριών από λατομεία ή από ιαματικές πηγές. Ψηφίσαμε ειδική νομοθετική ρύθμιση που ορίζει ρητά την απόσταση από τις λατομικές περιοχές. Αυτή μπορεί να είναι μέχρι και εκατόν πενήντα μέτρα, από το ένα χιλιόμετρο που ήταν πρώτα.
      Πέμπτον, εκδώσαμε εγκύκλιο για τη διευκρίνιση του τρόπου σύνδεσης των σταθμών ανανεώσιμων πηγών ενέργειας μέσω ιδιωτικών υποσταθμών, σύμφωνα με τις σχετικές προτάσεις των επενδυτών.
      Έκτον, εκδώσαμε σε συνεργασία με το ΥΠΕΧΩΔΕ την κοινή υπουργική απόφαση για την εγκατάσταση της μικρής συμπαραγωγής στον αστικό ιστό. Η απόφαση είναι πάρα πολύ σημαντική, διότι δίνει ώθηση στην αποκεντρωμένη παραγωγή ενέργειας με θετικές συνέπειες για την ασφάλεια και τη μείωση των απωλειών του ηλεκτρικού συστήματος.
      Αυτές οι αποφάσεις και οι δράσεις μας δημιούργησαν τις προϋποθέσεις, ώστε να ενεργοποιηθούμε σχετικά με τις ανανεώσιμες πηγές ενέργειας και να έχουμε διανύσει το ? το δρόμου, που διανύθηκε από το 1994 στη χώρα μας. 
      Σύμφωνα με τα στοιχεία μας υπάρχουν αυτή τη στιγμή πάνω από 700 MW μη υλοποιηθέντων έργων ΑΠΕ, κυρίως αιολικών πάρκων και μικρών υδροηλεκτρικών, που διαθέτουν άδεια εγκατάστασης. Στην υλοποίηση του επενδυτικού προγράμματος ΑΠΕ στην πατρίδα μας ο ρόλος των ξένων κεφαλαίων είναι κρίσιμος. Ο ελληνικός επιχειρηματικός κόσμος πρέπει να είναι έτοιμος για συνεργασίες με σημαντικούς διεθνείς ομίλους. Η ελληνική Κυβέρνηση ενθαρρύνει τη διείσδυση τέτοιων ξένων κεφαλαίων και παρακολουθεί με αυξημένο ενδιαφέρον τις κινήσεις μεγάλων ευρωπαϊκών ενεργειακών ομίλων ή εξειδικευμένων εταιρειών, που διεισδύουν και πάλι στην ελληνική αγορά.
      Σχετικά πρόσφατα η ισπανική εταιρεία «IMPETROLA» ανακοίνωσε την είσοδό της στην ελληνική αγορά αιολικής ενέργειας. Τους τελευταίους μήνες ανακοίνωσαν επίσης την είσοδό τους στην ελληνική αγορά η θυγατρική του γαλλικού ομίλου της «EDF” που δραστηριοποιείται στις ανανεώσιμες πηγές ενέργειας και η ισπανική εταιρεία αιολικών πάρκων SESA. Παράλληλα, σε μεγάλα έργα στην Ελλάδα δραστηριοποιούνται ο ισπανικός όμιλος της «GAMESA», η ιαπωνική εταιρεία «EURUS”, και γερμανικές εταιρείες. Από τις δύο ισπανικές εταιρείες έχει ήδη ξεκινήσει η υλοποίηση των επενδύσεων συνολικού ύψους 50.000.000 ευρώ. 
      Υπάρχουν και άλλα τέτοια θετικά μηνύματα. Πρόσφατα είχαμε τη σημαντική επιτυχία να αναλάβει η Ελλάδα, μέσω της ΕΛΕΤΑΕΝ, την οργάνωση του επόμενου Ευρωπαϊκού Συνεδρίου Αιολικής Ενέργειας το 2006. Είναι μια σημαντική εξέλιξη, για την οποία αξίζουν συγχαρητήρια στην ΕΛΕΤΑΕΝ, αλλά φυσικά και για αυτήν την επιτυχία οι παρεμβάσεις της ελληνικής Κυβέρνησης ήταν πάρα πολύ σημαντικές. 
      Επίσης, το Δεκέμβριο η Ελλάδα ήταν για πρώτη φορά έκτη στην παγκόσμια κατάταξη με βάση το δείκτη ελκυστικότητας για επενδύσεις σε χερσαία αιολικά πάρκα που συντάσσει η «ERNST & YOUNG, ενώ με βάση το γενικό δείκτη για τις ανανεώσιμες πηγές ενέργειας ανέβηκε στην όγδοη θέση. Τα γεγονότα αυτά δείχνουν ότι κάτι αλλάζει στον τόπο μας. Η διεθνής επενδυτική κοινότητα κοιτά και πάλι με εμπιστοσύνη την Ελλάδα. Ευθύνη μας είναι αυτό να συνεχιστεί. 
      Τα μέτωπα στα οποία εργαζόμαστε αυτήν τη στιγμή στο Υπουργείο Ανάπτυξης είναι τα παρακάτω: Πρώτον, η αναμόρφωση του θεσμικού πλαισίου. Αποτελεί στρατηγική επιλογή το νέο πλαίσιο για τις ανανεώσιμες πηγές ενέργειας να είναι σαφές και απλό, ώστε να ευνοείται η απρόσκοπτη πρόοδος των έργων, να προωθούνται οι επενδύσεις και να αποφεύγονται φαινόμενα στρέβλωσης και καταχρήσεων, χωρίς να θίγονται η ελευθερία της αγοράς και οι επιχειρηματικές συνεργασίες. Οι στόχοι της πρότασής μας είναι η μείωση της γραφειοκρατίας με ριζική μείωση των απαιτούμενων εγκρίσεων, η μείωση του συνολικού χρόνου για τη λήψη της άδειας εγκατάστασης τουλάχιστον στο μισό και η θέσπιση συγκεκριμένων προθεσμιών εντός των οποίων πρέπει να εξετάζονται τα αιτήματα και οι πλήρεις μελέτες των επενδυτών.
      ΠΡΟΕΔΡΕΥΩΝ (Σωτήρης Χατζηγάκης): Συντομεύστε όμως, κύριε Υπουργέ.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα μου δώσετε λίγο χρόνο, γιατί τον χάσαμε πιο μπροστά, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Βεβαίως θα σας δώσω, συντομεύστε όμως.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Χρειάζομαι λίγη ανοχή χρόνου. Πρέπει να ολοκληρώσω. Ήρθα για να παρουσιάσω την πολιτική της Κυβέρνησης. Προεκλήθην γι΄ αυτό και αυτήν παρουσιάζω.
      Δεύτερον, η ασφάλεια των επενδύσεων με ισχυρή νομική κατοχύρωση του ειδικού χωροταξικού πλαισίου ανανεώσιμων πηγών ενέργειας και η ολοκλήρωσή του, ώστε να αντιμετωπιστεί το πρόβλημα που προέκυψε με την απόφαση 2569 του Συμβουλίου της Επικρατείας.
      Τρίτον, η εξασφάλιση της κοινωνικής συναίνεσης και της τοπικής ανάπτυξης μέσω των έργων ανανεώσιμων πηγών ενέργειας και η κατοχύρωση του ανταποδοτικού τέλους. 
      Τέταρτον, η προώθηση και ενίσχυση των μικρών και αποκεντρωμένων εγκαταστάσεων ανανεώσιμων πηγών ενέργειας και η ακόμα απλούστερη και ταχεία εξέτασή τους.
      Πέμπτον, η προώθηση νέων τεχνολογιών, όπως είναι τα υβριδικά συστήματα ανανεώσιμων πηγών ενέργειας για τα νησιά με κατάργηση του αποτυχημένου συστήματος των διαγωνιστικών διαδικασιών αδειοδότησης και  καθορισμό δίκαιης τιμολογιακής πολιτικής.
      Έκτον, η πλήρης ενσωμάτωση της οδηγίας 77/2001 για την ηλεκτροπαραγωγή από ανανεώσιμες πηγές ενέργειας και η θεσμοθέτηση του συστήματος εγγυήσεων προέλευσης. 
      Αποκαθιστούμε το πραγματικό νόημα και τη σημασία κάθε άδειας. Ανοίγουμε την αγορά και προωθούμε την επιχειρηματικότητα. Αυτός είναι ο δρόμος για την προσέλκυση επενδύσεων στον κλάδο των ανανεώσιμων πηγών ενέργειας.
      ΠΡΟΕΔΡΕΥΩΝ (Σωτήρης Χατζηγάκης):  Κύριε Υπουργέ, σας θυμίζω ότι έχετε και δευτερολογία. Ολοκληρώστε, σας παρακαλώ.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ολοκληρώνω, κύριε Πρόεδρε.
      Η άδεια παραγωγής δεν μπορεί να ενσωματώνει απεριόριστα αποκλειστικά δικαιώματα χωρίς χρονικό όριο, αλλά πρέπει να αποτελεί την κατ’ αρχήν έκφραση της συναίνεσης της πολιτείας προς κάποιον φορέα για να διερευνήσει σε περιβάλλον επενδυτικής ασφάλειας τη δυνατότητα και την εφικτότητα υλοποίησης ενός έργου μέσα σε συγκεκριμένο χρονικό διάστημα και με συγκεκριμένες υποχρεώσεις, όσον αφορά τις απαραίτητες επενδύσεις στη μελέτη και ανάπτυξη του έργου. 
      Η αναλυτική τεκμηρίωση τού προς αξιοποίηση ενεργειακού δυναμικού και ο μηχανισμός ελέγχου προόδου των έργων και της συμμόρφωσης των αδειούχων με τις υποχρεώσεις τους είναι βασικά στοιχεία της πρότασής μας. Το νέο πλαίσιο θα περιλαμβάνει και μεταβατικές διατάξεις, ώστε οι ισχύουσες άδειες να συμμορφωθούν με τα κριτήρια αυτά.
      Έχω και άλλα ακόμη να σας πω για την πολιτική και το σχεδιασμό της Κυβέρνησης. Λυπάμαι, όμως έχει τελειώσει ο χρόνος. Αν μου δοθεί η ευκαιρία και δεν προκληθεί και δεν πάρει άλλους δρόμους η συζήτηση στην πορεία, ώστε η δευτερολογία μου να αξιοποιηθεί για να ολοκληρώσω την αναφορά μου στην πολιτική και στο σχεδιασμό της Κυβέρνησης για τις ανανεώσιμες πηγές ενέργειας, θα τα συμπληρώσω στη δευτερολογία μου.
      Ευχαριστώ για την ανοχή σας.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ. 
      Το λόγο έχει η Κοινοβουλευτική Εκπρόσωπος του ΠΑΣΟΚ κ. Ροδούλα Ζήση.
      ΡΟΔΟΥΛΑ ΖΗΣΗ: Θα μου επιτρέψετε, κύριε Πρόεδρε, να μιλήσω από τη θέση μου.
      ΠΡΟΕΔΡΕΥΩΝ (Σωτήρης Χατζηγάκης): Συνήθως συμβαίνει το αντίθετο. 
      ΡΟΔΟΥΛΑ ΖΗΣΗ: Επειδή σήμερα έγινε μία αλλαγή του Κανονισμού γενικά, θα ακολουθήσω κι εγώ αυτήν την αλλαγή. 
      ΠΡΟΕΔΡΕΥΩΝ (Σωτήρης Χατζηγάκης): Όπως θέλετε. 
      ΡΟΔΟΥΛΑ ΖΗΣΗ: Κύριε Πρόεδρε, ειλικρινά κι εγώ θα ήθελα να μιλήσω για τα τεχνικά, πολιτικά και αναγκαία χαρακτηριστικά της προώθησης των ανανεώσιμων πηγών ενέργειας σε ένα Σώμα που πραγματικά έχει μία συνέχεια και συνέπεια των όσων έχουν γίνει μέχρι σήμερα. 
      Λυπάμαι όμως, κύριε Πρόεδρε, διότι ο Υπουργός μίλησε σήμερα εδώ σαν να ανακάλυψε την Αμερική! 
      Δηλαδή, κύριε Υπουργέ, όλοι οι διεθνείς οργανισμοί, όλες οι διεθνείς αποφάσεις, όλες οι δεσμεύσεις τώρα έγιναν; Σ’ αυτούς τους δέκα μήνες; Τώρα ανακαλύφθηκε το ενδιαφέρον το παγκόσμιο, το ευρωπαϊκό, το διεθνές, το ελληνικό για τις φιλοπεριβαλλοντικές μορφές ενέργειας, για τις εναλλακτικές μορφές ενέργειας; Κι αν είναι έτσι, πείτε μας τότε, γιατί από το Βήμα της Βουλής μιλήσατε μόνο για το τι θα κάνετε και δεν μας φέρατε ούτε ένα νομοθέτημα ούτε μία τροποποίηση ούτε κάτι στη Βουλή, που επιτέλους να πούμε πάνω σ’ αυτό τις προτάσεις μας, τις διαφωνίες μας. 
      Η επερώτηση των Βουλευτών του ΠΑΣΟΚ ήθελε ακριβώς αυτό να κάνει. Να μας πείτε, κύριε Υπουργέ, τι έχετε κάνει αυτούς τους δεκατέσσερις μήνες για την ενέργεια και κυρίως για τις ανανεώσιμες πηγές ενέργειας; Γιατί δεν θέλαμε να ανακαλύψουμε το πολιτικό σας σενάριο. Θέλαμε να δούμε πόσο συνεπείς είστε απέναντι στη χώρα και στις δεσμεύσεις. Γιατί εδώ δεν μας λέτε τίποτα καινούργιο. Είναι υποχρέωση, όχι μέσα από το Πρωτόκολλο του Κιότο για τις εκπομπές των ρύπων, είναι μέσα και από την Ευρωπαϊκή Συνθήκη. Αν τα διαβάζατε καλά αυτά και τα παρακολουθούσατε, θα βλέπατε πια ότι η χώρα δεν έχει άλλες δυνατότητες παρά να προχωρήσει στα ποσοστά αυτά που έχει δεσμευτεί πολιτικά, ηθικά και νομικά πλέον, γιατί υπάρχει και η νομική θωράκιση, για να προχωρήσει στο 2010, στο 2012 και στο 2020 σε αυτό το ποσοστό ανανεώσιμων πηγών ενέργειας.
      Άρα, λοιπόν, είναι υποχρέωσή σας. Δεν χρειάζεται να μας πείτε τι έγινε με τα πετρέλαια και τι έγινε με τον αγωγό. Εγώ, κύριε Υπουργέ, καταλαβαίνω τη χαρά σας να εγκαινιάζετε τα έργα που χρειάστηκαν κόπο, μόχθο, ωριμότητα, σκέψη, επιστημοσύνη, πολιτική ευαισθησία για να μπορείτε να χαίρεστε εσείς σήμερα. Εντάξει, το καταλαβαίνω. Αλλά όμως, αναγνωρίστε, αν όχι στο ΠΑΣΟΚ, γιατί εσείς, η Κυβέρνηση του Καραμανλή, διακατέχεστε από ένα σύμπλεγμα και από μια μισαλλοδοξία απέναντι στο ΠΑΣΟΚ,  δεχθείτε τη συνολική προσπάθεια, τη συνέργεια και τη συνεργασία του ελληνικού λαού με την επιστημονική του κοινότητα, την τεχνική του κοινότητα, την αυτοδιοίκηση και τους θεσμούς δημοκρατίας και ανάπτυξης. 
      Εδώ, λοιπόν, εσείς προσβάλατε τον ίδιο τον ελληνικό λαό και τη συνέχεια της ιστορίας του στα θέματα ανάπτυξης και ενέργειας. 
      Και επειδή επαίρεσθε πάρα πολύ, εδώ είναι ο σύμβουλός σας, ας το ακούσει και ο ελληνικός λαός: Τον Ιούνιο είχαν περάσει τέσσερις μήνες που κυβερνούσατε. Γινόταν η Παγκόσμια Διάσκεψη στη Βόνη για τις ανανεώσιμες πηγές ενέργειας. Και πρώτη φορά παράλληλα υπήρχε και το κοινοβουλευτικό forum στο οποίο συμμετείχαμε από πλευράς ελληνικής Βουλής εγώ και ο κ. Κατσιγιάννης. Ξέρετε ποιο ήταν το λυπηρό, κύριε Υπουργέ, και το διαπίστωσαν εβδομήντα χώρες, ογδόντα, δεν θυμάμαι πόσες; Το διαπίστωσαν και οι Υπουργοί Περιβάλλοντος και Ανάπτυξης: της Γερμανίας, της Ισπανίας: ότι στα έδρανα που έλεγε «Ελλάδα» -σε Παγκόσμια Διάσκεψη- καθόταν ο σύμβουλός σας. Ουδείς Υπουργός, ούτε Περιβάλλοντος ούτε Ανάπτυξης, για να πει τις θέσεις της χώρας, το έργο της χώρας, την προοπτική της χώρας. 
      Πώς διαπραγματεύεσθε εσείς, πώς προωθείτε την πραγματικά βιώσιμη ανάπτυξη την οποία εδώ στα χαρτιά μάς λέτε και τη διαβάζετε; Χωρίς διαπραγματευτική ικανότητα; Χωρίς «know how»; Χωρίς γνώση; Χωρίς ευαισθησία; Και μετά βεβαίως θα έρχεται η επιτροπή και θα λέει αυτά που λέει, είτε είναι το Μάιο του 2004 είτε είναι το Μάιο του 2005. 
      Κύριε Υπουργέ, παραδεχθείτε μία φορά ότι έχετε έλλειμμα και δημοκρατικής διακυβέρνησης, αλλά κυρίως έχετε έλλειμμα αναπτυξιακού σχεδίου, με σαφή χρονοδιαγράμματα και σαφείς δράσεις. Αυτή είναι η πραγματικότητα. Και μη μου λέτε όλα τα άλλα. Γιατί, να σας πω κάτι; Όσες παραλείψεις και αν βρείτε την προηγούμενη περίοδο, έχουμε να σας πούμε ότι τουλάχιστον εμείς απέναντι στην ευρωπαϊκή και στην παγκόσμια κοινότητα ήμασταν εντάξει. Απέναντι στον εθνικό χώρο και στον ελληνικό λαό ήμασταν εντάξει. 
      Όσον αφορά τις διαπραγματεύσεις, επειδή μιλήσατε και για το Μπουργκάς-Αλεξανδρούπολη, είπατε ότι είναι πολύ λίγο το χρονικό διάστημα. Ήμουν Υφυπουργός Οικονομίας για το εξωτερικό εμπόριο και είχαμε συμφωνίες με την κ. Μαντβιέγκο. Κάναμε διυπουργική με τους Ρώσους, όπου μέσα ήταν οι αρμόδιοι Υπουργοί και της Ρωσίας και της Ελλάδας και υπέγραφαν συμφωνίες και ενδιάμεσες συμφωνίες. Είναι ντροπή δηλαδή να λέγονται αυτά τα πράγματα. 
      Απαντώ στην απραξία. Η απουσία σας είναι πραγματικά καθοριστική για να έχουμε σήμερα μειωμένη αποδοτικότητα και αποτελεσματικότητα στους στόχους που έχουμε βάλει, σαν χώρα, σαν Ελλάδα αλλά και σαν ευρωπαϊκή κοινότητα. 
      Αναφερθήκατε στα χωροταξικά και στις μελέτες. Θέλω να σας θυμίσω, αφού παρακολουθείτε τόσο καλά τα πράγματα και ξέρετε τις υποχρεώσεις σας, τις διασκέψεις του ΟΗΕ και το τι σας έχει απευθύνει –και προς όλους φυσικά- ο Γενικός Γραμματέας του ΟΗΕ, ο οποίος ζητά να ξεπεράσουμε όλη η υφήλιος, όλος ο κόσμος και τους στόχους που μας οδηγούν μόνο μέχρι το έτος 2012.  Δηλαδή ζητά να ανταποκριθούμε κάθε κράτος - μέλος στη μακροπρόθεσμη πρόκληση της χρήσης των χαμηλής εκπομπής άνθρακα πηγών ενέργειας και να βρούμε εκείνες τις τεχνολογίες, τις πολιτικές και τις δράσεις που θα ελαχιστοποιήσουν τις εκπομπές αερίων του θερμοκηπίου. Και αυτό, λέει ο γενικός Γραμματέας του ΟΗΕ,  είναι μόνο η πολιτική, η πρακτική για τις ανανεώσιμες πηγές ενέργειας. 
      Ξέρετε, κύριε Υπουργέ, είναι καλοί οι σύμβουλοι, αλλά χρειάζεται η πολιτική κατεύθυνση. Δεν φθάνουν οι σύμβουλοι που παρευρίσκονται σε συνδιασκέψεις και κάθονται στα έδρανα των Υπουργών. Χρειάζεται η πολιτική κατεύθυνση που δεν την έχετε δώσει. Και σήμερα μας είπατε «θα κάνουμε». Λοιπόν, σας απαντώ:
      Το Υπουργείο Ανάπτυξης με το ΥΠΕΧΩΔΕ θέσπισαν ένα χωροταξικό για την Αττική. Πώς; Μετά από μια ολοκληρωμένη μελέτη που έγινε, του ΟΡΣΑ, όπου τα κριτήρια δεν ήταν μόνο οι επιλεκτικές επιλογές με τους επιχειρηματίες που συζητάτε κάθε φορά για να μάθετε κάποια πράγματα στην πολιτική της ενέργειας και των ανανεώσιμων πηγών ενέργειας. Υπήρχαν κριτήρια που σέβονταν το περιβάλλον, τους αρχαιολογικούς χώρους, βεβαίως την ισχύ του ανέμου και όλα αυτά που μπαίνουν στη διαδικασία. Και είναι έτοιμο αυτό το χωροταξικό. 
      Σας ρωτώ λοιπόν: Πού είναι η απόφασή σας γι’ αυτό; Πέστε μου, σας παρακαλώ, συγκεκριμένα πόσες άδειες δώσατε. Γιατί εγώ μπορώ να σας πω –και ας το πάρουμε και διακομματικά, επειδή έχετε αναφερθεί στους «νταβατζήδες»- ότι υπάρχει αυτή η συγκεκριμένη μελέτη και συνεργασία και έχουν δοθεί κάποιες  άδειες και στην «ΤΕΧΝΟΔΟΜΙΚΗ» και στον κ. Κοπελούζο και στην «ΤΕΡΝΑ» και στην «ΑΘΗΝΑ» και στον κ. Μαυρουδή, εάν θυμάμαι καλά, σε όλη την γκάμα δηλαδή. 
      Πέστε μας: Τι προχώρησε από αυτά; Αυτό είναι το 21% που λέτε; Δηλαδή αυτά που είχαν εγκριθεί και ήταν έτοιμα; Τίποτα καινούργιο θα μας πείτε; Κανένα νέο στοιχείο, καμιά πράξη, κάποιο έργο που θα συνιστά τελικά πολιτική ευαισθησίας αλλά και γνώσης και επάρκειας για την ανάπτυξη αυτής της μορφής ενέργειας; 
      Στη συνέχεια πρέπει να σας πω για το χωροταξικό. Κύριε Υπουργέ, πρέπει να συνεργάζεστε λίγο και με το ΥΠΕΧΩΔΕ. Γιατί δεν το κάνετε; Υπάρχει χωροταξικός σχεδιασμός περιφερειακός. Και όταν στα χαρτιά που έδωσε εδώ το Υπουργείο Ανάπτυξης αναφέρει ότι δεν χρειάζεται, δεν είναι εκ του πονηρού αυτό. Γιατί σύμφωνα με τα εγκεκριμένα χωροταξικά, τα περιφερειακά, μπορείς να κάνεις τροποποίηση πάρα πολύ εύκολα και να χωροθετήσεις σύμφωνα με τα ΠΟΑΠΔ -το ανέφερε αυτό και οι εισηγητής μας- που είναι της παραγωγικής δραστηριότητας. Μπορείτε να τα κάνετε αυτά εκεί, δεν υπάρχουν αγκυλώσεις. 
    Και όσον αφορά στη Λακωνία εγώ θυμάμαι ότι το 2003 είχαμε ξεκινήσει από την ειδική υπηρεσία περιβάλλοντος, γιατί υπήρχαν συγκρούσεις με την τοπική κοινωνία. Και γι’ αυτό οφείλουν οι πολιτικοί να ενημερώνουν για τα θετικά και για τα αρνητικά της αναπτυξιακής παρέμβασης για την ενέργεια. ΄Ετσι θα προχωρήσουμε όλοι μαζί για να υλοποιηθούν οι στόχοι μας. 
    Μας μιλήσατε για κάποιες μελέτες. Δεν μας είπατε, όμως, ότι κάνετε πολιτική, αφού έχετε καταγράψει τη φέρουσα ενεργειακή ικανότητα της χώρας. Δεν μας είπατε ακριβώς ποιο είναι το ποσοστό της επάρκειάς μας, τι θα γίνει τα επόμενα χρόνια, πώς προσδιορίζετε με σαφή χρονοδιαγράμματα αυτήν την πολιτική σας πρακτική; Εδώ, κύριε Υπουργέ, είναι Βουλή και δεν μπορείτε να μιλάτε για το όραμά σας. Αυτό το κάνατε προεκλογικά. ΄Ομως δεν είδαμε ούτε όραμα ούτε πράξη. Δεν μας μιλήσατε καθόλου ούτε για την ηλιακή ενέργεια, ούτε για τα φωτοβολταϊκά συστήματα, ούτε για τα ενεργειακά ηλιακά συστήματα. Εδώ βεβαίως μπαίνει και το θέμα της ενεργειακής πολιτικής για τα κτήρια, για το οποίο είχαμε προχωρήσει σε συγκεκριμένες μελέτες. Όμως, δεν βλέπουμε τίποτα να εγκρίνετε, γιατί έχετε αυτό το κόμπλεξ, μην τυχόν πουν κάποιοι ότι το ξεκίνησε το ΠΑΣΟΚ. Συνεχίστε και θα κριθείτε για τη διαχείριση, στη συνέχεια. Πάντως δείξτε ότι κάτι μπορείτε να κάνετε, αλλιώς δικαιολογημένα ο λαός και όχι μόνο οι Βουλευτές του ΠΑΣΟΚ θα σας κατηγορούν για απραξία.
    Δεν μας μιλήσατε για τη σύνδεση που πρέπει να γίνει με την απελευθέρωση της αγοράς ενέργειας του δημοσίου με τον ιδιωτικό τομέα, αλλά ούτε και για τα θέματα βιομάζας, ούτε για τη γεωθερμική ενέργεια, ούτε για υδροηλεκτρική ενέργεια, ούτε για τα αστικά απορρίμματα, ούτε για την ενέργεια στις θάλασσες. Τι έχετε προγραμματίσει γι’ αυτά;
    Μιλήσατε για κάποιες συμπαραγωγές, αλλά δεν μας είπατε κάτι σχετικό. Αυτήν τη στιγμή η ανάπτυξη της ανταγωνιστικότητας, για την οποία μίλησε πριν ο κύριος Υπουργός, τελικά σε τι συνίσταται, αφού βρισκόμαστε, όπως είπε, στο έτος της ανταγωνιστικότητας; ΄Εχετε θέσεις για την ασφάλεια του ενεργειακού εφοδιασμού; ΄Εχετε πολιτικές σύμφωνες για τη χρήση των ΑΠΕ και για τις επενδύσεις των συστημάτων παραγωγής; Θα μας φέρετε αυτά τα στοιχεία; Για τις επενδύσεις, για πιο αποδοτική χρήση των πηγών ενέργειας που εξαντλούνται, τι έχετε να μας πείτε; Και ποιες τεχνολογίες θα υιοθετήσετε που να βοηθούν σ’ αυτές τις περιβαλλοντικές δεσμεύσεις; 
    Και επειδή ο κ. Τσοχατζόπουλος είπε ότι πρέπει να έρθετε εδώ στη Βουλή να μιλήσετε, σας θυμίζω ότι υπάρχει επιστολή μας προς τον Υπουργό Ανάπτυξης και προς τον Πρόεδρο Παραγωγής και Εμπορίου με την οποία τους καλούμε να συζητήσουμε για τα θέματα της ενέργειας. Δεν έχουμε πάρει απάντηση ούτε από τον Υπουργό Ανάπτυξης ούτε έχει συγκληθεί η Επιτροπή Παραγωγής και Εμπορίου για να συζητήσουμε για τα θέματα της ενέργειας, που είναι πολύ σημαντικά για το μέλλον της ανάπτυξης, της ανταγωνιστικότητας, αλλά και την ποιότητα της ζωής.
    Βέβαια, οι τροποποιήσεις που προτίθεστε να κάνετε με τις εντολές που έχετε δώσει, δεν λένε τίποτα. Είναι μια συνέχεια των χωροταξικών σχεδιασμών των εγκεκριμένων προτάσεων. Εγώ θέλω να σας πω δύο πράγματα για το πώς ο κόσμος βλέπει αυτήν την ιστορία. Οι ανανεώσιμες πηγές ενέργειας είναι και μια φιλοσοφία για την ποιότητα της καθημερινής ζωής, πέραν από τις νομικές και πολιτικές δεσμεύσεις για την επάρκεια ενέργειας. Θα έχετε διαβάσει ότι όσοι αρμόδιοι φορείς και επιστήμονες που έχουν κάνει τις μελέτες, λένε ότι παλαιότερα είχαμε περισσότερη επάρκεια ενέργειας, γιατί ο κόσμος χρησιμοποιούσε τις ανανεώσιμες πηγές ενέργειας. Πάνω σ’ αυτήν την πολιτική της ευαισθησίας θα ήθελα να σας μεταφέρω το κλίμα που υπάρχει αυτήν τη στιγμή στην Ευρώπη. Λυπάμαι που πρέπει να το μεταφέρω εγώ στην Κυβέρνηση, αφού η Κυβέρνηση είναι απούσα. Τι να κάνουμε, κύριε Υπουργέ; Εδώ είμαστε για να συνεργαζόμαστε και να βοηθήσουμε τη χώρα. 
      Λέω, λοιπόν, ότι αυτήν τη στιγμή το περιβάλλον και οι δεσμεύσεις του δεν είναι μόνο ένας φυσικός πόρος ή ένα κοινωνικό αγαθό. Και οι ανανεώσιμες πηγές ενέργειας είναι κοινωνικό αγαθό, είναι κοινωνικό δικαίωμα, είναι κοινωνική υποχρέωση, αλλά είναι και οικονομικός πόρος. 
      Κι αν, κύριε Υπουργέ,  αξιοποιηθούν οι νέες τεχνολογίες –και έχουμε πάρα πολλές προτάσεις, και η Γερμανία, και η Ισπανία και άλλες χώρες πρωτοστατούν, αν θέλετε, στις τεχνολογίες του περιβάλλοντος- θα μπορέσουμε να αξιοποιήσουμε και το κομμάτι ανάπτυξη, αλλά και το κομμάτι απασχόληση με τις νέες τεχνολογίες και τις ειδικές καταρτίσεις. 
      Συγκεκριμένα, κύριε Υπουργέ, εγώ θέλω -επειδή θα μπορέσω και στη δευτερολογία μου να πω δυο πράγματα- να μας πείτε το σχέδιό σας και τα σαφή χρονοδιαγράμματα. 
      Κύριε Υπουργέ, ξέρω ότι στο Β΄ Κοινοτικό Πλαίσιο Στήριξης το ΕΠΕ του Υπουργείου Ανάπτυξης έδινε το 40% της συμμετοχής, γιατί μιλήσατε πάλι για τον αναπτυξιακό νόμο, σαν να είναι κάτι καινούργιο. Ο αναπτυξιακός νόμος που υπήρχε –όχι ο καινούργιος- έδινε το 40%, όπως και το ΕΠΑΝ. Τώρα, λοιπόν, λέτε ότι το πάτε στο 55%. Πάρα πολύ ωραία! 
      Θέλω, λοιπόν, να μου πείτε σ’ αυτά τα εκατό σχέδια του αναπτυξιακού νόμου –δεδομένου ότι ο κ. Αλογοσκούφης και ο κ. Σιούφας λένε ότι έχουν έρθει στα πλαίσια του αναπτυξιακού νόμου- το ποσοστό των επενδυτικών σχεδίων του ιδιωτικού τομέα για ανανεώσιμες πηγές ενέργειας. Θέλω σαφή αριθμό ή ποσοστό πάνω σ’ αυτά που έχουν έρθει.  
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κάντε ερώτηση, για να τα πάρετε! 
      ΡΟΔΟΥΛΑ ΖΗΣΗ: «Να κάνουμε ερώτηση για να τα πάρουμε»! Κύριε Υπουργέ, αφού είστε εδώ. Είστε παρών, ζωντανός! 
      Απλώς, θα πρέπει να μας δώσετε αυτά τα στοιχεία και το στίγμα της χώρας ως ενεργειακού κόμβου με τις προοπτικές που χαράζετε, αλλά και το εθνικό σχέδιο. Βεβαίως, το θέλουμε! Διότι μη μου πείτε για τον αγωγό φυσικού αερίου. Σας άκουσα, κύριε Υπουργέ! Είπατε για τον αγωγό φυσικού αερίου. Ειλικρινά, η Κυβέρνησή σας είναι ακόμα στην ανακάλυψη; Γι’ αυτό τελικά ζητάει πίστωση χρόνου; Εγώ μία απλή ταπεινή Βουλευτής και μία απλή, ταπεινή Υφυπουργός κάποιων μηνών, είχα μοιραστεί στο κομμάτι που μου αναλογούσε τις συμφωνίες και τις διαπραγματεύσεις για τα θέματα αυτά με τις χώρες της Ευρώπης ή του Εύξεινου Πόντου ή της πρώην Σοβιετικής Ένωσης ή εν πάση περιπτώσει τις χώρες της Ανατολής. 
      Δηλαδή ήρθατε σήμερα να μας κάνετε ένα μάθημα πάνω στα θέματα τα οποία σας δώσαμε έτοιμα για να τα εγκαινιάσετε; Εμείς σας καλούμε να εκδώσετε τις υπουργικές αποφάσεις και να βγάλετε τα σαφή χρονοδιαγράμματα μαζί με το πλαίσιό σας. 
      Να μας πείτε, κύριε Υπουργέ, γιατί μαζί με όλα αυτά τα γλαφυρά, τα οραματικά και τα «θα», που μας είπατε, για να καλύψετε το έλλειμμα τού ότι δεν έχει γίνει τίποτα από την Κυβέρνησή σας, ξέρω ότι σας αρέσει και η μουσική. Ξέρω ότι έχετε και μουσική παιδεία.
      Θεωρώ, λοιπόν, ότι η απάντησή σας σήμερα –αν δεν δώσετε σαφή χρονοδιαγράμματα, πολιτικές δράσεις και έργο- θα είναι «your answer is blowing in the wind», το τραγούδι που τραγουδούσαμε μαζί. Την απάντησή σας την έχει πάρει ο άνεμος και δεν έχει καμία αντιστοίχιση και καμία ανταπόκριση πάνω στα αιτήματα και τα προβλήματα του ελληνικού λαού και στο στόχο και την πρόκληση της ενέργειας και της βιώσιμης ανάπτυξης. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν δώσω το λόγο στην κ. Ξηροτύρη, θα ήθελα να ανακοινώσω στο Σώμα τα εξής: 
      Κατά τη συνεδρίαση της Διάσκεψης των Προέδρων της 19ης Μαΐου 2005, η Πρόεδρος της Βουλής εισηγήθηκε την ανάκληση της απόφασης της Ολομέλειας της Βουλής για τη ρύθμιση θεμάτων πρώην Βουλευτών. 
      Η Διάσκεψη των Προέδρων, στην οποία εκπροσωπούνται όλα τα κόμματα της Βουλής, συμφώνησε ομοφώνως. 
      Θέτω τώρα υπόψη σας το κείμενο αυτής της απόφασης. 
«AΠΟΦΑΣΗ
ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ ΤΩΝ ΕΛΛΗΝΩΝ
Η ΒΟΥΛΗ ΤΩΝ ΕΛΛΗΝΩΝ
΄Εχοντας υπόψη:
α.  Το άρθρο 65 παρ. 1 του Συντάγματος
β.  Την από 19 Μαΐου 2005 ομόφωνη απόφαση της Διάσκεψης των Προέδρων
αποφασίζει ομόφωνα:
     Ανακαλεί την κατά την ΡΝΖ΄ συνεδρίαση της 20-4-2005 ομόφωνη  απόφαση της Ολομέλειας της Βουλής «σχετικώς με τη ρύθμιση θεμάτων πρώην Βουλευτών». (ΦΕΚ Α΄ 103/28-4-2005)»
      Συμφωνεί το Σώμα; 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα ήθελα το λόγο!
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πιπεργιά.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, απ’ ό,τι ξέρω στη σχετική συνεδρίαση της 20ής Απριλίου 2005 και όπως προκύπτει και από τα Πρακτικά, δεν ψηφίστηκε το θέμα. Το Προεδρείο εισηγήθηκε να έρθει το θέμα στην Ολομέλεια, πλην όμως ουδέποτε η Ολομέλεια έλαβε γνώση της σχετικής απόφασης της Διάσκεψης των Προέδρων. Μάλιστα, δημιουργήθηκε μείζον θέμα, με σχετικές ανακοινώσεις συναδέλφων Βουλευτών. Επειδή, ενώ το θέμα έπρεπε να εισαχθεί προς συζήτηση, δεν κουβεντιάστηκε καθόλου στην Ολομέλεια και τελικά η απόφαση δημοσιεύτηκε στην Εφημερίδα της Κυβερνήσεως ως απόφαση της Ολομέλειας. 
      Με αυτόν τον τρόπο που έρχεται το θέμα προς συζήτηση ουσιαστικά παρακάμπτουμε όλη αυτήν την παράτυπη διαδικασία και νομιμοποιούμε εκ των υστέρων την εισήγηση, η οποία δεν ήρθε ποτέ στη Βουλή. Εδώ, λοιπόν, υπάρχει μείζον θέμα. Εγώ δεν μπορώ να κάνω δεκτή τη σχετική πρόταση. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρωτόπαπα. Έχετε το λόγο. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, εκτιμώ ότι τα παθήματα πρέπει –τουλάχιστον- να γίνονται μαθήματα. Εκτεθήκαμε ανεπανόρθωτα στην κοινή γνώμη. Εγώ θα πω και για τη μεθοδολογία και για την ουσία μιας απόφασης. Σημειώνω αυτά που είπε πριν ο συνάδελφος Δημήτρης Πιπεργιάς για τον τρόπο που βγήκε αυτή η απόφαση. 
      Εγώ νομίζω ότι, όταν πρόκειται για κάτι που αφορά τους Βουλευτές, χρειάζεται να είμαστε καθαροί και διάφανοι στον ελληνικό λαό και να μην έρχεται αιφνιδιαστικά ούτε η πράξη ούτε η ανάκληση της πράξης. Διότι όλοι αυτοί οι αιφνιδιασμοί, όλα αυτά, τα ξαφνικά, το μόνο που έχουν να κάνουν είναι σε τελική ανάλυση πάντα να μας εκθέτουν. Νομίζω ότι τελικά εμείς πρέπει να αποδεικνύουμε ότι πρώτα είμαστε χρήσιμοι για τον τόπο και μετά για τους εαυτούς μας. Γι’ αυτόν το λόγο θέλω να σημειώσω αυτήν την ανακολουθία. 
      Πάλι σήμερα αιφνιδιάζουμε. Εν πάση περιπτώσει επειδή πρέπει να κλείσει αυτό το κεφάλαιο, το καταλαβαίνω. Ας αξιοποιήσουμε, όμως, τις αρνητικές συνέπειες όλης αυτής της ιστορίας και να μην επαναληφθεί. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα. 
      Οφείλω να σας δώσω μια απάντηση...
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θέλω να μιλήσω και εγώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, συμφωνώ βαθύτατα με την πράξη ανάκλησης, που ανακοινώσατε. Διότι πράγματι όλη αυτή η ιστορία δημιούργησε πολύ μεγάλο θέμα στους Έλληνες Βουλευτές απέναντι στην κοινή γνώμη και, βέβαια, σε Βουλευτές, όπως και εγώ, που δεν είχαμε ενημερωθεί καθόλου για την απόφαση που είχε παρθεί. 
      Νομίζω ότι και ο τρόπος που πάρθηκε τότε η απόφαση, αλλά και ο τρόπος της ανάκλησης, όπως και οι συνάδελφοί μου πριν από λίγο τόνισαν, δεν είναι σωστός. Γίνεται πάλι με πέντε-έξι Βουλευτές. Δεν είναι σωστός αυτός ο τρόπος. Παρ’ όλα αυτά, συμφωνώ και εγώ να κλείσει αυτή η υπόθεση. Προς Θεού! Είναι υποθέσεις που μας αφορούν και μας εκθέτουν βαθύτατα στην κοινή γνώμη. Γι’ αυτό θα πρέπει να αποφεύγουμε άλλη φορά να γίνονται με αυτόν τον τρόπο, δηλαδή να λαμβάνονται τόσο συνοπτικά αποφάσεις για τόσο σοβαρά θέματα. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, οφείλω να σας δώσω μια απάντηση. 
      Όπως ξέρετε, έγινε διεξοδική συζήτηση στη Διάσκεψη των Πρόεδρων. Όταν λέμε «Διάσκεψη των Προέδρων» εννοούμε όλα τα κόμματα. 
      (Θόρυβος στην Αίθουσα)
      Σας παρακαλώ, κύριοι συνάδελφοι! Δεν μπορώ να το αφήσω έτσι, χωρίς να δώσω εξηγήσεις. Στη Διάσκεψη των Προέδρων, όπως ξέρετε, μετέχουν όλα τα κόμματα. Όλων των κομμάτων οι εκπρόσωποι, ομοφώνως, πήραν εκείνη την απόφαση. 
      Η απόφαση αυτή, κύριε Πιπεργιά, ήρθε στη Βουλή... 
      ΔΗΜΗΤΡΙΟΣ ΠΙΠΕΡΓΙΑΣ: Όμως, δεν ψηφίστηκε, όπως προκύπτει από τα Πρακτικά της 20ής Απριλίου. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ! Παραλείψεις δικές σας μη τις μετακινείτε στο Προεδρείο. Ήρθε, ανακοινώθηκε η απόφαση. Ψήφισε ομόφωνα η Βουλή. Αν κάποιος συνάδελφος δεν καταλαβαίνει τι ψηφίζει, δεν του φταίει το Προεδρείο. Έτσι; 
      Δημοσιεύτηκε. Ολοκληρώθηκε η διαδικασία. Αν, εν πάση περιπτώσει, η ανακοίνωση άφηνε κάποια ερωτηματικά, όφειλε κάποιος συνάδελφος να σηκωθεί και να πει «τι ακριβώς εννοείτε με αυτό;». Η απόφαση ελήφθη εδώ στη Βουλή ομόφωνα. Υπάρχουν τα Πρακτικά. Στη συνέχεια δημοσιεύτηκε. Μεσολάβησε ένα χρονικό διάστημα, σύμφωνα με τον Κανονισμό και το νόμο, όπως ξέρετε. Επομένως θα μπορούσε και σε αυτό το διάστημα όποιος διαφωνούσε να εγείρει την ένστασή του και όχι να κάνουμε τους λεονταρισμούς που έκαναν τα κόμματα, αφού ήδη είχε δημοσιευτεί. 
      Εγώ τεκμαίρω ότι όλοι συμφωνούμε για την απόφαση, ανεξάρτητα από τις ενστάσεις που έχει ο καθένας για τη διαδικασία. 
      Επομένως η απόφαση βγαίνει ομόφωνη, το Σώμα αποφασίζει ομοφώνως ως προς την απόφαση ανακλήσεως, έτσι δεν είναι;
      ΔΗΜΗΤΡΙΟΣ ΠΙΠΕΡΓΙΑΣ: Να φύγουν από μέσα οι περικοκλάδες.
      ΠΡΟΕΔΡΕΥΩΝ (Σωτήρης Χατζηγάκης): Τι περικοκλάδες έχει, κύριε συνάδελφε; Τι λέτε τώρα; 
      ΧΡΗΣΤΟΣ ΠΡΩΤΟΠΑΠΑΣ: Τα παθήματα να γίνουν μαθήματα. 
      ΠΡΟΕΔΡΕΥΩΝ (Σωτήρης Χατζηγάκης): Να γίνονται μαθήματα κατ’ αρχήν στα κόμματα και δεύτερον και εμείς να έχουμε ένα θάρρος, το θάρρος της γνώμης μας και να λέμε ορισμένες αλήθειες και να μη φοβούμαστε. Και όχι όταν τα μέσα μαζικής επικοινωνίας βγαίνουν και λένε διάφορα, να μαζευόμαστε και να παριστάνουμε τις μετανοούσες Μαγδαληνές! 
      Ερωτώ, λοιπόν, το Σώμα: Γίνεται δεκτή η απόφαση για την ανάκληση της απόφασης της Ολομέλειας για τη ρύθμιση θεμάτων πρώην Βουλευτών;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Σωτήρης Χατζηγάκης):  Η απόφαση έγινε δεκτή ομόφωνα.
      Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση της απόφασης αυτής. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
      Επίσης, οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δημόσιας Τάξης κατέθεσαν σχέδιο νόμου: «Θέματα εξωτερικών φρουρών». 
      Παραπέμπεται στην αρμόδια Διαρκή Επιτροπή.
      Η κ. Ξηροτύρη έχει το λόγο ως κοινοβουλευτικός εκπρόσωπος του Συνασπισμού.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Νομίζω ότι είναι πολύ θετική η επερώτηση που κάνει σήμερα το ΠΑΣΟΚ για τα θέματα της προόδου και της προώθησης των ΑΠΕ. Είναι γεγονός, όμως, ότι, παρ’ όλο που αδιάψευστα είναι τα στοιχεία και τα αποτελέσματα των συστηματικών μελετών που τεκμηριώνουν ότι ο πλανήτης μας βρίσκεται πράγματι σε εξέλιξη μιας κλιματικής αλλαγής, δεν γίνεται εξοικονόμηση και ορθολογική χρήση των ενεργειακών πόρων και στη χώρα μας. Η περισσότερη συζήτηση έγινε για τις υπογραφές, για τον αγωγό κλπ. Είναι πετρελαϊκός αγωγός, δεν εντάσσεται στις ΑΠΕ. Από την άλλη πλευρά, γι’ αυτά θα συζητάμε κάθε φορά; 
      Κάνατε μία επερώτηση, κύριοι συνάδελφοι του ΠΑΣΟΚ, που θέτει θέματα ουσίας. Να τα κουβεντιάσουμε, λοιπόν, διότι είμαστε πάρα πολύ πίσω, και όχι να μπαίνουμε τώρα στις αντιπαραθέσεις για τις υπογραφές, οι οποίες τελικά δεν έχουν και αντίκρισμα, γιατί υπογράψαμε και το Πρωτόκολλο του Κιότο και τίποτα δεν γίνεται. Τα πράγματα είναι πάρα πολύ δύσκολα. Οι καθυστερήσεις από την εφαρμογή των μέτρων που αναγγέλθηκαν από το 1988 καθιστούν ανέφικτη την επιτυχία των στόχων του Κιότο. 
      Αν δούμε τις έρευνες που έχει κάνει το Εθνικό Αστεροσκοπείο Αθηνών, για λογαριασμό του ΥΠΕΧΩΔΕ, δείχνουν ότι έχουμε ξεπεράσει το 23,4%, θα φθάσουμε στο 39,2% -25% είναι η υποχρέωσή μας- ενώ εκτιμάται ότι αν δεν πάρουμε καθόλου μέτρα, θα πάμε στο 56,4% εκπομπής των ρύπων. 
      Ποια είναι η συμβατική υποχρέωση της χώρας μας από την κοινοτική οδηγία για τη μετατροπή της ηλεκτρικής ενέργειας ή για την ηλεκτρική ενέργεια από ΑΠΕ; Δεν είναι ότι μέχρι το 2010 θα πρέπει να παράγουμε το 20,1% της ηλεκτρικής ενέργειας από ΑΠΕ; Σας ερωτώ όλους, κύριοι συνάδελφοι. Είναι ένα άπιαστο όνειρο. Αυτήν τη στιγμή είμαστε περίπου στο 8,5% και μέχρι το 2010 πρέπει να φθάσουμε στο 20,1%. Πρέπει να κάνουμε πάρα πολύ γρήγορα. Εκμεταλλευθήκαμε το Γ΄ Κοινοτικό Πλαίσιο Στήριξης; Όχι. Ήταν μία ευκαιρία για να αξιοποιηθεί ένα σημαντικό δυναμικό της χώρας από τα προγράμματα ανάπτυξης των ΑΠΕ, τα οποία ήταν επιλέξιμα; Χάσαμε πόρους από αυτό. Ουσιαστικά χάσαμε χρόνο και πόρους και από τα θέματα αξιοποίησης του Γ΄ Κοινοτικό Πλαίσιο Στήριξης. Είναι γεγονός ότι για να ανανεωθεί ο ενεργειακός μας τομέας θα πρέπει να στηριχθεί από το δημόσιο; Είναι γεγονός. Όμως, η πολιτική και της προηγούμενης Κυβέρνησης και της σημερινής κυβέρνησης επαφίεται στους ιδιώτες επενδυτές για τα θέματα της ηλεκτρικής ενέργειας. 
      Και για όλα τα άλλα θέματα των ανανεώσιμων πηγών δεν δίνει καθόλου κίνητρα. Δεν υπάρχει ένα σοβαρό πλαίσιο και ένα ταχύρρυθμο πρόγραμμα, ώστε και στους πολίτες να δημιουργηθεί μια άλλη συνείδηση και κίνητρα να δοθούν για τις επενδύσεις στις άλλες ανανεώσιμες πηγές ενέργειας. 
      Τώρα θα αναφερθώ στις καθυστερήσεις στον οικιακό τομέα. Δεν υπάρχουν κίνητρα για την εξοικονόμηση ενέργειας. Κύριε Υπουργέ,  είπαμε και στην επίκαιρη ερώτηση για τις τεράστιες καθυστερήσεις. Επιτέλους! Είμαστε η χώρα η οποία με ένα βιοκλιματικό σχεδιασμό στα κτήρια μπορεί να κάνει τεράστια εξοικονόμηση ενέργειας και μάλιστα να έχει και ενέργεια στα κτίριά της, όπως αποδείχτηκε με το απλό θέμα των ηλιακών θερμοσιφώνων. 
      Είμαστε η χώρα που έχουμε τους περισσότερους ηλιακούς θερμοσίφωνες στην Ευρώπη. Παρ’ όλα αυτά δεν υπάρχουν τώρα φοροαπαλλαγές και θα χάσουμε και αυτό το αβαντάζ, το μικρό, αλλά ουσιαστικό. Είναι πολύ σημαντικό το θέμα της θερμικής ενέργειας στα κτήρια. Τα υπόλοιπα θέματα, αιολική, βιομάζα, γεωθερμία δεν προχωρούν. Σκαλώνουν στα γρανάζια της γραφειοκρατίας και στην έλλειψη ουσιαστικής ενίσχυσης και συνεργασίας από τα συναρμόδια Υπουργεία. 
      Από την άλλη πλευρά διαπιστώνουμε όλοι ότι υπάρχει μια μεγάλη αδυναμία υποδομών. Υπάρχει μία τεράστια αδυναμία. Δεν προχωρούν τα θέματα, δεν προχωρούσαν από την προηγούμενη κυβέρνηση –ήταν όντως μεγάλες οι καθυστερήσεις- και δεν βλέπουμε και τώρα κομβικές πρωτοβουλίες. Δεν προχωρούν τα θέματα της εξυπηρέτησης των αιολικών πάρκων σε περιοχές υψηλού αιολικού δυναμικού από τα υπάρχοντα δίκτυα της ΔΕΗ. 
      Ένα από τα κυριότερα προβλήματα που αντιμετωπίζουν και οι άλλες χώρες της Ευρωπαϊκής Ένωσης, αλλά πολύ περισσότερο η Ελλάδα, όπως στις περιοχές της Λακωνίας, της Εύβοιας, δηλαδή σε περιοχές αιολικού δυναμικού, είναι ότι οι υποδομές για δίκτυα δεν υπάρχουν. Γι’ αυτόν το λόγο, εξαιτίας της ανεπάρκειας των δικτύων, γίνονται ελάχιστες επενδύσεις τελικά από τους ιδιώτες ή όποιους καλούνται να επενδύσουν σε αυτά τα θέματα.
      Υπήρξε και διακοινοβουλευτική συνδιάσκεψη στο Σαντιάγο και ζητήθηκε από την Ευρωπαϊκή Ένωση η θεσμοθέτηση κανόνων και κινήτρων για τα δίκτυα μεταφοράς. Είναι μεγάλο πρόβλημα, το οποίο πρέπει να το αντιμετωπίσουμε με νηφαλιότητα, ώστε να έχουμε κάποιο αποτέλεσμα. 
      Η αξιοποίηση της γεωθερμικής ενέργειας βρίσκεται σε εμβρυϊκή κατάσταση. Σε πρόσφατη επίσκεψή μας στην Ξάνθη με τον Πρόεδρο του Συνασπισμού, μας τέθηκε από τους τοπικούς φορείς το θέμα και πάλι, ότι μένει αναξιοποίητο το πλούσιο γεωθερμικό δυναμικό αυτής της περιοχής, όπως βέβαια και όλων των άλλων περιοχών.
      Τελικά, πώς θα φθάσουμε να έχουμε μόνο 25%, που προβλέπει το Πρωτόκολλο του Κιότο μέχρι το 2010; Δύσκολα τα πράγματα. Υπάρχει ένα σοβαρό πρόγραμμα; Είπατε, κύριε Υπουργέ -και βλέπω και τις προσπάθειές σας- για ορισμένες ενέργειες, οι οποίες γίνονται. Όμως εδώ χρειάζεται μία ουσιαστικότερη συνεργασία και με το ΥΠΕΧΩΔΕ και με το Υπουργείο Γεωργίας, ούτως ώστε να προωθήσετε αυτά τα θέματα. 
      Χρειάζεται να προωθήσετε τα θέματα της οικιακής και βιομηχανικής κατανάλωσης από ανανεώσιμες πηγές και να δώσετε κίνητρα. Δεν έχετε δώσει τέτοια κίνητρα. Θα πρέπει να υπάρχει μία εγγυημένη τιμή αγοράς της ηλεκτρικής ενέργειας, που παράγεται από ΑΠΕ, διαφορετική για κάθε τεχνολογία, ούτως ώστε να λαμβάνει υπόψη και το διαφορετικό στάδιο ωριμότητας και τις διαφορετικές δυσκολίες της κάθε τεχνολογίας. 
      Θα πρέπει επιτέλους να θεσπιστούν τα θέματα του χωροταξικού σχεδιασμού σε σχέση με τις ανανεώσιμες πηγές ενέργειας. Δεν ωφελεί να μαλώνουμε εδώ. Είναι γεγονός ότι δεν υπάρχει χωροταξικός σχεδιασμός, τι να κάνουμε;
Άπειρες είναι και οι δικές μου ερωτήσεις από το 2000 για τα θέματα του χωροταξικού σχεδιασμού και για τα θέματα των δικτύων, που θα εξυπηρετήσουν τις ανανεώσιμες πηγές ενέργειας. 
	Από την άλλη πλευρά, χρειάζονται και πιο απλοποιημένες διαδικασίες στην αδειοδότηση.
      Χρειάζεται ενημέρωση του επενδυτικού κόσμου.
      Χρειάζεται επιδότηση της παραγόμενης κιλοβατώρας από τα διάφορα συστήματα ανανεώσιμων πηγών ενέργειας, όπως γίνεται στις άλλες χώρες: στην Ισπανία, στη Γαλλία. Χρειάζεται επιδότηση και της αγοράς και της εγκατάστασης.
       Χρειάζεται ενίσχυση της περιβαλλοντικής εκπαίδευσης στα σχολεία μας. 
      Χρειάζεται κατάρτιση παλιών και νέων επαγγελματιών, με στόχο τη δημιουργία νέου, αξιόλογου ανθρώπινου δυναμικού στον τομέα των ΑΠΕ. Και εδώ θέλω να πω ότι υπάρχει ήδη, βέβαια, και αξιόλογο επιστημονικό αλλά και τεχνικό δυναμικό στον τομέα αυτό, το οποίο, όμως, σχεδόν δεν έχει δουλειά, δεν ανταποκρίνεται. 
      Και βέβαια, κύριε Υπουργέ, χρειάζεται να μην κάνουμε βήματα πίσω. Διακόσια ογδόντα εκατομμύρια ευρώ το χρόνο πληρώνει η ΔΕΗ για να επιδοτεί πετρελαϊκούς σταθμούς ηλεκτροπαραγωγής στα νησιά. Το κόστος είναι τεράστιο, ενώ το όφελος της ΔΕΗ είναι πάρα πολύ μικρό. Εάν αυτά τα λεφτά τα διαθέταμε για μία ενεργειακή πολιτική από ανανεώσιμες πηγές ενέργειας στα νησιά μας, θα είχαμε σε σύντομο χρονικό διάστημα λύσει το πρόβλημα. Και βέβαια εννοώ όχι μόνο το πρόβλημα της εξοικονόμησης μικρότερου κόστους ενέργειας, αλλά και το σοβαρό πρόβλημα της εξοικονόμησης «πράσινης» ενέργειας για το Αιγαίο. Γιατί ξέρετε πολύ καλά ότι όλη αυτή η διαχείριση της ηλεκτρικής ενέργειας από αυτές τις πηγές που γίνεται μέχρι τώρα, επιβαρύνει το Αιγαίο με εκατομμύρια τόνους διοξειδίου του άνθρακα. Όμως, εδώ τι γίνεται; Και στα Χανιά και σε άλλες περιοχές προωθείτε σταθμούς ηλεκτροπαραγωγής με μαζούτ. Έχουμε κάνει, λοιπόν, βήματα πίσω, σ’ αυτά τα θέματα. Καταλαβαίνω την αγωνία,  αλλά τι να κάνουμε; 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε. 
      Υπάρχει και αγωνία, από την άλλη πλευρά, για το μέλλον του πλανήτη για να πετύχουμε τους στόχους μας και για να αξιοποιήσουμε σημαντικές πηγές, που έχει η χώρα μας. 
      Είχα δει στην ιστοσελίδα της Νέας Δημοκρατίας να υπάρχουν φωτογραφίες από ανανεώσιμες πηγές ενέργειας. Για να μη μείνουμε μόνο στις φωτογραφίες, για να μη μείνουμε μόνο στις υποσχέσεις για επιθετική προώθηση των ΑΠΕ, νομίζω,  κύριε Υπουργέ, ότι το Υπουργείο Ανάπτυξης πρώτα, σε συνεργασία με τα άλλα Υπουργεία και κυρίως με το ΥΠΕΧΩΔΕ και το Υπουργείο Γεωργίας, πρέπει να πάρει μεγάλες πρωτοβουλίες, να ξεκινήσει με πολύ σταθερά βήματα και να μην αναλισκόμαστε εδώ σε επικοινωνιακού τύπου αντιπαραθέσεις.
      Έγιναν κάποια πράγματα. Καθυστέρησαν, όμως, και πάρα πολλά. Από δω και πέρα να κάνουμε κάποια βήματα. Οι αριθμοί είναι αμείλικτοι.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ξηροτύρη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «για τα 30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες και πέντε συνοδοί του 2ου Δημοτικού Σχολείου Αγριάς Μαγνησίας. 
      Τους καλωσορίζουμε.
(Χειροκροτήματα από όλες τις πτέρυγες της Βουλής)
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, αναφέρθηκα και στην πρωτολογία μου στο ότι δεκατέσσερις μήνες τώρα η Νέα Δημοκρατία σαν Κυβέρνηση διαβουλεύεται. Διαβουλεύεται με τους φορείς, διαβουλεύεται με άλλους. Έργο συγκεκριμένο δεν βλέπουμε. 
      Ο κύριος Υπουργός αναφέρθηκε σε ορισμένα στοιχεία. Μας είπε, παραδείγματος χάρη, ότι το ? των αδειοδοτήσεων, προφανώς των 4.800 μεγαβάτ, είναι επί των ημερών της Νέας Δημοκρατίας. Δεν έχουμε κανένα λόγο να αμφισβητήσουμε αυτήν την πρόοδο που σημειώθηκε, όσον αφορά τις αδειοδοτήσεις. 
    Το θέμα είναι πόσες από αυτές τις αιτήσεις είναι ενεργές και πόσες προχωρούν σε υλοποίηση του επενδυτικού σχεδίου. Ιδιαίτερα μάλιστα μετά την έκδοση της σχετικής απόφασης του Συμβουλίου της Επικρατείας, όπου ο κάθε ένας από τους υποψηφίους επενδυτές έχει την ανασφάλεια ότι οποιαδήποτε προσφυγή και εάν γίνει, σε οποιαδήποτε άδεια –από την άδεια παραγωγής μέχρι την άδεια λειτουργίας- το Συμβούλιο Επικρατείας, με βάση το δεδικασμένο, να πει ότι η σχετική άδεια είναι παράνομη. 
    Βέβαια, για να καλυφθεί το πρόβλημα χρειάζεται ειδικός χωροταξικός σχεδιασμός στον οποίο η Κυβέρνηση έπρεπε κατά προτεραιότητα να προχωρήσει. Επ’ αυτού μας απαντήσατε ότι τον κάνατε; Μας είπατε, αν κατάλαβα καλά, ότι «ΘΑ» τον κάνετε, χωρίς να μας εξηγήσετε το πώς, με ποια διαδικασία και τι θα προβλέπει αυτός ώστε μέχρι τέλος του χρόνου να ολοκληρωθεί για να είμαστε αισιόδοξοι.
    Επίσης, μας είπατε –μεταξύ των άλλων- ότι σε παγκόσμιες εκθέσεις η χώρα μας είναι στην έκτη θέση από πλευράς ελκυστικότητας των επενδύσεων. Αυτό σημαίνει ότι είμαστε σε πολύ καλή θέση. Βέβαια, η κατάταξη αυτή έγινε γιατί προϋπήρχε ένα θεσμικό πλαίσιο που προφανώς δεν το φτιάξατε εσείς, αφού δεν έχετε φέρει ακόμη το δικό σας. Επίσης, είπατε ότι είμαστε στην, πολύ καλή, όγδοη θέση από πλευράς κατάταξης σε ποσοστό εγκαταστάσεων. Εσείς, τα αναφέρατε αυτά στην τοποθέτησή σας.
    Βέβαια εγώ θα ήθελα να σημειώσω ότι η εμπειρία μας δείχνει ότι πάρα πολλά προβλήματα έχουν ενσκήψει, στα οποία θα πρέπει να σκύψει η πολιτική ηγεσία για να δώσει λύσεις. Έθεσα στην πρωτολογία μου και το θέμα της αδειοδότησης ή των θετικών γνωμοδοτήσεων της ΡΑΕ. Η αξιολόγιση δεν μπορεί να γίνεται χωρίς κριτήρια και πολύ περισσότερο δεν μπορεί να γίνεται με αυθαίρετα κριτήρια. Σας είπα το παράδειγμα από την Εύβοια, όπου οι μικρές επενδύσεις των ντόπιων, των κατοίκων της περιοχής θεωρήθηκαν –λέει- ότι δεν είναι οικονομικά αποδοτικές, και απορρίφθηκαν. Και όμως, αντιθέτως, προωθούνται γιγαντιαία αιολικά πάρκα γιατί έχουν οικονομία κλίμακος.
    Είδα εδώ –παραδείγματος χάρη- τις καινούργιες αιτήσεις. Είδα ότι η Μονή Μεγίστης Λαύρας, το γνωστό μοναστήρι στο Άγιο Όρος, προχώρησε –και αυτό είναι θετικό- σε κοινοπραξία με την εταιρεία ««ΕΝΤΕΚΑ»» και προτείνει αιολικό πάρκο 300, και πλέον, μεγαβάτ στη Σκύρο. 
    Επίσης, άλλη εταιρεία συμφερόντων του κ. Κοπελούζου προωθεί ένα άλλο project –ένα άλλο πρόγραμμα- πολλών αιολικών πάρκων και αυτό περίπου 300 μεγαβάτ πάλι στη Σκύρο. Εάν προκύψουν 600 μεγαβάτ στη Σκύρο, θα βουλιάξει το νησί! Βέβαια προτείνουν και ειδικό δρόμο, δηλαδή απευθείας γραμμή από τη Σκύρο, να ποντιστεί στο Αιγαίο να έλθει απέναντι, να προχωρήσει στην Εύβοια, να πάει πάλι απέναντι από τον Ευβοϊκό και να βρει κάπου τα δίκτυα μεταφοράς κοντά στον Άγιο Στέφανο.
    Ε, λοιπόν, αυτά τα έργα είναι οικονομίας κλίμακος ή είναι υπέρβαση του ν. 2773, ο οποίος λέει ότι το προτιμησιακό καθεστώς, δηλαδή η υποχρέωση της ΔΕΣΜΗΕ να αγοράζει κατά προτεραιότητα την παραγομένη η ηλεκτρική ενέργεια ισχύει για αιολικά πάρκα ισχύος μέχρι 50 μεγαβάτ. Αυτό είναι θέμα που πρέπει να το απαντήσετε, όπως πρέπει να το απαντήσει και η ΡΑΕ που προχωρά σε αδειοδοτήσεις αφειδώς.
    Επίσης, με την ευκαιρία, επειδή αναφέρθηκα στην εταιρεία «ENDEKA», θα ήθελα πράγματι να ρωτήσω για τον παριστάμενο σύμβουλό σας, ο οποίος απ’ ό,τι ξέρω είχε μια σχέση παλιά με την «ΕΝΤΕΚΑ». Τι σχέση είναι αυτή; Έμμισθη; Μετόχου; Συνεχίζει να έχει σχέσεις με αυτήν την εταιρεία; Διότι δημιουργούνται και ορισμένα ζητήματα, τα οποία εύλογα μπορεί κανείς να τα σκεφθεί. Η «» συνεχίζει και έχει πολλές δραστηριότητες στον τομέα ειδικότερα των αιολικών πάρκων και διεκδικεί ένα μεγάλο κομμάτι της πίτας. 
    Άρα, λοιπόν, και αυτό είναι υποχρέωσή σας, για να μην προχωρήσουμε σε γραπτή ερώτηση κλπ., να ξεκαθαρίσετε αυτό το ζήτημα. Δεν πρέπει να υπάρχουν σκιές για οποιονδήποτε. Στο θέμα της διαφάνειας, της σεμνότητας και της ταπεινότητας θα πρέπει η γυναίκα του Καίσαρος να μην είναι μόνο τίμια, αλλά και να φαίνεται τίμια. Και τα παθήματα του συναδέλφου σας του κ. Παυλόπουλου είναι πολύ-πολύ πρόσφατα και θα έπρεπε να σας προβληματίζουν για να δώσετε τις εξηγήσεις.
      Τέλος, κύριε Πρόεδρε, θα ήθελα να πω ότι για πάρα πολλά ζητήματα προκύπτουν θέματα. Παραδείγματος χάρη, θα συνεχίσει η Κυβέρνηση την παραχώρηση των δημοσίων εκτάσεων με το καθεστώς που υπάρχει σήμερα; Εγώ προσωπικά είχα διαφωνήσει, όταν ψηφίστηκε ο σχετικός νόμος, που προέβλεπε ότι οι δημόσιες εκτάσεις θα παραχωρούνται με 1% του σχεδίου επένδυσης. Θα πάμε εκεί; Ή μετά το χωροταξικό σχεδιασμό θα βγάλουμε τις περιοχές σε δημόσια πλειοδοσία και εφόσον υπάρχει ενδιαφέρον, όποιος δίνει τα περισσότερα, θα παίρνει τη σχετική περιοχή; 
      Αυτό για να φύγετε και εσείς από το δίλημμα, διότι θα έρθουν ενδεχόμενα πέντε επενδυτές, αν θέλετε, πέντε μεγαλοεργολάβοι, πέντε «νταβατζήδες» και θα σας λένε «όχι αυτός, εγώ είμαι ο καλύτερος» ή «όχι αυτός, ο άλλος». Ποιον θα διαλέξετε;
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Πιπεργιά.
      ΔΗΜΗΤΡΙΟΣ ΠΙΠΕΡΓΙΑΣ: Λοιπόν, κάπου θα πρέπει να μπουν καθαροί κανόνες.
      Και κλείνω, κύριε Πρόεδρε. Χρειάζεται να υπάρξει απεμπλοκή των έργων για την παραγωγή αιολικής ενέργειας και γενικότερα των σταθμών παραγωγής από ανανεώσιμες πηγές. Μιλάω και για τα μικρά υδροηλεκτρικά και για τη βιομάζα και για τα φωτοβολταϊκά, για όλες τις ανανεώσιμες πηγές, προκειμένου να έχουμε επιτάχυνση των σχετικών διαδικασιών και κάλυψη των διεθνών δεσμεύσεων, που έχει αναλάβει η χώρα μας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πιπεργιά.
      Θα δώσω το λόγο για δύο λεπτά στον κ. Βερελή, ο οποίος ήταν ακριβής στους χρόνους και δεν υπερέβη το δικαίωμά του, για να έχουμε ίση μεταχείριση με τους άλλους, οι οποίοι τον υπερέβησαν.
      Ορίστε, κύριε Βερελή.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, φοβάμαι ότι η συζήτηση απέβη φτωχή. Δεν υπήρξε παρά μόνο μία, αν το θέλετε, κακόγουστη αντέγκληση σχετικά με το τι είχε συμβεί στο παρελθόν. 
      Ιδιαίτερα, όμως, το θέμα αυτό το οποίο συζητάμε σήμερα, έχει να κάνει με το μέλλον και γι’ αυτό εγώ θα περίμενα ο κύριος Υπουργός να μας πει επακριβώς τι έχει γίνει στο διάστημα αυτό των δεκατεσσάρων μηνών και τι πρόκειται να γίνει από εδώ και πέρα. Είναι βέβαιο ότι μέσα στο καθεστώς, το οποίο υπάρχει σήμερα, υπάρχει η δυνατότητα, αλλά δημιουργείται αδιαφάνεια, διότι το χωροταξικό είναι αυτό το οποίο καθορίζει το ενεργειακό. Και αυτό είναι παράλογο σχήμα, κύριε Υπουργέ. 
      Για το λόγο αυτό σας είπα προηγουμένως να οριστούν οι εκτάσεις και να προσκληθούν μέσα στις εκτάσεις αυτές να τοποθετήσουν τις ανεμογεννήτριές τους αυτοί, οι οποίοι μπορούν, με συγκεκριμένους όρους. Τότε τα πράγματα θα γίνουν πάρα πολύ απλά.
      Το δεύτερο το οποίο ήθελα να σας πω –γιατί εκείνη τη στιγμή μία φράση ήθελα να πω, δεν μου δόθηκε όμως τότε η δυνατότητα και  θα την πω τώρα- είναι ότι έχω παρακολουθήσει τρεις πανηγυρισμούς για τον αγωγό Μπουργκάς-Αλεξανδρούπολη. Στον ένα μετείχα και εγώ. Πότε; Το 1995. 
      Οι πανηγυρισμοί αυτοί, οι οποίοι δημιουργούν μία ατμόσφαιρα ευχάριστη, δυστυχώς δεν έχουν συνέχεια. Και θα σας εξηγήσω –και να το ακούσουν και όλοι όσοι τυχόν παρακολουθούν το κανάλι της Βουλής- γιατί δεν πρόκειται να δουλέψει και δεν πρόκειται να γίνει ο αγωγός Μπουργκάς-Αλεξανδρούπολη, παρά μόνο με μία προϋπόθεση. 
      Η προϋπόθεση είναι μία και απλή: Χρειάζονται πελάτες, κύριε Υπουργέ. Χρειάζονται, δηλαδή, να δεσμευθούν, να συμβολαιοποιηθούν συγκεκριμένες ποσότητες, οι οποίες θα διέλθουν τον αγωγό. Αν δεν γίνει αυτό, τι θα κουβαλάμε; Θάλασσα; Από τη Μαύρη Θάλασσα στο Αιγαίο; Δεν θα γίνει τίποτα. Υπάρχουν αυτήν τη στιγμή; Υπάρχουν ή δεν υπάρχουν; Δεν τους έχετε δείξει ποτέ. Τους έχετε κρυφούς τους πελάτες; Δεν υπάρχουν πελάτες. Άρα, θα περιμένουμε μέχρι νεωτέρας κι όταν εμφανιστούν οι πελάτες, ας κάνουμε τότε έναν πανηγυρισμό, αλλά ας είναι ο τελευταίος. Μέχρι τότε δεν υπάρχει τίποτα ... 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Υπάρχουν, κύριε συνάδελφε.
      ΧΡΙΣΤΟΣ ΒΕΡΕΛΗΣ: Κι ας γίνει και οικουμενικός ο πανηγυρισμός. Δεν θα έχετε εσείς τους δικούς σας και εμείς τους δικούς μας πανηγυρισμούς.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βερελή.
      Ο Υφυπουργός Ανάπτυξης κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Βερελή, είναι τόσο μεγάλο το έργο, που αξίζουν πολλοί πανηγυρισμοί. 
      Είμαι, όμως, στην ευχάριστη θέση να σας ανακοινώσω εδώ, με αφορμή αυτά που είπατε προηγουμένως, ότι η ομάδα πρωτοβουλίας των εταιρειών ξεκίνησε με εφτά μέλη, αποφασισμένα να χρηματοδοτήσουν και να λειτουργήσουν αυτό το έργο. Ανάμεσα σ’ αυτούς η ΤΝΚ-ΒΡ έχει τεράστιες ποσότητες πετρελαίου. Και δεν θέλω να πω δημοσίως για μέχρι ποιες ποσότητες πετρελαίου μιλούσε και για το ότι αυτή έχει τη δυνατότητα και είναι διατεθειμένη να διοχετεύσει μέσα στον αγωγό, διότι έχει αναλάβει και συντονιστής των εταιρειών της ομάδας πρωτοβουλίας. 
      Θα πρέπει να σας πω ότι την Τρίτη αφικνούνται στην Αλεξανδρούπολη είκοσι δύο εκπρόσωποι εταιρειών, οι οποίοι θα μελετήσουν και θα διαδράμουν τον αγωγό σε όλο του το μήκος.
    Από εκεί, θα πάνε στο Μπουργκάς της Βουλγαρίας και στις 27 του μηνός θα επανασυνέλθει η τριμερής επιτροπή στη Σόφια, για να συνεδριάσει μαζί με όλες αυτές τις εταιρείες, ώστε να θέσουν το στοχοδιάγραμμα και το χρονοδιάγραμμα πραγματοποίησης του έργου.
    Άρα, λοιπόν, δεν τελείωσε, αλλά είπαμε ότι φθάσαμε σε κάποιο σημείο πολύ σημαντικό. Αυτές ήταν οι απαραίτητες ενέργειες, για να μπορέσουν οι εταιρείες να λειτουργήσουν.
    Θα σας πω λοιπόν και πώς είναι στη συνέχεια ο σχεδιασμός. Στις εταιρείες αυτές που θα βρεθούν εκεί, θα τους γίνει ήδη μία παρουσίαση του έργου στην Αλεξανδρούπολη από την ILF, που έκανε τη μελέτη που έχει επικαιροποιηθεί. Η παρουσίαση αυτή έχει γίνει και σε μεγάλες εταιρείες –όχι μόνο ρωσικές- που δραστηριοποιούνται και αυτές στον Εύξεινο Πόντο. Έχει επιδειχθεί και από εκεί ενδιαφέρον. 
    Οι προσπάθειες συνεχίζονται, διότι στόχος είναι όλες οι εταιρείες που δραστηριοποιούνται στον Εύξεινο Πόντο, να συμμετάσχουν για να δημιουργήσουν τη διεθνή εταιρεία κατασκευής του έργου. Η διεθνής εταιρεία κατασκευής του έργου, όταν θα δημιουργηθεί, θα ζητήσει από τα μέλη της, που συμμετέχουν σε τέτοιες εταιρείες, να δηλώσουν και να πραγματοποιήσουν συμβόλαια πετρελαίου, δηλαδή συμβόλαια για το πόσα πετρέλαια ετησίως είναι διατεθειμένη η κάθε μία εταιρεία να περνάει από τον αγωγό. Αυτό θα έχει σχέση με την αντίστοιχη μετοχή συμμετοχής στη διεθνή εταιρεία. Μ’ αυτά τα συμβόλαια, η διεθνής εταιρεία θα προσφύγει στις τράπεζες, για  να χρηματοδοτηθεί, ώστε να μπορέσει να γίνει το έργο.
    Άρα, με την έναρξη της εκτέλεσης του έργου, θα είναι βέβαιο ότι ο αγωγός θα είναι γεμάτος και ανάλογα απ’ αυτά τα συμβόλαια θα βγει και αν ο αγωγός θα είναι για τριάντα πέντε εκατομμύρια τόνους ή για πενήντα εκατομμύρια τόνους ετησίως.
    Έτσι είναι ο σχεδιασμός, τον ξέρουν πολύ καλά οι εταιρείες. Αυτόν ακριβώς το σχεδιασμό συζητούν και το πρώτο βήμα, αμέσως μετά την υπογραφή, γίνεται στη Σόφια στις 27 Μαΐου, δηλαδή την επόμενη Παρασκευή.
    Προηγουμένως αναφέρθηκα –δεν με παρακολουθούσατε, δυστυχώς, αλλά δεν πειράζει, είναι καταγεγραμμένα στα Πρακτικά της Βουλής, καλό θα ήταν να τα πάρετε μετά και να κάνετε μία ανάγνωση- σε όλο το έργο, που έχουμε κάνει μέχρι τώρα για τις ΑΠΕ και στο τέλος πρόλαβα να σας πω για το πρώτο μέτωπο, δηλαδή για το νομοσχέδιο που ετοιμάζουμε, για να δημιουργήσουμε ελκυστικότερο περιβάλλον για τις ανανεώσιμες πηγές ενέργειας, για να θεσμοθετήσουμε και για να μικρύνουμε τις διαδικασίες.
    Αυτήν τη στιγμή, το έχουμε δώσει στους αρμόδιους φορείς, για να μας στείλουν τις παρατηρήσεις τους. Εμείς θέλουμε να κάνουμε ένα νομοσχέδιο, που να είναι σωστό, για να μην ερχόμαστε κάθε μέρα στη Βουλή, ούτε μετά από δύο μήνες να φέρνουμε τροπολογίες για να το διορθώσουμε.
    Έτσι, λοιπόν, παίρνουμε τις γνώμες των αρμοδίων φορέων. Θα τις λάβουμε υπόψη μας για να ολοκληρώσουμε το νομοσχέδιο και, στη συνέχεια, επειδή είναι πολλά τα συναρμόδια Υπουργεία, θα τις στείλουμε –μαζί με ανθρώπους που θα ορίσουμε από κοινού- στο Υπουργείο Οικονομίας, στο Υπουργείο ΠΕΧΩΔΕ, στο Υπουργείο Αγροτικής Ανάπτυξης, στο Υπουργείο Πολιτισμού, ούτως ώστε τα εκείνα τα επίμαχα σημεία που συμπλέκονται, να λυθούν με τέτοιους τρόπους, ώστε να υπάρχει αποφασιστικότητα και να μην υπάρχουν αγκυλώσεις.
    Μόλις ολοκληρωθεί αυτό, τότε θα το βγάλουμε σε δημόσια διαβούλευση, θα το δώσουμε στα κόμματα και, φυσικά, θα το καταθέσουμε και στη Βουλή, όπου θα έχετε τη δυνατότητα και πριν, αλλά και κατά τη διάρκεια της συζήτησης στη Βουλή, να κάνετε τις παρατηρήσεις σας, που είμαστε διατεθειμένοι να τις λάβουμε υπόψη μας.
    Είναι κοινός ο στόχος. Όλοι μαζί πρέπει να αγωνιστούμε.
    Αυτό, λοιπόν, είναι το πρώτο μέτωπο. Με τον Υπουργό Ανάπτυξης, τον κ. Δημήτρη Σιούφα, είμαστε πάρα πολύ ικανοποιημένοι από την υποδοχή που είχε αυτό το κείμενο από τους φορείς, όπως επίσης και από την ανταπόκρισή τους, βλέποντας τις παρατηρήσεις που έστειλαν. Οι παρατηρήσεις είναι λίγες πραγματικά στον αριθμό και στη σημασία τους και αυτό δείχνει πόσο ολοκληρωμένο πραγματικά είναι το σχέδιο νόμου που τους στείλαμε.
    Το δεύτερο μέτωπο είναι ο χωροταξικός σχεδιασμός, τον οποίο αναφέρετε συνεχώς. Ήδη, από το προεκλογικό μας πρόγραμμα, αλλά και μόλις αναλάβαμε τη διακυβέρνηση, αναγνωρίσαμε τη νομική υποχρέωση της πολιτείας να θεσμοθετήσει το ειδικό χωροταξικό πλαίσιο για τις ανανεώσιμες πηγές ενέργειας. Το ειδικό πλαίσιο πρέπει να λαμβάνει υπόψη του ότι οι ΑΠΕ αποτελούν ανεξερεύνητο εθνικό πλούτο, να προωθεί τις ανανεώσιμες πηγές ενέργειας και να συμβάλλει στην επίτευξη των εθνικών και κοινοτικών στόχων για ηλεκτροπαραγωγή από ανανεώσιμες πηγές ενέργειας.
    Γνωρίζετε βέβαια ότι η εκπόνηση ενός τέτοιου πλαισίου είναι αρμοδιότητα πρωτίστως του ΥΠΕΧΩΔΕ. Ήδη το ΥΠΕΧΩΔΕ είναι έτοιμο να προκηρύξει την ανάθεση της μελέτης για την εκπόνηση του πλαισίου, το οποίο θα είναι έτοιμο στο τέλος του έτους, όπως ακριβώς έχει βεβαιώσει το ΥΠΕΧΩΔΕ και τον Πρωθυπουργό και το έχει και δημόσια ανακοινώσει. Την προεργασία, βέβαια, την έχουμε κάνει εμείς, για να φτιάξουμε όλους εκείνους τους κανόνες που το ειδικό αυτό πλαίσιο έχει, διότι δεν βοηθάνε τα χωροταξικά περιφερειακά σχέδια. 
    Οι ανανεώσιμες πηγές ενέργειας, κυρία Ζήση, είναι μια ανεξερεύνητη πηγή, που δεν μπορείς να τη χωροθετήσεις. Δεν ξέρεις αν εδώ πραγματικά θα έχουμε αέρα. Μπορεί να έχουμε λίγο πιο δίπλα. Έτσι, λοιπόν, μ’ αυτά που χωροθετούν σαν  παραγωγικές δραστηριότητες-χώρους τα περιφερειακά χωροταξικά, δεν ικανοποιούν τα ειδικά χωροταξικά, που θέλουν οι ανανεώσιμες πηγές ενέργειας. 
    Το τρίτο μέτωπο είναι η ενίσχυση των ηλεκτρικών δικτύων. Η ΔΕΗ έχει υποβάλει μελέτες για το τμήμα του έργου Νέα Μάκρη-Πολυπόταμος-Νότια Εύβοια. Τώρα τις έχει υποβάλει -δεν τις είχε υποβάλει από παλιά- και με πίεση. Για το τμήμα πέριξ του Πολυποτάμου έχει υποβάλει μελέτη περιβαλλοντικών επιπτώσεων και σύντομα ολοκληρώνει τη μελέτη όδευσης μέχρι τον υποσταθμό Λιβαδίου. Η ΔΕΗ ξεκίνησε πρόσφατα τη μελέτη του τμήματος Πολυπόταμος-Εύβοια. Στο τμήμα επί της Νέας Μάκρης εμφανίστηκε και πάλι εμπλοκή με το Υπουργείο Πολιτισμού και τον ΟΡΣΑ και εξετάζουμε τη λύση της υπογειοποίησης της γραμμής, για τα δύο χιλιόμετρα που απέχει ο υποσταθμός της Νέας Μάκρης από την ακτή, με πόντιση υποθαλάσσιου καλωδίου μεγαλύτερου μήκους. 
    Παράλληλα, υπέγραψα την απόφαση έγκρισης της ΜΑΣΜ, όπου εντάσσεται για πρώτη φορά το έργο υψηλής τάσης στη νότια Λακωνία -λυπάμαι που λείπει ο γιατρός- και το έργο της Θράκης, με όσο το δυνατόν πιο συγκεκριμένα χρονοδιαγράμματα. 
    Μίλησε ο κ. Τσοχατζόπουλος για το έργο της Θράκης–Φίλιπποι-Τουρκία. Δεν έχει γίνει τίποτα απολύτως. Επειδή ούτε η διαδικασία των απαλλοτριώσεων είχε ξεκινήσει, αναγκαστήκαμε να το περάσουμε με ειδική διαδικασία, με έγκριση του Υπουργικού Συμβουλίου. Έτσι ξεκίνησε το έργο τώρα και υπάρχει η προοπτική να γίνει το 2007. Αλλά στην αναφορά του προκατόχου μου, δεν υπήρξε καμία απολύτως ουσιαστική απόφαση για την προώθησή του. 
    Είμαστε σε στενή επαφή με τη ΡΑΕ, το ΔΕΣΜΥΕ και τη ΔΕΗ για την πλήρη αξιοποίηση των ευνοϊκών διατάξεων περί απαλλοτριώσεων, οι οποίες εφαρμόζονται ήδη στην περίπτωση του έργου, όπως σας ανέφερα,  των 400 κιλοβόλτ στη Θράκη. 
    Όσον αφορά τις υπόλοιπες μορφές ανανεώσιμων πηγών, πρώτον, προχωράμε στην ολοκλήρωση του θεσμικού πλαισίου για τη βιοθερμία. Εκδώσαμε την απόφαση για τα ενεργειακά συστήματα ψύξης-θέρμανσης, με αξιοποίηση της θερμότητας της γης και των υδάτων. Η απόφαση είναι πάρα πολύ σημαντική, διότι προωθεί ένα νέο επιχειρηματικό κλάδο με καινοτόμα προϊόντα, τα οποία με χαμηλό κόστος αξιοποιούν την ενέργεια που υπάρχει δίπλα μας, μειώνουν τις ενεργειακές απαιτήσεις των κτηρίων και συμβάλλουν στην εξοικονόμηση ενέργειας. 
    Δεύτερον, εκδώσαμε την απόφαση για τις διαδικασίες των διαγωνισμών για την ολοκληρωμένη έρευνα και διαχείριση των γεωθερμικών πεδίων. Αν δεν υπήρχαν και αν δεν υπάρχουν αυτά, δεν μπορεί να προχωρήσει από κει και πέρα ο νόμος. 
    Τρίτον, ψηφίσαμε σε συνεργασία με το ΥΠΕΘΟ την αποφορολόγηση του βιοντήζελ. Ήρθε και μία τροπολογία, όπως αναφέρατε προηγουμένως. 
    Τέταρτον, έχουμε ετοιμάσει και έχουμε στείλει στους φορείς το νόμο για τα βιοκαύσιμα. Το Υπουργείο, σε στενή συνεργασία με το Εθνικό Μετσόβιο Πολυτεχνείο και το ΚΑΠΕ, συμμετείχε ενεργά σε όλες τις ανοικτές διαβουλεύσεις και τις ημερίδες εργασίας που οργανώθηκαν από την Ευρωπαϊκή Επιτροπή για το συντονισμό των κρατών-μελών στην εναρμόνιση των εθνικών δικαίων με την οδηγία 2330. 
    Εδώ θα πρέπει να πω με λύπη μου  ότι αναφερθήκατε σ’ αυτό το πανηγυρικό ουσιαστικά κάλεσμα, που έκανε ο Πρωθυπουργός της Γερμανίας για τις ανανεώσιμες πηγές ενέργειας. Καμιά φορά συμβαίνει το πρόγραμμα των Υπουργών να είναι έτσι, που να μην είναι δυνατόν να παρευρεθούμε εκεί. 
    ΡΟΔΟΥΛΑ ΖΗΣΗ: Δεν πέρασε κανείς και από τα δύο Υπουργεία, κύριε Υπουργέ. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μα, το να πήγαινε ο κ. Παπαθανασίου θα είχε νόημα; Θα έπρεπε να πήγαινε ή ο κ. Σιούφας ή εγώ. Συνέβη εκείνο το χρονικό διάστημα να μην μπορούμε και οι δύο τη συγκεκριμένη ημερομηνία. Στείλαμε και υπηρεσιακό παράγοντα και φυσικά τον ειδικό σύμβουλό μου, ο οποίος έχει ιδιαίτερες γνώσεις για τις ανανεώσιμες πηγές ενέργειας και να ξέρετε ότι πήρα την καλύτερη πληροφόρηση, που θα μπορούσα να πάρω, από οποιονδήποτε άλλο.
Γι’ αυτόν ακριβώς το λόγο απεστάλη και ο ειδικός σύμβουλος, που έχει ιδιαίτερες γνώσεις για τις ανανεώσιμες πηγές ενέργειας.
      ΡΟΔΟΥΛΑ ΖΗΣΗ: Ήταν φτωχή, όμως, η Ελλάδα.
      ΧΡΗΣΤΟΣ ΠΡΩΤΟΠΑΠΑΣ: Πονηρές μέρες, κύριε Υπουργέ.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ναι, πονηρές μέρες, αν και δεν περίμενα να θέσετε αυτό το θέμα.
      ΔΗΜΗΤΡΙΟΣ ΠΙΠΕΡΓΙΑΣ: Πρέπει να ξεκαθαρίσει η εικόνα, κύριε Υπουργέ. Δεν είναι κακό. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Όταν παίρνεις έναν ειδικό σύμβουλο από την ιδιωτική αγορά, φυσικά δεν τον παίρνεις από παρθενογένεση, έχει δουλέψει σε ιδιωτικές εταιρίες. Εγώ, πριν έρθω εδώ στη Βουλή, έχω δουλέψει σε τρεις επιχειρήσεις και μία του πατέρα μου, τέσσερις. Ο ειδικός σύμβουλος είχε 25% συμμετοχή σε μία εταιρία μελετών έργων ανανεώσιμων πηγών, την «ΕΝΟRΑ», στην οποία το 50% είχε ο βασικός μέτοχος της «ΕNDEΚΑ». Έτσι είναι. Όμως πριν έρθει, απεκδύθη κάθε συμμετοχής σ’ αυτήν την εταιρία και είναι ειδικός σύμβουλος. 
      ΧΡΗΣΤΟΣ ΠΡΩΤΟΠΑΠΑΣ: Δεν είναι μέτοχος σήμερα;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Σήμερα δεν είναι μέτοχος. Ήταν μέτοχος, πριν γίνει ειδικός σύμβουλος. Εγώ του ζήτησα να γίνει ειδικός σύμβουλος και απεκδύθη της συμμετοχής του.
      ΡΟΔΟΥΛΑ ΖΗΣΗ: Τι γίνεται με το βασικό μέτοχο και τα συγγενικά πρόσωπα πρώτου ή δεύτερου βαθμού;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν αναλαμβάνει κανένα έργο και, όπως σας είπα, δεν είναι εταιρεία.
      Όσο για την «ΕΝDΕΚΑ», την εταιρία που συμμετείχε, που ήταν ο βασικός μέτοχος και είχε το 50% της «ΕΝΟRΑ», πρέπει να πούμε ότι η «ΕΝDΕΚΑ» έχει όλο και όλο 1,5MW ιδιοκτησία αιολικών πάρκων. Είναι development, δηλαδή αναπτύσσει έργα. Είναι, ουσιαστικά, γραφείο μελετών και όχι οτιδήποτε άλλο.
      Όσο για τα δύο πράγματα που αναφέρατε για τη Σκύρο, είναι και τα δύο για το ίδιο πράγμα. 
      ΔΗΜΗΤΡΙΟΣ ΠΙΠΕΡΓΙΑΣ: Όχι, διαφορετικά πράγματα είναι.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ακόμα δεν έχει δοθεί άδεια. Έχουν κάνει αίτηση προς τη Ρυθμιστική Αρχή Ενέργειας, θα τη δούμε και ανάλογα θα λειτουργήσουμε.
      Δεν σας είπα ότι έχουμε διαμορφώσει εναλλακτικά σενάρια για την εφαρμογή πολιτικών προώθησης των βιοκαυσίμων, που περιλαμβάνουν είτε κατανομή στους εγχώριους παραγωγούς είτε οι εισαγωγείς των δικαιωμάτων θα εισάγουν βιοκαύσιμα στην ελληνική αγορά υπό ευνοϊκό φορολογικό καθεστώς είτε θα υπάρχει εισαγωγή υποχρεωτικών ποσοστώσεων στους παίχτες, ανάλογα με το μερίδιο της αγοράς που κατέχουν. Είμαστε σε επαφή με τους υπάρχοντες και δυνητικούς παράγοντες της αγοράς, τα διυλιστήρια, τις εταιρείες εμπορίας και τους υποψήφιους παραγωγούς.
      Επομένως, νομίζω ότι αυτό το χρονικό διάστημα θα δείτε το νομοσχέδιο για την απελευθέρωση της αγοράς φυσικού αερίου μέσα στον Ιούνιο, στη συνέχεια θα έρθει το νομοσχέδιο για τα βιοκαύσιμα και στη συνέχεια, μέχρι το τέλος του καλοκαιριού, θα είναι έτοιμο το νομοσχέδιο για τις ανανεώσιμες πηγές ενέργειας.
      ΔΗΜΗΤΡΙΟΣ ΠΙΠΕΡΓΙΑΣ: Και η ενσωμάτωση των οδηγιών 54 και 55;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Η ενσωμάτωση της οδηγίας 55 θα γίνει με το νέο νομοσχέδιο για την απελευθέρωση της αγοράς του φυσικού αερίου. Η ενσωμάτωση της οδηγίας 54, πιστεύω ότι και αυτή μέσα στο καλοκαίρι θα μας έρθει. Η ΡΑΕ τελειώνει αυτήν τη στιγμή την επεξεργασία της και πιστεύω ότι θα έρθει μέσα στο καλοκαίρι. Πιστεύω ότι θα έχουμε ένα θερμό καλοκαίρι. 
      ΔΗΜΗΤΡΙΟΣ ΠΙΠΕΡΓΙΑΣ: Μη λέτε θερμό καλοκαίρι, υπάρχει και κίνδυνος black-out.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Προνοούμε, όμως, με όλη αυτήν τη δραστηριότητα που είναι πληθωρική, κύριε Πιπεργιά και εσείς τουλάχιστον θα πρέπει να ανακαλέσετε για τον τομέα της ενέργειας αυτό που είπατε, δηλαδή για το δεκατετράμηνο απραξίας. 
      ΔΗΜΗΤΡΙΟΣ ΠΙΠΕΡΓΙΑΣ: Μόνο διαβουλεύεστε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν ακούσατε. Αν πάρετε τα Πρακτικά και τα δείτε, θα δείτε πράξεις, αποφάσεις, ενέργειες και αποτελέσματα.
      Θα ήθελα να σας πω ότι, όταν οι άμεσες ξένες επενδύσεις το 2003 ήταν 42 εκατομμύρια ευρώ και το 2002 52 εκατομμύρια ευρώ, σήμερα μόνο στον τομέα των Ανανεώσιμων Πηγών Ενέργειας έχουμε 80 εκατομμύρια ευρώ άμεσες ξένες επενδύσεις κατά τον πρώτο χρόνο της απραξίας.
      Επίσης, θα ήθελα να σας πω και κάτι άλλο για τον πρώτο χρόνο της απραξίας. Ξέρετε ότι με τις ενέργειες γίνονται πολλά πράγματα. Όταν έδωσα συνέντευξη στο «BLUEBEARD», στο «INDEPENDENT», στο ROITER, στους «FINANCIAL TIMES», προσπαθώντας να φέρω τους ξένους επενδύτες, με επισκέφθηκαν δέκα πρέσβεις και μεταξύ αυτών και ο Δανός πρέσβης με μία τσάντα. Όταν κάθισε, έβγαλε από μέσα ένα πακέτο με όλες τις συνεντεύξεις μου, που αφορούσαν την επιθετική μας πολιτική στις ανανεώσιμες πηγές ενέργειας.
    Και μου είπε: «Κύριε Υπουργέ, ήλθα γι’ αυτά». Όταν τον ρώτησα πού τα βρήκε, μου απάντησε ότι τον πήραν τηλέφωνο επενδυτές της χώρας του και του είπαν ότι κάτι έχει αλλάξει στην Ελλάδα και να διαπιστώσει αν πράγματι είναι αλήθεια αυτά που  έμαθαν. Έτσι ήλθε εδώ, για να διαπιστώσει από πρώτο χέρι αν είναι αλήθεια αυτά. Και όταν ήλθε στους Ολυμπιακούς Αγώνες για μια μέρα ο Αντιπρόεδρος της Κυβέρνησης της Δανίας, Υπουργός Οικονομίας, Υπουργός Ενέργειας και Υπουργός Εμπορικής Ναυτιλίας,-ένας είναι αυτός- ζήτησε να δει τον Υπουργό Ενέργειας. Επί μιάμιση ώρα ήταν στο Υπουργείο και μιλήσαμε για τις ΑΠΕ, για τα αιολικά πάρκα κλπ.. 
    Σας είπα ακριβώς, κύριοι συνάδελφοι, το τι έχει γίνει στον τομέα της ενέργειας και ιδιαίτερα στον τομέα των ανανεώσιμων πηγών ενέργειας. 
    Ευχαριστώ.
    ΠΡΟΕΔΡΕΥΩΝ ( Σωτήρης Χατζηγάκης): Η κ. Ζήση έχει το λόγο.
    ΡΟΔΟΥΛΑ ΖΗΣΗ: Με την πρωτοβουλία των Βουλευτών του ΠΑΣΟΚ, η επερώτηση αυτή ανάγκασε την Κυβέρνηση να πει τουλάχιστον το σχέδιό της.
    Βεβαίως, κύριε Υπουργέ, δεν υπάρχει καμία διάθεση αντιπολιτευτική, έτσι όπως το είπατε. Αλλά είναι αλήθεια ότι μέσα σ’ αυτούς τους δεκατέσσερις μήνες για πρώτη φορά φέρατε το σχεδιασμό σε συγκεκριμένο θέμα που ρωτάμε. Πρώτη φορά καταθέτετε το σχεδιασμό. Μπορεί να μην έχει γίνει ένα έργο, γιατί οι υπογραφές κάποιων αποφάσεων σημαίνουν ετοιμότητα και ωριμότητα από τα προηγούμενα έτη, για να γίνει αυτό. Αλλά ξέρετε πολύ καλά ότι οι μελέτες πολλές φορές έχουν χρεωθεί τις καθυστερήσεις και των δέκα ετών και των δεκαπέντε ετών. Το ίδιο και οι επικαιροποιήσεις τους. 
    Άρα, ξέρουμε όλοι πολύ καλά ότι χρειάζεται να γίνει πολλή δουλειά και εγώ θεωρώ ότι χάθηκε πολύτιμος χρόνος, γιατί βρήκατε ένα έτοιμο έργο, πάνω στο οποίο μπορούσατε να χτίσετε ή να διορθώσετε. Μπορεί να υπήρχαν αγκυλώσεις στο πεδίο της εφαρμογής. Όμως, θα έπρεπε να το κάνετε.
    Όπως είπα και πριν, οι ΑΠΕ και γενικά το περιβάλλον πέρα από αξία, κοινωνικό αγαθό κλπ., είναι μια αγορά, μια οικονομία. Δεν μπορεί ο επιχειρηματικός κόσμος της χώρας ή η διεθνής επενδυτική κοινότητα να μην αξιοποιήσουν τους κανόνες που βάζουμε εμείς και στο χρόνο που πρέπει να τους βάλουμε. Γιατί όταν χάνεται πολύτιμος χρόνος, υπάρχουν και άλλες αγορές και σαφώς πρωτοστατεί η Ευρωπαϊκή Ένωση και η Γερμανία με τις νέες τεχνολογίες.
    Εγώ θα πω ότι στους επόμενους πανηγυρισμούς, θέλω να συμβάλω και όχι να πανηγυρίσω. Αλλά ρώτησα πότε, για παράδειγμα, θα περιμένουμε το νομοσχέδιο που κατατέθηκε για την Επιτροπή Ανταγωνισμού, για να το συζητήσουμε, γιατί αργεί. Το φυσικό αέριο, επίσης, αργεί. Φέρτε τα και τα άλλα που λέτε σε μας, γιατί και εμείς, η Αξιωματική Αντιπολίτευση που έχει κάνει κυβέρνηση τόσα χρόνια, έχει μια εμπειρία και θα μπορούσαμε να συμβάλουμε πέρα από τις κοινοβουλευτικές διαδικασίες.
    Για παράδειγμα, γι’ αυτό που είπατε για το χωροταξικό πλαίσιο, παρ’ όλο που είναι κυρίαρχα δουλειά του ΥΠΕΧΩΔΕ, αλλά θα πρέπει να υπάρχει συνεργασία με το Υπουργείο Ανάπτυξης, μπορώ να σας πω πάρα πολλούς τρόπους, νομικούς και τεχνικούς. Και βεβαίως είναι απολύτως ενδεδειγμένη και νομικά ασφαλής η άποψη για την αποτελεσματική χωροθέτηση των ΑΠΕ με ειδικό πλαίσιο, χωροταξικό. Αλλά σας θυμίζω ότι τέτοιο ειδικό χωροταξικό πλαίσιο κάναμε για τις ορεινές περιοχές και για τον παράκτιο χώρο, όπου βρίσκονται  τα σωφρονιστικά ιδρύματα. Αυτό είτε μπορεί να γίνει στο ειδικό χωροταξικό πλαίσιο είτε μέσα στα εγκεκριμένα περιφερειακά. Αν βιαζόμαστε, μπορεί να γίνει τροποποίηση του περιφερειακού σχεδίου στα σημεία εκείνα, που τα κριτήρια των ανέμων, της ισχύος κλπ. μπορούν να οριοθετήσουν τους χώρους όπου μπορεί να παραχθεί η ενέργεια. 
    Δεν μπορούν ούτε οι ντόπιοι επιχειρηματίες ούτε οι ξένοι να τα κάνουν. Και εμάς μας είχαν επισκεφθεί πάρα πολλοί και από την Ιαπωνία κλπ.  Επειδή ακριβώς υπήρχαν αυτές οι αγκυλώσεις, αλλά υπήρχε και αυτό που ειπώθηκε εδώ,  δηλαδή η κακή αισθητική απ’ αυτά που έχουν γίνει μέχρι σήμερα και ίσως όχι το μεγάλο ποσοστό απασχόλησης, γιατί δεν διαρθρώθηκαν καλά κάποια πράγματα, υπήρχε η αντίδραση του κόσμου. Όπως και με το 2%, υπήρχε η αντίδραση του κόσμου, γιατί κάποιοι δήμοι δεν τα κατάφεραν.
     Ο σημερινός Αντιπρόεδρος νομίζω, ο Δήμαρχος Καλυβίων, δεν μπορούσε –και είχε δίκιο ο άνθρωπος- να υφίσταται δίπλα του κάποιες ενέργειες, που είχαν παρενέργειες και να μην ωφελείται για το δήμο του. 
     Θέλω να πω ότι όλα αυτά, μια καλή διακυβέρνηση -και στη διαβούλευση αλλά και στον προγραμματισμό- θα πρέπει να τα συμπεριλάβει. Εμείς θα βοηθήσουμε προσωπικά, δηλαδή και εγώ και οι συνάδελφοί μου, με τη γνώση και την εμπειρία που έχουμε, για να πάμε προς αυτήν την κατεύθυνση. 
     Όμως, κύριε Υπουργέ, αυτό είναι πολύ σημαντικό και επειδή είναι έτος ανταγωνιστικότητας και επειδή οι ανανεώσιμες πηγές ενέργειας και η πολιτική γι’ αυτές είναι μια πολύ στιβαρή πολιτική, που πρέπει να τη σφυρηλατήσουμε σωστά και με τη διόρθωση του νομοθετικού πλαισίου ή με την επιτάχυνση των διαδικασιών και βεβαίως να θωρακίσουμε και το know how  της χώρας μας και στα επιχειρηματικά και όχι να τη στέλνουμε, κύριε Υπουργέ, στο εξωτερικό και στις νέες αγορές ως επιχειρηματική κοινότητα της «αδιαφάνειας, του βασικού μετόχου και του μη βασικού μετόχου.
      Όσο γι’ αυτό που μας είπατε, ότι σας έδωσαν συγχαρητήρια, πρέπει να σας πω ότι τέτοια εύσημα μπορούμε όλοι να σας φέρουμε, που τα έχουμε πάρει κατά καιρούς από διεθνείς οργανισμούς και από την Ευρωπαϊκή Ένωση και από αρμόδιους οίκους και από Υπουργούς και από την Ευρωπαϊκή Τράπεζα. Όμως αυτό δεν αρκεί. Δεν αρκεί για το λαό, για τη χώρα, που ονειρεύεται και που η κοινωνική διαστρωμάτωση έχει ανάγκες και απαιτήσεις πάρα πολλές. 
     Και σ’ αυτό το κομμάτι θα επιμείνω. Πέρα από την οικονομική διάσταση, η περιβαλλοντική αξία και η ποιότητα της ζωής αφορούν την καθημερινότητα του πολίτη. Ο καθημερινός πολίτης λοιπόν και η καθημερινότητά μας έχουν απαίτηση από την πολιτική, από όλους τους πολιτικούς, αλλά από την Κυβέρνηση πρωτίστως, όπως και από την επιστημονική και επιχειρηματική κοινότητα, να κάνουν καθημερινά καλύτερη αυτήν τη ζωή. 
     Γιατί τελικά, κύριε Υπουργέ, δεν θα πρέπει να τρέχουμε ασθμαίνοντας, να ζητούμε την επάρκειά μας την ενεργειακή ή οποιεσδήποτε άλλες, εν πάση περιπτώσει, παρεμβάσεις, παρακαλώντας τους άλλους, όταν εμάς ο Θεός, η φύση, μας προίκισε μ’ ένα χώρο, με μια χώρα με πάρα πολλά συγκριτικά πλεονεκτήματα, όπου μπορούν να συνεργαστούν και να αξιοποιηθούν όλοι οι φυσικοί πόροι αλλά και οι ανανεώσιμες πηγές ενέργειας να πρωτοστατήσουν σ’ αυτήν την ποιοτική διάσταση της βιώσιμης ανάπτυξης, που θέλουμε να προσδώσουμε. 
     Εμείς είμαστε, κύριε Πρόεδρε, πάντα στην κατεύθυνση του να συμβάλουμε ουσιαστικά. Και ο κοινοβουλευτικός μας έλεγχος, στα πλαίσια των αρμοδιοτήτων μας πάντα και του θεσμικού μας ρόλου, θα γίνεται διαφανώς, καταθέτοντας όλα τα στοιχεία, αλλά και προτάσεις, όπου χρειάζεται η Κυβέρνηση. Αλλά θέλουμε εγκαίρως να έχουμε αυτήν τη δυνατότητα. Και να παρακαλέσω ακόμη μια φορά τον Υπουργό, που βρίσκεται εδώ, να ενεργοποιήσει λίγο τη βούληση του Υπουργού, για να έρθει στη Βουλή –η Βουλή είναι το Σώμα των Ελλήνων-  στην αρμόδια επιτροπή και να φέρει τα θέματα ενέργειας, όπως έχει ζητήσει η Αξιωματική Αντιπολίτευση, για να γίνει μια συνεδρίαση στην Επιτροπή Παραγωγής και Εμπορίου. 
     Σας ευχαριστώ, κύριε Πρόεδρε. 
     ΠΡΟΕΔΡΕΥΩΝ ( Σωτήρης Χατζηγάκης): Κυρίες και κύριοι συνάδελφοι, έχουν διανεμηθεί τα Πρακτικά της Τρίτης 10 Μαΐου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Τρίτης 10 Μαΐου 2005 επικυρώθηκαν. 
     Ορίστε, κύριε Υπουργέ, έχετε το λόγο. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, χαίρομαι ιδιαίτερα για τη δευτερολογία της Κοινοβουλευτικής Εκπροσώπου. Πράγματι αυτό το μήνυμα θέλουμε και εμείς να στείλουμε. Είμαστε μαζί για τις ανανεώσιμες πηγές ενέργειας. Έχουμε, όπως είδατε, έναν καλό σχεδιασμό. Θέλουμε την κριτική σας, θέλουμε τη συμβολή σας σ’ αυτό που μας έχει τάξει ο ελληνικός λαός στις τελευταίες εκλογές. Όπως τόσα χρόνια έδινε σε σας την πλειοψηφία, τώρα την έδωσε σε μας. Εμείς θα ενεργούμε και θα εκτελούμε. Από σας θέλουμε την κριτική πάνω σ’ αυτές τις ενέργειες και τις εποικοδομητικές προτάσεις. Μαζί πρέπει να προχωρήσουμε, τον ίδιο στόχο έχουμε, να κάνουμε καλύτερη τη ζωή των Ελλήνων πολιτών. Έτσι χαίρομαι ιδιαίτερα, όταν εδώ μπορούμε να βρίσκουμε το δρόμο του εποικοδομητικού διαλόγου. 
     ΡΟΔΟΥΛΑ ΖΗΣΗ: Τον κοινό τόπο. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Και τον κοινό τόπο πολλές φορές. Αν  είναι ο διάλογος εποικοδομητικός και κοινός τόπος θα βρίσκεται αλλά και διαφορές να υπάρχουν, ο εποικοδομητικός διάλογος βοηθάει ούτως ώστε αυτό που τελικά θα γίνεται, να είναι καλύτερο απ’ αυτό που θα γινόταν, αν δεν υπήρχε ο διάλογος, έστω και αυτός που δεν καταλήγει σε κοινό τόπο. Αυτό είναι η πίστη μου. Άρα, λοιπόν, μπορούμε να προχωρήσουμε.
     Δεν έγινα κοινωνός της αιτήσεώς σας, αλλά ήδη πολλές φορές στη Διαρκή Επιτροπή Παραγωγής και Εμπορίου έχουμε έλθει και ενημερώσει για τις πρωτοβουλίες του Υπουργείου Ανάπτυξης.
     ΔΗΜΗΤΡΙΟΣ ΠΙΠΕΡΓΙΑΣ: Είχαμε πει να κουβεντιάσουμε τους κώδικες, αλλά ο Υπουργός μας αντιπρότεινε συζήτηση στην επιτροπή. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εφόσον αυτήν τη συζήτηση την έχετε κάνει με τον Υπουργό, πιστεύω ότι θα γίνει. Θα του μεταβιβάσω και εγώ την επιθυμία σας και νομίζω ότι σε πολύ σύντομο χρονικό διάστημα θα κανονίσουμε να γίνει μια μέρα συνεδρίαση, όπου θα συζητήσουμε άνετα όλα τα θέματα της ενέργειας, που αφορούν οπωσδήποτε όλους εμάς που ασχολούμαστε και ιδιαίτερα τους Έλληνες πολίτες. 
     Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 34/18.11.2004 επερωτήσεως Βουλευτών του ΠΑΣΟΚ προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων σχετικά με την προώθηση των ανανεώσιμων πηγών ενέργειας (ΑΠΕ). 
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.36΄ λύεται η συνεδρίαση για την Δευτέρα 23 Μαΐου 2005 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επίκαιρης επερωτήσεως, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ 				ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 20-5-05 		ΣΕΛ. -4-

