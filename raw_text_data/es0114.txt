      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΝΑ΄
      Τρίτη 14 Ιανουαρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Τ. Μανέλη, σελ.
      3. Συζήτηση επί προσωπικού θέματος του Βουλευτή Θ .Κατσανέβα, σελ.
      4. Ανακοινώνεται  ότι η Εισαγγελική Αρχή υπέβαλε μηνυτήριες αναφορές κατά του Υπουργού Εθνικής Παιδείας και Θρησκευμάτων, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ουκρανίας για συνεργασία στο στρατιωτικό πεδίο», σελ.
      2. Ψήφιση επί της αρχής των άρθρων και του συνόλου των σχεδίων νόμων του Υπουργείου Εμπορικής Ναυτιλίας: i) «Κύρωση του Πρωτοκόλλου για την ετοιμότητα, συνεργασία και αντιμετώπιση περιστατικών ρύπανσης της θάλασσας από επικίνδυνες και επιβλαβείς ουσίας, 2000», σελ.
      ii) «Κύρωση του Πρωτοκόλλου του 1997 που τροποποιεί τη Διεθνή Σύμβαση για την Πρόληψη Ρύπανσης από πλοία του 1973, όπως τροποποιήθηκε από το Πρωτόκολλο του 1978 που σχετίζεται με αυτή», σελ.
      iii) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για τις θαλάσσιες μεταφορές», σελ.
      3. Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Συνήγορος του Πολίτη και άλλες διατάξεις», σελ.
      4. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Δημόσιας Τάξης: «Έκδοση διαβατηρίων από την Ελληνική Αστυνομία και άλλες διατάξεις», σελ.
      5. Κατάθεση πρότασης νόμου: Βουλευτές της Νέας Δημοκρατίας κατέθεσαν πρόταση νόμου: «Για την παράνομη μεταφορά αλλοδαπών στην Ελλάδα», σελ.
      6. Κατάθεση σχεδίου νόμου: Οι Υπουργοί Εξωτερικών Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας Πολιτισμού, Μεταφορών και Επικοινωνιών, Εμπορικής Ναυτιλίας και Τύπου και Μέσων Μαζικής Ενημέρωσης κατέθεσαν σχέδιο νόμου: «Κύρωση της Συμφωνίας για το Εμπόριο, την Ανάπτυξη και τη Συνεργασία μεταξύ της Ευρωπαϊκής Κοινότητας και των κρατών – μελών της αφενός και της Δημοκρατίας της Νοτίου Αφρικής αφετέρου μετά της Τελικής Πράξης», σελ.
      ΟΜΙΛΗΤΕΣ
      Α. Επί του προσωπικού: 
      ΚΑΤΣΑΝΕΒΑΣ Θ., σελ.
      Β. Επί του σχεδίου νόμου του Υπουργείου Δημόσιας Τάξης
      ΑΚΡΙΒΑΚΗΣ Α., σελ.
      ΓΕΙΤΟΝΑΣ Κ., σελ.
      ΘΩΜΑ Μ., σελ.
      ΙΩΑΝΝΙΔΗΣ Φ., σελ.
      ΚΟΥΒΕΛΗΣ Φ., σελ.
      ΠΑΠΑΚΩΣΤΑ ΑΙΚ., σελ.
      ΠΟΛΥΔΩΡΑΣ Β., σελ.
      ΣΚΥΛΛΑΚΟΣ Α., σελ.
      ΣΠΥΡΙΟΥΝΗΣ Κ., σελ.
      ΤΣΙΠΛΑΚΗΣ Κ., σελ.
      ΧΡΥΣΟΧΟΪΔΗΣ Μ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ ΝΑ΄
Τρίτη 14 Ιανουαρίου 2003 
     Αθήνα, σήμερα στις 14 Ιανουαρίου 2003, ημέρα Τρίτη και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό
     την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Αικατερίνη Παπακώστα-Σιδηροπούλου, Βουλευτού Β΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Χίου ζητεί να συμπεριληφθεί στις συντάξεις το επίδομα θέσεως ευθύνης.
     2) Οι Βουλευτές κύριοι  ΝΙΚΟΛΑΟΣ ΚΑΤΣΑΡΟΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Δήμος Κάτω Ολύμπου Λάρισας ζητεί την αποκατάσταση των ζημιών που προκάλεσε η κακοκαιρία της 6ης Δεκεμβρίου 2002 στην περιοχή του.
     3) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η ’Ενωση Απόστρατων  Αξιωματικών Αεροπορίας ζητεί την άμεση αναστολή της ισχύος της παρ. 18 του άρθρου 34 του Ν. 2873/2000.
     4) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Αμπελακίων Λάρισας ζητεί την επανεκτίμηση της εξατομίκευσης των ζημιών στα αμπέλια της περιοχής της που επλήγησαν από χαλαζόπτωση στις 24.9.2002.
     5) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την άμεση επιστροφή του ΦΠΑ στις επιχειρήσεις με εξαγωγική δραστηριότητα.
     6) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την ψήφιση συλλογικών συμβάσεων με ικανοποιητικές  αμοιβές για τους οδοντιάτρους.
     7) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία  η Ελληνική Οδοντιατρική Ομοσπονδία ζητεί να καταργηθεί το μέτρο της τήρησης βιβλίου ασθενών για τους οδοντιάτρους.
     8) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Οδοντιατρικός Σύλλογος Λάρισας  ζητεί να ληφθούν μέτρα που να προσφέρουν υψηλότερη ποιότητα παρεχομένων οδοντιατρικών υπηρεσιών στους έλληνες πολίτες.
     9) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Τοπική Διοικούσα Επιτροπή περιφέρειας Λάρισας του Πανελλήνιου Συλλόγου Συνταξιούχων ΟΤΕ ζητεί την ενσωμάτωση της ΑΤΑ στη βασική σύνταξη των συνταξιούχων ειδικών ταμείων.
     10) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Φυσιολατρικός Σύλλογος Τουρλίδας και νησί Τουρλίδας Μεσολογγίου «Η ΠΕΛΑΔΑ» ζητεί πληροφορίες σχετικά με την κατεδάφιση παραδοσιακών κτισμάτων της περιοχής του.
     11) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο καταγγέλλεται το κλείσιμο της υφαντουργικής σχολής στο Αιτωλικό και του παραρτήματος του ΕΟΜΜΕΧ στο Αγρίνιο.
     12) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Επιχειρήσεων Τουρισμού διαμαρτύρεται για την αναστολή λειτουργίας των Μουσείων για το έτος 2003 και ζητούν διαφορετική αντιμετώπιση στο θέμα.
     13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γεώργιος Πλακίδης, κάτοικος Σιταγρών Δράμας ζητεί από τον ΟΓΑ την απόδοση δαπάνης για αγορά αναπηρικού αμαξιδίου.
     14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία ’Ελλη Ανθίτσα, κάτοικος Δράμας, ζητεί την καταβολή επιδόματος από τον ΟΓΑ.
     15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια ’Ενωση Επαγγελματιών Θερινών Κινηματογράφων ζητεί την ικανοποίηση φορολογικών αιτημάτων.
     16) Οι Βουλευτές κύριοι ΙΩΑΝΝΗΣ ΖΑΦΕΙΡΟΠΟΥΛΟΣ και ΠΑΝΑΓΙΩΤΗΣ ΚΡΗΤΙΚΟΣ  κατέθεσαν αναφορά με την οποία η Πανελλήνια ’Ενωση Επαγγελματιών Θερινών Κινηματογράφων ζητεί την ικανοποίηση φορολογικών αιτημάτων.
     17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα για τις Ενώσεις Αγροτικών Συνεταιρισμών του Νομού Ηλείας από το Ο.Σ.Δ.Ε.
     18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα των βαμβακοκαλλιεργητών  Θεσσαλίας.
     19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η ’Ενωση Αποστράτων Αξιωματικών Αεροπορίας ζητεί την αναστολή ισχύος της παρ. 18 του άρθρου 34 του Ν. 2873/2000 ώστε να αποσοβηθεί  η κατάρρευση του Μ.Τ.Α.
     20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Τσελεγκίδου, κάτοικος Μεγαλοκάμπου Δράμας, ζητεί την επίλυση συνταξιοδοτικού της προβλήματος από τον ΟΓΑ.
     21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Θασίτου, κάτοικος Δοξάτου Δράμας, ζητεί την επίλυση ζητήματος τραπεζικής οφειλής.
     22) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία τα Σωματεία ΤΕΒΕ των περιοχών Μακεδονίας – Θράκης – Θεσσαλίας  και Μεγάλων Πόλεων ζητούν την ικανοποίηση αιτημάτων του κλάδου των συνταξιούχων του ΤΕΒΕ.
     23) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία  η Ομοσπονδία Βιοτεχνικών Σωματείων Θεσσαλονίκης ζητεί την επίλυση φορολογικών και λοιπών προβλημάτων των μελών της.
     24) Οι Βουλευτές κύριοι ΑΓΓΕΛΟΣ ΤΖΕΚΗΣ, ΓΕΩΡΓΙΟΣ ΧΟΥΡΜΟΥΖΙΑΔΗΣ και ΠΑΝΑΓΙΩΤΗΣ ΚΡΗΤΙΚΟΣ  κατέθεσαν αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών διαμαρτύρεται για την ποινικοποίηση των συνδικαλιστικών αγώνων.
     25) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Συνδικάτο Πωλητών, Οδηγών και Βοηθών  εμφιαλωμένων ποτών Βορείου Ελλάδος ζητεί την ικανοποίηση κλαδικών αιτημάτων τους.
     26) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Συνταξιούχων ΔΕΗ Πελοποννήσου – Ηπείρου – Ιονίων Νήσων ζητεί την ενσωμάτωση της ΑΤΑ στη σύνταξη των συνταξιούχων των ΔΕΚΟ.
     27) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία οι Αγροτικοί Σύλλογοι Νερομύλων, Αγιάς, Μεταξοχωρίου και Ανατολής Λάρισας ζητούν την καταβολή αποζημιώσεων στους αγρότες της περιοχής.
     28) Ο Βουλευτής Δράμας κ .ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε αναφορά με την οποία η κυρία Βασιλική Κατσακίδου, κάτοικος Περιθωρίου Δράμας, ζητεί τη διευθέτηση συνταξιοδοτικής της υπόθεσης από τον ΟΓΑ.
     29) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ηλίας Κατούφας, ο οποίος λαμβάνει πολεμική σύνταξη ως αγωνιστής της Εθνικής Αντίστασης, ζητεί να τύχει και των υπολοίπων ευεργετημάτων όπως ιατροφαρμακευτική και νοσοκομειακή περίθαλψη.
     30) Οι Βουλευτές κύριοι ΦΩΤΗΣ ΚΟΥΒΕΛΗΣ, ΙΩΑΝΝΑ ΣΤΕΡΓΙΟΥ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Λάρισας ζητεί όλοι οι ασφαλισμένοι αλλοδαποί που πληρούν τις προϋποθέσεις το 2001 να πάρουν το ειδικό εποχιακό βοήθημα.
     31) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η ’Ενωση Αποστράτων Αξιωματικών Αεροπορίας ζητεί την αναστολή ισχύος της παρ. 18 του άρθρου 34 του Ν. 2873/2000.
     32) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ζητεί την μισθολογική αποκατάσταση του μισθωτού της ΔΕΗ Βασιλείου Σεμερτζίδη.
     33) Οι Βουλευτές κύριοι ΗΛΙΑΣ ΒΛΑΧΟΠΟΥΛΟΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Κοζάνης ζητεί την αποκατάσταση της ομαλής και εύρυθμης λειτουργίας του Τμήματος Συντάξεων του ΙΚΑ Σιάτιστας.
     34) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία η Πανελλήνια ’Ενωση Προσωπικού ’Ελξης ΟΣΕ διαμαρτύρεται για την κατάργηση δρομολογίων του ΟΣΕ Καλαμάτα – Πειραιά και αντίστροφα.
      
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 90/2-7-02 ερώτηση δόθηκε με το υπ’ αριθμ. 12/26-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 90/2-7-2002, που κατέθεσε στη Βουλή ο Βουλευτής κ. Ι. Τζαμτζής, σας πληροφορούμε τα εξής:
      Η προστασία των καλλιεργειών από καιρικές αντιξοότητες αποτελεί ουσιαστικό μέλημα του ΕΛΓΑ και ένα από τα κύρια αντικείμενα δραστηριότητάς του. Ήδη η ΕΛ.Γ.Α. (ΟΓΑ) από το 1979 μέχρι σήμερα, έχει επεξεργαστεί και έχει εφαρμόσει σημαντικό αριθμό προγραμμάτων προστασίας των καλλιεργειών από τον παγετό και το χαλάζι.
      Στο τομέα του χαλαζιού, ο ΕΛΓΑ εφαρμόζει προγράμματα πρόληψης και καταστολής με εναέρια μέσα (αεροπλάνα σποράς των χαλαζοφόρων νεφών) και επίγεια μέσα (αντιχαλαζικά κανόνια ηχοβολής), με αποκλειστικό σκοπό αφενός μεν, την προστασία των καλλιεργειών αφετέρου δε, τη διασφάλιση του αγροτικού εισοδήματος.
      Για την περίοδο 2002, ο ΕΛΓΑ εφαρμόζει πρόγραμμα καταστολής χαλαζιού με εναέρια μέσα στην ευρύτερη περιοχή των Νομών Ημαθίας, Πέλλας και μέρους των Ν. Πιερίας, Κιλκίς και Θεσσαλονίκης, καλύπτοντας μια έκταση περίπου 2.350.000 στρ. Παράλληλα, βρίσκεται σε επιχειρησιακή λειτουργία, πρόγραμμα πρόληψης χαλαζιού με ογδόντα (80) συγκροτήματα αντιχαλαζικών κανονιών ηχοβολής, που είναι εγκατεστημένα σε πέντε (5) Νομούς της Ελλάδος (Καβάλας, Πιερίας, Λάρισας, Ηλείας και Μεσσηνίας), προστατεύοντας περίπου 56.000 στρ. αγροτικής γης.
      Πρόσφατα, χαλαζοπτώσεις έπληξαν σημαντικές αγροτικές εκτάσεις εκτός των ορίων της περιοχής προστασίας του προγράμματος καταστολής χαλαζιού με εναέρια μέσα. Μια πιθανή επέκταση των ορίων της περιοχής αυτής, τόσο προς τα Βόρεια όσο και προς τα Δυτικά, για την πλήρη κάλυψη των Νομών Πέλλας και Ημαθίας, είναι τουλάχιστον για σήμερα απαγορευτική, εξαιτίας τόσο του ορεινού αναγλύφου της εν λόγω περιοχής που δυσκολεύει την τήρηση των κανόνων Ασφαλείας Πτήσεων που θέτει η Υπηρεσία Πολιτικής Αεροπορίας, όσο και εξαιτίας της μικρής απόστασης από τα Βόρεια – Βορειοδυτικά γεωγραφικά σύνορα της χώρας, γεγονός που θα σήμαινε ότι σε πολλές πτητικές επιχειρήσεις για αντιχαλαζική προστασία, τα αεροσκάφη του αντιχαλαζικού προγράμματος θα έπρεπε να χρησιμοποιήσουν τον εναέριο χώρο των Σκοπίων, διαδικασία η οποία, τουλάχιστον στην παρούσα φάση, δεν μπορεί να υιοθετηθεί, δεδομένου ότι προϋποθέτει διακρατική συμφωνία Ελλάδος και Σκοπίων. Η περίπτωση αυτή βέβαια θα εξετασθεί στο νέο πρόγραμμα αντιχαλαζικής προστασίας περιόδου 2003-2007.
      Τα αεροσκάφη του ΕΛΓΑ που επιχειρούν πτήσεις χαλαζικής προστασίας, οφείλουν να ακολουθούν πιστά τους κανόνες της Υπηρεσίας Πολιτικής Αεροπορίας (ΥΠΑ). Τα πολεμικά αεροσκάφη, που αναφέρονται στην ερώτηση, ακολουθούν στις επιχειρήσεις τους άλλους κανόνες, οι οποίοι σε καμία περίπτωση δεν συμβαδίζουν με τους αντίστοιχους της ΥΠΑ.
      Επιπλέον, ο ΕΛΓΑ για το έτος 2002 (όπως και το 2001) επιχορηγεί το αντιχαλαζικό δίχτυ, σε διάφορους Νομούς της χώρας, στους οποίους περιλαμβάνεται και ο Νομός Πέλλας στο σύνολό του. Αυτό το μέσο προστασίας εξασφαλίζει τις καλλιέργειες κατά το καλύτερο τρόπο από τις καταστρεπτικές συνέπειες του χαλαζιού.
      Την 1-7-2002 σφοδρή χαλαζόπτωση έπληξε κυρίως δενδρώδεις καλλιέργειες στους Δήμους Σκύδρας, Μενηίδος, Έδεσσας, Αριδαίας, Εξαπλατάνου και Μ. Αλεξάνδρου του Νομού Πέλλας.
      Τις πληγείσες περιοχές επισκέφθηκαν αμέσως για επισημάνσεις ο Προϊστάμενος και οι αρμόδιοι επόπτες του Υποκαταστήματος ΕΛΓΑ Βέροιας για τον προσδιορισμό του είδους και της έκτασης των ζημιών. Από τις επισημάνσεις που διενεργήθηκαν διαπιστώθηκαν σοβαρότατες ζημιές κατά περιοχές.
      Οι εξατομικευμένες εκτιμήσεις των ζημιών έχουν ήδη αρχίσει από τις καλλιέργειες που χρήζουν άμεσης εκτίμησης (στάδιο συγκομιδής) κα προβλέπεται να ολοκληρωθούν σε σύντομο χρονικό διάστημα.
      Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
      Σχετικά με το θέμα της προκαταβολής του 30% της αποζημίωσης, σας γνωρίζουμε ότι η διαδικασία αυτή είναι δύσκολο να εφαρμοστεί στην πράξη, εκτός ειδικών περιπτώσεων (παγετόπληκτα πορτοκάλια των Νομών Αργολίδας και Λακωνίας, όπου το προϊόν βρισκόταν στο στάδιο της συγκομιδής και μόνο για την περίπτωση που ακολουθήθηκαν διαδικασίες συνολικής εκτίμησης με συγκέντρωση και μερική αξιοποίηση των ζημιωθέντων πορτοκαλιών), επειδή δημιουργούνται προβλήματα στο μηχανογραφικό σύστημα, πράγμα που θα είχε ως αποτέλεσμα την καθυστέρηση της καταβολής των αποζημιώσεων γενικά.
      Διευκρινίζεται ότι μετά την αυτόνομη μηχανογραφική ανάπτυξη του Οργανισμού, ο χρόνος καταβολής των αποζημιώσεων στους δικαιούχους παραγωγούς έχει περιοριστεί κατά πολύ (4 με 7 μήνες από την ημερομηνία ζημιάς). Γίνονται όμως προσπάθειες και προς την κατεύθυνση αυτή, έτσι ώστε ο χρόνος αυτός να περιοριστεί περισσότερο. Παρ΄ όλα αυτά, η καθυστέρηση πρέπει να προσμετράται από τον χρόνο εμπορίας των προϊόντων που ζημιώθηκαν και όχι από την ημερομηνία της ζημιάς. Θα ήταν βέβαια εκτός ασφαλιστικής πρακτικής να δίδονται άμεσα αποζημιώσεις σε προϊόντα που δεν έχουν ακόμα συγκομισθεί και για τα οποία οι παραγωγοί θα εισπράξουν την εμπορική αξία τους πολύ αργότερα.
    Σημειώνεται ότι το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από τις πρόσφατες δυσμενείς καιρικές συνθήκες, οι οποίες δεν καλύπτονται ασφαλιστικά από τον ΕΛΓΑ, προκειμένου να μορφώσει σαφή και ολοκληρωμένη εικόνα της έκτασης και του  ύψους των ζημιών αυτών και να εξετάσει τη δυνατότητα και αναγκαιότητα λήψης μέτρων υπέρ των ζημιωθέντων.
    Ο Υπουργός
    Γ. ΔΡΥΣ»
     2. Στην με αριθμό 211/4-7-02 ερώτηση δόθηκε με το υπ΄ αριθμ. 32/26-7-02 έγγραφο από τον Υπουργό Γεωργίας η ακόλουθη απάντηση:
    «Απαντώντας στην ερώτηση με αριθμό 211/4-7-02 που κατέθεσαν  στη Βουλή οι Βουλευτές κύριοι Α. Τζέκης και  Γ. Χουρμουζιάδης, για τα θέματα της αρμοδιότητάς μας, σας πληροφορούμε τα εξής:
    Το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από τις πρόσφατες δυσμενείς καιρικές συνθήκες, οι οποίες δεν καλύπτονται ασφαλιστικά από τον ΕΛΓΑ, προκειμένου να μορφώσει σαφή και ολοκληρωμένη εικόνα της έκτασης και του  ύψους των ζημιών αυτών και να εξετάσει τη δυνατότητα και αναγκαιότητα λήψης μέτρων υπέρ των ζημιωθέντων.
    Από το Δήμο Ν. Απολλωνίας του Νομού Θεσσαλονίκης και από το Δήμο Ζερβοχωρίων του Νομού Χαλκιδικής αναγγέλθηκαν στον ΕΛΓΑ ζημιές σε καλλιέργειες από χαλαζόπτωση της 1ης.7.2002.
    Αμέσως μετά την χαλαζόπτωση οι αρμόδιοι για τις περιοχές γεωπόνοι επόπτες του Υποκαταστήματος στη Θεσσαλονίκη διενήργησαν επισημάνσεις ώστε να έχει ο Οργανισμός μια πρώτη εικόνα για το ύψος και την έκταση των ζημιών. Από τις επισημάνσεις αυτές διαπιστώθηκε ότι προξενήθηκαν σημαντικές ζημιές κυρίως σε καλλιέργειες καπνού αλλά και σε καλλιέργειες βάμβακος, οπωροκηπευτικών, αραβοσίτου κλπ. σε περιορισμένη όμως έκταση.
    Το έργο των εξατομικευμένων εκτιμήσεων των ζημιών αυτών ξεκίνησε την επομένη ημέρα της χαλαζόπτωσης και ολοκληρώθηκε στις 15-7-2002, τελευταία ημέρα της 12ήμερης προθεσμίας υποβολής δηλώσεων ζημιάς.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους το συντομότερο δυνατό.
      Όσον αφορά το ποσοστό κάλυψης των ζημιών σημειώνουμε ότι σύμφωνα με το άρθρο 7 του Κανονισμού Ασφάλισης της Φυτικής Παραγωγής από τον ΕΛΓΑ με επιφύλαξη των διατάξεων των άρθρων 9 («Ειδική κάλυψη ζημιών από παγετό στα καρποφόρα δένδρα») και 11 («Ειδικές διατάξεις Ασφαλιστικής κάλυψης») του Κανονισμού αυτού, για τις ζημιές από τα καλυπτόμενα ασφαλιστικά ζημιογόνα αίτια που υπερβαίνουν το 20% της ηρτημένης παραγωγής παρέχεται αποζημίωση ίση με ποσοστό 88% του πάνω από το 15% ποσοστού ζημιάς. Δηλαδή ο ΕΛΓΑ για ποσοστό ζημιάς 100% καταβάλλει αποζημίωση ίση με 74,8% της συνολικής ζημιάς.
      Θα πρέπει να σημειωθεί ότι ο συγκεκριμένος συντελεστής αποζημίωσης είναι από τους υψηλότερους που ισχύουν στα πλαίσια θεσμοθετημένων ασφαλιστικών παροχών διεθνώς.
      Σύμφωνα με τον Κανονισμό ασφάλισης της Φυτικής Παραγωγής από τον ΕΛΓΑ (άρθρο 23) το ποσό της ασφαλιστικής αποζημίωσης, υπολογίζεται σε συνάρτηση με:
      α- Την κατά στρέμμα ή δένδρο παραγωγή και τον αντίστοιχο αριθμό στρεμμάτων ή δένδρων τα οποία προσδιορίστηκαν με το οριστικό πόρισμα πραγματογνωμοσύνης, με βάση τα οποία υπολογίζεται η συνολική παραγωγή.
      β- Το ποσοστό της ζημιάς.
      γ- Την τιμή αποζημίωσης κατά μονάδα προϊόντος, από την οποία αφαιρούνται, ανάλογα με το χρόνο της ζημιάς και κατ’ αναλογία της ποσότητας που καταστράφηκε, οι διάφορες κρατήσεις και εισφορές, καθώς και τα καλλιεργητικά έξοδα ή τα έξοδα συλλογής, συσκευασίας, μεταφοράς αποθήκευσης, τα οποία δεν πραγματοποιήθηκαν ή δεν θα πραγματοποιηθούν εξαιτίας της ζημιάς.
      δ- Τα ποσοστά κάλυψης των ζημιών που ορίζονται στα άρθρα 6.7.9 και 10 του Κανονισμού αυτού.
      Εάν η ζημιά γίνει στην αρχή της καλλιεργητικής περιόδου και οι συνθήκες (εποχή κατάσταση αγρού κ.λπ) αλλά και το είδος της καλλιέργειας επιτρέπουν νέα σπορά ή φύτευση και το ίδιο ή άλλο είδος φυτού, τόσο στο σύνολο όσο και σε μέρος της καλλιέργειας που ζημιώθηκε καταβάλλεται αποζημίωση που αντιπροσωπεύει τα έξοδα επανασποράς ή επαναφύτευσης, ανεξάρτητα αν ο ασφαλισμένος πραγματοποιήσει ή όχι την επανασπορά ή επαναφύτευση, εφόσον το ποσοστό επανασποράς ή επαναφύτευσης είναι μεγαλύτερο του 20%.
      Στην περίπτωση αυτή καταβαλλόμενη αποζημίωση είναι ίση προς το ποσοστό 100% του ποσοστού επανασποράς ή επαναφύτευσης.
      Στην περίπτωση των καλλιεργειών καπνού η τιμή αποζημίωσης περιλαμβάνει την τιμή της πριμοδότησης και την μέση εμπορικής τιμή για κάθε ποικιλία καπνού, η καταβολή δε των αποζημιώσεων στους δικαιούχους παραγωγούς γίνεται σε δύο δόσεις. Σε πρώτη δόση καταβάλλεται η τιμή της πριμοδότησης (παρόλο που δεν παρακρατείται ασφαλιστική εισφορά υπέρ ΕΛΓΑ από την πριμοδότηση αυτή)και σε δεύτερη η μέση εμπορική τιμή.
      Αυτό γίνεται γιατί η εμπορική περίοδος για τα καπνά λήγει στις 30 Απριλίου του επομένου της καλλιέργειας έτους και η μηχανογραφική επεξεργασία των στοιχείων από τον τέως Οργανισμό Καπνού και νυν ΟΠΕΚΕΠΕ, προκειμένου να εξαχθεί η μέση εμπορική τιμή ανά ποικιλία και Νομό (με την οποία αποζημιώνονται οι δικαιούχοι) ολοκληρώνεται δε το πρώτο δεκαήμερο του Αυγούστου του επομένου της καλλιέργειας έτους.
      Για να μην καθυστερεί λοιπόν η καταβολή των αποζημιώσεων των πληγέντων παραγωγών ο Οργανισμός αναγκάζεται ειδικά και μόνο για την καλλιέργεια των καπνών, να προβαίνει σε διπλή εκκαθάριση, παρόλο ότι το γεγονός αυτό επιφέρει πρόσθετη οικονομική επιβάρυνση (διπλό κόστος έκδοσης επιταγών και εντολών πληρωμής, κόστος μηχανογράφησης, τήρησης αρχείων κλπ).
      Τέλος θα πρέπει να επισημανθεί ότι κατά την διατύπωση των πορισμάτων εκτίμησης από τους γεωπόνους εκτιμητές του Οργανισμού για τον υπολογισμό του ποσοστού ζημιάς στις πληγείσες καπνοκαλλιέργειες λαμβάνονται υπόψη:
      Η ποσοτική απώλεια (εντελώς χαμένων ή κατεστραμμένη παραγωγή)
      Η ποιοτική υποβάθμιση της εναπομείνασας παραγωγής.
      Οι επιπλέον καλλιεργητικές φροντίδες και έξοδα που πρέπει να καταβάλλει ο καπνοπαραγωγός, μετά το ζημιογόνο αίτιο, για να μπορέσει να αξιοποιήσει την εναπομείνασα παραγωγή του (επιπλέον ψεκασμοί με φυτοφάρμακα, σκάλισμα, απομάκρυνση καταστραφέντων καπνόφυλλων, έξοδα διαλογής) εκφρασμένα σε ποσοστά επί της εκατό της αναμενόμενης παραγωγής.
      Ο Υπουργός
      ΓΕΩΡΓΙΟΣ ΔΡΥΣ»
     3. Στην με αριθμό 301/9-7-2002 ερώτηση δόθηκε με το υπ’ αριθμ. 13430/25-7-2002 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 301/9-7-2002 που κατατέθηκε στη Βουλή από τη Βουλευτή κ. Ασημίνα Ξηροτύρη-Αικατερινάρη και περιοριζόμενοι σε θέματα αρμοδιότητάς μας, σας γνωρίζουμε τα εξής:
     Το Υ.ΠΕ.ΧΩ.Δ.Ε., προκειμένου να προστατευθεί η δημόσια υγεία και το περιβάλλον από τις επιπτώσεις της παραμονής επικίνδυνων αποβλήτων (άχρηστων φυτοφαρμάκων) αποθηκευμένων στις εγκαταστάσεις της εταιρείας NOVA (πρώην ΔΙΑΝΑ), με την με αριθμό πρωτοκόλλου οικ. 91039/28.6.01 Απόφαση, χορήγησε στη Νομαρχιακή αυτοδιοίκηση Θεσσαλονίκης –η οποία είναι η σύμφωνα με την κείμενη νομοθεσία αρμόδια Αρχή για τη διαχείριση των επικίνδυνων αποβλήτων που παράγονται εντός των ορίων αρμοδιότητάς της- το ποσό των 469.552.45 ευρώ (160.000.000 δραχμές), ως επιχορήγηση για την απομάκρυνση και οριστική διάθεση των άχρηστων φυτοφαρμάκων που προαναφέρθηκαν.
     Από το άρθρο 2 της προγραμματικής σύμβασης μεταξύ του ΥΠΕΧΩΔΕ, του Υπ. Μακεδονίας-Θράκης, του Υπουργείου Γεωργίας και της Νομαρχιακής Αυτοδιοίκησης Θεσσαλονίκης, φαίνεται ότι ο φορέας υλοποίησης/διαχείρισης του έργου της συλλογής, συσκευασίας και μεταφοράς προς καταστροφή των επικίνδυνων αποβλήτων που προαναφέρθηκαν είναι η Νομαρχιακή Αυτοδιοίκηση Θεσσαλονίκης, η οποία έχει και την αποκλειστική και κύρια ευθύνη του συγκεκριμένου έργου.
     Ο υποχρεώσεις της Νομαρχιακής Αυτοδιοίκησης Θεσσαλονίκης, όπως φαίνεται από το άρθρο 5, της παραπάνω προγραμματικής σύμβασης, εκτός των άλλων, είναι:
     - Να συντάξει την ειδική συγγραφή υποχρεώσεων και τις τεχνικές προδιαγραφές, καθώς και την πρόσκληση εκδήλωσης ενδιαφέροντος.
     - Να προβεί στη διενέργεια διαγωνισμού για την ανάθεση του έργου.
     - Να προετοιμάσει το σχέδιο σύμβασης ανάθεσης του έργου.
     Στο πλαίσιο αυτό, μετά από προφορική ενημέρωσή μας από την αρμόδια υπηρεσία της Νομαρχιακής Αυτοδιοίκησης, σας γνωρίζουμε ότι έχει γίνει ο διαγωνισμός ανάθεσης του έργου, αλλά ότι για τεχνικούς λόγους αυτό δεν έχει ακόμα ανατεθεί στην εταιρεία που μειοδότησε στο συγκεκριμένο διαγωνισμό, γεγονός που αναμένεται να πραγματοποιηθεί σύντομα.
     Η απομάκρυνση των επικίνδυνων αποβλήτων στη χώρα μας, γίνεται από εταιρείες που δραστηριοποιούνται στο αντικείμενο αυτό για μεγάλο χρονικό διάστημα και διαθέτουν ειδικές για το σκοπό αυτό άδειες διαχείρισης (συλλογής, συσκευασίας, σήμανσης και μεταφοράς για ασφαλή τελική διάθεση) επικίνδυνων αποβλήτων, αλλά και διασυνοριακής μεταφοράς των αποβλήτων αυτών. Οι άδειες που προαναφέρθηκαν, περιλαμβάνουν έναν μεγάλο αριθμό όρων και περιορισμών σύμφωνα με τους οποίους γίνονται οι εργασίες που προαναφέρθηκαν, ώστε να προστατεύεται πλήρως η δημόσια υγεία και το περιβάλλον κατά την απομάκρυνση τέτοιας μορφής αποβλήτων.
     Η Υπουργός
     ΒΑΣΩ ΠΑΠΑΝΔΡΕΟΥ»).
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εσωτερικών, Δημόσιας Διοίκησης και Αποκέντρωσης
      Ψήφιση στο σύνολο του σχεδίου νόμου: «Συνήγορος του Πολίτη και άλλες διατάξεις». 
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Δημόσιας Τάξης
      Συζήτηση και ψήφιση ενιαία επί της αρχής, των άρθρων και του συνόλου τους σχεδίου νόμου: «Έκδοση διαβατηρίων από την Ελληνική Αστυνομία και άλλες διατάξεις» σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Ανάπτυξης
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις» σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής. 
      Το νομοσχέδιο θα συζητηθεί σε προσεχή συνεδρίαση. 
      Υπουργείου Μεταφορών και Επικοινωνιών
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρύθμιση θεμάτων επιβατικών δημόσιας χρήσης αυτοκινήτων και άλλες διατάξεις» σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
      Το νομοσχέδιο θα συζητηθεί σε προσεχή συνεδρίαση. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ουκρανίας για συνεργασία στο στρατιωτικό πεδίο». 
      Το νομοσχέδιο αυτό έχει ψηφιστεί ομόφωνα στη Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Κωνσταντίνος Γείτονας): Συνεπώς, το νομοσχέδιο του Υπουργείου Εθνικής Άμυνας «Κύρωση της Συμφωνίας του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ουκρανίας για συνεργασία στο στρατιωτικό πεδίο» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:  
      
      (Το σχετικό νομοσχέδιο υπάρχει στο τεύχος πρακτικών της Βουλής)
      
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση. 
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Ουζμπεκιστάν για στρατιωτική συνεργασία». 
      Το νομοσχέδιο αυτό έχει ψηφιστεί στη Διαρκή Επιτροπή κατά πλειοψηφία. 
      Ερωτάται το Σώμα: Γίνεται δεκτό το νομοσχέδιο; 
      ΑΝΤΩΝΗΣ ΣΚΥΛΛΑΚΟΣ: Παρακαλώ να κρατηθεί. 
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εμπορικής Ναυτιλίας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου για την ετοιμότητα, συνεργασία και αντιμετώπιση περιστατικών ρύπανσης της θάλασσας από επικίνδυνες και επιβλαβείς ουσίες, 2000». 
      Το νομοσχέδιο αυτό έχει ψηφιστεί ομόφωνα στη Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Εμπορικής Ναυτιλίας: «Κύρωση του Πρωτοκόλλου για την ετοιμότητα, συνεργασία και αντιμετώπιση περιστατικών ρύπανσης της θάλασσας από επικίνδυνες και επιβλαβείς ουσίες, 2000» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το σχετικό νομοσχέδιο υπάρχει στο τεύχος πρακτικών της Βουλής)
       
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση. 
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου του 1997 που τροποποιεί τη Διεθνή Σύμβαση για την Πρόληψη Ρύπανσης από Πλοία του 1973, όπως τροποποιήθηκε από το Πρωτόκολλο του 1978 που σχετίζεται με αυτή». 
      Το νομοσχέδιο αυτό ψηφίστηκε στη Διαρκή Επιτροπή ομόφωνα. 
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Εμπορικής Ναυτιλίας: «Κύρωση του Πρωτοκόλλου του 1997 που τροποποιεί τη Διεθνή Σύμβαση για την Πρόληψη Ρύπανσης από Πλοία του 1973, όπως τροποποιήθηκε από το Πρωτόκολλο του 1978 που σχετίζεται με αυτή» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      
      (Το σχετικό νομοσχέδιο υπάρχει στο τεύχος πρακτικών της Βουλής)
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση. 
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για τις θαλάσσιες μεταφορές».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Εμπορικής Ναυτιλίας: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για τις θαλάσσιες μεταφορές» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      
      (Το σχετικό νομοσχέδιο υπάρχει στο τεύχος πρακτικών της Βουλής)
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση του παραπάνω νομοσχεδίου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συνολικής Τεχνικής Συμφωνίας (C.T.A.) μεταξύ της Ελληνικής Δημοκρατίας και των Ηνωμένων Πολιτειών της Αμερικής».
      Ερωτάται το Σώμα. Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΑΝΤΩΝΗΣ ΣΚΥΛΛΑΚΟΣ: Κρατείται.
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κύριοι συνάδελφοι, επανερχόμαστε στην αρχή της ημερήσιας διάταξης. 
      Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Συνήγορος του Πολίτη και άλλες διατάξεις».
      Κύριε Υπουργέ, υπάρχει καμία νομοτεχνική διόρθωση;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, υπάρχει μια νομοτεχνική διόρθωση. Στο ακροτελεύτιο άρθρο 11 να προστεθεί η φράση «εκτός εάν ορίζεται διαφορετικά σε επιμέρους διατάξεις αυτού».
      ΠΡΟΕΔΡΕΥΩΝ (Κωνσταντίνος Γείτονας): Είναι όντως νομοτεχνική η διόρθωση. 
      Υπάρχει κάποιος συνάδελφος που έχει αντίρρηση; Ουδείς.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για νόμους τάξεως δεν μπορεί αυτό να γίνει.
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, εγώ ρώτησα αν υπάρχει αντίρρηση. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ας το αποφεύγουν οι Υπουργοί όσο μπορούν. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, νομοτεχνική είναι η διόρθωση, εφόσον συμφωνεί η Βουλή γίνεται. Είναι συνήθης τακτική. Εσείς είστε ο εμπειρότερος όλων! 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κατ’ οικονομία, πρέπει να αποφεύγεται.
      ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό και στο σύνολο κατά πλειοψηφία, ως διενεμήθη και με τη νομοτεχνική διόρθωση του κυρίου Υπουργού.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Συνήγορος του Πολίτη και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το σχετικό νομοσχέδιο υπάρχει στο τεύχος πρακτικών της Βουλής)
     
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση.
     Εισερχόμαστε στη συζήτηση του νομοσχεδίου του Υπουργείου Δημόσιας Τάξης.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Έκδοση διαβατηρίων από την Ελληνική Αστυνομία και άλλες διατάξεις», σύμφωνα με τα άρθρα 72 παρ. 4 του Συντάγματος και 108 παρ. 7 του ΚτΒ.
     Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παρ. 2 του Συντάγματος.
     Υπενθυμίζω στους κυρίους συναδέλφους ότι το νομοσχέδιο αυτό θα συζητηθεί σε μια συνεδρίαση, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις του με τις τροπολογίες. Υπάρχουν έξι τροπολογίες Υπουργών και τριών Βουλευτών εμπρόθεσμες.
     Η Διάσκεψη των Προέδρων αποφάσισε να διατεθεί συνολικός χρόνος τεσσάρων ωρών για τις αγορεύσεις των εισηγητών και των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. 
     Υπενθυμίζω ακόμα ότι η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96  του Κανονισμού της Βουλής, δηλαδή από την έναρξη της συζήτησης ως το τέλος της ομιλίας των εισηγητών. Κατά τη διάρκεια των αγορεύσεων και τη σειρά των ομιλητών, εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
     ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, σας παρακαλώ το λόγο.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
     Έχουμε διανείμει στους συναδέλφους μία δήλωση στην οποίαν περιέχονται κάποιες βελτιώσεις με βάση τις επισημάνσεις, τις προτάσεις και τις παρατηρήσεις που έκαναν οι συνάδελφοι κατά τη διάρκεια της συζήτησης στην κοινοβουλευτική επιτροπή και παρακαλώ πολύ να το λάβουν υπόψη τους και οι εισηγητές και οι συνάδελφοι κατά την τοποθέτησή τους.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, να κατατεθεί και για τα Πρακτικά αυτή η δήλωση.
     ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Βεβαίως, κύριε Πρόεδρε.
     (Στο σημείο αυτό ο Υπουργός Δημόσιας Τάξης κ. Μιχαήλ Χρυσοχοΐδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
     «ΔΗΛΩΣΗ ΥΠΟΥΡΓΟΥ ΔΗΜΟΣΙΑΣ ΤΑΞΗΣ
     Στο σχέδιο νόμου: «Έκδοση διαβατηρίων από την Ελληνική Αστυνομία και άλλες διατάξεις»
     Μετά τη συζήτηση κατ’ άρθρο των διατάξεων του σχεδίου νόμου στην αρμόδια Διαρκή Επιτροπή και τις επισημάνσεις των κ.κ. συναδέλφων, επέρχονται σ’ αυτό οι ακόλουθες τροποποιήσεις – βελτιώσεις:
     Στην παράγραφο 2 του άρθρου 1 και στον έβδομο στίχο διαγράφονται οι λέξεις «ή μετατροπή».
     Η διαγραφή αυτή κρίνεται αναγκαία, καθόσον με τις νέες διατάξεις τα διαβατήρια θα είναι μόνο ατομικά και δεν θα είναι δυνατή πλέον η μετατροπή τους από ομαδικά σε ατομικά, όπως στο παρελθόν.
     2. Στην παράγραφο 1 του άρθρου 3 η ισχύς των διατάξεων της παραγράφου αυτής αντί από 1-1-2003 αρχίζει από 1-3-2003.
     Η μεταβολή αυτή είναι αναγκαία ενόψει του χρόνου ψήφισης του νόμου και ακόμη επειδή ήδη έχει παραταθεί με Κοινή Υπουργική Απόφαση ο έλεγχος των μέτρων και σταθμών για την περιφέρεια Αττικής μέχρι την 28-2-2003.
     3. Στο άρθρο 6, μετά το δεύτερο εδάφιο, προστίθενται νέα εδάφια ως εξής: «Ως τέτοια κριτήρια νοούνται ιδίως η εκπλήρωση των στρατιωτικών υποχρεώσεων κατά προτίμηση σε ειδικές δυνάμεις, η προϋπηρεσία ως εποχικού ή εθελοντή πυροσβέστη, η εγγραφή στον κατάλογο ανέργων του Ο.Α.Ε.Δ., η οικογενειακή κατάσταση, η εντοπιότητα και προκειμένου για πρόσληψη οδηγών η κατοχή άδειας οδήγησης και η προϋπηρεσία ως οδηγού. Για την πρόσληψη του προσωπικού αυτού συγκροτείται με απόφαση του Αρχηγού του Πυροσβεστικού Σώματος τριμελής επιτροπή ανά νομό που αποτελείται από αξιωματικούς του Πυροσβεστικού Σώματος.
     Με τη νέα ρύθμιση προβλέπονται ρητά στο νόμο τα κριτήρια, η αξιολόγηση των οποίων θα γίνει με το προεδρικό διάταγμα και με βάση τα οποία ενεργείται η πρόσληψη των εποχικών πυροσβεστών, καθώς και το αρμόδιο για την πρόσληψη αυτή όργανο.
     4. Στον έβδομο στίχο της παραγράφου 6 του άρθρου 10 η φράση «των αναφερόμενων στο εδάφ. α΄ της παρ. 5 του άρθρου 41 του ν. 2725/1999 αντικαθίσταται από τη φράση «των αναφερόμενων στις διατάξεις της παραγράφου 4 του άρθρου 41 του ν. 2725/1999, αγώνων» όπως αντικαταστάθηκαν με αυτές του άρθρου 1 του ν. 3057/2002 (Α΄-239), αγώνων».
     Η προσθήκη αυτή γίνεται για καθαρά νομοτεχνικούς λόγους, επειδή το άρθρο 41 του ν. 2725/1999 αντικαταστάθηκε ως άνω πρόσφατα.
     5. Στην παράγραφο 2 του άρθρου 11 και στο προστιθέμενο μ’ αυτή εδάφιο δ΄, στον πέμπτο στίχο, μετά τη λέξη «δικαιούνται» προστίθεται η φράση «για κάθε τέκνο».
     Με την προσθήκη αυτή διατυπώνεται επί το σαφέστερο η σχετική ρύθμιση, προκειμένου να αρθεί οποιαδήποτε σχετική ερμηνευτική αμφιβολία.
     6. Στην παράγραφο 3 του άρθρου 11, η παράγραφος 5 του άρθρου 5 του ν. 2018/1992 (Α΄-33), όπως αντικαθίσταται, αναδιατυπώνεται ως εξής:
     «5. Το ίδρυμα διοικείται από ενδεκαμελές διοικητικό συμβούλιο, το οποίο ορίζεται από τον Αρχηγό της Ελληνικής Αστυνομίας. Πέντε από τα μέλη του είναι εκπρόσωποι των συνδικαλιστικών φορέων του προσωπικού της Ελληνικής Αστυνομίας και προτείνονται αντίστοιχα ανά ένα από τις Ομοσπονδίες των Αξιωματικών, των Αστυνομικών Υπαλλήλων, των Πολιτικών Υπαλλήλων, των Συνοριακών Φυλάκων και των Ειδικών Φρουρών. Το διοικητικό συμβούλιο διαχειρίζεται ενιαία τους πόρους του ιδρύματος, σύμφωνα με τις διατάξεις που ισχύουν για τις επιχορηγήσεις. Το προσωπικό που διατίθεται για τη λειτουργία του Ιδρύματος και την εξυπηρέτηση των σκοπών του υπάγεται διοικητικά στη Διεύθυνση Οικονομικών του Αρχηγείου της Ελληνικής Αστυνομίας».
     Με τη μεταβολή αυτή αυξάνεται ο αριθμός των μελών του διοικητικού συμβουλίου του ιδρύματος «Εξοχές Ελληνικής Αστυνομίας» με τη συμμετοχή εκπροσώπων των συνδικαλιστικών φορέων των Συνοριακών Φυλάκων και των Ειδικών Φρουρών, οι οποίοι με το παρόν σχέδιο νόμου ορίζονται ως μέτοχοι του ειδικού λογαριασμού που λειτουργεί στο ως άνω Ίδρυμα.
     7. Η παράγραφος 1 του άρθρου 2 του σχεδίου νόμου διαγράφεται και οι παράγραφοι 2 έως και 7 του ιδίου άρθρου αναριθμούνται σε 1 έως και 6 αντίστοιχα.»)
     ΠΡΟΕΔΡΕΥΩΝ (Κωνσταντίνος Γείτονας): Η Νέα Δημοκρατία ορίζει ως Κοινοβουλευτικό Εκπρόσωπο για την συζήτηση του νομοσχεδίου του Υπουργείου Δημόσιας Τάξης: «Έκδοση διαβατηρίων από την Ελληνική Αστυνομία και άλλες διατάξεις» το Βουλευτή Β΄ Αθήνας κ. Βύρωνα Πολύδωρα.
     Η κ. Θωμά έχει το λόγο.
     ΜΑΡΙΑ ΘΩΜΑ: Κύριε Πρόεδρε, κυρίες και κύριοι συνάδελφοι, η εμπέδωση του αισθήματος της ασφάλειας και η κατοχύρωση της δημόσιας τάξης στον τόπο είναι βασικές και ουσιαστικές προϋποθέσεις και παράμετροι τόσο για το επίπεδο ποιότητας της ζωής των πολιτών και την ομαλή συμβίωσή τους, αλλά και παραπέρα για την οικονομική ανάπτυξη της χώρας. Όσο κυρίαρχο και βασικό όμως είναι αυτό το θέμα για έναν τόπο τόσο δύσκολο είναι να κατακτηθεί και πολύ περισσότερο στις ημέρες μας, όπου οι νέες συνθήκες και μορφές εγκληματικότητας συνεχώς εξελίσσονται, δημιουργώντας νέα δεδομένα.
     Η Κυβέρνηση, ως είχε υποχρέωση, λαμβάνοντας υπόψη τα νέα δεδομένα και το νέο περιβάλλον το οποίο έχει διαμορφωθεί και στο οποίο ζούμε τα τελευταία χρόνια, με μια σειρά παρεμβάσεων στα πλαίσια της πολιτικής για ασφάλεια κατάφερε να αυξήσει το αίσθημα ασφάλειας των πολιτών, μειώνοντας την εγκληματικότητα και δημιουργώντας μια πολύ θετική εικόνα για τη χώρα μας στο εξωτερικό.
     Στην κατεύθυνση της επιτυχίας αυτού του στόχου εντάσσεται και το παρόν νομοσχέδιο. Ειδικότερα η αποτελεσματικότητα και επιτυχής λειτουργία ενός θεσμού και συγκεκριμένα του θεσμού των Σωμάτων Ασφαλείας προϋποθέτουν πρώτον, ανθρώπινο δυναμικό με υψηλό ηθικό και άρτια καταρτισμένο, δεύτερον, σύγχρονες υποδομές και μέσα τα οποία να διευκολύνουν την εκτέλεση του έργου τους και τρίτον, σύγχρονο τρόπο λειτουργίας, απαλλαγμένο από νοοτροπίες και αντιλήψεις του παρελθόντος, αλλά και από καθήκοντα τα οποία απέχουν από τη βασική τους αποστολή.
     Σε αυτήν την κατεύθυνση κινείται το νομοσχέδιο το οποίο συζητούμε και με τις διατάξεις του οποίου επιδιώκεται ο περιορισμός του ρόλου των Σωμάτων Ασφαλείας στη βασική αποστολή τους, που είναι η διασφάλιση της δημόσιας τάξης και ασφάλειας και η απεμπλοκή τους από αρμοδιότητες τοπικής εμβέλειας και γραφειοκρατικού χαρακτήρα, που δεσμεύουν πολλές από τις δυνάμεις της Ελληνικής Αστυνομίας.
     Πιο συγκεκριμένα, μεταφέρεται από το Υπουργείο Εσωτερικών, Δημόσιας Διοίκησης και Αποκέντρωσης στο Υπουργείο Δημόσιας Τάξης η αρμοδιότητα της έκδοσης διαβατηρίων. Αυτή η μεταφορά κρίθηκε αναγκαία όχι μόνο λόγω της αλλαγής του νέου θεσμικού ρόλου της Νομαρχιακής Αυτοδιοίκησης, αλλά και από την ανάγκη εξασφάλισης υψηλού βαθμού ασφάλειας σε όλη τη διαδικασία έκδοσης των διαβατηρίων, κάτι το οποίο μόνο οι υπηρεσίες του Υπουργείου Δημόσιας Τάξης, λόγω της οργάνωσης και της φύσης της αποστολής τους, διαθέτουν.
     Η επιτυχημένη δε συνεχώς μέχρι σήμερα λειτουργία της Διεύθυνσης Εσωτερικών Υποθέσεων της Ελληνικής Αστυνομίας οδήγησε στην επιλογή με το υπό συζήτηση σχέδιο νόμου να ανατεθούν στην αρμοδιότητά της –η οποία πλέον διευρύνεται- και η διερεύνηση, εξιχνίαση και δίωξη εγκλημάτων που διαπράττονται και από τους ειδικούς φρουρούς και από τους συνοριακούς φύλακες, αλλά και των εγκλημάτων του εκβιασμού και δωροδοκίας, τα οποία διαπράττονται από δημόσιους υπαλλήλους και λειτουργούς του ευρύτερου δημόσιου τομέα, όπως αυτός έχει οριοθετηθεί μέχρι σήμερα.
    Τα φαινόμενα της διαφθοράς, κυρίες και κύριοι συνάδελφοι, μιας μικρής μερίδας επίορκων υπαλλήλων –οι οποίοι με τις πράξεις τους και τη συμπεριφορά τους όχι μόνο αμαυρώνουν τη συνολική προσπάθεια του μεγάλου αριθμού των ευσυνείδητων υπαλλήλων, οι οποίοι ανταποκρίνονται με ευσυνειδησία και επιτυχία στην αποστολή τους, αλλά βάλλουν και κατά της ίδιας της δημοκρατίας, της οικονομίας και της κοινωνίας, με αποτέλεσμα την έλλειψη εμπιστοσύνης και την καχυποψία του πολίτη απέναντι στους θεσμούς- αποτελούν ένα νοσηρό φαινόμενο.
      Το νοσηρό αυτό φαινόμενο θέλει και το παρόν νομοσχέδιο με τη σχετική διάταξη να πατάξει. Σε αυτήν την κατεύθυνση κινείται επεκτείνοντας την αρμοδιότητα του σχετικού σώματος της Αστυνομίας, σώματος έμπειρου και ικανού και σε άλλες κατηγορίες υπαλλήλων. 
      Στην κατεύθυνση της απεμπλοκής της Ελληνικής Αστυνομίας από καθήκοντα τα οποία απέχουν από το ρόλο και την αποστολή της εντάσσεται και η διάταξη η οποία ορίζει ότι η εκτέλεση αποφάσεων διοικητικών αρχών που σχετίζονται με θέματα που αφορούν τα αναπηρικά περίπτερα και η οποία αρμοδιότητα μεταβιβάζεται στη Διεύθυνση Εμπορίου της Νομαρχιακής Αυτοδιοίκησης όπως επίσης και η δυνατότητα η οποία παρέχεται στους συναρμόδιους Υπουργούς Δημόσιας Τάξης και Μεταφορών με απόφασή τους να αναθέτουν στους οργανισμούς διαχείρισης αερολιμένων, θέματα ασφάλειας στους αερολιμένες ευθύνης τους.
      Τον ίδιο στόχο υπηρετεί και η δυνατότητα που παρέχεται, ώστε να ασκούνται οι υπηρεσίες Τροχαίας της Ελληνικής Αστυνομίας σε οδούς όπου με τη σύμβαση παραχώρησης και εκμετάλλευσης, την σχετική αρμοδιότητα έχει αναλάβει ο ανάδοχος του έργου. 
      Μια σειρά από διατάξεις του νομοσχεδίου έρχονται να αντιμετωπίσουν θέματα τα οποία έχουν ανακύψει ή διαπιστωθεί κατά την εκτέλεση του έργου του Πυροσβεστικού Σώματος, όπως η δυνατότητα μεταφοράς με τα εναέρια μέσα του Πυροσβεστικού Σώματος και πολιτών, οι οποίοι λόγω των γνώσεών τους μπορούν να διευκολύνουν το πυροσβεστικό έργο είτε η δημιουργία γενικού αρχείου εμπρηστών από το Πυροσβεστικό Σώμα με στόχο την αποτελεσματικότερη και ταχύτερη εξιχνίαση των εμπρησμών, αλλά και η υποχρέωση της αντίστοιχης Διεύθυνσης της Ελληνικής Αστυνομίας να παρέχει κάθε πληροφορία και στοιχείο που διαθέτει για την καλύτερη και αποτελεσματικότερη αντιμετώπιση του προβλήματος. 
      Θα πρέπει να επισημανθεί και η σχετική διάταξη η οποία έρχεται να καλύψει το νομοθετικό κενό που υπάρχει, ώστε η πολιτεία να έχει τη δυνατότητα να δείξει και έμπρακτα την αρωγή και τη συμπαράστασή της και το ενδιαφέρον της στις οικογένειες των ανθρώπων του Πυροσβεστικού Σώματος, οι οποίοι έχασαν τη ζωή τους κατά την εκτέλεση του καθήκοντος.
      Ειδικότερα πρέπει να επισημανθεί η αναδρομική εφαρμογή της σχετικής διάταξης, ώστε να καλυφθούν οι περιπτώσεις πυρκαγιάς στη Βούλα το έτος 1999, αλλά και η επέκταση του ευεργετήματος σε περίπτωση που δεν υπάρχουν σύζυγος ή παιδιά και στον αδελφό. 
      Επίσης η πρόβλεψη από το παρόν σχέδιο νόμου να αρθούν οι ανισότητες μεταξύ των διακρινομένων σε παγκόσμια πρωταθλήματα αθλητών ανάλογα με το φορέα ή το σώμα στο οποίο υπηρετούν, καθώς και μεταξύ αθλητών ατομικών και ομαδικών αθλημάτων και ιδιαίτερα μετά την ισχύ του νέου αθλητικού νόμου 2725/99, ο οποίος θεσπίζει ίδια κίνητρα και παροχές για όλους τους αθλητές επιβεβαιώνει την απόφαση της Κυβέρνησης να κατοχυρώσει όρους και προϋποθέσεις ισονομίας μεταξύ των ανθρώπων οι οποίοι υπηρετούν σε όλα τα σώματα, αποτέλεσμα το οποίο εξυπηρετεί τη βασική στόχευση του νομοσχεδίου. 
      Ειδική αναφορά και με ιδιαίτερη έμφαση θέλω να κάνω στη σχετική διάταξη η οποία αναφέρεται στην πρόσληψη πυροσβεστών εποχικής απασχόλησης. Η ιδιαίτερη δυσκολία του έργου το οποίο καλούνται να επιτελέσουν οι εποχικοί πυροσβέστες, οι αυξημένες δεξιότητες και ικανότητες οι οποίες πρέπει να συνυπάρχουν στα πρόσωπά τους σε συνδυασμό με την ανάγκη της έγκαιρης ανάληψης των καθηκόντων τους επιβάλλουν να δούμε χωρίς καχυποψία και χωρίς να προσπαθήσουμε να ανακαλύψουμε πονηρές προθέσεις, αντίθετα πρέπει να στηρίξουμε τη σχετική διάταξη. 
      Η εξαίρεση πρόσληψής τους από τις διατάξεις και τα κριτήρια του ν. 2190 όπως γίνεται και με την πρόσληψη του μόνιμου προσωπικού του Πυροσβεστικού Σώματος –και μην ξεχνάμε ότι αυτό έχει προβλεφθεί στο βασικό νόμο- είναι αποτέλεσμα της εμπειρίας όλων αυτών των χρόνων και σαφώς δεν συνεπάγεται αδιαφάνεια και συσκότιση. Αντίθετα, επιβάλλεται για λόγους δημοσίου συμφέροντος. 
      Η πρόβλεψη έκδοσης προεδρικού διατάγματος στο οποίο θα καθορίζονται με σαφήνεια το πλαίσιο, τα κριτήρια, η διαδικασία και τα προσόντα των υποψηφίων, κατοχυρώνει πλήρως τη διαφάνεια, την αντικειμενικότητα και την αξιοκρατία. 
      Ήδη, μας διενεμήθη αυτήν τη στιγμή η δήλωση του κυρίου Υπουργού στην οποία αναφέρονται τα κριτήρια τα οποία θα περιληφθούν στο σχετικό προεδρικό διάταγμα και τα οποία σαφώς θα διασφαλίζουν τη διαφάνεια, την αξιοκρατία και την αντικειμενικότητα. 
      Επίσης, ο λεπτομερής καθορισμός του τρόπου χορήγησης των μισθολογικών προαγωγών στο προσωπικό της Ελληνικής Αστυνομίας και ειδικότερα ο καθορισμός των οργάνων, η διαδικασία, οι περιπτώσεις κατά τις οποίες δεν χορηγείται μισθολογική προαγωγή, αλλά και η καθιέρωση δεύτερου βαθμού κρίσης διαμορφώνουν το αναγκαίο και διαφανές πλαίσιο το οποίο θα συμβάλει στην ευρυθμότερη λειτουργία του αστυνομικού προσωπικού.
      Σε θετική κατεύθυνση κινούνται και μια σειρά επιμέρους ρυθμίσεων οι οποίες έρχονται να άρουν αδικίες ή να καλύψουν νομοθετικά κενά, όπως η χορήγηση εφάπαξ επιδόματος στους δοκίμους αστυφύλακες οι οποίοι μετακινήθηκαν και προσέφεραν τις υπηρεσίες τους στο σεισμό του 1999, αλλά και η ρύθμιση για λόγους ίσης μεταχείρισης, ώστε να χορηγείται το ειδικό επίδομα υποβρυχίων καταστροφών και στους πυροσβεστικούς υπαλλήλους, οι οποίοι έχουν τα ίδια προσόντα με τους υπηρετούντες στις Ένοπλες Δυνάμεις και το Λιμενικό Σώμα και προσφέρουν τις ίδιες υπηρεσίες.
      Τέλος η αντιμετώπιση κάποιων ασφαλιστικών θεμάτων αλλά και η πρόβλεψη εγγραφής πιστώσεων στον προϋπολογισμό της Ελληνικής Αστυνομίας όπως για την ανέγερση μνημείων πεσόντων της Ελληνικής Αστυνομίας κατά την εκτέλεση του καθήκοντος, όπως και οι διατάξεις που ρυθμίζουν θέματα ασφάλειας των Ολυμπιακών Αγώνων και της παροχής διαπίστευσης για τους Ολυμπιακούς Αγώνες του 2004, επιβεβαιώνουν τη σαφή πρόθεση της Κυβέρνησης να άρει αδικίες όπου αυτές υπάρχουν, να καλύψει νομοθετικά κενά και να προβλέψει όσα είναι δυνατά και αναγκαία, αλλά και παράλληλα να θεσπίσει ορισμένα ηθικά και οικονομικά κίνητρα για το ανθρώπινο δυναμικό των Σωμάτων Ασφαλείας, με στόχο την ενίσχυση της αποδοτικότητας, της αποτελεσματικότητάς τους, αλλά και την αύξηση του υπηρεσιακού τους ενδιαφέροντος.
      Μ’ αυτές τις σκέψεις κύριοι συνάδελφοι, προτείνω την υπερψήφιση του νομοσχεδίου, γιατί είναι ένα νομοσχέδιο το οποίο παρά το γεγονός ότι έχει διαφορετικές διατάξεις μέσα του, εν τούτοις αντιμετωπίζει προβλήματα τα οποία αφορούν το Σώμα της Ελληνικής Αστυνομίας και το Πυροσβεστικό Σώμα. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Η κ. Παπακώστα έχει το λόγο ως εισηγήτρια της Νέας Δημοκρατίας.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, αγαπητοί συνάδελφοι, μόλις πριν από είκοσι τέσσερις ώρες από το ίδιο Βήμα της Εθνικής Αντιπροσωπείας ο Υπουργός Δημόσιας Τάξης εθνικά υπερήφανος μας διαβεβαίωνε για το πόσο ασφαλείς είναι οι ‘Ελληνες πολίτες στον τόπο τους, για το πόσο η εγκληματικότητα βαίνει μειούμενη, ώστε να μην ανησυχεί κανείς στην καθημερινότητά του. Μας έψεξε μάλιστα δριμύτατα γιατί έλεγε ότι τάχα μου εμείς κάνουμε κακό στη διεθνή εικόνα της χώρας ασκώντας εποικοδομητική κριτική στο έργο του Υπουργείου Δημόσιας Τάξης. Είκοσι τέσσερις ώρες αργότερα, δηλαδή σήμερα, κύριοι συνάδελφοι, ο κύριος Υπουργός προφανώς εξήλθε εθνικά υπερήφανος από την εξαιρετικά, όπως την παρουσίασε, χαμηλή εγκληματικότητα και φέρνει προς συζήτηση πάλι στην Εθνική Αντιπροσωπεία και δη στην Ολομέλεια το νομοσχέδιο για την έκδοση διαβατηρίων, το οποίο κατά την άποψή μου θα μπορούσε να έχει τον τίτλο «πού πήγαν δέκα χιλιάδες πλαστά διαβατήρια, ποιος έχει αυτά τα πλαστά διαβατήρια, πού τα διοχέτευσε και πώς διακινήθηκαν». 
     Με το νομοσχέδιό του αυτό ο πολιτικός προϊστάμενος, αρμόδιος για τη δημόσια τάξη, ουσιαστικά προσυπογράφει την ανικανότητα της Κυβέρνησής του, αλλά ενισχύει τις ανησυχίες μας για την έξαρση της εγκληματικότητας, αφού ουσιαστικά, μετά την παταγώδη αποτυχία του Υπουργείου Εσωτερικών, μεταφέρει την εφαρμογή της έκδοσης αυτών των ταξιδιωτικών εγγράφων -και ορθώς πια έτσι όπως έχουν εξελιχθεί τα πράγματα- στο χώρο ευθύνης της Ελληνικής Αστυνομίας, που είναι, αν θέλετε, ο μόνος αξιόπιστος κρατικός μηχανισμός αυτήν την ώρα, προσπαθώντας να ελέγξει τα ανεξέλεγκτα. 
      Κύριε Πρόεδρε, κυρίες και κύριοι συνάδελφοι, όλοι γνωρίζουμε πόσο ρευστό  είναι το μείζον ζήτημα των πιστοποιημένων ή μη ταξιδιωτικών εγγράφων τα οποία κυκλοφορούν. Γνωρίζουμε επίσης ότι πάρα πολλές φορές η χώρα μας έχει βρεθεί εκτεθειμένη για περιπτώσεις όπου το διεθνές έγκλημα, χρησιμοποιώντας ελληνικά διαβατήρια, κυκλοφορούσε νομότυπα μέχρι και αποδείξεως του αντιθέτου, έτσι ώστε να διασυρόμεθα διεθνώς. Γνωρίζουμε επίσης τις πιέσεις τις  οποίες κατά καιρούς έχει υποστεί η ελληνική Κυβέρνηση, για να κάνει επιτέλους κάτι σε σχέση με την ασυδοσία του υπόκοσμου στην πλαστογράφηση και στη χάλκευση των ελληνικών ταξιδιωτικών εγγράφων.
      Η επισήμανση από αμερικανούς και ευρωπαίους εταίρους μας προς την Κυβέρνηση είναι σαφής: «Κάντε κάτι». Αυτό λοιπόν το «κάντε κάτι», η αγωνία η οποία εκφράστηκε, είναι το αποτέλεσμα που έρχεται σήμερα να μεταμορφωθεί, να μετουσιωθεί  σε σχέδιο νόμου το οποίο φέρει το Υπουργείο Δημόσιας Τάξης προς τη Βουλή των Ελλήνων. Δεν είναι δηλαδή δυνατόν το οργανωμένο έγκλημα πλέον να κρύβεται πίσω από παραχαραγμένα ή και από πλαστά ελληνικά διαβατήρια. Ας μη ξεχνάμε όλοι ότι σε αυτήν τη Βουλή ακούστηκαν πολλά ονόματα, όπως  του Ρώσου εκτελεστή συμβολαίων θανάτου Αλεξάντερ Σολόνικ, την περίπτωση του Βλαδιμήρ Αντερέγκοφ ή ακόμη και του Ελετονού Τορνεκόφσκι.
      Όλοι τους ήταν πρώτα ονόματα, αστέρια στην ευρωπαϊκή εγκληματικότητα. Όλοι τους, όμως, είχαν ένα κοινό σημείο αναφοράς. Αποδείχτηκαν ότι ήταν κάτοχοι ελληνικών διαβατηρίων. Και το σημαντικότερο όλων είναι ότι αυτοί οι άνθρωποι, αφού με ελληνικά διαβατήρια διέμεναν στη χώρα μας, με ελληνικά διαβατήρια ταξίδευαν και παντού. «Κάντε κάτι», επεσήμαιναν, λοιπόν, οι ξένες υπηρεσίες, αλλά και η Ελληνική Αστυνομία, για την οποία ήταν ξεκάθαρο ότι το πρόβλημα έπρεπε να χτυπηθεί καίρια και στη ρίζα του. 
      Κατά τα άλλα εμάς κακίζει ο κύριος Υπουργός, κύριε Πρόεδρε και αγαπητοί συνάδελφοι, ακόμα και για εκείνα τα οποία υποδεικνύουν όλες οι αρμόδιες υπηρεσίες, ελληνικές και ξένες. Εμείς δεν θα ρωτήσουμε π.χ. πόσα ασυμπλήρωτα διαβατήρια εκλάπησαν συνολικά από αρμόδιες υπηρεσίες στην Ελλάδα. Είναι θέματα γνωστά τα οποία έχουν συζητηθεί και έχουν απασχολήσει τον τύπο. 
      Θέλω να αναφερθώ όμως εν συντομία στο πρόσφατο θλιβερό γεγονός, που εξόργισε τους έχοντες ιδιαίτερη ευαισθησία σε θέματα ασφάλειας και φαντάζομαι όλη την ελληνική κοινωνία. Στις 14 Δεκεμβρίου 2002, κύριε Πρόεδρε, κύριε Υπουργέ, κύριοι συνάδελφοι, χίλια οκτακόσια διαβατήρια και άγνωστος αριθμός από ετικέτες για βίζες Σένγκεν –που ουσιαστικά ανοίγουν τις πόρτες της Ευρώπης σε όλες τις εισόδους των χωρών-μελών της Ευρωπαϊκής Ένωσης- έκαναν φτερά από το ελληνικό Προξενείο των Βρυξελλών, σε ένα δρόμο καλά φυλασσόμενο, με άγνωστες μέχρι τώρα συνέπειες. 
      Δεν ξέρω, αγαπητέ κύριε Πρόεδρε, κυρίες και κύριοι συνάδελφοι, αν αυτήν τη στιγμή που μιλάμε η Υπηρεσία Διαβατηρίων της Νομαρχίας Αθηνών έχει στη διάθεσή της χίλια οκτακόσια λευκά διαβατήρια στους φοριαμούς της. Όμως το Προξενείο μας στις Βρυξέλλες, το οποίο έχει σαφέστατα ελάχιστες ανάγκες σε σχέση με την οποιαδήποτε ελληνική νομαρχία, διέθετε χίλια οκτακόσια λευκά διαβατήρια. Τα συμπεράσματα τα αφήνω στην κρίση σας, στην κρίση του ελληνικού λαού. 
      Αυτά τα ασυμπλήρωτα διαβατήρια –και εδώ είναι η ουσία και το μείζον ζήτημα- έχουν κάνει φτερά, έχουν κυκλοφορήσει στην αγορά και το βασικότερο από όλα είναι το εξής: Σε δημοσίευμα του «ΕΛΕΥΘΕΡΟΥ ΤΥΠΟΥ», με τίτλο «Περίεργη κλοπή σε ελληνικό Προξενείο», εμφανίζεται ο εκπρόσωπος τύπου του Υπουργείου Εξωτερικών ο κ. Μπεγλίτης να αναφέρει: «Γνωρίζουμε το γεγονός από την πρώτη στιγμή και αμέσως ενημερώθηκαν οι βελγικές αρχές που διεξάγουν την έρευνα». Κατέληξε μάλιστα με την εκτίμηση πως πρόκειται για ομάδες οργανωμένου εγκλήματος που δρουν με έδρα τις Βρυξέλλες. 
      Από την άλλη πλευρά, όπως θα έπρεπε να συμβαίνει σε αυτές τις περιπτώσεις, η Αστυνομία και το Υπουργείο Δημόσιας Τάξης αναφέρουν ότι δεν ενημερώθηκαν για τη μεγάλη κλοπή και αναρωτιέται κανείς για το αυτονόητο. Σε αυτές τις περιπτώσεις, κύριε Πρόεδρε και αγαπητοί συνάδελφοι, δεν θα πρέπει αμέσως να ενεργοποιούνται προληπτικοί κατασταλτικοί μηχανισμοί, ώστε οι είσοδοι και οι έξοδοι της χώρας να ελέγχονται με άμεση ενημέρωση; 
      Αυτή η έλλειψη συνεννόησης τι ακριβώς δείχνει αυτήν την ώρα; Δεν θα κάνουμε λόγο βεβαίως ούτε για το πόσες είναι οι περιπτώσεις εκείνες που ακόμα και Έλληνες πολίτες -που κατείχαν νομιμότατα διαβατήριο- κρατήθηκαν από αστυνομίες ξένων χωρών για κάποιες ώρες, γιατί το νόμιμο ελληνικό διαβατήριο φάνταζε ως κακέκτυπο και κατά συνέπεια εμφανιζόταν, φερόταν ως πλαστογραφημένο. 
      Στο σημείο αυτό θα ήθελα να επισημάνω ότι από όλες τις χώρες της Ευρωπαϊκής Ένωσης μόνο οι Έλληνες πολίτες χρειάζονται βίζα για να επισκεφτούν τις Ηνωμένες Πολιτείες της Αμερικής. Θα σας πω και το εξής περίεργο: Ο κύριος Υπουργός Δημόσιας Τάξης, ο κ. Χρυσοχοΐδης, στις 4-12-2002 -και μετά τη συζήτηση που είχαμε στην αρμόδια επιτροπή- εδήλωσε δημοσίως και μάλιστα στην «ΕΛΕΥΘΕΡΟΤΥΠΙΑ» το εξής: «Χωρίς βίζα στις Ηνωμένες Πολιτείες της Αμερικής με νέα διαβατήρια».
       Στις 26-12-2002 η Πρεσβεία των Ηνωμένων Πολιτειών της Αμερικής απαντά και λέει: «Νέα διαδικασία για απόκτηση βίζας». Αναρωτιέται κανείς τι από τα δύο ισχύει. Η δήλωση του κυρίου Υπουργού Δημόσιας Τάξης, ο οποίος βγήκε και είπε, ότι τώρα πλέον με το υπό ψήφιση σχέδιο νόμου θα αποκτήσουμε αξιόπιστα, πιστά διαβατήρια και δεν θα χρειάζεται βίζα ή η νέα διαδικασία για απόκτηση βίζας που καθιερώνει η Πρεσβεία των Ηνωμένων Πολιτειών της Αμερικής; Αυτό είναι ένα ερώτημα.  
      Επίσης ο κύριος Υπουργός σε συνέντευξη που έδωσε στα «ΝΕΑ» επεσήμανε τεράστια προβλήματα στο θέμα των διαβατηρίων και στην εικόνα που παρουσιάζει η χώρα μας ως προς την πιστότητα και την αξιοπιστία που απολαμβάνει διεθνώς. Πρέπει δε να σας πω ότι από απόψεις ειδικών και μάλιστα του Αντιστρατήγου της Ελληνικής Αστυνομίας, τα ελληνικά διαβατήρια θεωρούνται ύποπτα, καθώς στην ελληνική αγορά κυκλοφορούν δεκάδες χιλιάδες πλαστά διαβατήρια. 
     Πολλά από αυτά μάλιστα βρίσκονται στα χέρια των σκληρότερων αλλοδαπών ή ημεδαπών εκτελεστών που καταζητούνται όχι από μία αλλά από πολλές αστυνομίες.
      Το μεγαλύτερο, όμως, πρόβλημα το οποίο επισημαίνεται, ξέρετε ποιο είναι; Είναι τα λεγόμενα «λευκά», ασυμπλήρωτα διαβατήρια, τα έντυπα δηλαδή που χρησιμοποιούν οι νομαρχίες κατά την έκδοση των ταξιδιωτικών εγγράφων. Και εδώ πρέπει να σας πω ότι αυτά κοστίζουν πανάκριβα γιατί είναι τα καλύτερα παραχαραγμένα έγγραφα, όπως σημειώνεται χαρακτηριστικά.
      Θα πρέπει να σας πω ότι, προκειμένου να προστατεύσουμε την αξιοπιστία της χώρας μας και την αξιοπιστία των ταξιδιωτικών μας εγγράφων, επικροτούμε -και αργά η Κυβέρνηση το αντελήφθη- τη μεταφορά της ευθύνης έκδοσης και διακίνησης των διαβατηρίων στην Ελληνική Αστυνομία, καθώς είναι αυτήν τη στιγμή ο μόνος αξιόπιστος φορέας που μπορεί να εγγυηθεί την ασφαλή λειτουργία αυτής της διαδικασίας. Ωστόσο μεμφόμαστε την ελληνική Κυβέρνηση, που άφησε ξεκρέμαστη την Νομαρχιακή Αυτοδιοίκηση τόσα χρόνια δίχως κρατική υποστήριξη, δίχως στελεχιακό δυναμικό, ώστε να μην μπορεί παράλληλα να αντεπεξέλθει στην αρμοδιότητα που της είχε ανατεθεί.
      Σήμερα, κύριε Πρόεδρε, και κυρίες και κύριοι συνάδελφοι, νομοθετούμε για την ασφάλεια των ελληνικών ταξιδιωτικών εγγράφων και θα ήθελα να αναφερθώ στο γεγονός πως η Ελληνική Αστυνομία, ενώ όλοι ξέρουμε πως θα ανταποκριθεί με σθένος σ’ αυτό το νέο βεβαρημένο καθήκον, οπωσδήποτε θα πρέπει να ενισχυθεί με μέσα, με προσωπικό, με μηχανοργάνωση -που δεν τη διαθέτει- και βεβαίως θα πρέπει να αποφορτιστεί από δευτερεύουσες υποχρεώσεις.
      Με βάση τη χθεσινή επισήμανση του κυρίου Υπουργού ότι υπάρχει μια καλή αναλογία μεταξύ αστυνομικών και πολιτών, θα πρέπει να υποθέσουμε ότι δεν θα αναμένουμε σημαντικό αριθμό προσλήψεων για να ενισχυθεί το έργο της Αστυνομίας, με δεδομένο μάλιστα, κύριε Πρόεδρε και κύριοι συνάδελφοι, ότι ελαττώνονται οι προσλήψεις σε αστυνομικούς. Και αναρωτιέμαι το εξής, το οποίο ανέφερα και χθες στην τοποθέτησή μου: Από πού θα βρεθεί το προσωπικό εκείνο, το οποίο θα απασχοληθεί για το θέμα της έκδοσης των διαβατηρίων, χωρίς να επιβαρύνει περαιτέρω την αποτελεσματικότητά του αστυνομικού προσωπικού; Διότι είναι ξεκάθαρο ότι η γραφειοκρατική ύλη, που καλείται να διαχειριστεί η Ελληνική Αστυνομία, είναι τεράστια. Η μηχανοργάνωση, όπως ανέφερα, δεν είναι καθόλου επαρκής για να αντεπεξέλθει σε ένα τέτοιο έργο και είναι αμφίβολο αν, δίχως τη δέουσα ενίσχυση από την πλευρά της πολιτείας, δεν θα παρατηρήσουμε φαινόμενα δυσλειτουργιών. 
      Επιπροσθέτως πρέπει να πω ότι σε αυτά τα ερωτήματα το νομοσχέδιο δεν δίνει και απαντήσεις επί της ουσίας. Το ενδεχόμενο δηλαδή να συμπληρωθούν, όπως ελέχθη, με υπουργικές αποφάσεις πιθανόν να διασκεδάζει τις εντυπώσεις της συναδέλφου εισηγήτριας του ΠΑΣΟΚ, αλλά εμάς δεν μας διασκεδάζει τις ανησυχίες μας καθόλου. 
    Σημαντικό βέβαια είναι ότι οι αστυνομικές αρχές τουλάχιστον με αυτό το σχέδιο νόμου, έτσι όπως τροποποιήθηκε, δεν θα κάνουν χρέη διανομέα διαβατηρίων, αφήνοντας στα ΕΛΤΑ τη σχετική διαδικασία, μετά και από δική μας παρέμβαση. Ωστόσο θα ήθελα να προσθέσω πως το παρόν σχέδιο νόμου δεν αναφέρει τίποτα για την πιστοποίηση της ποιότητας των διαβατηρίων, με βάση τα δεδομένα της σύγχρονης τεχνολογίας. Για παράδειγμα, στην Ευρώπη, στις Ηνωμένες Πολιτείες της Αμερικής, γίνεται λόγος για τις βιομετρικές μεθόδους, για τις βιομετρικές πληροφορίες που θα πρέπει να παρέχουν τα διαβατήρια για τους κατόχους τους. Και αναρωτιέμαι πώς θα μπορέσουμε εμείς να διασφαλίσουμε ποιότητα και πιστότητα και αξιοπιστία στα δικά μας ταξιδιωτικά έγγραφα, όταν ακολουθούμε μια διαδικασία παλαιά.  Ενόψει της αναδιάρθρωσης που γίνεται και στην Αμερική και στην Ευρώπη, θα πρέπει να παρακολουθήσουμε τις εξελίξεις της σύγχρονης τεχνολογίας, για να μην ερχόμαστε και πάλι έποντες και καταϊδρωμένοι, την ώρα που ήδη ψηφίζουμε σχέδιο νόμου. Αναρωτιέται δηλαδή κανείς γιατί να μην διασφαλιστεί μέσω επιστημονικής συνεργασίας η κάλυψη της πιστότητας, της ασφάλειας των διαβατηρίων, βεβαίως πάντα με βάση τους ισχύοντες νόμους και τις συνθήκες που έχουμε υπογράψει για την προστασία των προσωπικών δεδομένων των πολιτών. Είναι ένα ερώτημα το οποίο θέτουμε.
Υπό τις παρούσες συνθήκες, με βάση την αναγκαιότητα για εξοικονόμηση ανθρώπινων πόρων, αλλά και της συγκράτησης των δαπανών, θα κρίναμε σκόπιμο να συστήσουμε στην Κυβέρνηση να στηρίξει τις κεντρικές υπηρεσίες έκδοσης ταυτοτήτων ανά διαμερισματική περιφέρεια, δηλαδή έντεκα τέτοιες κεντρικές υπηρεσίες και όχι μία, διότι θεωρούμε ότι δεν θα μπορέσει να επιτύχει στο έργο της.
      Επίσης προτείνουμε την πλήρη συνεργασία της κεντρικής  υπηρεσίας έκδοσης με πανεπιστημιακά  τμήματα και φορείς τεχνολογικών εφαρμογών, καθώς και κρατικές υπηρεσίες για ασφαλείς χαράξεις και εφαρμογές ασφάλειας υψηλής πιστότητας για το απαραβίαστο της γνησιότητας των διαβατηρίων και την αδυναμία πλαστογράφησής τους.
      Στην παρούσα φάση, έτσι όπως η Κυβέρνηση έχει καταστήσει προβληματικό ένα σημαντικό τμήμα των δημοσίων υπηρεσιών, κύριοι συνάδελφοι, η Ελληνική Αστυνομία δείχνει πράγματι να έχει τη δυνατότητα να εγγυηθεί για την αποτελεσματικότητα της έκδοσης και διακίνησης αξιόπιστων διαβατηρίων, αρκεί να της δώσει βεβαίως η ελληνική Κυβέρνηση την υλικοτεχνική δυνατότητα. Κρίνουμε απαραίτητο να συντμηθεί ο χρόνος της συνύπαρξης των δύο διαφορετικών τύπων έκδοσης διαβατηρίων και να ενημερωθούν οι υπηρεσίες, όπως η Ιντερπόλ, για τη νέα διαδικασία έκδοσης των ελληνικών ταξιδιωτικών εγγράφων, προκειμένου να αποφύγουμε πιθανόν νέο κύμα πλαστών διαβατηρίων πριν τη νέα σειρά έκδοσης με αυξημένα χαρακτηριστικά γνησιότητας. 
      Ως προς τα άρθρα, πρέπει να σας πω ότι -όπως είχαμε επισημάνει και στην επιτροπή- ο Γενικός Επιθεωρητής Δημόσιας Διοίκησης δεν μπορεί να μπαίνει ως καπέλο. Αυτό πρέπει να το δείτε σ’ εκείνους τους άξιους και ικανούς αξιωματικούς της Ελληνικής Αστυνομίας. Να απολαμβάνει της πλήρους και λειτουργικής ανεξαρτησίας, να μη διώκεται, να μην ευθύνεται, να μην εξετάζεται για γνώμη που διατύπωσε ή πράξη που ετέλεσε κατά την άσκηση των καθηκόντων του, να εμφανίζεται αυτός ως ουσιαστικά ανεύθυνος και να υφίστανται τις ευθύνες εκείνοι, οι οποίοι είναι υφιστάμενοί του. Και -εν πάση περιπτώσει- θεωρούμε ότι αυτό είναι και άδικο και εν δυνάμει ύποπτο.
      Είναι εμφανές ότι δεν υπάρχει καμία μέριμνα και προστασία για το προσωπικό της Διεύθυνσης Εσωτερικών Υποθέσεων, διότι όπως σας είπα και στην επιτροπή δεν είναι δυνατό να αποφύγουν τις μηνύσεις αντιπερισπασμού, έτσι όπως νομοθετείτε, αλλά και αντεκδικητικές πρακτικές εις βάρος τους κατά την άσκηση των καθηκόντων τους.
      Στα υπόλοιπα άρθρα πρέπει να σας πούμε ότι στηρίζουμε απολύτως όλες εκείνες τις διατάξεις, οι οποίες αφορούν επιδόματα, προαγωγές κι ασφαλιστικά ζητήματα. Όμως, θα πρέπει να πούμε και το εξής. Για παράδειγμα η πολιτική ηγεσία του Υπουργείου στις παραγράφους 3 και 4 του συγκεκριμένου άρθρου –αναφέρομαι στις ιδιωτικές εταιρείες φύλαξης- παρέχει διευκολύνσεις σ’ αυτές τις ιδιωτικές εταιρείες φύλαξης, προκειμένου να αποφευχθούν στο μέλλον γκάφες σαν κι αυτές που σας είχαμε επισημάνει και στην επιτροπή, όπως δηλαδή είχαμε το περιστατικό με την παρουσία πολιτικού αρχηγού, όπου επιλήφθηκε και η δικαιοσύνη μετά τη γκάφα, την οποία υποστήκαμε.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε.
      Με το άρθρο 5 θα επιζητούσαμε να διευκρινίσει ο κύριος Υπουργός –το είπαμε και στην επιτροπή- τι εννοεί με τον όρο «οργανικές επί θητεία θέσεις ειδικών φρουρών». Δεν θέλουμε αστυνομίες δυο ταχυτήτων! Αυτό οφείλετε να το ξεκαθαρίσετε. Αυτήν τη στιγμή εστιάζω σε κάποια άρθρα, γιατί τα υπόλοιπα τα είχαμε εξηγήσει αναλυτικά. 
      Στο άρθρο 8, λοιπόν, θα ήθελα να εξειδικεύσω κάποιες προτάσεις. Αναφέρομαι στο γεγονός ότι οι προτάσεις της ΠΟΑΣΥ θα πρέπει να συμπεριληφθούν ως έχουν και ως αναφέρονται για το αστυνομικό τεχνικό και μουσικό προσωπικό. Το ίδιο θα θέλαμε και για τις προαγωγές των αστυφυλάκων επ’ ανδραγαθία και για τις παραμέτρους εκείνες, που έχουν να κάνουν με τον υπολογισμό της τριακονταπενταετίας. 
      Σχετικά με το άρθρο 9 θα πρέπει να υπενθυμίσουμε ότι σε όλους τους άλλους ένστολους οι μισθολογικές προαγωγές χορηγούνται δίχως κρίσεις. Μόνο στην Ελληνική Αστυνομία οι μισθολογικές προαγωγές χορηγούνται ύστερα από αποφάσεις του συμβουλίου κρίσεων, αν και υπάρχει απόφαση του Αρείου Πάγου, που ορίζει ότι ο μισθός είναι ανεξάρτητος από τη λοιπή υπηρεσιακή κατάσταση του υπαλλήλου. Εδώ, κύριε Υπουργέ, είναι ένα ζήτημα. Σας το είχαμε επισημάνει και πρέπει να το δείτε.
      (Στο σημείο αυτό κτυπάει ξανά το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Σε σχέση με το άρθρο 10 και ειδικότερα στην παράγραφο 6 θα πρέπει να μας απαντήσετε ποιο ποσό από τις εφαρμογές του ν. 2800/2000 έχει αποδοθεί στο Υπουργείο και ποιο έχει καταβληθεί στο προσωπικό της ΕΛ.ΑΣ. για την ομαλή διεξαγωγή όσων αγώνων αναφέρονται στο ν. 2725/1999 και την τήρηση της τάξης στους αθλητικούς χώρους.
      Πρέπει να σας πω ότι -για την ενότητα και την ταυτότητα του νομικού λόγου- έχετε κάνει ένα νομοτεχνικό ατόπημα στο άρθρο 8 στις παραγράφους 2 και 3. Εκεί θα πρέπει να υπάρξει διόρθωση και να βάλετε για τους ολυμπιονίκες ό,τι λέτε στην παράγραφο 3, δηλαδή τη φράση: «ανεξάρτητα αν υπηρετούσαν από το χρόνο επίτευξης της νίκης τους στην Ελληνική Αστυνομία ή στο Πυροσβεστικό Σώμα. Αυτό θα πρέπει να ισχύσει και στο άρθρο 2, όπου δεν φαίνεται να ισχύει η ίδια διάταξη.
      Τέλος, αγαπητέ κύριε Πρόεδρε, κυρίες και κύριοι συνάδελφοι, πιστεύουμε ότι αυτό το νομοσχέδιο με την εγγύηση της Ελληνικής Αστυνομίας παρέχει τη δυνατότητα να έχουμε αξιόπιστα ταξιδιωτικά έγγραφα. Εμείς ως Νέα Δημοκρατία το στηρίζουμε όχι για κανένα άλλο λόγο, αλλά γιατί απλώς πιστεύουμε ότι ως σοβαρό και υπεύθυνο κόμμα έχουμε την ευθύνη να αναστρέψουμε την κακή εικόνα της χώρας μας, που με ευθύνη της Κυβέρνησης δημιουργήθηκε από την έκδοση πλαστών διαβατηρίων κι από την ανεπάρκεια των υπηρεσιών του Υπουργείου Εσωτερικών. Γι’ αυτόν το λόγο ψηφίζουμε το νομοσχέδιο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης εκ μέρους του Συνασπισμού της Αριστεράς και της Προόδου έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, το συζητούμενο σχέδιο νόμου δεν έχει να αντιμετωπίσει ένα θέμα. Κατά συνέπεια, δεν μπορούμε να συζητούμε επί της αρχής ενός νομοσχεδίου, το οποίο με διάφορες διατάξεις επιχειρεί να αντιμετωπίσει επί μέρους θέματα.
     Εάν, κύριε Πρόεδρε, θέλαμε να αναζητήσουμε την αρχή του νομοσχεδίου, θα έπρεπε να επιλέξουμε το κορυφαίο ζήτημα που θέλει να αντιμετωπίσει κι αυτό είναι η μεταφορά της αρμοδιότητας για την έκδοση διαβατηρίων από το Υπουργείο Εσωτερικών και τις αποκεντρωμένες υπηρεσίες του προς το Υπουργείο Δημόσιας Τάξης. Με άλλα λόγια, κύριοι συνάδελφοι, η μέχρι τώρα αρμοδιότητα των αποκεντρωμένων υπηρεσιών του Υπουργείου Εσωτερικών για την έκδοση διαβατηρίων μεταφέρεται στο Υπουργείο Δημόσιας Τάξης.
      Αυτό, κύριε Υπουργέ, αποτελεί ομολογία ότι η μέχρι σήμερα έκδοση των διαβατηρίων δεν χαρακτηρίζεται από εκείνη τη νομιμότητα ή ακόμη και από εκείνον τον ενδελεχή έλεγχο ο οποίος πρέπει να υπάρχει, προκειμένου να εκδοθεί ένα διαβατήριο.
      Δεν μπορώ να αντιληφθώ –το λέτε στην εισηγητική έκθεση- γιατί οι αποκεντρωμένες υπηρεσίες του Υπουργείου Εσωτερικών να μην παρέχουν ασφάλεια στην έκδοση των διαβατηρίων και γιατί αυτή η ασφάλεια θα εξασφαλίζεται από το Υπουργείο Δημόσιας Τάξης. Εκτός και εάν το Υπουργείο Δημόσιας Τάξης σέρνει μαζί του τεκμήριο ότι είναι αποτελεσματικότερο, ότι είναι εντιμότερο και ότι είναι σοβαρότερο έναντι του Υπουργείου Εσωτερικών σε ό,τι αφορά την έκδοση των διαβατηρίων. 
      Διότι εάν θέλατε, κύριε Υπουργέ, χρόνια ολόκληρα έχετε αντιμετωπίσει το ζήτημα της ασφάλειας στην έκδοση των διαβατηρίων, θα μπορούσατε περίφημα να αξιοποιήσετε την επικοινωνία των συναρμόδιων υπηρεσιών του Υπουργείου Δημόσιας Τάξης με εκείνες του Υπουργείου Εσωτερικών. Αλλά φαίνεται ότι αυτή η επικοινωνία, η επιβαλλόμενη από το νόμο και από την ανάγκη των πραγμάτων, δεν είχε εξασφαλιστεί, με αποτέλεσμα να ελέγχεσθε για την έκδοση διαβατηρίων εκ μέρους των αρμοδίων μέχρι σήμερα υπηρεσιών, μία έκδοση η οποία δεν είχε τα στοιχεία της νομιμότητας, μία έκδοση η οποία πάρα πολλές φορές μας εξέθετε και μία έκδοση διαβατηρίων η οποία, επίσης πάρα πολλές φορές, δημιουργούσε τεράστια προβλήματα, διότι τα κατείχαν παρανόμως ακόμα και επικίνδυνοι άνθρωποι οι οποίοι είχαν εισέλθει στη χώρα μας.
      Κύριε Πρόεδρε, εγώ διαφωνώ με αυτήν τη μεταφορά της αρμοδιότητας για την έκδοση διαβατηρίων από το Υπουργείο Εσωτερικών στο Υπουργείο Δημόσιας Τάξης. Είναι ευρωπαϊκή πρωτοτυπία να εκδίδονται τα διαβατήρια από το Υπουργείο Δημόσιας Τάξης και όχι από τις αποκεντρωμένες υπηρεσίες του Υπουργείου Εσωτερικών. Και η πρωτοτυπία αυτή την οποία προωθεί η Κυβέρνηση, ουσιαστικά τι λέει; Ότι δεν έχω ασφαλή τρόπο έκδοσης των διαβατηρίων από τις αποκεντρωμένες υπηρεσίες του Υπουργείου Εσωτερικών, διότι φοβάμαι πως σε πάρα πολλές περιπτώσεις φωλιάζει η διαφθορά η οποία οδηγεί στην παράνομη έκδοση διαβατηρίων. Αλλά αυτό δεν συνιστά χρηστή διοίκηση. Αυτό δεν συνιστά ένα αποτελεσματικό κράτος και η ευθύνη είναι εις ολόκληρον, κύριε Υπουργέ, της Κυβέρνησης. Εάν θέλετε, διατηρείστε την παλαιά αρμοδιότητα και εξασφαλίστε εκείνη τη συνεργασία των αρμοδίων υπηρεσιών που ο ίδιος ο νόμος σας παρέχει ως δυνατότητα και σας επιβάλλει ως υποχρέωση. 
      Περαιτέρω, κύριε Πρόεδρε, έχουμε και μία άλλη πρωτοτυπία στο σχέδιο νόμου. 
      Κύριοι συνάδελφοι, πριν από καιρό συνεστήθη η Διεύθυνση Εσωτερικών Υποθέσεων για να ελέγχει ζητήματα διαφθοράς στο χώρο της Ελληνικής Αστυνομίας. Και βεβαίως δεν μπορώ να αποφύγω, κύριε Πρόεδρε, τον πειρασμό και να μην πω ότι επιθεωρητές Δημόσιας Διοίκησης έχουμε, ελεγκτές έχουμε, Διεύθυνση Εσωτερικών Υποθέσεων έχουμε, αλλά η διαφθορά είναι κορυφωμένη στο χώρο της ευρύτερης Δημόσιας Διοίκησης. 
      Εν πάση περιπτώσει, κύριοι συνάδελφοι, αυτή η Διεύθυνση Εσωτερικών Υποθέσεων της Ελληνικής Αστυνομίας με το συζητούμενο σχέδιο νόμου –άλλη ευρωπαϊκή πρωτοτυπία- παίρνει αρμοδιότητες για να ελέγχει και τους δημοσίους υπαλλήλους, να ελέγχει τους υπαλλήλους που ανήκουν στον ευρύτερο δημόσιο τομέα. Αντιλαμβάνεσθε τι τραγέλαφος θα προκύψει, κύριε Υπουργέ, όταν με τις συναρμοδιότητες και τις επαλληλίες θα έχουμε τη σύγχυση να παρεμβαίνει ο επιθεωρητής Δημόσιας Διοίκησης, να παρεμβαίνουν οι ελεγκτές, να παρεμβαίνει ο εισαγγελέας, να παρεμβαίνει η Διεύθυνση Εσωτερικών Υποθέσεων, δηλαδή οι αστυνομικοί, στο έργο των δημοσίων υπαλλήλων. 
      Πρωτοτυπείτε μ’ έναν εξαιρετικό τρόπο ως Κυβέρνηση και βέβαια καταλαβαίνω, βρίσκεσθε σε μία δύσκολη θέση. Από πολλές μεριές και από το εσωτερικό σας βοά η διεκδίκηση να παταχθεί η διαφθορά, αλλά δεν θα την πατάξετε με τον τρόπο που επιχειρείτε με τις συγκεκριμένες διατάξεις του σχεδίου νόμου. 
      Η Διεύθυνση Εσωτερικών Υποθέσεων της Ελληνικής Αστυνομίας να παραμείνει Διεύθυνση Εσωτερικών Υποθέσεων και όχι πια εξωτερικών υποθέσεων διότι πάρα πολύ ορθά επισημαίνει η Επιστημονική Επιτροπή της Βουλής ότι με τον τρόπο που θέλετε να νομοθετήσετε, χάνει το χαρακτήρα των εσωτερικών υποθέσεων η συγκεκριμένη διεύθυνση και αποκτά ένα εξωτερικό χαρακτήρα αφού υπεισέρχεται στο έργο της ευρύτερης Δημόσιας Διοίκησης, ένα χαρακτήρα, ξένο προς τον αρχικό σκοπό για τον οποίο θεσπίστηκε αυτή η Διεύθυνση των Εσωτερικών Υποθέσεων.
      Περαιτέρω, κύριοι συνάδελφοι, και πάλι οι ειδικοί φρουροί και οι συνοριοφύλακες. Καμία αντίρρηση. Αλλά εδώ διαπιστώνουμε, κύριε Πρόεδρε, ότι κάθε τόσο έχουμε καινούριες προσλήψεις ειδικών φρουρών, καινούριες προσλήψεις συνοριοφυλάκων  και κάθε φορά παραπέμπονται σε ειδικές ρυθμίσεις τα θέματα που αφορούν τις συγκεκριμένες αυτές κατηγορίες. Εάν υπάρχει ανάγκη –και φαίνεται ότι υπάρχει- της ύπαρξης του σώματος των ειδικών φρουρών και των συνοριοφυλάκων, κύριε Υπουργέ, οφείλετε μ’ ένα συγκεκριμένο, σταθερό, όσο και στέρεο τρόπο να ορίσετε πώς συγκροτούνται αυτά τα σώματα και όχι κάθε φορά να μας φέρνετε διατάξεις επ’ ευκαιρία και ζητήματα που αναφέρονται, κύριε Πρόεδρε, στον πυρήνα της συγκρότησης των σωμάτων να επιλέγει το Υπουργείο Δημόσιας Τάξης, ο Υπουργός, η Κυβέρνηση κατά συνέπεια, να ρυθμιστούν με προεδρικό διάταγμα, προφανώς μετά από πρόταση του αρμόδιου Υπουργού Δημόσιας Τάξης και με τον τρόπο αυτό στο πλαίσιο μίας απαράδεκτης γενικής εξουσιοδότησης που θα έχει αν ψηφισθεί η συγκεκριμένη διάταξη.
      Δεν είναι δυνατόν τα ζητήματα της συγκρότησης αυτών των σωμάτων να ορίζονται με προεδρικό διάταγμα, δεν είναι δυνατόν να αντιμετωπίζονται αποσπασματικά και επ’ ευκαιρία με διάσπαρτες διατάξεις σε διάφορα νομοθετήματα. Καλό είναι, αναγκαίο είναι όσο και χρηστό, κύριε Υπουργέ, να φέρετε ένα συγκεκριμένο τρόπο ρύθμισης και αντιμετώπισης αυτών των ζητημάτων, διαφορετικά δικαιολογημένα εγείρεται όχι μόνο η υποψία, αλλά και η βεβαιότητα ότι θέλετε να τα ρυθμίζετε ελευθέρως και πολύ ορθά κάποιοι παρατηρούν, γιατί όχι να τα ρυθμίζετε και για την εξυπηρέτηση των δικών σας μικροκομματικών συμφερόντων και πελατειακών σχέσεων. 
      Κύριε Πρόεδρε, έχουμε επίσης μία ενδιαφέρουσα διάταξη στο συζητούμενο σχέδιο νόμου. Με κοινή απόφαση των Υπουργών Δημόσιας Τάξης και Μεταφορών και Επικοινωνιών, λέει το άρθρο 3 παράγραφος 3, ο χρόνος ανάληψης από την Υπηρεσία Πολιτικής Αεροπορίας των υπηρεσιών επί θεμάτων προστασίας της ασφαλείας που προβλέπονται στην προηγούμενη παράγραφο στους αερολιμένες ευθύνης της… για να προσθέσει: «Οι υπηρεσίες αυτές μπορεί να ανατίθενται από την Υπηρεσία Πολιτικής Αεροπορίας κατ’ εξαίρεση και σε ιδιωτικές επιχειρήσεις παροχής υπηρεσιών ασφάλειας». Κύριε Πρόεδρε, θα επιμείνω, έστω και αν είμαι τραγική μειοψηφία ότι ζητήματα ασφάλειας στους αερολιμένες, ζητήματα έρευνας και ελέγχου των εισερχομένων στους αερολιμένες, είναι διαδικασίες και αρμοδιότητες των συντεταγμένων οργάνων του κράτους, δηλαδή της Ελληνικής Αστυνομίας, των ανδρών και γυναικών που είναι αστυνομικοί και όχι των ιδιωτικών υπηρεσιών που προσφέρουν ποικιλώνυμες εταιρείες παροχής υπηρεσιών ασφάλειας, οι λεγόμενες κατά το «νεολογισμό» security. Βλέπετε έχει αντικατασταθεί και η οικεία ελληνική λέξη στην προκειμένη περίπτωση. Οι αρμοδιότητες επομένως έρευνας, ελέγχου και ασφάλειας και των αερολιμένων αλλά και των εισερχομένων στους αερολιμένες, είναι αποκλειστική κατά το Σύνταγμα –αυτή είναι η άποψή μου- αρμοδιότητα των οργάνων της Ελληνικής Αστυνομίας.
      Καμιά ιδιωτική επιχείρηση παροχής υπηρεσιών ασφάλειας δεν έχει αρμοδιότητα και δικαίωμα να ελέγχει κανέναν Έλληνα πολίτη, να ερευνά κανέναν Έλληνα πολίτη. Βρισκόμαστε όμως μπροστά σε μία ισοπέδωση αυτονόητων πραγμάτων. 
      Αυτονόητο είναι ότι αυτές οι διαδικασίες ανάγονται στο αποκλειστικό έργο και στην αποκλειστική αρμοδιότητα των υπηρετούντων στην Ελληνική Αστυνομία, στην αρμοδιότητα των Ελλήνων και Ελληνίδων αστυνομικών, κύριε Πρόεδρε.
      Αλλά όσο και αν είναι γνωστό, κύριε Πρόεδρε, οφείλω να το επαναφέρω: Εδώ φθάσαμε στο σημείο με την ανοχή της Κυβέρνησης –μία ανοχή η οποία πάρα πολλές φορές είναι προσβλητικότατη- να ελέγχονται άνθρωποι του ελληνικού Κοινοβουλίου από υπαλλήλους των ιδιωτικών εταιρειών παροχής υπηρεσιών ασφαλείας. 
      Κύριε Πρόεδρε, εγώ θα ήμουνα ο τελευταίος που θα διέκρινα ανάμεσα στους Βουλευτές και στους άλλους πολίτες, αλλά είμαι βέβαιος ότι θα συμφωνήσετε πως αυτό που συμβαίνει σήμερα προσβάλει συνολικότερα τον Έλληνα πολίτη, πέρα από το γενικό ζήτημα που τίθεται και αυτό που τίθεται είναι η παράβαση της συνταγματικής διάταξης, αναφορικά με το σεβασμό της προσωπικότητας του πολίτη και όπως αυτός ο σεβασμός εξειδικεύεται και οριοθετείται με τις επιμέρους ρυθμίσεις που αναφέρεται στη δυνατότητα έρευνας, ελέγχου και άλλων συναφών ζητημάτων που αφορούν την κίνηση του ίδιου του πολίτη. 
      Νομίζω  ότι έπρεπε το ελληνικό Κοινοβούλιο σύσσωμο, οπουδήποτε και αν ο καθένας ανήκει, να αντισταθεί και να απορρίψει την προτεινόμενη ρύθμιση η οποία είναι προσβλητική, επαναλαμβάνω, κύριε Υπουργέ. 
      Τέλος, στο πλαίσιο του χρόνου μου, υπάρχουν διατάξεις οι οποίες είναι θετικές. Είναι αυτές που αναφέρονται στην αντιμετώπιση ζητημάτων που έχουν σχέση με επιδόματα και αποζημιώσεις αστυνομικών, είναι διατάξεις οι οποίες αναφέρονται στην ενίσχυση οικογενειών θυμάτων αστυνομικών, πυροσβεστών και άλλων, ανδρών και γυναικών, που έπεσαν στην εκτέλεση του καθήκοντος. 
       Όλες αυτές τις διατάξεις, κύριε Πρόεδρε, που αναφέρονται στη στήριξη του έργου της Ελληνικής Αστυνομίας, στη στήριξη του έργου των Ελλήνων και Ελληνίδων αστυνομικών, εμείς θα τις ψηφίσουμε. Δεν είναι δυνατόν όμως να συμφωνήσουμε με διατάξεις που προωθεί η Κυβέρνηση και αυτές οι διατάξεις να προσβάλουν το Σύνταγμα, αλλά και τα δικαιώματα του πολίτη. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ο Βουλευτής Β΄ Αθηνών κ. Τάσος Μαντέλης ζητεί ολιγοήμερη άδεια απουσίας του στο εξωτερικό. 
      Η Βουλή εγκρίνει; 
      ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
      Ο κ. Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Όταν έρχονται τέτοιου είδους νομοσχέδια που ορισμένα από τα άρθρα τους αφορούν και τα ατομικά και τα δημοκρατικά δικαιώματα, εμείς τα βλέπουμε μέσα από μια γενικότερη θεώρηση, μέσα σε τι περιβάλλον έρχονται, ψηφίζονται και προοπτικά που μπορούν να οδηγήσουν. 
     Από το 1990 και μετά, μετά τις ανατροπές και την –όπως λένε μερικοί- μονοκρατορία των Ηνωμένων Πολιτειών βρισκόμαστε στο εξής κλίμα: Είναι υπαρκτό το ζήτημα της ασφάλειας του πολίτη. Αυξάνεται η εγκληματικότητα και αυτό πρέπει να αντιμετωπιστεί. 
      Το πρόβλημα είναι ότι με την ευκαιρία αντιμετώπισης της εγκληματικότητας και εμπέδωσης της ασφάλειας και πολύ περισσότερο μετά το τρομοκρατικό χτύπημα, στο όνομα της τρομοκρατίας -που όπου είναι υπαρκτή η τρομοκρατία βεβαίως και πρέπει να αντιμετωπίζεται, αλλά το πώς να αντιμετωπίζεται είναι μια άλλη ιστορία- να μη χρησιμοποιείται η συνολική νομοθεσία είτε αφορά αντιτρομοκρατική νομοθεσία –τρομονόμους το λέμε εμείς- είτε αφορά άλλες διατάξεις που σε μία πορεία να μπορούν να στραφούν, κάτω από ορισμένες προϋποθέσεις, κατά πολιτικών αντιπάλων, κατά των λαϊκών κινημάτων, όπως λέμε εμείς. 
      Βλέπουμε, λοιπόν, στην πράξη ότι δημιουργείται νομοσχέδιο με το νομοσχέδιο ένας μηχανισμός, μία θωράκιση του συστήματος με αρνητική προοπτική και μας παραπέμπει σε σκέψεις για τις οποίες ανησυχούμε και γι’ αυτό αντιδρούμε. 
      Τι σχέση έχουν αυτά που λέω με το νομοσχέδιο; Γίνεται μια ολόκληρη συζήτηση επί μήνες ότι οι Αμερικάνοι βάζουν όρους και προϋποθέσεις για να καταργήσουν τη βίζα των Ελλήνων πολιτών. Γράφουν οι εφημερίδες διάφορα, ότι ζητάν αυτά τα ανταλλάγματα, ορισμένες εφημερίδες το συνδέουν με αυτό το νομοσχέδιο για τα διαβατήρια, ότι θέλουν περισσότερες εγγυήσεις για το ποιος μας έρχεται από την Ελλάδα και ξαφνικά βλέπουμε να έρχεται αυτό το νομοσχέδιο. 
      Έχουμε διαβεβαιώσεις ότι δεν συνδέεται το ένα με το άλλο. Δηλαδή αυτή η νομοθεσία δεν θέλει να απαγορεύσει δραστηριότητες των πολιτών. Αλλά τέτοιες διαβεβαιώσεις ανατρέπονται στην πράξη και θα σας πω ένα παράδειγμα το οποίο ανέφερα και στην επιτροπή. Η αντιτρομοκρατική νομοθεσία, ο τρομονόμος, εφαρμόστηκε και σε άλλες χώρες της Ευρώπης και θα αλλάξει προς το σκληρότερο. Χρησιμοποιείται και στην Ιταλία. Στην τελευταία μεγάλη διαδήλωση στη Φλωρεντία πήγαν και Έλληνες και σήμερα είναι σε εξέλιξη η διαδικασία δίωξης εις βάρος κάποιων διαδηλωτών –δεν ξέρω ποια είναι τα πραγματικά γεγονότα και τι συνέβη εκεί- με βάση την αντιτρομοκρατική νομοθεσία.
      Είπα και άλλη φορά, όταν συζητούσαμε με τον πρώην Υπουργό κ. Σταθόπουλο στην επιτροπή τον ελληνικό τρομονόμο, ότι έγιναν συλλήψεις της εξωκοινοβουλευτικής αριστεράς, φοιτητών, στον Πειραιά και πήγαν στη δικογραφία με το ν. 187. Δεν είχε τροποποιηθεί ακόμα γιατί δεν ίσχυε ο τρομονόμος. Αν ίσχυε ο τρομονόμος έτοιμοι ήταν οι αστυνομικοί να τους πήγαιναν βάσει αυτού του νόμου. Γι’ αυτό θα πρέπει να είμαστε πολύ προσεκτικοί.
      Θέτω, λοιπόν, το ερώτημα για να έρθω στο νομοσχέδιο: Υπάρχει πρόβλημα με τα διαβατήρια; Υπάρχουν οι απαραίτητες εγγυήσεις ότι οι νομαρχίες κάνουν σωστά τη δουλειά τους και ότι κυκλοφορούν πλαστά διαβατήρια κλπ.; Να πάρουμε μέτρα, να συμφωνήσουμε και εμείς ώστε στο Υπουργείο Εσωτερικών να λειτουργήσει το όλο σύστημα και να παρασχεθούν όλες οι εγγυήσεις, τι είδους διαβατήρια θα βγαίνουν με ποια διαδικασία κλπ. 
      Δεν μας κάνουν οι Νομαρχιακές Αυτοδιοικήσεις; Εγώ νομίζω ότι μπορούν. Υπάρχουν οι περιφέρειες, υπάρχει το Υπουργείο Εσωτερικών. Με τα χρήματα και το μηχανισμό που εξ αρχής ετοιμάζει η Αστυνομία θα μπορούσε να λειτουργήσει όλο αυτό το σύστημα στο Υπουργείο Εσωτερικών. Μη μας λέτε ότι είναι το ίδιο το Υπουργείο Εσωτερικών με το Υπουργείο Δημόσιας Τάξης στις άλλες χώρες. Στην Ελλάδα γιατί το κρατάμε χωριστά; Κατά τη δική μας άποψη είναι κατάλοιπο του Εμφυλίου Πολέμου. Και αμέσως ερχόμαστε να βγάλουμε το εξής συμπέρασμα: Τι το ιδιαίτερο έχει το Υπουργείο Δημόσιας Τάξης από μια κεντρική υπηρεσία του Υπουργείου Εσωτερικών, που θα έχει τους κατάλληλους υπαλλήλους και δεν θα διαχέεται όλος ο μηχανισμός σε όλες τις νομαρχίες; Έχει ασφαλώς καλύτερη πληροφόρηση. Έχει σχέση με το ηλεκτρονικό φακέλωμα. Έχει σχέση με τη Σένγκεν. Έχει σχέση με τις πληροφορίες που έρχονται από την αντιτρομοκρατική, έχει σχέση με τις πληροφορίες που έρχονται από το εσωτερικό δίκτυο υπόπτων, δηλαδή τις πληροφορίες που μαζεύουμε γι’ αυτούς που θεωρούμε ύποπτους γιατί υπάρχει η Σένγκεν αλλά υπάρχει και ο εσωτερικός μηχανισμός της κάθε χώρας. Γι’ αυτό πάει στο Υπουργείο Δημόσιας Τάξης και είναι απαίτηση των Αμερικάνων.
      Ρωτώ γιατί ανοίξαμε ιστορία όχι με αυτούς που έχουν καταδικαστεί και αποκλείονται να διαπιστευτούν στις υπηρεσίες της Ολυμπιακής Επιτροπής, αλλά και για περιπτώσεις που μόνο είναι καταγεγραμμένοι στη Σένγκεν ή που άπτονται της δημόσιας τάξης και της εθνικής ασφάλειας. Όταν, λοιπόν, υπάρχουν αυτές οι πληροφορίες δεν θα του δίνουμε διαβατήριο; Θα τον καθυστερούμε με διαδικαστικά ζητήματα για να μην το πάρει;
Έθεσα το  ερώτημα και δεν απαντήθηκε. Τι σημαίνει διαβατήριο τοπικής έκτασης; Αναφέρεται στο άρθρο 1 το διαβατήριο τοπικής ισχύος. 
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Βγήκε αυτό.
      ΑΝΤΩΝΗΣ ΣΚΥΛΛΑΚΟΣ: Εάν βγήκε, τότε εντάξει.
     Εν πάση περιπτώσει, είμαστε εντελώς αντίθετοι, γιατί κατά τη γνώμη μας δεν έχει δουλειά το Υπουργείο Δημοσίας Τάξεως μ΄ αυτήν την υπόθεση, που θα έπρεπε να ανήκει στο Υπουργείο Εσωτερικών.
      Το δεύτερο θέμα έχει να κάνει με τις όλο και περισσότερες αρμοδιότητες που δίνονται εκτός εισαγγελέα. Οι εγγυήσεις, δηλαδή,  που παρέχει ο εισαγγελέας, ο οποίος προΐσταται και των εκτελεστικών οργάνων όταν κάνουν ανακριτικές και προανακριτικές πράξεις, μετατίθενται σταδιακά από νομοσχέδιο σε νομοσχέδιο σε ευρύτερη γκάμα ανθρώπων. Επομένως, αποκτούν διαφόρων διαβαθμίσεων ανακριτικές ενέργειες και άλλα άτομα. 
      Το Υπουργείο Εσωτερικών έφερε το δικαίωμα των επιθεωρητών να κάνουν προανακριτικές πράξεις για όλους τους δημοσίους υπαλλήλους. Εσείς με το άρθρο 2 μας λέτε ότι για τη δωροδοκία και την εκβίαση το εσωτερικό σώμα της ΕΛΑΣ θα κάνει έρευνα χωρίς την έγκριση του εισαγγελέα. Ακόμα και τώρα σε ορισμένες περιπτώσεις μπορεί -όταν είναι αυτόφωρο το αδίκημα, όταν δεν προλαβαίνει κάποιος χρονικά και θέλει να προλάβει τη ζημιά- να κάνει χωρίς την άδεια του εισαγγελέα κάποιες ενέργειες και κάποιες έρευνες, αλλά αμέσως τηλεφωνεί στον εισαγγελέα. Αυτά δεν υπάρχουν εδώ. Τους δίνουμε δικαιώματα και ανοίγει ο δρόμος για παραπέρα.
      Το τρίτο ζήτημα είναι εάν θα προχωρούμε σιγά-σιγά, κάτω από την πίεση των πραγμάτων, επειδή δεν έχετε προσωπικό, επειδή «δεν χάθηκε κι ο κόσμος, επειδή σε άλλες χώρες ευρωπαϊκές βλέπουμε τι γίνεται, σε ιδιωτικοποίηση λειτουργιών και αρμοδιοτήτων που έχουν σχέση με τη δημόσια ασφάλεια, μ΄ αυτήν την ιδιαίτερα σοβαρή εξουσία που είναι ο πυρήνας της κρατικής εξουσίας. 
      Πού θα πάει αυτή η υπόθεση; Έτσι για «ψύλλου πήδημα» θα δίνουμε αρμοδιότητες; Κατ’ αρχάς, είναι αντισυνταγματική αυτή η διάταξη και έχει κριθεί σε ανάλογο θέμα. Για το Δήμαρχο της Αθήνας τον κ. Αβραμόπουλο δεν βγήκε απόφαση του Αρείου Πάγου που έλεγε ότι ο αστυνομικός έλεγχος που γινόταν σε σχέση με τα παρκόμετρα του δήμου ήταν αντισυνταγματικός, διότι δεν μπορούσε το κράτος να δώσει δημόσια εξουσία σε ιδιώτες;
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εξουσία προσκείμενη.
      ΑΝΤΩΝΗΣ ΣΚΥΛΛΑΚΟΣ: Εδώ είναι σοβαρότερο το ζήτημα, γιατί παρανόμως μέχρι σήμερα λειτουργεί η ιδιωτική ασφάλεια στο αεροδρόμιο του Ελληνικού. Βεβαίως το θέμα αφορά και τους Βουλευτές και είναι προσβλητική η συμπεριφορά κάποιων απ΄ αυτούς, αλλά δεν είναι μόνο ζήτημα δικό τους, αλλά και όλων των πολιτών. 
     Εμείς λέμε να προσλάβετε εκατό ανθρώπους παραπάνω, οι οποίοι να εξειδικευτούν και να είναι αστυνομικοί υπό τη δική σας εποπτεία στο αεροδρόμιο. Δεν λέμε να μην υπάρχουν αυτοί οι έλεγχοι. Μ΄ αυτόν τον τρόπο θα φτάσουμε σιγά-σιγά σε αυτό που γίνεται στις Ηνωμένες Πολιτείες, δηλαδή να περάσουν όλα στον ιδιωτικό τομέα, ακόμα και οι φυλακές, γιατί δεν ξοδεύονται τόσα χρήματα εάν τις πάρουν οι ιδιώτες.
      Ένα άλλο ζήτημα που βάζουμε, είναι αυτό της αύξησης των κατασταλτικών μηχανισμών, που έχει και ποιοτικό και ποσοτικό χαρακτήρα. Στο άρθρο 5 πάμε για αύξηση, όπως, όταν και όση θέλει ο εκάστοτε Υπουργός, των ειδικών φρουρών. Για ποιο λόγο πρέπει να αυξηθούν; Έτσι θα αντιμετωπίσουμε όλα τα ζητήματα; Αντιμετωπίζονται αυτά τα ζητήματα με συνεχή αύξηση του αριθμού;
      Δεν συμφωνούμε. Και δεν συμφωνούμε να γίνονται με προεδρικό διάταγμα θέματα που άπτονται της τοποθέτησης, μετάθεσης, απόσπασης των ειδικών φρουρών, των συνοριοφυλάκων. Θα μπορούσατε κάλλιστα να φέρετε μία διάταξη, όταν είστε έτοιμος για το προεδρικό διάταγμα. Φέρτε μας νόμο εδώ στη Βουλή.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
     Για τους εποχικούς πυροσβέστες θα ήθελα να πω ότι βεβαίως υπάρχει ανάγκη προσωπικού, αλλά μόνιμου προσωπικού. Υπάρχουν πολλές κενές θέσεις μόνιμου προσωπικού. Και αντί να προχωρήσετε εκεί, τους παίρνετε κατά τρόπο εποχιακό και εκτός του ΑΣΕΠ. Δεν συμφωνούμε. 
     Ειδικά γι’ αυτούς, αν υπάρχουν ακόμα δύο τρία αντικειμενικά κριτήρια που πρέπει να τα προσθέσουμε ή πρέπει να τα αφαιρέσουμε, θα μπορούσατε να τα φέρετε εδώ πέρα στη Βουλή, όχι με προεδρικό διάταγμα, διότι έτσι κατά τη γνώμη μας -και ανησυχούμε- θα μπορεί να υπάρχουν δυνατότητες ρουσφετολογίας ανάλογα με το πόσο ελαστικά είναι αυτά τα λεγόμενα αντικειμενικά κριτήρια.
      Τώρα, στα άρθρα που αφορούν τα οικονομικά ζητήματα και άλλες διατάξεις των αστυνομικών οργάνων και των Σωμάτων Ασφαλείας γενικότερα εμείς είμαστε γενικά σε θετική κατεύθυνση, έχουμε όμως τις εξής παρατηρήσεις: Δίνονται δυνατότητες στον Υπουργό για κάποιες αυξήσεις. Ναι, αλλά πληρώνουν ειδικά οι αστυνομικοί –γι’ αυτό και απεργούν- τη λεγόμενη επιδοματική πολιτική -ένα επίδομα από εδώ, ένα επίδομα από εκεί- και δεν μπορούν να ζήσουν. Ένας μεγάλος αριθμός αναγκάζεται και κάνει δεύτερη δουλειά. Αν δεν υπάρχει γενναία –προς όλους τους εργαζόμενους και όχι μόνο σε αυτούς- αντιμετώπιση, θα έχουμε σοβαρά προβλήματα.
      Δεύτερον, καλώς κάνατε να έχουν και αυτοί την ημερήσια αποζημίωση, όταν πάνε στο εξωτερικό. Δεν συμφωνούμε να τους γίνονται κρατήσεις υπέρ των  ασφαλιστικών ταμείων μέχρι 5%. Καλώς κάνετε και κάνετε επταμελές με πρόθεση το διοικητικό συμβούλιο για τις Εξοχές της Ελληνικής Αστυνομίας αλλά, αν θέλετε να υπάρχουν εκπρόσωποι μέσα εκεί, εξασφαλίστε ότι θα εκλέγονται, όχι ότι θα τους διορίζετε. Απ’ ό,τι φαίνεται με βάση αυτό που λέει η διάταξη θα υπάρχει διορισμός.
      Μας δώσατε μια διαβεβαίωση και στην επιτροπή ότι, όταν ένας αστυνομικός συρθεί στα δικαστήρια και καταδικαστεί, τότε δεν θα πληρώσει το κράτος τα έξοδα της δίκης και την ποινή του, ότι υπάρχει άλλη διάταξη. Επαφιέμαστε στη διαβεβαίωση ότι υπάρχει άλλη διάταξη διότι, αν δεν υπάρχει, δεν μπορεί το κράτος να πληρώνει τα έξοδα για κάποιον αστυνομικό ο οποίος παρανόμησε.
      Δεν συμφωνούμε με το να μετακινούνται τα βαρέα οχήματα με την ευθύνη των ιδιωτών. Αν υπάρχει κόστος για το ελληνικό κράτος και προσωπικό, το οποίο χρησιμοποιείται, είναι προτιμότερο τα έξοδα αυτά να τα πληρώνουν αυτοί για τις υπηρεσίες οδικής ασφάλειας παρά να βάζουμε ιδιώτες σε τόσο σοβαρά ζητήματα, διότι εκεί για τη μείωση του κόστους θα έχουμε προβλήματα. Θα υπάρχει ανοχή στην παρανομία από τους ιδιώτες.
      Κλείνω με το εξής:  Στο άρθρο 16 ανοίγουμε ένα δρόμο σε σχέση με τους ξένους που θα μπορούν να είναι διαπιστευμένα άτομα για να πηγαίνουν στις εγκαταστάσεις και να συμμετέχουν στις λειτουργίες των Ολυμπιακών Αγώνων. Εγώ καταλαβαίνω τους λόγους ασφάλειας αλλά, όταν υπάρχει καταδικαστική απόφαση, ναι, όταν έχει στερηθεί τα πολιτικά δικαιώματά του, ναι. Αλλά απλώς και μόνο γιατί είναι καταγραμμένος στη Σένγκεν; Επειδή κάποιο κράτος ή κάποιο αστυνομικό όργανο στη Γερμανία ή στο Λουξεμβούργο τον έγραψε σαν ύποπτο; Ανοίγουμε ένα δρόμο, όποιος είναι καταγραμμένος στη Σένγκεν, θα του απαγορεύονται κάποια πράγματα, δεν θα είναι ισότιμος πολίτης, θα είναι δεύτερης κατηγορίας, και για ζητήματα μάλιστα γενικά και αόριστα που άπτονται της δημόσιας τάξης και της εθνικής ασφάλειας.
      Είναι πολύ σοβαρό να ξεκινάμε με τέτοιες ρυθμίσεις. Βεβαίως να γίνεται, όταν υπάρχει καταδίκη, όταν υπάρχει ένταλμα σύλληψης, όταν δεν έχει πολιτικά δικαιώματα. Αλλά έτσι γενικώς, αυτό λέγεται αστυνομοκρατία, όταν η αστυνομία σε μια χώρα βάζει κάποιον στο κομπιούτερ και του απαγορεύονται ορισμένες δυνατότητες.
      Παραπέρα δείτε πόσο ελαστικοί είστε: Αυτά τα κρατάτε για τα μέλη της ΔΟΕ και για τα μέλη των αθλητικών ομοσπονδιών. Δηλαδή όταν είναι στο Σένγκεν, δεν θα μπορούν να είναι και αυτοί διαπιστευμένοι. Αλλά δεν θα μπορούν αυτοί να είναι διαπιστευμένοι, εφόσον άπτονται της δημόσιας τάξης και ασφάλειας και είναι καταγραμμένοι στο Σένγκεν. Αν έχουν στερηθεί στη χώρα τους τα πολιτικά τους δικαιώματα, θα μπορούν να έρθουν και να είναι διαπιστευμένα πρόσωπα.
      Σας έβαλα την ερώτηση στην επιτροπή και δεν απαντήσατε. Να απαντήσετε εδώ πέρα. Αφορά τον Κωνσταντίνο, τον τέως; Αυτός δεν έχει πολιτικά δικαιώματα από ό,τι καταλαβαίνω. Και μ΄ αυτήν τη διάταξη θέλετε να τον διευκολύνετε, χωρίς πολιτικά δικαιώματα μ΄ αυτό το διαβατήριο που έχει, να μπορεί να έλθει και να καθίσει στην πρώτη θέση των επισήμων; Αντί να ασχολούμαστε με τους Ολυμπιακούς Αγώνες θα ασχολούμαστε με το πολιτειακό; Δώστε μας μία εξήγηση.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σκυλλάκο.
      Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Συζητούμε ένα νομοσχέδιο που αφορά γενικά το Υπουργείο Δημόσιας Τάξης και περαιτέρω αναπτύσσεται και διαπλέκεται μέσα σε διατάξεις συνεχούς βελτίωσης του προβλήματος του μεγάλου κεφαλαίου της δημόσιας τάξης και ασφάλειας στην πατρίδα, που συνδέεται με πολλαπλές προεκτάσεις, θετικές ή αρνητικές, ανάλογα με το βαθμό που επιτυγχάνεται η συγκεκριμένη επιδίωξη ασφαλείας. 
     Η μεταβολή του επιχειρησιακού θα έλεγα περιβάλλοντος, δημόσιας τάξης και ασφάλειας, οι νέες μέθοδοι που το οργανωμένο έγκλημα υιοθετεί και εφαρμόζει, η πολυπλοκότητα της κοινωνικής ζωής, η καταναλωτική αντίληψη που διαμορφώνει μία εκρηκτική ατμόσφαιρα και εξασφαλίζει ευνοϊκούς όρους για το έγκλημα, είναι παράγοντες που επιβάλλουν ειδικές ρυθμίσεις για την οργάνωση υπηρεσιών ασφαλείας, των υπηρεσιών καταπολέμησης του εγκλήματος.
      Έρχεται, λοιπόν, το νομοσχέδιο μέσα σ΄ αυτό το πλέγμα της πολιτικής ασφάλειας να βελτιώσει τις υφιστάμενες διατάξεις, το υφιστάμενο θεσμικό πλαίσιο και να αποδώσει με καλύτερες προϋποθέσεις το έργο στις ανάλογες υπηρεσίες για την ευρύτερη και αποτελεσματικότερη εμπέδωση αισθήματος ασφάλειας στον ελληνικό λαό. Το σκεπτικό του νομοθέτη αξιολογεί σε μέγιστο βαθμό θα έλεγα ή καλύτερα εκτιμά την προσφορά του ανθρώπινου παράγοντα και είναι πολύ σημαντικό. 
      Κύριοι συνάδελφοι, μέτρον πάντων χρημάτων εστί ο άνθρωπος. Ύψιστος παράγοντας στα θέματα της εθνικής άμυνας και της δημόσιας τάξης είναι ο άνθρωπος. Το φρόνημά του, το ηθικό του, η συνείδηση της αποστολής του, η συνείδηση ότι αποτελεί μόριο της οργανωμένης κοινωνίας, της δημοκρατικά διαρθρωμένης πολιτείας. Η συνείδηση θα έλεγα της δημοκρατίας, της ευθύνης του απέναντι στη δημοκρατία. Είναι η εκπαίδευσή του και όλα τα συναφή. Είναι βασικοί όροι, απαράβατοι, βασικές, θεμελιακές, καταλυτικές προϋποθέσεις για την απόδοση του έργου τους. Όπισθεν αυτής της συνείδησης υπάρχει το ανάλογο αντίκρισμα, ηθικό και υλικό; 
      Και τι κάνουμε για τον ανθρώπινο παράγοντα, τόσο στις Ένοπλες Δυνάμεις όσο και στα Σώματα Ασφαλείας, όπου, κύριοι συνάδελφοι, οι συνθήκες είναι απάνθρωπες, είναι τραγικές; Δεν υπάρχει ωράριο –τα έχουμε πει εκατοντάδες φορές εδώ- δεν υπάρχει άνεση, δεν υπάρχει μέρα, δεν υπάρχει νύχτα, δεν υπάρχει γιορτή.
      Υπέρτατος νόμος, υπέρτατος όρος είναι η αποστολή, είναι η προσφορά στο λαό μας, στην πατρίδα μας. Και η πολιτεία -οφείλω, κύριε Πρόεδρε, να το επισημάνω για μία ακόμα φορά- αν και πρέπει να ομολογήσω ότι τελευταία βελτιώνει κάθε μέρα τους όρους αυτής της συνείδησης του ανθρώπινου παράγοντα, ακόμα δεν έχει εξασφαλίσει το αντίκρισμα αυτών των διαφοροποιήσεων στην προσφορά της κάθε τάξεως. 
Όταν χειμώνα καλοκαίρι, Χριστούγεννα Πάσχα, όλη τη νύχτα είναι σε ενέδρα, σε περιπολία, σε ασφάλεια επικίνδυνων δρόμων κλπ. όταν ο άλλος απολαμβάνει το καλοκαίρι τα μπάνια του, τις γιορτές κλπ., θα πρέπει να γίνεται και ανάλογη η διαφοροποίηση στις ηθικές και υλικές προϋποθέσεις αυτής της προσφοράς αν θέλουμε να εξασφαλίσουμε υψηλό πνεύμα και συνείδηση θυσίας για την πατρίδα.
      Το νομοσχέδιο περιλαμβάνει σοβαρότατες διατάξεις βελτίωσης του ανθρώπινου παράγοντα. Λαμβάνονται ασφαλιστικά μέτρα, οικονομικά μέτρα, μέτρα μισθολογικών προαγωγών κλπ. Περιλαμβάνει ομάδα μέτρων για τον περιορισμό των Σωμάτων Ασφαλείας στα κύρια έργα τους και στον κύριο ρόλο τους, κάτι που είναι πολύ σημαντικό για την εξειδικευμένη προσφορά εργασίας, που είναι όρος για την ανταπόκρισή τους στην αποστολή τους. 
      Υπάρχουν μερικά θέματα που εγείρουν, κύριε Υπουργέ, κάποιες επιφυλάξεις. Οφείλω και εγώ να συνταχθώ με τον εξής προβληματισμό: Γιατί χρειάζονται τα συνεχή προεδρικά διατάγματα; Αντιλαμβάνομαι την ανάγκη ταχείας επάνδρωσης του Πυροσβεστικού Σώματος στις εποχιακές του αυξημένες υποχρεώσεις. Πιστεύω ότι με την καθιέρωση των αντικειμενικών κριτηρίων δεν παραβιάζεται ο ν. 2190. Όμως, κάθε δύο, τρία χρόνια που αντιμετωπίζουμε τέτοια προβλήματα, βγαίνει και ένα προεδρικό διάταγμα. Καλύτερα είναι να έρχεται μια τροπολογία στο Κοινοβούλιο και να έχει και το κύρος της πλειοψηφίας της Βουλής.
      Το ένα θέμα είναι αυτό προς το οποίο και εγώ εγείρω το δικό μου προβληματισμό.
      Το δεύτερο θέμα είναι η παραχώρηση αρμοδιοτήτων ασφαλείας σε ιδιωτικές επιχειρήσεις. Αυτό δημιουργεί προβλήματα ηθικά, προβλήματα που άπτονται τις εμπιστοσύνης που πρέπει να απολάβουν τα Σώματα Ασφαλείας από το λαό μας. Έχουμε δε και φαινόμενα τον τελευταίο καιρό που προσβάλουν όχι μόνο βέβαια τους Βουλευτές, όπως ελέχθη, αλλά την έννοια της ανθρώπινης αξιοπρέπειας. Γιατί πολλάκις αυτές οι εταιρείες ορμώμενες λογικό είναι από το προσωπικό τους κέρδος, από την επιδίωξη του κέρδους, χρησιμοποιούν και πρόσωπα ανεκπαίδευτα, πρόσωπα πλημμελούς συμπεριφοράς που προκαλούν το κοινό αίσθημα. Είναι πολλοί οι λόγοι και ασφάλειας ευρύτερης και διαφθοράς κλπ. 
      Είναι σημαντικό τα Σώματα Ασφαλείας να είναι σύμφωνα προς το Σύνταγμα και τους νόμους του κράτους και της συνείδησης κυρίως του λαού μας.
      Είναι σημαντικές όσο κι αν είναι απλές αυτές οι λεπτομέρειες. 
      Όσον αφορά τη γιορτή των Σωμάτων Ασφαλείας, η καθιέρωση ενιαίας γιορτής είναι κάτι που εντείνει και επιτείνει το ηθικό των Σωμάτων Ασφαλείας.
      Όσον αφορά την αποκατάσταση των συγγενών των θυμάτων, είναι σημαντική η διεύρυνση των προνομίων που έχουν τα επικίνδυνα επαγγέλματα όπως είναι τα πτητικά επιδόματα κλπ.
      Όσο περισσότερο αξιοποιείται –και συνταυτίζομαι απόλυτα με το πνεύμα σας- ο ανθρώπινος παράγοντας, τότε ενεργοποιούνται οι αντίστοιχοι εξοπλισμοί και τότε η συνολική προσφορά γίνεται αποτελεσματικότερη. Γι’ αυτό χρειάζεται ειδικό μισθολόγιο στις Ένοπλες Δυνάμεις και στα Σώματα Ασφαλείας. Πρέπει να το αντιληφθούμε όλοι μας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Αγαπητές, αγαπητοί συνάδελφοι, νομοτεχνικές αστοχίες υπάρχουν στο νομοσχέδιο και είναι αναμφισβήτητο. Υπάρχουν και ουσιαστικές ελλείψεις. Θα σας έλεγα απ΄ αυτόν τον ουσιαστικό προβληματισμό  όλων των συναδέλφων πως αυτά απεδείχθησαν. Όμως θεώρησα καθήκον να πάρω το λόγο για να τοποθετηθώ πολιτικά, υπό την εξής έννοια: Ότι υπάρχουν θεμελιακής αξίας ζητήματα στην πολιτεία, όπως της ασφαλείας, που θα πρέπει διαχρονικά να προσεγγίζονται με υπεύθυνο τρόπο. Είναι κάποια ζητήματα που μπορείς να πιθανολογείς ότι με συγκεκριμένα μέτρα, ισχύοντα αναλόγως σε άλλες προηγμένες χώρες, όταν τα υιοθετείς, θα βρίσκεσαι πάντα στη σωστή κατεύθυνση. 
     Δυστυχώς, όμως, αποδεικνύεται στη διαδρομή του χρόνου ότι η κυβερνώσα παράταξη υπό οποιαδήποτε εκδοχή της από πλευράς προσώπων, κάνει πειραματισμούς. Αυτό έχει αποδειχθεί πάμπολλες φορές. Νομοθετεί, υπαναχωρεί εν συνεχεία μιας συγκεκριμένης νομοθέτησης και μετά επανέρχεται στην αρχική. Αυτό όμως έχει συνέπειες και κάποια στιγμή πρέπει να ελέγχεται ουσιαστικά από το εκλογικό σώμα, το οποίο πολλές φορές αποτρέπεται δι’ εντέχνων μεθόδων επικοινωνιακών να προσδώσει αυτό το συγκεκριμένο κόστος στους εκάστοτε κυβερνώντες. Παραβατικότητα, εγκληματικότητα είναι συνεχώς αυξανόμενη, εντεινόμενη. Υπάρχουν προφανή αίτια. Και είναι πανθομολογούμενο ποια είναι αυτά.  Και σε όσες των περιπτώσεων είναι πανθομολογούμενο, επικοινωνιακά βρίσκουμε δικαιολογητικές  βάσεις να επιρρίψουμε αλλού τις ευθύνες. Τη μία εκδηλώνοντας ανησυχίες γινόμαστε ρατσιστές, την άλλη βρίσκουμε αιτίες για να αποτρέψουμε μια κατάσταση και πάντα είμαστε έξω από το χορό της ευθύνης. 
      Αυτό το ζήτημα εμείς το χαιρετίζουμε, της αλλαγής της νομοθετικής προσέγγισης στην έκδοση των διαβατηρίων, που και θεσμοθετημένης της Νομαρχιακής Αυτοδιοίκησης προκειμένου να προσδώσουμε συγκεκριμένες αρμοδιότητες, δικαιοδοσίες, εξουσίες μεταφέραμε μια συγκεκριμένη αρμοδιότητα χωρίς να υπάρχει το ειδικό προσωπικό, υλικοτεχνική υποδομή λες και είναι μια υπόθεση ρουτίνας και δεν χρειάζονται διατυπώσεις ασφαλείας. Και υπ’ αυτό το υπάρξαν καθεστώς οδηγηθήκαμε σε μια κατάσταση που έχει διεθνώς διασύρει τη χώρα. Αυτός ο διασυρμός της χώρας έχει φθάσει στο έπακρον. Όπου και αν υπήρξαν εγκληματικές πράξεις ιδιαίτερα απαξιωτικές, πρώτου μεγέθους θα τις χαρακτήριζα, τελικώς το υποκείμενο της εγκληματικής πράξεως είναι άτομο αλλοδαπό αλλά κάτοχος ελληνικού διαβατηρίου. Τα σημαντικότερα εγκλήματα που έγιναν και στο πλαίσιο της Ευρώπης είναι από αλλοδαπούς κατόχους ελληνικών διαβατηρίων. Και όσες φορές η Νέα Δημοκρατία αιτιολογημένα όχι μόνο ελέγχει την Κυβέρνηση αλλά συγχρόνως εκδηλώνει και προτάσεις για ζητήματα ευρύτερης εγκληματικότητας, ακούει από την Κυβέρνηση ότι δείχνει υπέρμετρη ανησυχία. 
      Προσφάτως, το Δεκέμβρη υπήρξε επίκαιρο θέμα. 
      Είναι η «κλοπή» αυτών των διαβατηρίων των πάμπολλων σε αριθμό από το προξενείο των Βρυξελών. Όλα αυτά είναι πανθομολογούμενα και αναμφισβήτητης σημασίας ζητήματα. Είναι αποτελέσματα αστόχων κατά καιρούς νομοθετικών προσεγγίσεων. Είναι αποτέλεσμα της αλογίστου κυκλοφορίας τέτοιων πιστοποιητικών που υποδηλώνουν την προσωπικότητα του καθενός κυρίως όταν εκφεύγει των ορίων μιας συγκεκριμένης χώρας. 
      Εμείς ως Νέα Δημοκρατία χαιρετίζουμε έστω και μετά πάροδο τόσο χρονικού διαστήματος, έστω και μετά την εξωτερίκευση τέτοιων απαραδέκτων συμβάντων που διέσυραν διεθνώς τη χώρα, το γεγονός ότι επανέρχεται η έκδοση των διαβατηρίων στην Ελληνική Αστυνομία. Θεωρούμε ότι κατά τεκμήριο επιτελεί το καθήκον της κατά καλύτερο τρόπο έναντι πολλών άλλων υπηρεσιών του ευρύτερου δημοσίου τομέα. Η απόπειρα διά του νομοσχεδίου να φύγουν κάποιες αρμοδιότητες από την Αστυνομία ώστε να ελαφρυνθεί το έργο της για να επιτελέσει το συγκεκριμένο έργο, είναι ανεπιτυχής υπό την έννοια ότι δεν μπορείς να λες ότι αφαιρώ από την αστυνομία αρμοδιότητες που έχουν σχέση με τα περίπτερα και ότι έτσι διαμορφώνουν τις συνθήκες για να μπορέσει η Αστυνομία να αντεπεξέλθει σε ένα άλλο σημαντικότατο έργο. Κατά καιρούς βέβαια έχουν ακουστεί απόψεις επιστημονικά αιτιολογημένες που λένε ότι υπάρχουν δευτερευούσης σημασίας καθήκοντα στην Αστυνομία που δεν συνάδουν με αυτόν καθ’ εαυτόν το χαρακτήρα της, καθήκοντα που θα έπρεπε να φύγουν από πάνω της και να υποκατασταθούν από πλευράς εκτέλεσης από άλλες υπηρεσίες ώστε η Αστυνομία να αφοσιωθεί στον καθαρά αστυνομικό της ρόλο που άπτεται της ασφαλείας των πολιτών και της διασφάλισης γενικότερα της δημόσιας τάξης. Επομένως και σ’ αυτό το σημείο η προτεινόμενη νομοθετική ρύθμιση δεν ανταποκρίνεται στα πράγματα απόλυτα. 
      Επισημάνθηκε το θέμα της αποκέντρωσης της υπηρεσίας που θα εκδίδει τα διαβατήρια. Δεν μπορεί να υπάρχει μόνο σε κεντρικό επίπεδο μια υπηρεσία η οποία θα κληθεί να υπογράφει με τη συνυπογραφή του προϊσταμένου τα διαβατήρια. Στατιστικά εκδιδομένων δυο χιλιάδων διαβατηρίων την ημέρα δεν είναι δυνατόν να μην υπάρξει αποκέντρωση στις υπηρεσίες κατά τον τρόπο που εμείς ως Νέα Δημοκρατία λέμε. Ενδεικτικά αναφέρω την αστοχία του νομοσχεδίου, τη νομοτεχνική και ουσιαστική και στο ζήτημα της παραλαβής και αποστολής των συγκεκριμένων διαβατηρίων. Αρχικά προεβλέπετο μια συγκεκριμένη δυνατότητα και στη συνέχεια μετά από εύστοχη παρέμβαση της Νέας Δημοκρατίας επεξετάθη η δυνατότητα διακίνησης αυτών των εγγράφων με τη συμμετοχή των ΕΛΤΑ. 
      Συμπερασματικά εμείς χαιρετίζουμε αυτήν την αλλαγή. Έχουμε επιφυλάξεις όσον αφορά τα υπό νομοθετική εξουσιοδότηση προς έγκριση προεδρικά διατάγματα και υπουργικές αποφάσεις που είναι μια γενικότερη νομοθετική συμπεριφορά της Κυβέρνησης η οποία αναθέτει έτσι τη ρύθμιση ουσιαστικών ζητημάτων εκτός της Αιθούσης του Κοινοβουλίου. Αυτό ουσιαστικά σημαίνει υποκατάσταση της νομοθετικής λειτουργίας σε σημαντικά ζητήματα. Αυτό είναι επικριτέο. Στην κατ’ άρθρον συζήτηση όπου θεωρούμε ότι υπάρχουν ατέλειες θα τις επισημάνουμε. Τέλος όσον αφορά στα ζητήματα επιδομάτων, προαγωγών, ασφαλιστικά ζητήματα, ζητήματα που αφορούν μέλη οικογενειών παθόντων στα άρθρα 5 έως και 11 είναι αυτονόητο ότι η Νέα Δημοκρατία συντάσσεται υπέρ των συγκεκριμένων ρυθμίσεων. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κωνσταντίνος Γείτονας, Α΄ Αντιπρόεδρος της Βουλής. 
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κύριε συνάδελφε, δεν προβλέπεται κατ’ άρθρο συζήτηση. Η συζήτηση είναι ενιαία. 
     Κύριε Πρόεδρε, κυρίες και κύριοι συνάδελφοι, πιστεύω ότι οι ρυθμίσεις αυτού του νομοσχεδίου είναι σημαντικές. Μπορεί το συγκεκριμένο νομοσχέδιο να έχει τον απλό τίτλο «Έκδοση διαβατηρίων και άλλες διατάξεις», αλλά περιλαμβάνει σημαντικές ρυθμίσεις και μάλιστα όλες εξυπηρετούν τον κοινά αποδεκτό στόχο, δηλαδή την εμπέδωση του αισθήματος ασφάλειας, μέσα από τη βελτίωση της αποτελεσματικότητας των κρατικών μηχανισμών και εν προκειμένω της αστυνομίας. 
      Το αίσθημα ασφάλειας, για το οποίο όλοι ενδιαφερόμαστε, όλες οι πτέρυγες στη Βουλή και όλοι οι Έλληνες, είναι το ζητούμενο των σύγχρονων κοινωνιών. Στη χώρα μας υπηρετείται σταθερά από τις κυβερνήσεις και με έμφαση ιδιαίτερα τα τελευταία χρόνια. 
      Και θα ήθελα για μία ακόμα φορά -επειδή άκουσα και χθες τους συναδέλφους της Νέας Δημοκρατίας- να τους πω ότι αυτή η τακτική στην προσπάθειά τους να ασκήσουν κριτική στην Κυβέρνηση, η τακτική που έγκειται στο να χρησιμοποιούν απερίσκεπτα στοιχεία τα οποία δεν είναι τεκμηριωμένα, να επιδίδονται σε κορώνες και να δυσφημίζουν τη χώρα, είτε πρόκειται για τον τομέα της ασφάλειας είτε της οικονομίας είτε ακόμα και για θέματα λειτουργίας της Δημόσιας Διοίκησης, είναι μία τακτική η οποία δεν συνιστά υπεύθυνη στάση. Και εν πάση περιπτώσει, πρόκειται για μία τακτική η οποία λειτουργεί ως μπούμερανγκ για σας. 
      Ασφαλώς, υπάρχουν προβλήματα. Υπάρχει, όμως, κανένας ο οποίος να μπορεί να αμφισβητήσει αυτά που αποτυπώνουν όλοι οι δείκτες, δείκτες αναγνωρισμένοι από διεθνείς οργανισμούς και την Ευρωπαϊκή Ένωση; Με βάση αυτούς η Ελλάδα κατέχει μία από τις καλύτερες θέσεις στην Ευρώπη και στο κόσμο στον τομέα της ασφάλειας. 
      Αυτό, λοιπόν, το νομοσχέδιο -για να μην προχωρήσω παραπέρα, στα λεγόμενα ανευθύνως γιατί θα μπορούσα να πω πολλά πάνω σ’ αυτό το θέμα- έρχεται να υπηρετήσει αυτό το στόχο της εμπέδωσης αισθήματος ασφαλείας. Όλοι ομολογούν ότι στα διαβατήρια δεν είχαμε αυτές τις εγγυήσεις ασφάλειας που έπρεπε να έχουμε. 
      Η ρύθμιση αυτή η οποία μεταφέρει την αρμοδιότητα στο Υπουργείο Δημόσιας Τάξης το οποίο ειρήσθω εν παρόδω –δεν είναι εδώ ο εκλεκτός συνάδελφος κύριος Κουβέλης, που το έθιξε είναι όμως εδώ ο κ. Σκυλλάκος- στην Ελλάδα λειτουργεί με αρμοδιότητες που στην Ευρώπη έχουν τα Υπουργεία των Εσωτερικών, το  λέω διότι άκουσα τον προβληματισμό σας γιατί να μην συνεχίσει να ανήκει αυτή η αρμοδιότητα στο Υπουργείο Εσωτερικών και να μεταφερθεί στο Υπουργείο Δημόσιας Τάξης.
      Άλλωστε, θέλω να πω πάλι, εν παρενθέσει, ότι ένα Δημοκρατικό κράτος -και όπως καθοδηγείται από τις Κυβερνήσεις είναι συνολικά προοδευτικό- δεν μπορούν να υπάρχουν στους κήπους του «αντιδραστικοί» τομείς. Αυτά ίσχυσαν σε άλλες εποχές. Το Υπουργείο Δημόσιας Τάξης, ορθώς λοιπόν, αναλαμβάνει αυτή την αρμοδιότητα. Αναλαμβάνει βέβαια ένα πρόσθετο βάρος, κύριε Υπουργέ. Και εδώ ανακύπτει  το πρόσθετο καθήκον για εσάς για να ανταποκριθείτε. Γιατί στο τέλος δεν θα κριθείτε μόνο από το αν θα εξασφαλίσετε μεγαλύτερη ασφάλεια σ’ αυτά τα σημαντικά ταξιδιωτικά έγγραφα που είναι τα διαβατήρια –ασφαλώς κύρια από αυτό- αλλά και από το εάν θα εξυπηρετείται ο κόσμος, οι πολίτες. 
      Πιστεύω ότι θα έχετε τον απαραίτητο καιρό να προωθήσετε όσα ακούστηκαν περί αποκέντρωσης, περί ενίσχυσης της στελέχωσης και της υποδομής, της μηχανοργάνωσης κλπ. Άλλωστε, θα μεσολαβήσει ένας χρόνος μέχρι να αναλάβετε τις συγκεκριμένες αρμοδιότητες, χρόνος ικανός να προετοιμαστείτε. 
      Το Υπουργείο Δημόσιας Τάξης με όλη τη δομή, την υποδομή του, το προσωπικό του και τις δυνατότητες που έχει, λόγω του ότι ασκεί την αντιεγκληματική πολιτική, είναι εκείνο το οποίο μπορεί πραγματικά να μας παράσχει τις μεγαλύτερες εγγυήσεις στα θέματα ασφάλειας των ταξιδιωτικών εγγράφων. Δεν μπορεί να υπάρχει άλλη άποψη πάνω σ’ αυτό. Αυτά όσον αφορά το άρθρο 1. 
      Όσον αφορά το άρθρο 2, ήθελα να πω, κύριε Υπουργέ, ότι εγώ δεν θα σταθώ στο αν με τη ρύθμιση που κάνετε, όσον αφορά τη διεύρυνση των αρμοδιοτήτων της Υπηρεσίας Εσωτερικών Υποθέσεων -αυτό λέει και η Επιστημονική Επιτροπή και είπαν και άλλοι συνάδελφοι- ότι χάνει το χαρακτήρα της ως Υπηρεσία Εσωτερικών Υποθέσεων. Δεν πιστεύω ότι αυτό είναι το ζήτημα. Εγώ πιστεύω ότι πράγματι μπορεί να ασχοληθεί ιδιαίτερα με θέματα δωροδοκίας ή εκβίασης, στον ευρύτερο δημόσιο τομέα. 
      Όμως, θέλω πριν να πω πάλι σε όσους μιλούν συνεχώς εδώ στην Αίθουσα -και ιδιαίτερα προς την πτέρυγα της Νέας Δημοκρατίας που κόπτεται κατά της διαφθοράς- ότι η διαφορά δεν αντιμετωπίζεται με ρητορείες. Αν μένουμε σ΄ αυτό καταντάει υποκρισία. Η διαφθορά αντιμετωπίζεται -πέρα από το γενικότερο θέμα παιδείας και συμπεριφορών -με επαρκείς και αποτελεσματικούς ελεγκτικούς μηχανισμούς. Και αυτό είναι που κάνει η Κυβέρνηση όλα αυτά τα χρόνια. 
      Η δική μου, λοιπόν, επισήμανση, κύριε Υπουργέ  -μάλιστα οφείλω να σας πω ότι αντίστοιχη επισήμανση έκανα και στον κύριο Υπουργό των Εσωτερικών, όταν ψηφίζαμε τη διάταξη περί Γενικού Επιθεωρητή- έγκειται στο φόβο μου που έχει σχέση με τη δόμηση σταδιακά ελεγκτικών οργάνων και μηχανισμών χωρίς ενιαία αρχιτεκτονική.
      Φτιάχνουμε, δηλαδή, ένα οικοδόμημα Βαβέλ και θα το βρούμε στην πράξη μπροστά μας με προβλήματα επικάλυψης αρμοδιοτήτων ή και με συγκρούσεις οργάνων. 
      Είχα προτείνει σχετικά στον Υπουργό Εσωτερικών και επαναλαμβάνω και σε σας την έκκληση. Μετά και τη δική σας ρύθμιση, ολοκληρώθηκε πιστεύω ένα πλέγμα ρυθμίσεων για ελεγκτικούς μηχανισμούς, αναφέρομαι στο ΣΔΟΕ, επιθεωρητές Δημόσιας Διοίκησης, επιθεωρητές περιβάλλοντος και  επιθεωρητές για τον τομέα της υγείας κλπ. Έχουμε τώρα διεύρυνση του ρόλου της υπηρεσίας εσωτερικών υποθέσεων και θεσμοθετήσαμε πρόσφατα το γενικό επιθεωρητή Δημόσιας Διοίκησης. Είναι πολυδαίδαλο σύστημα. Ίσως θα χρειασθεί να αποσαφηνισθούν ορισμένα θέματα ρόλων, λειτουργίας, διασταύρωσης ή επικάλυψης αρμοδιοτήτων, να λυθούν όλα αυτά τα ζητήματα. Δηλαδή θα έλεγα ότι όλοι αυτοί οι μηχανισμοί θα πρέπει να ενταχθούν σε μία νέα, με ενιαία αρχιτεκτονική δομή, για να έχουμε το καλύτερο αποτέλεσμα. Πρέπει να έχουμε γρήγορα καλό αποτέλεσμα, γιατί πραγματικά υπάρχουν αυτά τα φαινόμενα εκτεταμένης διαφθοράς τα οποία επισημάνθηκαν και σ’ αυτή την Αίθουσα και ανακύπτουν κάθε μέρα. 
      Οφείλουμε –για να κλείσω με αυτό- να στηρίξουμε αυτούς τους μηχανισμούς αλλιώς οι οποιεσδήποτε κορώνες ή κοπετοί περί της διαφθοράς θα θεωρηθούν από τους πολίτες ως υποκρισίες. Και σε αυτή την Αίθουσα, ανεξάρτητα των διαφορών που έχουν όλες οι πτέρυγες, το μόνο που δεν ταιριάζει και μάλιστα σε τέτοια ζητήματα είναι η υποκρισία ή η μικροπολιτική. Πιστεύω, λοιπόν, ότι και αυτή η διάταξη ασχέτως των επισημάνσεων που έγιναν από συνάδελφο και που κάνω και εγώ, είναι προς τη θετική κατεύθυνση.
      Ένα τρίτο σημείο. Δεν μπορεί να αντιμετωπίζουμε τα θέματα της πυρόσβεσης μόνο με μόνιμο προσωπικό, όπως ζήτησε προηγουμένως ο κ. Σκυλλάκος. Ασφαλώς χρειαζόμαστε και εποχιακό προσωπικό και ορθώς το παίρνετε. Και αν θέλετε ορθώς γίνεται η πρόσληψη με διαδικασίες κατ’ εξαίρεση του ν. 2190. Είδα ότι προβλέπεται μία υπουργική απόφαση, όπου θα καθορίσει τα κριτήρια. Ελπίζω ότι, όπως έχει γίνει και σε άλλες περιπτώσεις, στον τομέα του Υπουργείου Δημόσιας Τάξης, πως θα είναι αντικειμενικά και θα εξασφαλισθούν με πλήρη διαφάνεια. 
      Δεν ξέρω, διάβασα στη ρύθμιση την εξουσιοδότηση που παίρνετε -γι’ αυτήν την απόφαση- εάν καλύπτεται και το θέμα των ενστάσεων. Γιατί το θέμα της διαφάνειας, κύριε Υπουργέ, δεν έγκειται μόνο στα κριτήρια και τα όργανα τα οποία θα  κάνουν την κρίση, αλλά και στο πόσο θα υπάρχει δυνατότητα ενστάσεων και αντικειμενικής εξέτασής τους γι’ αυτές τις προσλήψεις. Αυτό είναι ένα θέμα το οποίο, ίσως, θα πρέπει να το δείτε και αν χρειάζεται να συμπληρωθεί η διάταξη. 
      Δύο διατάξεις του νομοσχεδίου, αναφέρομαι στο άρθρο 7 και στο άρθρο 10 που αφορούν θέματα προσωπικού, είναι πολύ σημαντικές και είναι, αν θέλετε, σε εκπλήρωση χρέους. Ορθώς το κάνετε και εγώ θα συγχαρώ την πολιτική ηγεσία του Υπουργείου γι’ αυτό. Αναφέρομαι στη ρύθμιση του άρθρου 7 για τα θέματα αρωγής και συμπαράστασης της οικογένειας των ανθρώπων του Πυροσβεστικού Σώματος, οι οποίοι θυσιάστηκαν κατά την εκτέλεση του καθήκοντος. Ουσιαστικά και με αυτή τη ρύθμιση δεν αποδίδετε μόνο αυτά που πρέπει στους ανθρώπους θύματα, αλλά αποδίδετε και τιμή στο Πυροσβεστικό Σώμα, το οποίο πραγματικά εκτελεί στο σύνολο με αφοσίωση και αποτελεσματικότητα το καθήκον του. 
      Επίσης, θεωρώ σωστή τη διάταξη του άρθρου 10. Ειλικρινά το λέω, δεν ήξερα ότι δεν καταβάλλεται αποζημίωση με βάση αυτά που εισπράττονται στο προσωπικό με το ν. 2800/2000 για τη φύλαξη ή την τήρηση της τάξης σε ποδοσφαιρικούς χώρους. Είναι καιρός -δεν ξέρω αν έχετε προσφάτως αυξήσει αυτό το ποσοστό, και σε τι ύψος είναι το σχετικό κονδύλι, αλλά πιστεύω ότι μπορεί να αυξηθεί ακόμα να κατανέμεται στο προσωπικό της Αστυνομίας το οποίο καταβάλλει αυτήν τη πρόσθετη προσπάθεια και εργασία και πιστεύω ότι το δικαιούται. 
      Έτσι πιστεύω συνολικά ότι όλες οι διατάξεις του νομοσχεδίου είναι προς τη θετική κατεύθυνση και θα προωθήσουν τον κοινό στόχο της ενίσχυσης της αποτελεσματικότητας της Αστυνομίας, ειδικότερα όσον αφορά τον τομέα αντιμετώπισης του εγκλήματος.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Φοίβος Ιωαννίδης. 
     Πριν σας δώσω το χρόνο, κύριε συνάδελφε, οφείλω να υπενθυμίσω ότι στην ενιαία αυτή συζήτηση, συζητούμε και τα άρθρα και τις τροπολογίες, τόσο τις υπουργικές, όσο και τις εμπρόθεσμες των Βουλευτών, οι οποίες είναι τρεις. Αυτό εννοείται. Δεν υπάρχει περαιτέρω χρόνος συζήτησης επ’ αυτών. 
      Ορίστε, κύριε Ιωαννίδη. 
      ΦΟΙΒΟΣ ΙΩΑΝΝΙΔΗΣ: Κύριε Υπουργέ, όσοι παρακολουθούμε τι συμβαίνει ανά τον κόσμο σε σχέση με τα ανθρώπινα και τα ατομικά δικαιώματα έχουμε, ήδη, διαπιστώσει από καταγγελίες που γίνονται από εξαίρετους και διακεκριμένους πολίτες των Ηνωμένων Πολιτειών, ότι στις Ηνωμένες Πολιτείες με την καθιέρωση μίας πολιτικής που έχει, ήδη, αποτύχει της πολιτικής της μηδενικής ανοχής, έχουν παραβιαστεί και παραβιάζονται συνεχώς –ιδίως μετά το τρομακτικό, όντως, τρομοκρατικό χτύπημα της 11ης Σεπτεμβρίου- τα ατομικά και τα ανθρώπινα δικαιώματα κατά τέτοιο τρόπο, ώστε ωμά η Κυβέρνηση να ομολογεί ότι έχει κρατούμενο σε στρατιωτικές εγκαταστάσεις τον οποίο θα δικάσει όποτε θέλει και αν θέλει. Αλλιώς, μπορεί να τον κρατήσει ισοβίως κρατούμενο. Ο κρατούμενος αυτός δεν είναι υποχρεωτικό να προσαχθεί σε δικαστήριο. Μιλάμε για αμερικανό πολίτη. Γιατί για τους άλλους έχει, ήδη, εξουσιοδοτηθεί να τους δικάζει σε πλοία μυστικά από επιτροπές και όχι από δικαστήρια. Αυτή η πρακτική των Ηνωμένων Πολιτειών φοβάμαι ότι σιγά-σιγά μεταφέρεται στην Ευρώπη και σιγά-σιγά έρχεται και από εδώ. 
      Εγώ δεν θα αρνηθώ ότι αυτή τη στιγμή έχουμε το καλύτερο, σε σύγκριση με όλες τις ευρωπαϊκές χώρες –δεν μιλώ για της Ηνωμένες Πολιτείες της Αμερικής- θεσμικό πλαίσιο προστασίας των ατομικών δικαιωμάτων. Όμως, είμαι ανήσυχος για τα συμβαίνοντα και τα μέλλοντα να συμβούν. Παρατηρώ ότι σε διαφορετικά σχέδια νόμου που έρχονται τον τελευταίο καιρό, παρεισφρέουν διατάξεις που δίνουν κάποιες δυνατότητες, πέραν των όσων λογικών δυνατοτήτων πρέπει να έχουν συγκεκριμένοι χώροι του δημόσιου τομέα. 
      Όπως ορθώς παρατήρησε και ο συνάδελφος, ο Αντιπρόεδρος της Βουλής κ. Γείτονας, τον τελευταίο καιρό έχουμε κατασκευάσει σειρά επιθεωρητών. Έχουμε τον inspector general του Υπουργείου Εσωτερικών. Υπάρχουν μάλιστα και αρμοδιότητες, οι οποίες εμπλέκονται με αρμοδιότητες κατεξοχήν της δικαστικής εξουσίας. Είχαμε πρόσφατα από το Υπουργείο Δικαιοσύνης άλλο Σώμα Επιθεωρητών. Είδαμε και πάθαμε να απαλειφθεί –τουλάχιστον- η λέξη «δίωξη»! Διότι έδινε τη δυνατότητα και δίωξη, που είναι προνόμιο μόνο του εισαγγελέως, να ασκούν οι υπάλληλοι αυτής της Υπηρεσίας. Έχουμε τους Επιθεωρητές Υγείας και μία σειρά άλλων τέτοιων υποθέσεων. 
      Δεν υπάρχει αμφιβολία ότι η διαφθορά είναι εκτεταμένη στο δημόσιο τομέα. Καλό είναι να λέμε την αλήθεια. Δεν είναι στο επίπεδο της πολιτικής ηγεσίας. Αρχίζει από τον κλητήρα και φθάνει μέχρι παραπάνω. Σήμερα μάλιστα άκουσα στις ειδήσεις ότι τρεις –όχι ένας- αστυνομικοί συνελήφθησαν, διότι λήστεψαν ένα φουκαρά αλλοδαπό και στη συνέχεια, πήγαν εκεί που ήταν οι ναρκομανείς, ενεπλάκησαν, άρχισαν τους πυροβολισμούς κλπ..
      Η διαφθορά που είναι, δυστυχώς, γενικευμένη και με την οποία έχω ασχοληθεί και στο παρελθόν -είχα μάλιστα κάνει και συγκεκριμένες προτάσεις- δεν μπορεί να αντιμετωπιστεί με πολλαπλά σώματα επιθεωρήσεων. Έχω αντίρρηση στο να θεωρήσουμε ότι πρέπει να επεκταθεί η αρμοδιότητα του Σώματος, που καλά λειτούργησε μέχρι τώρα στον εσωτερικό χώρο της Αστυνομίας και στην αντιμετώπιση των φαινομένων στον ευρύτερο δημόσιο τομέα, δοθέντος ότι, ήδη, επ’ αυτού έχει συσταθεί ολόκληρος μηχανισμός με το Γενικό Επιθεωρητή. Άλλωστε η Αστυνομία είναι υποχρεωμένη να το κάνει. Είναι προανακριτικοί υπάλληλοι. Προσκαλούμενοι είτε από το Γενικό Επιθεωρητή είτε από τον Εισαγγελέα πρέπει να προστρέξουν και να συνδράμουν. 
     Δεν χρειάζεται, όμως, να επεκταθεί η αρμοδιότητά τους τόσο πολύ. Γιατί φοβάμαι ότι σε θα αποδυναμώσει τον εσωτερικό έλεγχο της Αστυνομίας και δεν θα αποδώσει εις ό,τι αφορά τη γενικότερη δίωξη της διαφθοράς.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Υπουργέ, εγώ ξέρω ότι η Αστυνομία σε μία κοινωνία είναι βεβαίως αναγκαία, διότι οι κοινωνίες δεν αποτελούνται από αγγέλους. Θυμάμαι όμως ότι κάποτε διάβασα μία παρατήρηση του Μπέρναρντ Ράσσελ ότι και οι αρχαίοι Αθηναίοι είχαν και φασισμό και…
     ΠΡΟΕΔΡΕΥΩΝ (Παναγιώτης Σγουρίδης): Κύριε Ιωαννίδη, τελειώστε, σας παρακαλώ.
     ΦΟΙΒΟΣ ΙΩΑΝΝΙΔΗΣ: Τελειώνω, κύριε Πρόεδρε.
     Είχαν, λοιπόν και φασισμό και άλλα κακά, αλλά είχαν μία υπεροχή: την ανεπάρκεια της Αστυνομίας, η οποία επέτρεψε σε πολύ πιο αξιόλογους ανθρώπους να επιζήσουν.
     Εν πάση περιπτώσει, ανεξάρτητα απ΄ ό,τι έλεγε ο Μπέρναρντ Ράσσελ, εγώ έχω και μία άλλη παρατήρηση: διαφωνώ ριζικά –και είχα διαφωνήσει και όταν ήμουν Διοικητής του ΙΚΑ και οι υπάλληλοι μου ζητούσαν το ίδιο πράγμα- να καλύπτει το δημόσιο τη δικαστική δαπάνη είτε για να παρίστανται ως πολιτικώς ενάγοντες οι άντρες της Αστυνομίας και της Πυροσβεστικής είτε όταν διώκονται για πράξεις που τέλεσαν κατά την άσκηση των καθηκόντων τους. Γιατί θα πρέπει να έχουν αυτή την αυξημένη προστασία, αφού εθελοντικώς εισέρχονται. Επιτέλους, τι είναι οι δημόσιοι υπάλληλοι, όλος ο δημόσιος τομέας; Μέχρι στιγμής τουλάχιστον δεν έχουν πληρώσει ποτέ για τα βάσανα στα οποία υποβάλλουν τον ελληνικό λαό. Ποιός δημόσιος υπάλληλος, έστω αστικά, υποχρεώθηκε να καλύψει την τεράστια ζημία που προκάλεσε σε έναν πολίτη, έστω από την αδιαφορία του, για να μην πω από την κακοπιστία του;
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     Και είναι γνωστό ότι δεν μπορεί κανείς να κάνει αγωγή κατά δημοσίου υπαλλήλου. Στρέφεται υποχρεωτικώς κατά του ελληνικού δημοσίου και όχι κατά του υπαλλήλου, όσο και αν σε έχει ζημιώσει ένας δημόσιος υπάλληλος. Γιατί, λοιπόν, να τους δώσουμε τόση υποστήριξη;
     (Στο σημείο αυτό κτυπάει ξανά το επαναληπτικό κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
     ΦΟΙΒΟΣ ΙΩΑΝΝΙΔΗΣ: Φοβάμαι ότι μπαίνουμε σε μία εποχή που θα αρχίσουμε να εξιδανικεύουμε όλα τα σώματα των επιθεωρητών.
     ΠΡΟΕΔΡΕΥΩΝ (Παναγιώτης Σγουρίδης): Δεν είστε συνεπής, κύριε Ιωαννίδη. Ζητήσατε τρία λεπτά, σας έδωσα πέντε, μιλήσατε τελικά εξήμισυ και αν σας άφηνα θα μιλούσατε οκτώ.
     ΦΟΙΒΟΣ ΙΩΑΝΝΙΔΗΣ: Εγώ, κύριε Πρόεδρε…
     ΠΡΟΕΔΡΕΥΩΝ (Παναγιώτης Σγουρίδης): Σας αγαπώ πολύ όμως.
     Ο κύριος Υπουργός έχει το λόγο.
     ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. Και ευχαριστώ και τις κυρίες και τους κυρίους συναδέλφους, που με την…
     ΦΟΙΒΟΣ ΙΩΑΝΝΙΔΗΣ: Κύριε Πρόεδρε, θα σας κάνω τη χάρη να μην σας απαντήσω, παρά μόνο θα πω ότι θα έπρεπε να ζηλεύετε τη συνέπειά μου. Αν γίνεται να την αντέξετε, έχει καλώς.
     ΠΡΟΕΔΡΕΥΩΝ (Παναγιώτης Σγουρίδης): Να μην γράφεται καμία διακοπή στα Πρακτικά.
     Ορίστε, κύριε Υπουργέ.
     ΦΟΙΒΟΣ ΙΩΑΝΝΙΔΗΣ: ….
     ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ όλους τους συναδέλφους που βοήθησαν με τις τοποθετήσεις τους στο να οργανώσουμε με τον καλύτερο δυνατό τρόπο τη συζήτηση για το νομοσχέδιο.
     Φέραμε ένα νομοσχέδιο στην επιτροπή και στην Ολομέλεια, με τον οποίο επιχειρούμε να βελτιώσουμε περαιτέρω τα θέματα ασφάλειας της χώρας. Όπως ξέρετε πολύ καλά, εδώ και δύο χρόνια συμμετέχουμε στη Συνθήκη Σέγκεν, υπάρχει ο χώρος ασφάλειας, ελευθερίας και δικαιοσύνης που έχει κατοχυρωθεί με αυτή τη συνθήκη σε δώδεκα χώρες-μέλη της Ευρωπαϊκής Ένωσης και σιγά-σιγά αυτός ο χώρος διαρκώς διευρύνεται με την ένταξη των νέων χωρών στην Ευρωπαϊκή Ένωση από τη μία και από την άλλη με τη συζήτηση που γίνεται αυτή τη στιγμή με παλαιά μέλη της Ευρωπαϊκής Ένωσης, να συμμετέχουν και αυτά στο Σέγκεν.
     Είναι, λοιπόν, θέμα ασφάλειας το ζήτημα των διαβατηρίων. Είναι ζήτημα ασφάλειας της χώρας, γιατί πράγματι τα τελευταία χρόνια με το άνοιγμα των συνόρων, με την κατάργηση των μεγάλων σχηματισμών που υπήρχαν στο παρελθόν, ο κόσμος δεν είναι «κλειστός». Ζούμε σε έναν «ανοιχτό» κόσμο. Οι ευκαιρίες είναι πάρα πολύ μεγάλες, αλλά είναι πάρα πολύ μεγάλοι και υψηλοί οι κίνδυνοι. Και οφείλουμε να οχυρώσουμε τη χώρα από τους κινδύνους αυτούς, οι οποίοι έχουν εμφανιστεί τα τελευταία χρόνια. Και κίνδυνος είναι το οργανωμένο έγκλημα, το οικονομικό έγκλημα, η διακίνηση ανθρώπων είτε για παράνομη μετανάστευση είτε για πορνεία.
      Είναι χρέος μας, η χώρα μας να είναι ασφαλής και να διαθέτει τέτοια ταξιδιωτικά έγγραφα που δεν θα μπορούν να πλαστοποιηθούν ή να χρησιμοποιηθούν από τα οργανωμένα κυκλώματα του εγκλήματος. 
      Επειδή, για μία ακόμη φορά άκουσα, εδώ μέσα περί διασυρμού της χώρας, ήθελα να πω ότι, εάν η χώρα όλα αυτά τα χρόνια που ακούμε περί διασυρμού, διεσύρετο, αντιλαμβάνεστε ότι σήμερα αυτή η χώρα θα ήταν πτώμα. Η χώρα, όμως. κάθε χρόνο έχει και μεγαλύτερο κύρος και μεγαλύτερη δύναμη και τούτο διότι γίνεται μία σημαντική προσπάθεια, η Ελλάδα να είναι χώρα ασφαλής και είναι χώρα ασφαλής. 
      Θυμάστε, στις 11 Σεπτεμβρίου απεκαλύφθη ότι στη Γερμανία ουσιαστικά αρθρώθηκε όλο αυτό το κίνημα της 11ης Σεπτεμβρίου που χτύπησε τους πύργους στην Αμερική. Σκεφτείτε τι θα γινόταν αν είχαμε έστω και έναν από αυτούς εδώ στην Ελλάδα. Για μία, λοιπόν, ακόμα φορά, ας μη δημιουργούμε εμείς οι ίδιοι εντυπώσεις, οι οποίες δεν ανταποκρίνονται στην πραγματικότητα. 
      Είναι χρέος μας λοιπόν να θωρακίσουμε τη χώρα, είναι χρέος μας να έχουμε ταξιδιωτικά έγκυρα έγγραφα. Και τα διαβατήρια τα οποία εκδίδουν σήμερα οι νομαρχίες του κράτους, οι οποίες εδώ και λίγα χρόνια δεν είναι πια υπηρεσίες του κράτους, αλλά είναι εκλεγμένες αρχές της Τοπικής Αυτοδιοίκησης δεν έχουν καμία μα καμία αρμοδιότητα και δεν έχουν καμία δουλειά σε σχέση με το θέμα της ασφάλειας της χώρας. Η ασφάλεια των πολιτών και της χώρας ανήκει αποκλειστικά στο κράτος, ανήκει στην κεντρική κυβέρνηση και είμαστε υποχρεωμένοι να παρέξουμε αυτή την ασφάλεια και στη χώρα και στους πολίτες.  
     Γι’ αυτό, λοιπόν, κατά τα πρότυπα και τα ευρωπαϊκά, όπου σχεδόν σε όλες τις χώρες της Ευρώπης η Αστυνομία τυπώνει και διανέμει στους πολίτες τα διαβατήρια, δημιουργούμε αυτή την κεντρική υπηρεσία του Υπουργείου Δημόσιας Τάξης, της Ελληνικής Αστυνομίας, η οποία θα στελεχωθεί με ικανό προσωπικό το οποίο θα εκπαιδευτεί με σύγχρονες τεχνολογίες, για να μπορέσουμε σε πολύ σύντομο χρονικό διάστημα να εκδώσουμε και ένα νέο διαβατήριο, το οποίο θα πληροί όλες τις προδιαγραφές που ανέφερε προηγουμένως η κ. Παπακώστα πολύ σωστά, για να λιγοστέψουν οι κίνδυνοι για πλαστότητες και για αντιγραφές. Δεν έχουμε τη δυνατότητα σε μία μικρή χώρα όπως η Ελλάδα και δεν πρέπει να έχουμε την πολυτέλεια να δημιουργήσουμε πολλά κέντρα έκδοσης, όπου πολλαπλασιάζουμε ουσιαστικά τους κινδύνους για όλα αυτά τα φαινόμενα, τα οποία βιώνουμε τα τελευταία χρόνια. 
     Σε ό,τι αφορά τα διαβατήρια –για να ολοκληρώσω αυτό το θέμα- νομίζω ότι η Βουλή με την ψήφιση αυτού του νόμου πραγματοποιεί ένα σημαντικό βήμα προς την κατεύθυνση της ασφάλειας της χώρας και πολύ γρήγορα μέσα στις προθεσμίες που προβλέπονται από το νομοσχέδιο και αύριο το νόμο, θα μπορέσουμε να πραγματοποιήσουμε αυτή τη μεγάλη αλλαγή προς τις κατευθύνσεις που ανέφερα.
     Το νομοσχέδιο αναφέρεται σε μία σειρά διατάξεων που έχουν σχέση με το προσωπικό. Προσπαθούμε με πολύ γενναιόδωρο τρόπο να τακτοποιήσουμε ζητήματα του προσωπικού τα οποία εκκρεμούν, δίκαια ζητήματα που οφείλουμε να δώσουμε απαντήσεις. Είδατε  ότι ένα μεγάλο μέρος του νομοσχεδίου αναφέρεται σε αυτά. Δεν θέλω να αναφερθώ αφού συμφωνούμε όλοι.
     Θέλω να αναφερθώ σε ένα συγκεκριμένο ζήτημα, το θέμα της ρύθμισης που αναφέρεται στην Υπηρεσία Εσωτερικών Υποθέσεων και την επέκταση των αρμοδιοτήτων της. Έχω την ίδια προσέγγιση με τον κ. Ιωαννίδη σε ό,τι  αφορά τους μηχανισμούς οι οποίοι πραγματικά είναι πάρα πολλοί και τα τελευταία χρόνια είναι μάλιστα μόδα, τάση να φτιάχνουμε παντού οργανισμούς και μηχανισμούς καταπολέμησης διαφθοράς. Υπάρχει, όμως, ένα ζήτημα: ποια υπηρεσία απέδωσε έργο σε όλα αυτή την υπόθεση; Η Υπηρεσία Εσωτερικών Υποθέσεων της Ελληνικής Αστυνομίας. Γιατί απέδωσε έργο αυτή η υπηρεσία;
      Για τον απλούστατο λόγο ότι αυτοί οι οποίοι συμμετέχουν στην υπηρεσία αυτή, είναι η δουλειά τους αυτή, η δίωξη. Έχουν ως επάγγελμά τους τη δίωξη. Ποιός λοιπόν θα ασκήσει δίωξη; Ο γενικός επιθεωρητής; Είπε ο κ.Ιωαννίδης «ένας αστυνομικός». Δεν θα την κάνει, κύριε Ιωαννίδη, δεν θα γίνει από τον αστυνομικό αυτή. Ενώ αυτοί οι συγκεκριμένοι έχουν κουλτούρα δίωξης, έχουν μεγάλες νομοθετικές, όπως ξέρετε από το νόμο εξουσίες, έχουν μεγάλες δυνατότητες, έχουν τεχνολογικό εξοπλισμό. Και μόνο αυτό το Σώμα έχει τη δυνατότητα να παράξει αποτελέσματα σε ό,τι αφορά τη διαφθορά. Και να είστε βέβαιοι …
      ΦΟΙΒΟΣ ΙΩΑΝΝΙΔΗΣ: Ακολουθείστε το και μην κάνετε άλλα.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Γι’ αυτό το λόγο, κύριε Ιωαννίδη αντί να κάνουμε ένα ακόμη Σώμα για τη δίωξη, ακριβώς διευρύνουμε τις αρμοδιότητες, θα την εμπλουτίσουμε φυσικά σε ικανό προσωπικό, γιατί είναι προφανές ότι δεν μπορεί άλλος μηχανισμός να ασκήσει αυτού του είδους την επιχειρησιακή δραστηριότητα της δίωξης της διαφθοράς. Και τα αποτελέσματα, επαναλαμβάνω, είναι απτά, είναι συγκεκριμένα και θεωρώ ότι είναι ικανοποιητικά και με την καθημερινή μας προσπάθεια θέλουμε το διωκτικό έργο της υπηρεσίας Εσωτερικών Υποθέσεων περαιτέρω να αυξηθεί. 
     Κύριοι συνάδελφοι, θέσατε και ένα άλλο ζήτημα που έχει σχέση με τις εταιρείες παροχής υπηρεσιών ασφάλειας. Δεν μεταβιβάζεται, δεν εκχωρείται ο τομέας της ασφάλειας στις ιδιωτικές εταιρείες. Δεν επιτρέπεται ο αστυνομικός να σηκώνει τις μπάρες. Έχει πολύ πιο σοβαρό ρόλο να παίξει και πολύ υψηλή αποστολή να υπηρετήσει. Και είναι η ασφάλεια, ο έλεγχος των ναρκωτικών στα αεροδρόμια, ο έλεγχος των πάσης φύσεως παράνομων διακινήσεων και όχι να ελέγχει τις αποσκευές ή τα μηχανήματα. Και δεν είμαστε εμείς η πανευρωπαϊκή πρωτοτυπία. Σε όλες τις χώρες της Ευρώπης σε όποιο αεροδρόμιο κατεβούμε ως επιβάτες -και συμφωνώ με τον κ. Κουβέλη για το θέμα των Βουλευτών και, ήδη, έχω κινήσει τη διαδικασία να λυθεί πια αυτό το θέμα και πολύ σύντομα θα λυθεί- ή διερχόμενοι η έρευνα και όλα τα καθήκοντα τα οποία βλέπουμε μπροστά μας ως επιβάτες, γίνονται από εταιρείες παροχής υπηρεσιών και όχι από την αστυνομία. 
      ΦΩΤΗΣ ΚΟΥΒΕΛΗΣ: Η σωματική έρευνα, είναι ανακριτική πράξη.
      ΦΟΙΒΟΣ ΙΩΑΝΝΙΔΗΣ: Το Σύνταγμα το απαγορεύει. 
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Σε ό,τι αφορά το ζήτημα της έρευνας των Βουλευτών, είναι ζήτημα το οποίο έχουμε, ήδη, δρομολογήσει να λύσουμε.
      ΦΩΤΗΣ ΚΟΥΒΕΛΗΣ: Των πολιτών, κύριε Υπουργέ, όχι των Βουλευτών.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν γίνεται έρευνα στους πολίτες. Από τα μηχανήματα περνάνε οι πολίτες, κύριε Κουβέλη. 
      ΦΩΤΗΣ ΚΟΥΒΕΛΗΣ:  Βγάζουν τα σακάκια τους.
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Σε μία αστυνομία που καθημερινά το εύρος των αρμοδιοτήτων της όλο και μεγαλώνει, οι ανάγκες της ελληνικής κοινωνίας και της χώρας αυξάνονται όλο και περισσότερο, δεν μπορούμε να έχουμε την πολυτέλεια στη χώρα μας να διαθέτουμε αστυνομικές δυνάμεις για καθήκοντα, τα οποία δεν είναι καθήκοντα ασφάλειας και καθήκοντα αστυνομικά. 
     Τελειώνοντας, κύριοι συνάδελφοι, θέλω να αναφερθώ σ’ ένα θέμα το οποίο είχε θέσει πάλι ο κ. Ιωαννίδης στην επιτροπή, που αφορά τον ορισμό πληρεξουσίου δικηγόρου και μία σειρά διευκολύνσεων σε έναν αστυνομικό ή πυροσβέστη, ο οποίος είναι κατηγορούμενος. Είπα στην επιτροπή -και το επαναλαμβάνω- ότι είναι ιδιαίτερος ο χαρακτήρας των αστυνομικών καθηκόντων. Ο αστυνομικός και ο πυροσβέστης, λειτουργούν πάντα κάτω από μία κατάσταση έκτακτης ανάγκης. Και εκεί αντιλαμβάνεστε ότι λειτουργούν μία σειρά από ανθρώπινα και επαγγελματικά αντανακλαστικά και στοιχεία, τα οποία πρέπει να λάβει κανείς υπόψη του. Το αστυνομικό και πυροσβεστικό επάγγελμα δεν είναι το κλασικό επάγγελμα του δημοσίου υπαλλήλου, που μπορούμε να το  αντιμετωπίσουμε έτσι, είναι προϊόν εμπειρίας από ταλαιπωρίες που είχαν αστυνομικοί και πυροσβέστες αυτά τα χρόνια, τα οποία βίωσα και εγώ προσωπικά, γι’ αυτό φέραμε αυτή τη ρύθμιση. Ευχαριστώ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, η ανάγκη να θωρακίσουμε τη χώρα από πλευράς ασφάλειας και δημόσιας εννόμου τάξεως και η αδήριτη ανάγκη -με την τεράστια σημασία της- να έχουμε έγκυρα ταξιδιωτικά έγγραφα, οδήγησε εμάς 
–της Νέας Δημοκρατίας-  από θέση ευθύνης να υπερψηφίσουμε την αρχή, τη βάση του νομοσχεδίου, η οποία αφορά τη μεταφορά των αρμοδιοτήτων ή της αρμοδιότητας για την έκδοση διαβατηρίων από τη νομαρχία στο Υπουργείο Δημόσιας Τάξεως, δηλαδή στην Αστυνομία. 
    Αποδεχόμαστε ότι εκεί έχουμε καλύτερες εγγυήσεις, καλύτερη διασφάλιση, όσον αφορά και τις δύο κατευθύνσεις που οδηγούμε τη σκέψη μας, δηλαδή, να θωρακίσουμε τη χώρα και να έχουμε έγκυρα ταξιδιωτικά έγγραφα, διαβατήρια. Θα μας επιτραπεί, όμως, να σημειώσουμε ότι το ίδιο το νομοσχέδιο εμπεριέχει μία δραματική ομολογία αποτυχίας του συστήματος της Κυβερνήσεως, η οποία φέρνει τη μεταβολή. 
      Πριν διατυπώσουμε τη γνώμη μας –που τη διατυπώσαμε- για την υπερψήφιση της βάσης του νομοσχεδίου, θέλουμε και η Κυβέρνηση να εκφράσει μία συγγνώμη, ένα λόγο μετανοίας και να συνομολογήσει τις τεράστιες ευθύνες της και για τα πλαστά διαβατήρια και για το ότι τα πλαστά διαβατήρια βρέθηκαν στα χέρια διεθνών κακοποιών ή άλλως κακοποιών του διεθνούς οργανωμένου εγκλήματος. 
      Απαιτούμε να πει «Είχατε δίκιο, κύριοι της Αντιπολίτευσης, όταν εγείρατε τις αιτιάσεις σας για το ότι είναι «μπάχαλο» στα προξενεία και στις νομαρχίες η έκδοση των διαβατηρίων» ή να συνομολογήσει ότι και για τις παράνομες ελληνοποιήσεις, αναλαμβάνει και φέρει την πολιτική ευθύνη.
      Με άλλα λόγια, να μιλήσουμε έναν τίμιο πολιτικό λόγο. Διότι το ότι έρχεται να πει «Παίρνω από τις νομαρχίες την αρμοδιότητα της έκδοσης των διαβατηρίων και τη μεταφέρω στο Υπουργείο Δημόσιας Τάξεως και στην Αστυνομία», κύριε Πρόεδρε, δεν σημαίνει ότι αυτά γίνονται μηχανιστικά σε ένα ουδέτερο πεδίο κοινωνικής και πολιτικής δράσης. Δεν είναι ουδέτερο το πεδίο. Είναι συγκεκριμένες οι ευθύνες και ο ευθύς και έντιμος πολιτικός λόγος θα υποχρέωνε –το ζητώ- να πει η Κυβέρνηση ένα συγγνώμη για τα μέχρι τώρα γενόμενα. 
      Εμείς υπερψηφίζουμε -και μάλιστα για την ανάγκη του πράγματος και όχι γιατί ίσως είναι το αρτιότατο επίτευγμα ή η αρτιότερη σύλληψη- την νομοθετική ρύθμιση. Διότι σας είπε ο κ. Κουβέλης ότι σας βαρύνει και μία άλλη αμέλεια, μία άλλη ολιγωρία: Ότι δεν μεριμνήσατε για τη συνεργασία των διοικητικών μονάδων του Υπουργείου Εσωτερικών και της Αστυνομίας. 
      Η κλασική επεξεργασία μίας διοικητικής λειτουργίας, ώστε να ορίσεις πεδίο εφαρμογής, ώστε να φέρεις διατάξεις οι οποίες θα οδηγούν σε ένα ολοκληρωμένο σύστημα διοικήσεως, προϋποθέτει επιστημονικά και πολιτικά τη συνεργασία μεταξύ των συναρμοδίων φορέων. Μήπως τώρα έγινε κανένα οχυρό αποκλειστικής διαδικασίας; Δεν θα συνεργαστεί παραδείγματος χάρη αυτή η Αστυνομία με το Υπουργείο Εσωτερικών ή τα Προξενεία με το Υπουργείο Εξωτερικών;
      Η ανάγκη για τη συνεργασία, για όσους έχουν διοικητική ικανότητα εφαρμογής διοικήσεως και πολιτικής διοικήσεως, πρέπει να είναι η άσκηση στις εφαρμογές της διοικητικής συνεργασίας.
      Μας ενδιαφέρει πάρα πολύ να καταδείξουμε, κύριε Πρόεδρε, ότι οι ευθύνες αυτής της Κυβερνήσεως, του ΠΑΣΟΚ, για το παρελθόν είναι τεράστιες. Χαιρετίζουμε το γεγονός ότι δεν μπορεί να γίνει ανεκτό να έχουμε αφερεγγυότητα στο ταξιδιωτικό έγγραφο και να έχουμε μία αναξιοπιστία στην εκδίδουσα αρχή και γι’ αυτό προσχωρούμε στην άποψη: ας πάμε για το έγκυρο -με τις καλύτερες εγγυήσεις εγκυρότητας- όργανο που είναι η Αστυνομία. Όμως η εξήγηση που αισθάνθηκε την ανάγκη να δώσει ο Υπουργός ότι τώρα είναι εκλεγμένο το όργανο, ο νομάρχης και το νομαρχιακό συμβούλιο, δεν πείθει κανέναν, δεν είναι πειστικό επιχείρημα. Τι σημαίνει αυτό; Ότι ένα εκλεγμένο όργανο δεν το εμπιστευόμαστε εξαιτίας του γεγονότος ότι είναι εκλεγμένο από το λαό; Κάλλιστα, αυτά θα μπορούσαμε να τα ρυθμίσουμε, αλλά επειδή προφανώς η Κυβέρνηση εκάη στο χυλό φυσάει και το γιαούρτι. Δηλαδή, λέμε: ας φύγουμε τελείως από την αμαρτωλή περιοχή της νομαρχίας. Τις ευθύνες για την αμαρτωλή λειτουργία φέρει η Κυβέρνηση, δεν υπάρχουν ανεύθυνες περιοχές σ’ αυτό τον τόπο. Ε, λέμε κι εμείς κατ’ οικονομίαν, ας πάει για την εγκυροποίηση της πράξεως, της διαδικασίας και του οργάνου και τελικά του αποτελέσματος, στο Υπουργείο Δημοσίας Τάξεως, στην Αστυνομία. 
      Μία άλλη παρατήρηση έχει να κάνει με τις ιδιωτικές επιχειρήσεις παροχής υπηρεσιών ασφαλείας. Κύριε Υπουργέ, το αεροδρόμιο. Πρέπει να είναι και οι αφιξαναχωρήσεις ως διαδικασία ελέγχου και ως τομέας ευθύνης στην Αστυνομία, ότι θα υπάρχουν οι υπηρεσίες παροχής υπηρεσιών ασφαλείας. Να λειτουργούν εκεί με εξουσιοδότηση από το νόμο και από την Αστυνομία, ναι. Αλλά προσέξτε και τις διατυπώσεις. Έχετε και τώρα -και την υστάτη ώρα- την ευκαιρία να διορθώσετε τις διατυπώσεις. Η Αστυνομία έχει τον πρώτο λόγο και την ευθύνη. Δεν γίνεται εκχώρηση εθνικής κυριαρχίας.
      Το ίδιο και για την Τροχαία στους δρόμους, στις οδούς. Η διατύπωση είναι απαράδεκτη. Δηλαδή, περίπου η Τροχαία παίρνει άδεια από το φορέα εκμετάλλευσης, για να δράσει στην οδό. «Οι υπηρεσίες τροχαίας αστυνομίας σε οδούς, οι οποίες αναλαμβάνονται από το φορέα εκμετάλλευσής τους, μπορεί να παρέχονται στην Ελληνική Αστυνομία…». Είναι τουλάχιστον προσβλητικό. Έτσι το εισπράττω εγώ. Προσέξτε αυτές τις διατυπώσεις. Δεν είναι ιδιοκτησία τους η οδός. Δεν έχει εκχωρηθεί εθνική κυριαρχία. Υπηρεσίες παρέχουν για την κατασκευή και ύστερα τη φροντίδα, για τις οποίες να αμειφθούν με τα διόδια. Είναι λάθος η προσέγγιση και προδίδεσθε και από τη γραμματική διατύπωση των διατάξεων. Ποιο είναι πρώτο και ποιο είναι δεύτερο; Η Αστυνομία είναι πρώτο, λέω εγώ. Η εθνική κυριαρχία είναι πρώτο και για την ασφάλεια και αστυνόμευση του αεροδρομίου και για το δρόμο, εν σχέσει με τον κατασκευαστή που εισπράττει τα διόδια.
      Θα σας έλεγα και κάτι υπερβολικό. Με προσβάλλει το γεγονός ότι πληρώνονται διόδια, όχι γιατί με νοιάζει για το 1,20, αλλά διότι θέλω να υπενθυμίζω ότι εδώ υπάρχει ένα Σύνταγμα, κάποιοι αντιπρόσωποι και να του υπενθυμίζω ότι δεν είναι εκχωρημένη η λαϊκή κυριαρχία, η εθνική κυριαρχία. Δεν είναι ιδιοκτησία του. Να συνεννοηθούμε σε αυτό το κεφάλαιο. Να μας δώσει η Βουλή παραδείγματος χάρη, κάρτες, ώστε να περνάμε έτσι, όχι ότι εδώ υπάρχει κάποιος λαθρόβιος Βουλευτής –αυτά είναι και για το Προεδρείο και τα λέω εν πάση σοβαρότητι  για να τα συνεκτιμήσετε- ο οποίος δεν έχει ή θα ωφεληθεί  το 1,20.
      Κάτι είμαστε. Είμαστε αντιπρόσωποι! Θέλω να του θυμίσω ότι δεν είναι ιδιοκτησία του. Το ζήτημα δε της έρευνας να γίνεται, αλλά να γίνεται από την Αστυνομία. 
      Το κεφάλαιο για τους Βουλευτές καλώς το χειρίζεστε. Δεν έχω κάτι να προσθέσω σε αυτό το σημείο. Αλλά ράμπο σεκιουριτάδες δεν μπορούν να συνυπάρξουν με το ελληνικό Σύνταγμα! Ας φροντίσει η Κυβέρνηση να κατοχυρώσει όχι μόνο προσχήματα με τις σχετικές διατάξεις, αλλά να κατοχυρώσει και θέματα ουσίας συνταγματικής και δημοκρατικής εννόμου τάξεως. 
      Έχω και μια συγκεκριμένη παρατήρηση για το άρθρο 8. Αυτό το άρθρο στην παράγραφο 3 παρέχει -και καλώς- μια ειδική πρόνοια για τους Ολυμπιονίκες του Σίδνεϋ. Αναφέρει ότι οι υπηρετούντες στην Αστυνομία και στο Πυροσβεστικό Σώμα και καταγαγόντες νίκην μέχρι όγδοη θέση για το ατομικό αγώνισμα ή μέχρι έκτη θέση για το ομαδικό, παίρνουν ένα βαθμό για το Πυροσβεστικό Σώμα και την Αστυνομία. Σ’ αυτό λέμε ναι. 
      Όμως, μένει έξω το Λιμενικό. Μου διατύπωσαν τη γνώμη ότι αυτό είναι πολύ άδικο. Μάλιστα, στην Εθνική Ομάδα Πόλο –τόσο συγκεκριμένα μιλάω- οι μισοί που είναι είτε της Αστυνομίας είτε του Πυροσβεστικού παίρνουν το βαθμό. Οι άλλοι μισοί, που είναι του Λιμενικού Σώματος, δεν τον παίρνουν. Προσθέστε, λοιπόν, στην παράγραφο 3 –γιατί αυτό έχει να κάνει με το ανεξάρτητα από το πότε και από το εάν ή όχι υπηρετούσαν κατά το χρόνο επίτευξης της νίκης οι Ολυμπιονίκες του Σίδνεϋ ή της Ατλάντας- στη φράση «τους αντίστοιχους του Πυροσβεστικού Σώματος που πέτυχαν στους Ολυμπιακούς Αγώνες, τους αστυφύλακες, αρχιφύλακες, ανθυπαστυνόμους» και τη φράση «καθώς και τους ομοιόβαθμους του Λιμενικού Σώματος». Έτσι το πρόβλημα θεραπεύεται αυτομάτως. 
      ΜΟΣΧΟΣ ΓΙΚΟΝΟΓΛΟΥ: Δεν είναι αρμοδιότητα του αρμοδίου Υπουργείου να το φέρει αυτό; 
      ΒΥΡΩΝ ΠΟΛΥΔΩΡΑΣ: Μην αντιλέγετε! Τουλάχιστον ο κύριος Υπουργός ας δεσμευτεί προφορικά. Εγώ θέλω να σας πω την ουσία του πράγματος.
      ΜΟΣΧΟΣ ΓΙΚΟΝΟΓΛΟΥ: Μα, εγώ δεν είπα όχι.
      ΒΥΡΩΝ ΠΟΛΥΔΩΡΑΣ: Σας παρακαλώ! Να συνεννοηθεί διά τηλεφώνου τώρα. Μη στρεψοδικείτε για ένα τόσο δίκαιο θέμα.! Νομικισμούς επικαλείστε; Εγώ σας λέω ότι κάλλιστα μπορεί να γίνει συναρμόδιος και να θεραπευθεί τώρα το θέμα. 
     Τέλος, ως προς το Σένγκεν, συμφωνώ με τον Υπουργό με την πρόταση-εισήγηση να μάθουμε να ζούμε στο Σένγκεν. Υπενθυμίζω ότι, πρώτον, είναι δώδεκα από τις δεκαπέντε χώρες που δεν είναι στο Σένγκεν. Δεύτερον, όλα κρίνονται στο επίπεδο ασφαλείας. Μπορεί να έχουμε πολύ σοβαρή εναρμόνιση με το Σένγκεν για τα θέματα ασφαλείας χωρίς να κάνουμε αυτές τις παρεκβάσεις που έθιξα. Τρίτον, εννοούμε πάντοτε το πεδίο εφαρμογής του σεβασμού των ανθρωπίνων δικαιωμάτων μέσα στο Σένγκεν. Σε καμία περίπτωση κανένας Υπουργός και καμία Βουλή δεν θα συμφωνήσει για παραβίαση ή καταπάτηση των ανθρωπίνων δικαιωμάτων εν ονόματι του Σένγκεν!
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για να κάνετε μια τρίλεπτη παρέμβαση. 
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πολύδωρα, σωστά είπατε για το Λιμενικό, αλλά το Λιμενικό τελικώς μας έδωσε αυτήν τη διατύπωση, διότι έχει δικό του νόμο. Άρα, λοιπόν, δεν έχουμε πρόβλημα.
     Σε ό,τι αφορά τη σωστή παρατήρησή σας για το άρθρο 3 παράγραφος 4 –εννοώ την τροχαία αστυνόμευση- είναι αυτονόητο αυτό που λέτε.  Δεν μπορούν σύμφωνα με το Σύνταγμα να εκχωρηθούν καθήκοντα τροχαίας αστυνόμευσης και ασφάλειας σε ιδιωτικές εταιρείες. Αυτό είναι προφανές! 
Εδώ, λοιπόν, τι λέει; Εάν η διατύπωση έχει κάποιο πρόβλημα, να τη δούμε. Εδώ λέει ότι όπου έχουμε τέτοια ζητήματα συγχρηματοδοτούμενων έργων και εκμετάλλευσής τους από ιδιωτικό φορέα, όπως είναι π.χ. η Αττική Οδός, μπορεί η Ελληνική Αστυνομία να παρέχει τις υπηρεσίες της με αμοιβή, με συμβάσεις που θα κάνει με το συγκεκριμένο φορέα εκμετάλλευσης. Αυτή είναι  απάντηση. 
      ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Κουβέλη, θα σας δώσω το λόγο να δευτερολογήσετε, εφόσον ο κ. Ακριβάκης σας παραχωρεί τη θέση του. 
      ΑΛΕΞΑΝΔΡΟΣ ΑΚΡΙΒΑΚΗΣ: Παρακαλώ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο, κύριε Κουβέλη.
      ΦΩΤΗΣ ΚΟΥΒΕΛΗΣ: Κύριε Πρόεδρε, δεν θα έπαιρνα το λόγο αν δεν άκουγα τον κύριο Υπουργό να επιμένει στην άποψή του ότι αυτή η ανάθεση αρμοδιοτήτων σε ιδιωτικές εταιρείες παροχής υπηρεσιών είναι συνταγματική. 
     Κύριε Υπουργέ, αυτές οι εταιρείες οι οποίες βρίσκονται στους αερολιμένες έχουν υπαλλήλους, οι οποίοι κάνουν σωματική έρευνα. Και κάνουν σωματική έρευνα σε όλους τους πολίτες. Είναι προφανές ότι δεν επιλέγω να αναφερθώ στους Βουλευτές αλλά στον κάθε πολίτη. 
     Αυτή η έρευνα, κύριε Υπουργέ –είμαι βέβαιος ότι το γνωρίζετε- είναι ανακριτική πράξη. Όταν, δηλαδή, εισέρχεσαι στην πύλη εισόδου και καλείσαι ως Έλλην πολίτης να βγάλεις το σακάκι σου, να βγάλεις τα αντικείμενα από τις τσέπες σου, να υποβληθείς σε σωματική έρευνα, δεν υπάρχει άλλος όρος, κύριε Υπουργέ. Αυτό λέγεται σωματική έρευνα. Είτε γίνεται με την ψαύση των χειρών είτε γίνεται με το συγκεκριμένο μηχάνημα, είναι σωματική έρευνα. Εκτός κι αν ανακαλύψετε κάποιον άλλο όρο, τον οποίο λυπάμαι αλλά δεν γνωρίζω. 
     Και σας βεβαιώνω ότι αυτή η σωματική έρευνα είναι ανακριτική πράξη και δεν μπορεί κανένας ιδιώτης να κάνει σωματική έρευνα σε έναν άλλο πολίτη, ει μη μόνον τα όργανα της Ελληνικής Αστυνομίας. Είναι τα μόνα που έχουν εξουσιοδότηση από το Σύνταγμα.
      Παρακαλώ πολύ, αδικήσατε τη συζήτηση, όταν επιλέξατε ως επιχείρημα το «να σηκώνει ο αστυνομικός τις μπάρες; Αυτό είναι το αντικείμενό του»; Δεν είναι το αντικείμενό του αυτό. Εγώ δεν θέλω να σηκώνει τις μπάρες ο αστυνομικός. Εγώ όμως, κύριε Υπουργέ, θέλω ο αστυνομικός, με τον οποίο έχω ως πολίτης ή διεκδικώ να έχω σχέσεις συνταγματικής εμπιστοσύνης, αυτός να ερευνά τον πολίτη, είτε είναι Βουλευτής είτε δεν είναι Βουλευτής είτε πρόκειται για τον απλό πολίτη είτε πρόκειται για τον οποιοδήποτε.
      Αυτό το λέω για να μην εμπλακούμε, διότι πιθανόν να ακουστεί: Μήπως θέλουν εξαίρεση οι Βουλευτές; Όχι, δεν επιθυμώ τέτοιες εξαιρέσεις. Εκείνο το οποίο επιθυμώ είναι αυτό το δικαίωμα του κάθε πολίτη να γίνεται σεβαστό. Να γίνεται η σωματική έρευνα στον κάθε εισερχόμενο στον αερολιμένα –και εγώ και εσείς και όλοι μας θέλουμε να υπάρχει ασφάλεια- αλλά να γίνεται από τα όργανα της τάξεως, από τους Έλληνες και τις Ελληνίδες αστυνομικούς. 
      Ξέρετε, κύριε Υπουργέ –και τελειώνω με αυτό, κύριε Πρόεδρε- ότι εγώ αισθάνομαι και το αισθάνονται πολλοί, προσβεβλημένος όταν πηγαίνω στον αερολιμένα «Ελευθέριος Βενιζέλος». Αισθάνομαι προσβεβλημένος ως Έλληνας πολίτης. Μου δημιουργείται η εντύπωση ότι βρίσκομαι σε έδαφος ξένης χώρας με κυρίαρχο στοιχείο αυτής της αίσθησης τη σωματική έρευνα που ενεργείται από υπαλλήλους ιδιωτικών εταιρειών παροχής ασφάλειας. 
      Κάντε μία δήλωση αν θέλετε και πείτε ότι η σωματική έρευνα στα αεροδρόμια θα γίνεται μόνον από τους Έλληνες και Ελληνίδες αστυνομικούς. Οτιδήποτε άλλο αποτελεί υπεκφυγή. Βεβαίως, ξέρω, είστε δέσμιοι μιας συμβάσεως που έχετε υπογράψει με τη γερμανική εταιρεία για τον αερολιμένα «Ελευθέριος Βενιζέλος», όπου αυτός ο αερολιμένας, κύριοι συνάδελφοι, έχει διαφορετική συμπεριφορά, όπως θα έχετε προσέξει όσοι ταξιδεύετε με αεροπλάνα, από τα άλλα αεροδρόμια άλλων περιοχών της χώρας. 
      Ε, λοιπόν, σας παρακαλώ πάρα πολύ, πείτε ένα «όχι» επιτέλους! Πείτε ένα «όχι». Το χρειάζεται αυτός ο τόπος αυτό το «όχι». 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριβάκης, Κοινοβουλευτικός Εκπρόσωπος του ΠΑΣΟΚ, έχει το λόγο 
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, δεν ήταν στις προθέσεις μου να πάρω το λόγο, διότι το νομοσχέδιο και στην Επιτροπή αλλά και εδώ ψηφίζεται χωρίς ιδιαίτερες παρατηρήσεις από την Αξιωματική Αντιπολίτευση, οπότε παρείλκε ο λόγος να μιλήσω.
      Όμως, παίρνω το λόγο γιατί με εξέπληξε η συλλογιστική του Κοινοβουλευτικού Εκπροσώπου της Νέας Δημοκρατίας, του κ. Πολύδωρα. Αν έλθουν στη μνήμη μας αυτά που είπε, θα θυμηθούμε ότι με λίγα λόγια είπε το εξής: επειδή βρέθηκαν κάποια πλαστά διαβατήρια, ευθύνεται η Κυβέρνηση και άρα η Κυβέρνηση απέτυχε. Με λίγα λόγια αυτά είπε στο δεκάλεπτο της ομιλίας του. Δηλαδή κυκλοφορούν κι εδώ στην Ελλάδα, όπως γράφουν οι εφημερίδες, σε μεγάλη έκταση πλαστά ευρώ, όπως και στη Γερμανία, στη Γαλλία. Άρα ευθύνονται οι κυβερνήσεις και απέτυχαν οι κυβερνήσεις αυτές.
      Κι εγώ θα πω και κάτι άλλο. Αποκλείεται δηλαδή, επειδή θα γίνει μεταφορά της αρμοδιότητος από το Υπουργείο Εσωτερικών στο Υπουργείο Δημόσιας Τάξης και μετά να κυκλοφορήσουν πλαστά διαβατήρια; Εγώ δεν εγγυώμαι ότι δεν μπορεί και κανείς δεν μπορεί να το εγγυηθεί. Πάντα θα υπάρχουν κακοποιοί, πάντα θα υπάρχουν παραχαράκτες, πάντα θα υπάρχουν κλέφτες που θα κλέψουν σώματα διαβατηρίων. Πάντα θα υπάρχουν. Δηλαδή θα φορτώσουμε τώρα στην Κυβέρνηση και το ότι δέκα κακοποιοί έφτιαξαν δέκα πλαστά διαβατήρια. Και ως εκ τούτου απέτυχε η Κυβέρνηση και το κυβερνητικό έργο και πρέπει να φύγει η Κυβέρνηση. Ε, όχι, το παρατραβάμε! 
      Σε ένα νομοσχέδιο προς το οποίο εκφράσατε την πλήρη υποστήριξή σας και συμφωνήσατε σε όλα, ρίξατε αυτήν τη χολή στο τέλος, άνευ λόγου. Και θα πω και κάτι άλλο που δεν ακούστηκε σ’ αυτήν την Αίθουσα. Κατά καιρούς το Υπουργείο Εσωτερικών και το Υπουργείο Δημόσιας Τάξης ήταν ενιαίο και υπάρχουν και αυτήν τη στιγμή κάποιοι από μας που υποστηρίζουν ότι πρέπει να υπάρχει ένα Υπουργείο Εσωτερικών και Δημόσιας Τάξης, διότι τα δύο Υπουργεία αυτά έχουν συγγενείς, θα έλεγα, αρμοδιότητες. Αν με ρωτήσετε εμένα, λοιπόν, από νομική, αν θέλετε, άποψη ή πολιτική, όπως θέλετε, θα σας πω ότι η έκδοση του διαβατηρίου από άποψη ύλης εργασίας ανήκει στο Υπουργείο Δημόσιας Τάξης. Εκεί έπρεπε να είναι τα διαβατήρια από άποψη ύλης. Πώς δεν μπορεί, δηλαδή, στο Υπουργείο Εμπορίου να ανήκει για παράδειγμα η ναυτιλία ή δεν ξέρω τι άλλο. Το ίδιο συμβαίνει κι εδώ. Η έκδοση διαβατηρίων πρέπει να γίνεται από υπηρεσίες του Υπουργείου Δημόσιας Τάξης. Αφορά δημόσια τάξη, τα όργανα τα οποία ελέγχουν τα διαβατήρια είναι όργανα του Υπουργείου Δημόσιας Τάξης και, επομένως, κακώς μέχρι σήμερα ήταν αρμοδιότητα του Υπουργείου Εσωτερικών. 
      Γιατί, λοιπόν, αυτή η γκρίνια σε ένα νομοσχέδιο που συμφωνείτε και το ψηφίζετε; Δεν ξέρω αν αυτά κολακεύουν και το Κοινοβούλιο.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσανέβας ζήτησε το λόγο επί προσωπικού θέματος.
     Ορίστε, κύριε Κατσανέβα, έχετε το λόγο για δύο λεπτά, να μας εξηγήσετε σε τι συνίσταται το προσωπικό σας θέμα.
     ΘΕΟΔΩΡΟΣ ΚΑΤΣΑΝΕΒΑΣ: Κύριε Πρόεδρε, ευχαριστώ πολύ. 
     Θέλω να αναφερθώ σε ένα προσωπικό περιστατικό, το οποίο έχει σχέση με την προσωπικότητα τη δική μου και πιστεύω και όλων των συναδέλφων, το οποίο συνέβη στο αεροδρόμιο «Ελευθέριος Βενιζέλος», προς γνώση του Υπουργού, για να αντιληφθεί και ο ίδιος προσωπικά τη συμπεριφορά και την αθλιότητα που μετέρχονται οι κύριοι αυτοί και η οποία μεταφέρεται στον Τύπο τελείως αλλοιωμένη και παίρνει και πρωτοσέλιδο.
     Για την οικονομία του χρόνου θα σας πω το εξής: πηγαίνω στο αεροδρόμιο για να ταξιδέψω σε επίσημη αποστολή στο εξωτερικό ως Έλλην Βουλευτής. Και πέραν της σωματικής ψαύσης,  το εξωφρενικό ψάξιμο από πάνω μέχρι κάτω -με έψαξαν σε όλα τα απόκρυφα σημεία του σώματός μου- μου ζήτησαν να βγάλω το παπούτσι μου! Ακούστε, κύριοι συνάδελφοι. Μου ζήτησαν, κύριε Υπουργέ, να βγάλω το παπούτσι μου λες και στο τακούνι είχα βάλει είτε ναρκωτικά είτε δεν ξέρω κι εγώ τι.
     Τελειώνω. Αυτήν τη στιγμή φυσικά εξερράγην, δεν το δέχθηκα, δημιουργήθηκε επεισόδιο και μετά οι κύριοι αυτοί είπαν ότι μετέφερα όπλα, έφεραν στις εφημερίδες το θέμα και έκτοτε οι κύριοι καλοί δημοσιογράφοι με βομβαρδίζουν ότι συμπεριφέρομαι στο αεροδρόμιο ως τραμπούκος!
      Έγινα τραμπούκος, επειδή αρνήθηκα να βγάλω το παπούτσι μου στους κυρίους Γερμανούς που κυβερνούν το αεροδρόμιο. Είμαι Βουλευτής σχεδόν είκοσι χρόνια και ποτέ δεν μου έχουν κάνει μήνυση για οτιδήποτε. Δεν έχει έρθει ποτέ αίτηση άρσης ασυλίας μου στη Βουλή. Οι κύριοι αυτοί στο αεροδρόμιο ήθελαν να με ευτελίσουν και να με εξευτελίσουν, όχι ως Θόδωρο Κατσανέβα αλλά προφανώς ως Βουλευτή. Γιατί την ίδια στιγμή, είχε συγκεντρωθεί πλήθος γύρω-γύρω και κοίταγε σε ποιο σημείο του Θόδωρου Κατσανέβα, του Βουλευτή, τον έψαχναν τα παιδάκια του αεροδρομίου. 
      Αν αυτό, κύριε Υπουργέ, θεωρείτε ότι δεν ξευτελίζει την έννοια του Κοινοβουλίου και φυσικά αυτό που λέγεται «ασυλία του Βουλευτή», που δεν τη χρησιμοποιούν, τότε δεν ξέρω τι άλλο να πω. 
      ΠΡΟΕΔΡΕΥΩΝ (Παναγιώτης Σγουρίδης): Το θέμα σας δεν ήταν προσωπικό επί του Κανονισμού, αλλά προσωπικό βίωμα που αναφέρθηκε στην Αίθουσα.
      Η κ. Παπακώστα έχει το λόγο για να δευτερολογήσει.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριοι συνάδελφοι, ακούστηκαν πάρα πολλά, μετά την εισήγηση και την τοποθέτηση του Κοινοβουλευτικού Εκπροσώπου. Θα ήθελα λοιπόν να θέσω τα εξής ερωτήματα στον κύριο Υπουργό.
     Πρώτον, σας κατηγορώ αν δεν μου απαντήσετε ότι αποκρύπτετε και μάλιστα ηθελημένα από τον ελληνικό Κοινοβούλιο τις προθέσεις για το τι ακριβώς θέλετε να κάνετε με το παρόν νομοσχέδιο. 
      Διολισθήσατε προηγουμένως –διότι η γλώσσα λανθάνουσα λέει πάντα την αλήθεια- και είπατε ότι φοβάστε πως αν δεν υπάρξει ένα κεντρικό όργανο τότε υπαινίσσεστε ότι δεν μπορείτε να ελέγξετε τη χαλαρότητα και τη διαφθορά στο νέο τρόπο έκδοσης των διαβατηρίων.
      Απαντήστε μας σαφώς, έχοντας τη θετική ψήφο  του συνόλου των πτερύγων γι’ αυτό που θέλετε να κάνετε, πρώτον, ποιο θα είναι το όργανο, αν το γνωρίζετε, από πού θα βρείτε το προσωπικό, πού αυτό θα στεγάζεται, ποιες βιομετρικές μεθόδους θα εφαρμόσετε επακριβώς, τι θα κάνετε με τα διπλά διαβατήρια που κινδυνεύουν οι Έλληνες πολίτες στο μεσοδιάστημα που μεσολαβεί μέχρι και την 1.1.2006 που θα ισχύσει το νέο καθεστώς των διαβατηρίων, αυτοί που θα έχουν το παλιό τύπου διαβατηρίου να θεωρούνται ότι έχουν πλαστά σε σχέση με αυτούς που θα αποκτήσουν το νέο τύπο; Τι κάνατε ως Υπουργείο Δημόσιας Τάξης για την κλοπή των χιλίων οκτακοσίων διαβατηρίων από την πρεσβεία μας στις Βρυξέλλες; 
      Θέλω επίσης να σας πω -ο λαός λέει ότι όποιος έχει λερωμένη τη φωλιά του χρησιμοποιεί αυτήν την έκφραση- ότι στην περίπτωσή σας όταν έχετε λερωμένη τη φωλιά σας χρησιμοποιείτε χαμηλούς τόνους. Ξέρετε όμως να βάζετε τον κύριο Αντιπρόεδρο της Βουλής να επιτίθεται στη Νέα Δημοκρατία για όσα σας λέει και τα οποία είναι απολύτως αληθή.
      Είπατε τώρα εσείς, ως Υπουργός της Κυβέρνησης του κ. Σημίτη ότι είναι χρέος μας να έχουμε έγκυρα διαβατήρια. Δηλαδή μέχρι τώρα είχαμε άκυρα διαβατήρια, πλαστά, αναξιόπιστα; Άρα είναι τακτική της Νέας Δημοκρατίας να εκθέτει την Κυβέρνηση και τη χώρα όταν σεις ο ίδιος λέτε ότι τώρα είναι χρέος μας να έχουμε έγκυρα διαβατήρια; 
      Επιπλέον είπατε ότι είναι θέμα ασφάλειας η έκδοση αξιόπιστων διαβατηρίων. Και ερωτώ: Όταν ήταν στο Υπουργείο Εσωτερικών δεν είχατε αντιληφθεί ότι αυτό είναι θέμα ασφάλειας και ξαφνικά σήμερα το ανακαλύψατε;
      Επίσης, μπορείτε να μου πείτε ποια είναι η θέση σας για τη βίζα σε σχέση με τις ΗΠΑ; Σας παρουσίασα δύο διαφορετικά δημοσιεύματα όπου στο ένα σε προγενέστερο χρόνο εμφανίζεστε στην «ΕΛΕΥΘΕΡΟΤΥΠΙΑ» να λέτε ότι καταργείται η βίζα προς τις ΗΠΑ και στο δεύτερο μεταγενέστερο δημοσίευμα να λέει η πρεσβεία των ΗΠΑ ότι από τις 13 Δεκεμβρίου και μετά αλλάζει ο τρόπος απόδοσης της βίζας, που ενώ πριν μπορούσε κάποιος με αίτησή του μέσω των ταξιδιωτικών πρακτορείων να την εξασφαλίσει από τώρα και στο εξής θα πρέπει να υπάρχει αυτοπρόσωπη εμφάνιση και προσωπική συνέντευξη.
      Θέλω να απαντήσετε σε αυτά τα ερωτήματα, αλλιώς θεωρώ ότι σας κατηγορώ ευθέως ότι αποκρύπτετε σκέψεις, αποκρύπτετε πρωτοβουλίες τις οποίες πρόκειται να πάρετε, από την Βουλή των Ελλήνων και ότι λάθρα και παραβίστω διενεργείτε τέτοιου είδους προσπάθειες.
      Τέλος, θα ήθελα να πω το εξής: Είπε ο κύριος Κοινοβουλευτικός Εκπρόσωπός σας ότι έσταξε χολή η Νέα Δημοκρατία. Δύο μέρες πριν από τις δημοτικές και νομαρχιακές εκλογές όταν ερχόντουσαν αλλεπάλληλα τα σήματα της Ελληνικής Αστυνομίας, το ένα πίσω από το άλλο –σας τα παρουσίασα στη επιτροπή- πους σας έλεγαν ότι υπάρχουν αλλοδαποί οι  οποίοι έχουν πλαστά έγγραφα διαβατήριο, ταυτότητα και ιδιωτικά έγγραφα πάσης φύσεως και να τους σταματήσετε, εσείς δεν κάνατε τίποτα.
      Οι αλλοδαποί ψήφισαν. Σας έδωσα στοιχεία και σας είπα σε ποιο εκλογικό τμήμα ψήφισαν και εσείς κωφεύσατε, δεν κάνατε τίποτα. Διενεργήθηκε στη συνέχεια έρευνα; Έχουμε αποτέλεσμα ποιοι ψήφισαν με αυτόν τον τρόπο;
      Εν πάση περιπτώσει, είναι τακτική της Νέας Δημοκρατίας να λέει αυτά τα οποία είπε ο Κοινοβουλευτικός σας Εκπρόσωπος; Εκείνος –άκουσον, άκουσον- στη Βουλή των Ελλήνων, λες και είμαστε αφελείς, είπε ότι δεν μπορεί να μας εγγυηθεί, επειδή θα έλθουν στην αρμοδιότητα της Ελληνικής Αστυνομίας, την εγκυρότητα των διαβατηρίων, την αξιοπιστία και την πιστότητα και ότι δεν θα υπάρξει πλαστότητα. 
      Αυτό τώρα τι είναι; Είναι το χρονικό μιας προαναγγελθείσης πλαστότητας; Ας σοβαρευτούμε! Απαντήστε στη Βουλή των Ελλήνων. Εμείς δεν στηρίζουμε για να στηρίξουμε το σχέδιο νόμου. Στηρίζουμε για να μη διασύρεται ακόμη περισσότερο η χώρα, έστω και αν το δέχεστε. Τη διασύρετε εσείς με δική σας ευθύνη. Θα εξακολουθείτε να τη διασύρετε εάν συνεχίσετε με αυτήν την τακτική, εάν δεν οργανώσετε το προσωπικό, εάν δεν οργανώσετε τη μηχανογράφηση και αν δεν οργανώσετε τη μεθόδευση μέσα από την οποία περίπου δύο χιλιάδες διαβατήρια την ημέρα θα εκδίδονται. Να μας πείτε με ποιον τρόπο θα εκδίδονται, σε πόσο χρόνο και με ποια αξιοπιστία.
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι οι Βουλευτές κ. Κατσαρός, κ. Μαρκογιαννάκης και άλλοι τριάντα τρεις Βουλευτές της Νέας Δημοκρατίας κατέθεσαν πρόταση νόμου: «Για την παράνομη μεταφορά αλλοδαπών στην Ελλάδα».
      Παραπέμπεται στην αρμόδια Διαρκή Επιτροπή.
      Επίσης, έχω την τιμή να ανακοινώσω στο Σώμα ότι οι Υπουργοί Εξωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Πολιτισμού, Μεταφορών και Επικοινωνιών, Εμπορικής Ναυτιλίας και Τύπου και Μέσων και Μαζικής Ενημέρωσης κατέθεσαν σχέδιο νόμου: «Κύρωση της Συμφωνίας για το Εμπόριο, την Ανάπτυξη και τη Συνεργασία μεταξύ της Ευρωπαϊκής Κοινότητας και των κρατών-μελών της αφ’ ενός και της Δημοκρατίας της Νοτίου Αφρικής αφ’ ετέρου μετά της Τελικής Πράξης».
      Παραπέμπεται στην αρμόδια Διαρκή Επιτροπή.
      Τέλος, κύριοι συνάδελφοι, έχω την τιμή να ανακοινώσω στο Σώμα ότι η Εισαγγελική Αρχή υπέβαλε στη Βουλή μηνυτήριες αναφορές κατά του Υπουργού Εθνικής Παιδείας και Θρησκευμάτων μαζί με σχετικά έγγραφα. 
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Δεν θα επαναλάβω αυτά που είπα στην ομιλία μου, γιατί τα έχουμε πει και στην επιτροπή. Περιμένω, όμως, επιτέλους μία απάντηση. Έχουμε συνεδριάσει δύο φορές στην επιτροπή και κάναμε και μία συνεδρίαση σήμερα. Όταν δίνετε τη δυνατότητα, κατ’ εξαίρεση, επειδή είναι μέλος τη ΔΟΕ ή κάποιας κλαδικής αθλητικής ομοσπονδίας να θεωρηθεί διαπιστευμένο πρόσωπο κάποιος ο οποίος στερήθηκε στη χώρα του τα πολιτικά του δικαιώματα, να μας εξηγήσετε γιατί γίνεται αυτή η εξαίρεση ειδικά για τα πολιτικά δικαιώματα. Έχει σχέση με τον Γλίξμπουργκ; Το φέρνουμε, το ξαναφέρνουμε το θέμα και δεν μας απαντάτε. Πάρτε μία θέση, διότι είναι φωτογραφική η διάταξη, εκτός εάν κάνουμε λάθος και πρέπει να μας το εξηγήσετε.
     Γίνονται κάποιες μικροπαροχές και αντιμετωπίζονται κάποιες αδικίες στο προσωπικό, όμως, τα βασικά αιτήματα των Σωμάτων Ασφαλείας δεν αντιμετωπίζονται σε αυτό το νομοσχέδιο, γι’ αυτό, όπως ενημερωνόμαστε, οι κινητοποιήσεις και οι διεκδικήσεις θα συνεχιστούν.
      Θα ήθελα να προσθέσω  ότι ένα από τα βασικά αιτήματα, είναι το επικίνδυνο, το οποίο στο σχετικό άρθρο, στο 11  εάν δεν κάνω λάθος, το δίνετε σε μια μικρή μερίδα δυτών. Το θέμα αυτό αφορά όλα τα Σώματα Ασφαλείας και θα πρέπει να επεκταθεί και σε αυτά.
      Υπάρχει μία τροπολογία, είναι η με γενικό αριθμό 1269 και ειδικό 11 με την οποία συμφωνούμε και με την οποία προβλέπεται οι προαγωγές των αρχιφυλάκων της Ελληνικής Αστυνομίας που προέρχονται από τεχνικό προσωπικό να γίνεται όπως και των λοιπών συναδέλφων. Σωστή είναι αυτή η τροπολογία.
      Όμως, προκύπτει το εξής ζήτημα:
      Από τις συναντήσεις με τα συνδικαλιστικά όργανα των Σωμάτων Ασφαλείας, συγκεκριμένα με το πολιτικό προσωπικό, έχουμε ενημερωθεί ότι τους είχατε δώσει ένα σχέδιο τροπολογίας, στο οποίο, εκτός από τη ρύθμιση αυτή σε σχέση με το τεχνικό προσωπικό και το προσωπικό μουσικής, στην τρίτη παράγραφο γινόταν λόγος και για την ειδική αποζημίωση πέραν του πενθημέρου. Πέραν του πενθημέρου, είχατε υποσχεθεί ότι θα δίνεται αποζημίωση για υπερωριακή εργασία και στο πολιτικό προσωπικό της Ελληνικής Αστυνομίας και του Πυροσβεστικού Σώματος. Έχω μπροστά μου και το σχέδιο τροπολογίας που δώσατε στους εκπροσώπους τους. Τι έχει συμβεί και δεν λύνεται, δεν αντιμετωπίζεται με αυτό το νομοσχέδιο; Αυτή είναι η ρύθμιση.
      Θα τελειώσω με το θέμα της άδειας παραμονής για τους αλλοδαπούς, τους μετανάστες στην Ελλάδα. Συμφωνούμε με την παράταση. Ήταν αναγκαία αλλά υπάρχουν ένα σωρό ζητήματα, τα οποία βεβαίως δεν θα αντιμετωπίσετε εσείς ως Υπουργός Δημόσιας Τάξης. Έχω μπροστά μου το υπόμνημα αυτό με το οποίο δεν θα αντιμετωπιστεί το πρόβλημα. 
      Ταλαιπωρούνται τόσο πολύ και πληρώνουν πάρα πολλά οι μετανάστες και σε χρόνο και σε χρήμα. Αναφέρω ενδεικτικά -και αυτό αφορά ολόκληρη την Κυβέρνηση και το Υπουργείο Εσωτερικών και το Υπουργείο Εργασίας- ότι δεν ζήτησαν μόνο την παράταση –αυτό ήταν το πρώτο-, ζήτησαν και απλούστευση των διαδικασιών, ενιαίο φορέα χορήγησης άδειας παραμονής, περισσότερα γραφεία και εκπαιδευμένο προσωπικό γιατί στήνονται στις ουρές και χάνουν μεροκάματα, να μη χρειάζονται πιστοποιητικό υγείας και να μην υπάρχει αυτό το παράβολο. Είναι φτωχός κόσμος και πληρώνουν ένα σωρό χρήματα πέρα από την ταλαιπωρία. Υπάρχει και μια σειρά άλλα αιτήματα, τα οποία τα έχουμε καταθέσει. Αν δεν αντιμετωπιστούν αυτά τα ζητήματα, μόνο με την παράταση της άδειας παραμονής, που καλώς γίνεται, δεν θα αντιμετωπιστούν τα προβλήματα. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός. 
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Πράγματι υπήρξε μια παράλειψή μου σε ό,τι αφορά τη βίζα, που έθεσε η κ. Παπακώστα. Όπως ξέρετε, υπήρχε το πρόγραμμα «Visa Waver» με βάση το οποίο θα μπορούσαν και οι Έλληνες πολίτες να μη χρειάζονται βίζα για να ταξιδέψουν στις Ηνωμένες Πολιτείες. Μετά την 11η Σεπτεμβρίου το καθεστώς χορήγησης βίζας των Ηνωμένων Πολιτειών έχει αλλάξει και δεν αφορά μόνο εμάς αλλά αφορά όλους τους πολίτες του κόσμου. Συνεπώς είναι κάτι το οποίο δεν μπορούμε εμείς να καθορίσουμε. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εσείς όμως κάνατε δήλωση ότι δεν χρειάζεται βίζα. 
      ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ναι, ήταν δική μου παράλειψη. 
     Σε ό,τι αφορά τις βιομετρικές μεθόδους κλπ. είναι ακόμα νωρίς και δεν έχουν καθοριστεί αυτά τα πράγματα στην Ευρωπαϊκή Ένωση. Θα πρέπει να περιμένουμε να δούμε τι αποφάσεις θα ληφθούν. 
      Κύριε Σκυλλάκο, για το θέμα στο οποίο αναφερθήκατε σε σχέση με τη στέρηση των πολιτικών δικαιωμάτων, αυτό δεν έχει να κάνει με τα μέλη της Ολυμπιακής Οικογένειας. Οι άλλες δύο παράγραφοι αφορούν την περίπτωση που είπατε και υπάρχει μέριμνα και γι’ αυτό. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι κηρύσσεται περαιωμένη η συζήτηση ενιαία επί της αρχής, των άρθρων και του συνόλου του νομοσχεδίου του Υπουργείου Δημόσιας Τάξης: «Έκδοση διαβατηρίων από την Ελληνική Αστυνομία και άλλες διατάξεις».
     Ερωτάται το Σώμα: Γίνεται δεκτό το νομοσχέδιο επί της αρχής, των άρθρων, και του συνόλου με τις τροποποιήσεις και τις υπ’ αριθμόν 1266/8, 1267/9, 1268/10, 1269/11, 1302/13 και 1314/15 τροπολογίες του κυρίου Υπουργού; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Δημόσιας Τάξης: «Έκδοση διαβατηρίων από την Ελληνική Αστυνομία και άλλες διατάξεις» έγινε δεκτό κατά πλειοψηφία, ενιαία, επί της αρχής, των άρθρων και του συνόλου με τις τροποποιήσεις και τις τροπολογίες υπ’ αριθμόν 1266/8, 1267/9, 1268/10, 1269/11, 1302/13 και 1314/15 του κυρίου Υπουργού και έχει ως εξής: 
     (Το σχετικό νομοσχέδιο υπάρχει στο τεύχος πρακτικών της Βουλής)
     
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς παρασχέθη η ζητηθείσα εξουσιοδότηση.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 21.05΄, λύεται η συνεδρίαση για αύριο ημέρα Τετάρτη 15 Ιανουαρίου 2003 και ώρα 10.30΄, με αντικείμενο εργασιών του Σώματος, νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις» σύμφωνα με τα άρθρα 72 παραγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 14-1-2003	ΣΕΛ.-1-

