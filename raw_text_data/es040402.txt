      Παρασκευή 2 Απριλίου 2004
      ΣΥΝΕΔΡΙΑΣΗ Η΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές, από το Γυμνάσιο Σπαρτίνας Κέρκυρας, του 1ου Γυμνασίου Κρύας Βρύσης Πέλλας, το Γυμνάσιο Δρυμού Θεσσαλονίκης και Φοιτητές της Νομικής του Πανεπιστημίου Αθηνών, σελ.
      2. Συζήτηση Ειδικής Ημερήσιας Διάταξης για τις εξελίξεις στο Κυπριακό, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      α) Προς τον Υπουργό Εξωτερικών σχετικά με τα πρόσφατα δραματικά επεισόδια στο Κοσσυφοπέδιο και τις πρωτοβουλίες της Ελληνικής Κυβέρνησης κλπ., σελ.
      β) Προς τον Υπουργό Δημόσιας Τάξης σχετικά με τη ματαίωση του διαγωνισμού πρόσληψης Δοκίμων Πυροσβεστών κλπ., σελ.
      γ) Προς τον Υπουργό Εθνικής Άμυνας σχετικά με δημοσιεύματα του Τύπου αναφερόμενα στην περαιτέρω επέκταση της Σούδας κλπ. σελ.
      δ) Προς τον Υπουργό Εσωτερικών Δημόσιας Διοίκησης και Αποκέντρωσης σχετικά με τις θέσεις της Κυβέρνησης για το θέμα των συμβασιούχων και την εφαρμογή ή όχι στην Ελλάδα της Κοινοτικής Οδηγίας κλπ., σελ.
      ε) Προς τον Υπουργό Αγροτικής Ανάπτυξης και Τροφίμων σχετικά με την καταβολή της επιδότησης στους ελαιοπαραγωγούς κλπ., σελ.
      στ) Προς τον Υπουργό Ανάπτυξης σχετικά με τα μέτρα για την αντιμετώπιση της ακρίβειας κλπ., σελ.
      ΟΜΙΛΗΤΕΣ
      Α. Επί των Επικαίρων Ερωτήσεων:
      ΑΛΑΒΑΝΟΣ Α., σελ.
      ΚΑΝΕΛΛΗ Λ., σελ.
      ΚΟΣΙΩΝΗΣ Π., σελ.
      ΛΑΜΠΡΟΠΟΥΛΟΣ Ι., σελ.
      ΛΕΒΕΝΤΗΣ Α., σελ.
      ΛΟΒΕΡΔΟΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΟΛΥΒΙΑΤΗΣ Π., σελ.
      ΜΠΑΣΙΑΚΟΣ Ε., σελ.
      ΠΑΠΑΓΕΩΡΓΙΟΥ Γ., σελ.
      ΠΑΥΛΟΠΟΥΛΟΣ Π., σελ.
      ΣΙΟΥΦΑΣ Δ., σελ.
      Β. Επί της Ειδικής Ημερήσιας Διάταξης
      ΚΑΡΑΜΑΝΛΗΣ Κ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΠΑΠΑΝΔΡΕΟΥ Γ., σελ.
      ΠΑΠΑΡΗΓΑ Α., σελ.
ΠΡΑΚΤΙΚΑ  ΒΟΥΛΗΣ
ΙA΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  Η΄
Παρασκευή 2 Απριλίου 2004
	Αθήνα, σήμερα στις 2 Απριλίου 2004, ημέρα Παρασκευή και ώρα 10.39΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τη Γραμματέα της Βουλής κ. Ελένη Ράπτη, Βουλευτή Α΄ Θεσσαλονίκης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Ιεράπετρας ζητεί να ολοκληρωθεί ο έλεγχος των ενστάσεων των ελαιοπαραγωγών του Νομού Λασιθίου.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την άμεση κατασκευή αντιπλημμυρικών έργων στο Νομό Λασιθίου.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης διαμαρτύρεται για την υποβολή σε 14 ιατρικές εξετάσεις των συμβασιούχων πυροσβεστών.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τεχνολογικό Εκπαιδευτικό Ίδρυμα Κρήτης ζητεί να χρηματοδοτηθεί για την αγορά επιστημονικού εξοπλισμού από το πρόγραμμα Μέτρου 1.1.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών ζητεί η σύμβαση των αναπληρωτών να διαρκεί μέχρι τις 31 Αυγούστου, λήξη του σχολικού έτους.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Ενώσεις Αγροτικών Συνεταιρισμών Νομού Λασιθίου υποβάλλουν προτάσεις τους για τη μεγιστοποίηση του εισοδήματος των ελαιοπαραγωγών.
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Υπάλληλοι της Παιδόπολης Νεαπόλεως Λασιθίου ζητούν την επίλυση οικονομικού τους προβλήματος.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Γλύπτες, Νίκος  και Παντελής Σωτηριάδης ζητούν να εκταμιευθούν τα χρήματα που απαιτούνται για την ολοκλήρωση του γλυπτού της αρπαγής της Ευρώπης, που πρόκειται να τοποθετηθεί στο Ευρωκοινοβούλιο του Στρασβούργου.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί να του παραχωρηθεί ακίνητο – αγροκήπιο, προκειμένου να δημιουργηθεί  αιολικό πάρκο.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η κατασκευή έργων υποδομής στην ευρύτερη περιοχή του Δήμου Σητείας.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η κατασκευή έργων στην περιοχή του Αθερινόλακκου Λασιθίου που θα λειτουργήσουν ως αντισταθμιστικά οφέλη για την επιβάρυνση του περιβάλλοντος από τη λειτουργία εργοστασίου της ΔΕΗ.
     12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη δημιουργίας νέων σχολικών κτιριακών υποδομών στο Δήμο Αγίου Νικολάου Λασιθίου.
     13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο περιέχονται προτάσεις της Πανελλήνιας Ομοσπονδίας Ιδιοκτητών Ακινήτων για τη φορολογία ακινήτων.
     14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Δημοτικό Λιμενικό Ταμείο Σύρου ζητεί την αποκατάσταση των ζημιών που προκάλεσε η θεομηνία της 22ης.1.2004, στον προσήνεμο μώλο του λιμένα Κορησσίας της νήσου Κέας.
     15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη διάθεση μικρού σκάφους για την κάλυψη των αναγκών ενδοεπικοινωνίας των νήσων της επαρχίας Θήρας.
     16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη χρηματοδότηση της μελέτης κατασκευής του νέου λιμένα Θήρας, στη θέση Γλυφάδας.
     17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επανέναρξη της λειτουργίας του αρχαιολογικού χώρου του Ακρωτηρίου Θήρας.
     18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου ζητεί τη μεταφορά νερού με υδροφόρα πλοία στη νήσο Φολέγανδρο.
     19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Σχοινούσας ζητεί τη μεταφορά πόσιμου νερού με υδροφόρα πλοία στη νήσο Σχοινούσα.
     20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Μήλου ζητεί τη μεταφορά πόσιμου ύδατος με υδροφόρα πλοία, στη νήσο Μήλο.
     21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου ζητεί τη μεταφορά πόσιμου  νερού με υδροφόρα πλοία, στη νήσο Κίμωλο.
     22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κουφονησίας ζητεί τη μεταφορά πόσιμου  νερού με υδροφόρα πλοία, στα Κουφονήσια.
     23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ηρακλειάς ζητεί τη μεταφορά πόσιμου  νερού με υδροφόρα πλοία, στη νήσο Ηρακλειά.
     24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος των απανταχού Αναφαίων ζητεί τη διάθεση ελικοπτέρου SINOYK για τη μεταφορά υλικών επισκευής της Μονής Παναγίας Καλαμιώτισσας στη νήσο Ανάφη.
     25) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο κ. Φραντζέσκος Καλλιβρούσης, αρχιτέκτων, καταγγέλλει αδιαφανείς διαδικασίες στην εκποίηση του ξενοδοχείου Ξενία της Άνδρου.
     26) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το ΚΤΕΛ Τήνου ζητεί την αντικατάσταση των λεωφορείων στα νησιωτικά ΚΤΕΛ.
     27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί την αποκατάσταση των ζημιών που προκάλεσαν οι πρόσφατες θεομηνίες στο Νομό Κυκλάδων.
     28) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την ίδρυση τουριστικής αστυνομίας και αστυνομικού τμήματος – σταθμού στο διεθνή αερολιμένα Θήρας.
     29) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Σκοπέλου Μαγνησίας ζητεί να ενισχυθεί οικονομικά ο Δήμος του για να αποκατασταθούν οι ζημιές από θεομηνίες.
     30) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμος Σαρανταπόρου Λάρισας ζητεί οικονομική ενίσχυση για την αντιμετώπιση έκτακτων αναγκών του.
     31) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ,  ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμος Τυρνάβου Λάρισας δηλώνει την αντίθεσή του στην ελεύθερη καλλιέργεια των μεταλλαγμένων προϊόντων.
     32) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ζητεί να ενταχθεί το Τμήμα Βιοϊατρικής Τεχνολογίας Λάρισας στο μηχανογραφικό δελτίο των πανελληνίων εξετάσεων του 2004.
     33) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύνδεσμος Εργοληπτών Δημοσίων Έργων Νομού Λάρισας καταγγέλλει την εξαίρεση των τοπικών εργοληπτικών επιχειρήσεων από διαγωνισμούς για έργα που εκτελούνται στο αεροδρόμιο Λάρισας.
     34) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί την απλοποίηση των διαδικασιών των ιατρικών εξετάσεων των 5.500 συμβασιούχων πυροσβεστών.
     35) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Ενώσεις Αγροτικών – Κτηνοτροφικών και Μαστιχοπαραγωγών Χίου ζητούν νομοθετική ρύθμιση για την απαλλαγή από εκκρεμούσες οφειλές φόρου για αγροτικές εκτάσεις που περιήλθαν με επαγωγή κληρονομιάς.
     36) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΚΟΣ ΑΛΑΒΑΝΟΣ κατέθεσαν αναφορά με την οποία το Σωματείο Μωσαϊκών Πλακάδων Πύργου «Ο ΕΡΜΗΣ» ζητεί  την επίλυση αιτημάτων που αφορούν στην λειτουργία και στελέχωση του ΙΚΑ Πύργου Ηλείας.
     37) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη μονιμοποίηση των συμβασιούχων ατόμων με αναπηρία που απασχολούνται στο Δημόσιο, ΝΠΔΔ, ΔΕΚΟ, ΟΤΑ κ.λπ. και καλύπτουν πάγιες ανάγκες.
     38) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επαναλειτουργία του Αρχαιολογικού χώρου Ακρωτηρίου Θήρας.
     39) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία  ο Έπαρχος Θήρας ζητεί τη διατήρηση και αναβάθμιση του θεσμού των Επαρχείων στις νησιωτικές περιοχές.
     40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί την παράταση άδειας παραμονής αλλοδαπής που φροντίζει άτομα με αναπηρία.
     41) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Δήμος Ραφήνας ζητεί οικονομική ενίσχυση για την αποκατάσταση των ζημιών από την πρόσφατη κακοκαιρία.
     42) Οι Βουλευτές κύριοι ΑΛΕΚΟΣ ΑΛΑΒΑΝΟΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία το Εργατοϋπαλληλικό Κέντρο Κορίνθου ζητεί την επίλυση εργασιακών αιτημάτων καθώς και γενικών τοπικών προβλημάτων.
     43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί την αποκατάσταση των ζημιών που προκάλεσαν οι πρόσφατες θεομηνίες στο Νομό Κυκλάδων.
     44) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Μεραμβέλλου ζητεί τη διόρθωση του ελαιοκομικού μητρώου των παραγωγών της περιοχής της.
     45) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης διαμαρτύρεται για τη διαδικασία πρόσληψης των μελών της στο Πυροσβεστικό Σώμα.
     46) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Συνταξιούχων ΤΕΒΕ ζητεί ικανοποίηση οικονομικών και ασφαλιστικών αιτημάτων των συνταξιούχων του ΤΕΒΕ.
     47) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης διαμαρτύρεται για τις 14 ιατρικές εξετάσεις που απαιτούνται για την ανανέωση της σύμβασης των συμβασιούχων πυροσβεστών.
     48) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Στυρέων Εύβοιας ζητεί την επίλυση ζητήματος αναγνώρισης δημοτικής δασικής έκτασης.
     49) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία Μαρία Σταϊκίδου, Πρόεδρος Εταιρείας Ευβοϊκών Σπουδών ζητεί την οικονομική ενίσχυση της εταιρείας.
     50) Ο Β’ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σκιάθου ζητεί να επεκταθεί ο χώρος στάθμευσης των αεροσκαφών στο αεροδρόμιο της Σκιάθου.
     51) Β΄Αντιπρόεδρος της Βουλής και  Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι Επιλαχόντες του Α΄ Πανελλήνιου Διαγωνισμού του ΑΣΕΠ έτους 1995 ζητούν την απορρόφησή τους στο Δημόσιο Τομέα.
     52) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Ανάβρας Μαγνησίας ζητεί τη χρηματοδότηση της κατασκευής υδροηλεκτρικού έργου της περιοχής της.                          
     53) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ληλαντίων Εύβοιας ζητεί την άμεση λήψη μέτρων για την περιβαλλοντική προστασία του Λήλαντα ποταμού, από τη ρίψη λυμάτων.
     54) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας Λασιθίου ζητεί την κατασκευή προκατασκευασμένης αίθουσας υποδοχής στο Αεροδρόμιο Σητείας.
     55) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας Λασιθίου ζητεί την υλοποίηση έργων υποδομής του Αερολιμένα Σητείας.
     56)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας Λασιθίου ζητεί τη χρηματοδότηση του έργου της επισκευής του αποχετευτικού δικτύου και των καταστροφών στον ποταμό «ΠΕΝΤΕΛΗ».
     57) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Σοφία Σταματάκη, κάτοικος Σκοπής Λασιθίου ζητεί την ικανοποίηση συνταξιοδοτικού της αιτήματος από τον ΟΓΑ.
     58) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του Τοπικού Συμβουλίου του Δημοτικού Διαμερίσματος Ελούντας, Δήμου Αγίου Νικολάου, ζητεί την προώθηση του έργου της παράκαμψης του Σχίσματος Ελούντας.
     59) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί την παραχώρηση ακινήτου για τη στέγαση του Νομαρχιακού Συλλόγου Ατόμων με Αναπηρίες Λασιθίου.
     60) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί την άμεση υλοποίηση των έργων του Κατασκηνωτικού Προγράμματος 2004 για τα άτομα με ειδικές ανάγκες του Νομού Λασιθίου.
     61) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη μονιμοποίηση των συμβασιούχων ατόμων με αναπηρία που απασχολούνται στα Υπουργεία, ΔΕΚΟ, Δημοτικές Επιχειρήσεις κ.α.
     62) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Δωροθέα Ξενιδάκη, γυμνάστρια, κάτοικος Σητείας, ζητεί την επίλυση επαγγελματικού της προβλήματος.
     63) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί την επίσπευση των διαδικασιών υλοποίησης του οδικού έργου, Δ.Δ. Σκοπής - Αυχένας Αγκαθιά.
     64) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Θέρμου Αιτωλ/νίας ζητεί την αποζημίωση των αγροτών της περιοχής, για τις ζημιές που υπέστησαν στα εσπεριδοειδή και ελαιόδενδρα.
     65) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Παγχιακή Ένωση Συνταξιούχων ΝΑΤ διαμαρτύρεται για την έλλειψη μόνιμων γιατρών από το παράρτημα Χίου του Οίκου Ναύτη.
     66) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατοϋπαλληλικό Κέντρο Σάμου ζητεί αυξήσεις σε όλα τα επίπεδα των μισθών και συντάξεων.
     67) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ κατέθεσαν αναφορά  με την οποία Εργαζόμενοι του Αγρινίου  ζητούν αυξήσεις σε όλα τα επίπεδα των μισθών και συντάξεων.
     68) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατοϋπαλληλικό Κέντρο Σάμου καταγγέλλει το κλείσιμο του εργοστασίου της «Εριοϋφαντουργικής» και την απόλυση των εργαζομένων του.
     69) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία οι κύριοι Αλή Ιλχάν, Αλή – Χοτζά Χουσείν  και Τσαπαρή Κων/να, εργαζόμενοι με συμβάσεις μίσθωσης έργου στο ΚΕΠ Δήμου Σώστου Ροδόπης, καταγγέλλουν ότι ο Δήμαρχος αρνείται αδικαιολόγητα την υπογραφή μαζί τους νέων συμβάσεων μίσθωσης έργου, για τη λειτουργία του ΚΕΠ.
     70) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα που αφορά στην καθιέρωση  εξετάσεων στο Δημοτικό.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Κυρίες και κύριοι συνάδελφοι, ζητώ την άδεια του Σώματος να προταχθεί η πρώτη επίκαιρη ερώτηση του δεύτερου κύκλου, η οποία απευθύνεται προς το Υπουργείο Εξωτερικών, λόγω του φορτωμένου προγράμματος του Υπουργού των Εξωτερικών. 
      Συναινεί το Σώμα; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα συναίνεσε. 
      Θα προηγηθεί, συνεπώς, η συζήτηση της πρώτης επίκαιρης ερώτησης του δεύτερου κύκλου με αριθμό 11/30.3.2004 του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον Υπουργό Εξωτερικών, σχετικώς με τα πρόσφατα δραματικά επεισόδια στο Κοσσυφοπέδιο και τις πρωτοβουλίες της Ελληνικής Κυβέρνησης κλπ.
      Η επίκαιρη ερώτηση του κ. Λοβέρδου έχει ως εξής:
      «Τα τελευταία δραματικά γεγονότα στο Κοσσυφοπέδιο αποδεικνύουν αφ΄ ενός την εύθραυστη πολιτική κατάσταση που επικρατεί στα Δυτικά Βαλκάνια και αφ΄ ετέρου πόσο ορθή ήταν η επιλογή της Ελληνικής Προεδρίας της Ευρωπαϊκής Ένωσης όταν κατά τη διάρκεια της Συνόδου Κορυφής τον Ιούνιο του 2003, έθεσε το ζήτημα της ασφάλειας, της σταθερότητας, της ανάπτυξης και του ευρωπαϊκού προσανατολισμού των Δυτικών Βαλκανίων. 
      Στο πλαίσιο της πολιτικής που είχε χαράξει το Υπουργείο Εξωτερικών συνολικώς προς τα Βαλκάνια, αλλά και ειδικότερα προς τα κράτη των Δυτικών Βαλκανίων, ο Υπουργός Γιώργος Παπανδρέου, ο αναπληρωτής Υπουργός και ο Υφυπουργός Διεθνών Οικονομικών Σχέσεων και Αναπτυξιακής Συνεργασίας, ανέπτυσσαν έντονη δραστηριότητα τόσο σε πολιτικό όσο και σε οικονομικό και αναπτυξιακό επίπεδο, παίρνοντας συγκεκριμένες πρωτοβουλίες. 
      Κατά την πρόσφατη βίαιη κρίση στο Κοσσυφοπέδιο, ως φαίνεται, το Υπουργείο Εξωτερικών της Ελλάδας αντί να αναλάβει τις –αναμενόμενες από όλες τις χώρες των Βαλκανίων- απαραίτητες πολιτικές και διπλωματικές πρωτοβουλίες, περιορίστηκε σε μία απλή ανακοίνωση, με την οποία συνιστούσε σε όλα τα εμπλεκόμενα στο Κοσσυφοπέδιο μέρη αυτοσυγκράτηση.
      Ερωτάται ο αρμόδιος Υπουργός Εξωτερικών:
      α) Ποιες είναι οι συγκεκριμένες πολιτικές, διπλωματικές και αναπτυξιακές πρωτοβουλίες που ανέλαβε το Υπουργείο Εξωτερικών κατά τη διάρκεια και μετά τη βίαιη κρίση στο Κοσσυφοπέδιο;
      β) Πότε προβλέπεται να εγκαινιαστεί η λειτουργία των δύο ορθόδοξων ναών στο Κοσσυφοπέδιο, ως προς την οποία το Υπουργείο Εξωτερικών είχε συνεργαστεί με την Εκκλησία της Ελλάδας;»
      Ο Υπουργός Εξωτερικών κ. Πέτρος Μολυβιάτης έχει το λόγο για τρία λεπτά.
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Ευχαριστώ πολύ, κύριε Πρόεδρε.
      Πριν απ’ όλα θα ήθελα να συγχαρώ τον ερωτώντα Βουλευτή, κύριο Λοβέρδο, για την εκλογική του επιτυχία και του εύχομαι καλή σταδιοδρομία στη Βουλή. 
      Κυρίες και κύριοι συνάδελφοι, είναι γνωστό ότι τα Δυτικά Βαλκάνια αποτελούν τη «μαύρη τρύπα» στην Ευρώπη. Σταθερή επιδίωξη και δική μας και της Ευρωπαϊκής Ένωσης είναι να δημιουργηθούν βαθμιαία και στην περιοχή αυτή οι κατάλληλες συνθήκες που θα επιτρέψουν την ενσωμάτωσή τους στον κατάλληλο χρόνο στην ευρωπαϊκή οικογένεια, στους ευρωπαϊκούς θεσμούς. Αυτός είναι ο μόνος τρόπος για να ξεπεραστεί και στην περιοχή αυτήν της Ευρώπης -είναι ίσως η μόνη που έχει μείνει με το κακό παρελθόν, με το παρελθόν του μίσους και των συγκρούσεων- αυτό το παρελθόν για να μπορέσουν σιγά-σιγά οι χώρες και οι πολίτες αυτής της περιοχής να απολαύσουν τα αγαθά της δημοκρατίας, της ευημερίας και της ειρήνης. Αυτός είναι ο στόχος μας, έστω κι αν είναι μακροχρόνιος. Και στην επίτευξη αυτού του στόχου αφιερώνουμε όλες μας τις δυνάμεις και όλες μας τις προσπάθειες. 
      Το Υπουργείο Εξωτερικών παρακολουθεί συνεχώς τις εξελίξεις στην περιοχή και προβαίνει στις εκάστοτε απαιτούμενες ενέργειες. Τονίζουμε προς κάθε κατεύθυνση τους κινδύνους που δημιουργεί η έλλειψη προόδου στην εφαρμογή της γνωστής πολιτικής standards before status –με συγχωρείτε για τα Αγγλικά- δηλαδή της πολιτικής που επιδιώκει να δημιουργηθούν οι κατάλληλες προϋποθέσεις πριν αποφασιστεί η τελική τύχη, το τελικό καθεστώς αυτής της περιοχής, σύμφωνα με τις αποφάσεις του 1244/1999 του Συμβουλίου Ασφαλείας των Ηνωμένων Εθνών. Τονίζει επίσης η Κυβέρνησή μας συνεχώς την ανάγκη να διαδραματίσει ενεργότερο ρόλο η Ευρωπαϊκή Ένωση στα πλαίσια των όσων συνεφωνήθησαν και στο Συμβούλιο Κορυφής της Θεσσαλονίκης.
      Επισημαίνω, κυρίες και κύριοι συνάδελφοι, ότι με ελληνική πρωτοβουλία περιελήφθη στη δήλωση της Ιρλανδικής Προεδρίας κατά τη συζήτηση στο Συμβούλιο Ασφαλείας την 18η Μαρτίου 2004, παράγραφος για την απαράδεκτη καταστροφή εκκλησιών και πολιτιστικών μνημείων. Επιπλέον στο πλαίσιο της Ευρωπαϊκής Ένωσης θα ήθελα να υπογραμμίσω τη δραστηριότητα της χώρας μας τόσο στο πλαίσιο του Συμβουλίου Γενικών Υποθέσεων του Υπουργείου Εξωτερικών όσο και σ’ αυτό του Ευρωπαϊκού Συμβουλίου της περασμένης εβδομάδας, όπου καταδικάστηκαν εντονότατα μεταξύ άλλων όλες οι πρόσφατες πράξεις που προξενούνται από εθνοτικές διαφορές, η απώλεια ανθρώπινων ζωών, οι υλικές ζημίες, καθώς και η καταστροφή της θρησκευτικής και πολιτιστικής κληρονομιάς, που αποτελεί κοινή περιουσία όλων των Ευρωπαίων. Και επισημάνθηκε με τον πιο κατηγορηματικό τρόπο ότι όσοι ευθύνονται για τις βιαιοπραγίες αυτές θα πρέπει  να προσαχθούν στη δικαιοσύνη.
      Θα ήθελα ιδιαίτερα να τονίσω την απόφαση της Κυβερνήσεως, να αναστείλει την αποχώρηση του ενός από τα δύο τάγματα που υπηρετούν στο Κόσοβο, κάτι το οποίο ήταν προγραμματισμένο να γίνει στις 22 του μηνός. Απεφάσισε η Κυβέρνηση να αναστείλει την αποχώρηση αυτού του τάγματος και αυτή είναι μια πολύ μεγάλη συμβολή στη διατήρηση της σταθερότητας και της ασφάλειας στην περιοχή. Αυτή η συμβολή μας πρέπει να σας πω ότι εξετιμήθη ιδιαιτέρως. 
      Θα απαντήσω στο δεύτερο σκέλος της ερωτήσεως του κ. Λοβέρδου στη δευτερολογία μου.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Λοβέρδος για δύο λεπτά. 
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, με τιμά το γεγονός ότι απαντάτε εσείς στην ερώτησή μου.
      Εμείς στο Υπουργείο Εξωτερικών υπό την ηγεσία του κ. Γιώργου Παπανδρέου, κύριε Υπουργέ, είχαμε ως κανόνα την κινητικότητα σε εκείνες τις περιοχές του πλανήτη που μας αναγνώριζαν το δικαίωμα να είμαστε παρόντες, παρατηρώντας τα πράγματα και παίρνοντας πρωτοβουλίες. 
      Τα Δυτικά Βαλκάνια είναι ένας τόπος που η παρουσία της Ελλάδας και υπήρχε και ήταν και είναι απολύτως απαραίτητη. Η κινητικότητά μας είχε υπόψη της: Πρώτον, να προλαμβάνει, δεύτερον, να μεσολαβεί επί θεμάτων που είχαν ήδη λάβει χώρα παρέχοντας τις καλύτερες δυνατές υπηρεσίες, τρίτον, να βελτιώνει τις οικονομικές σχέσεις και την ανάπτυξη, που είναι εργαλεία για την ειρήνη. Και η πολιτική μας πλεύση είναι αυτή που αναφέρατε και με την οποία συμφωνούμε: ο ευρωπαϊκός προσανατολισμός της περιοχής.
Αυτή μας η κινητικότητα είχε να κάνει όχι μόνο με τα Βαλκάνια, αλλά και με τη Μέση Ανατολή και με άλλες περιοχές του πλανήτη.
	Διαπιστώνουμε –και δεν ξέρουμε ακόμη, γι’ αυτόν το λόγο ρωτάμε- ένα μούδιασμα όσον αφορά στη σημερινή πορεία και κινητικότητα του Υπουργείου Εξωτερικών. Για παράδειγμα, στα Βαλκάνια τα οποία αναφέρονται στην επίκαιρη ερώτησή μου, έχουμε έκρηξη στο Κοσσυφοπέδιο και περιορισμό σε μία δήλωση του ελληνικού Υπουργείου των Εξωτερικών για αυτοσυγκράτηση. Μέσα στο δύσκολο Μάρτη είχαμε έξαρση της βίας στο Μεσανατολικό. Καμία κίνηση! Και φυσικά κατά τη γνώμη μας, είχαμε μια μουδιασμένη κινητικότητα ή ελλειμματική και λειψή πριν τη Λουκέρνη.
	Είναι άραγε οι πρώτες στιγμές ενός Υπουργείου που τώρα εμπεδώνει τη λειτουργία του; Είναι άραγε μια πολιτική γραμμή αποστασιοποίησης και κλειστότερων συνόρων; 
	Δεν γνωρίζουμε, γι’ αυτό, κύριε Υπουργέ, και το ερώτημά μας, στο οποίο με αγωνία περιμένουμε απάντηση και τα επόμενα δείγματα γραφής αυτής της Κυβέρνησης. 
	ΠΡΟΕΔΡΕΥΩΝ (Σωτήρης Χατζηγάκης): Ο κ. Μολυβιάτης έχει το λόγο.
	ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Ευχαριστώ, κύριε Πρόεδρε.
	Κύριε Λοβέρδο, η περιοχή των Βαλκανίων είναι μία από τις περιοχές όπου είναι κοινοί οι στρατηγικοί στόχοι –πιστεύω μεταξύ όλων των πολιτικών δυνάμεων της χώρας μας- της εξωτερικής πολιτικής. Νομίζω ότι κοινός στόχος όλων μας είναι η συνεργασία, η ειρήνη, η ευημερία και η δημοκρατία σε όλες τις γειτονικές μας χώρες -τώρα μιλάμε για τις γειτονικές χώρες προς βορρά. Πιστεύω ότι υπάρχει ένας μεγάλος βαθμός συναινέσεως όλων των πολιτικών δυνάμεων στην εφαρμογή αυτής της κοινής στρατηγικής της συνεργασίας και της ειρήνης στα Βαλκάνια.
	Διερωτάστε τι έχει κάνει το Υπουργείο Εξωτερικών την πρώτη εβδομάδα κατά την οποία ανέλαβε η Κυβέρνηση την εξουσία. Θα μου επιτρέψετε να πω ότι αυτός είναι ίσως ένας αντιπολιτευτικός ζήλος λίγο πρόωρος. Νομίζω ότι η Κυβέρνηση δεν ζητά περίοδο χάριτος, αλλά ίσως να χρειαστεί περισσότερο από μία εβδομάδα για να αναπτύξει τις δραστηριότητές της.
	Εν πάση περιπτώσει για το συγκεκριμένο θέμα που με ρωτάτε, θα ήθελα να σας πω ότι έχει τελειώσει αυτό το έργο και πολύ προσεχώς θα γίνουν τα θυρανοίξια των δύο εκκλησιών.
	Ευχαριστώ πολύ, κύριε Πρόεδρε.
	ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε στις επίκαιρες ερωτήσεις του πρώτου κύκλου.
      Πρώτη είναι η με αριθμό 9/30.3.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Δημόσιας Τάξης, σχετικώς με τη ματαίωση του διαγωνισμού πρόσληψης δοκίμων πυροσβεστών κλπ.
	Η επίκαιρη ερώτηση του κυρίου συναδέλφου έχει ως εξής:
	«Με την υπ’ αριθμόν 63817Φ300/20-29-11-2003 απόφαση του Αρχηγού του Πυροσβεστικού Σώματος προκηρύχτηκε η κατάταξη διακοσίων εξήντα τεσσάρων (264) ιδιωτών ως δοκίμων Πυροσβεστών Γενικών Υπηρεσιών, με διαδικασίες πρόσληψης πραγματικά αδιάβλητες. Δήλωσαν δε συμμετοχή σ’ αυτόν χιλιάδες νέοι άνθρωποι.
	Πλην, όμως, και ενώ οι διαδικασίες του διαγωνισμού είχαν κανονικά προχωρήσει, αναίτια ο Αρχηγός του Πυροσβεστικού Σώματος, με εντολή προφανώς της πολιτικής ηγεσίας του Υπουργείου, ματαίωσε τη διαδικασία έκδοσης των αποτελεσμάτων του διαγωνισμού, με την ατυχή δικαιολογία ότι τάχατε πρέπει να επιλεγεί το σύστημα πρόσληψης μέσω πανελλαδικών εξετάσεων. 
	Έτσι, όμως, ακυρώνεται η ενίσχυση του Πυροσβεστικού Σώματος, που είναι αναγκαία εν όψει της διενέργειας των Ολυμπιακών Αγώνων και της στελέχωσης των νέων ΕΜΑΚ. 
	Ερωτάται ο κύριος Υπουργός: 
      Πώς θα αντιμετωπιστούν οι αυξημένες ανάγκες του Πυροσβεστικού Σώματος εν όψει της τέλεσης των Ολυμπιακών Αγώνων και της ανάγκης στελέχωσης των νέων ΕΜΑΚ;
	Ποιοι λόγοι οδήγησαν στη ματαίωση του διαγωνισμού, όταν μάλιστα το επαγγελλόμενο νέο σύστημα πρόσληψης των πυροσβεστών μέσω πανελλήνιων γραπτών εξετάσεων μεταθέτει τη στελέχωση των υπηρεσιών του Πυροσβεστικού Σώματος για μία τετραετία;»
	Το λόγο έχει ο Υπουργός κ. Μαρκογιαννάκης για τρία λεπτά. 
	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, δεν υπάρχει αμφιβολία ότι για να λειτουργήσει σωστά μια οποιαδήποτε υπηρεσία δεν θα πρέπει να υπάρχουν οργανικά κενά και μάλιστα σε τέτοιο ποσοστό που να δημιουργείται πρόβλημα στη λειτουργία της. Είναι αλήθεια ότι δυστυχώς στην Πυροσβεστική Υπηρεσία υπάρχουν τεράστια κενά. Υπολείπονται περίπου τρεις χιλιάδες διακόσιοι πυροσβέστες, δηλαδή σχεδόν το 30% της οργανικής δύναμης.
     Αυτό βέβαια, κύριε συνάδελφε, θα έχετε υπόψη σας ότι δεν δημιουργήθηκε από τη μια μέρα στην άλλη. Είναι απότοκος της πολιτικής μιας δεκαετίας, όπου μπήκαν προτεραιότητες τέτοιες, οι οποίες, δυστυχώς, έχουν οδηγήσει τα πράγματα σε αυτήν την κατάσταση. Σε καμία περίπτωση βέβαια γι’ αυτήν την κατάσταση που υπάρχει στην Πυροσβεστική Υπηρεσία δεν ευθύνεται η σημερινή Κυβέρνηση, μία κυβέρνηση είκοσι ημερών. 
      Έρχομαι τώρα στο θέμα της ματαίωσης του διαγωνισμού. Ο συγκεκριμένος διαγωνισμός προκηρύχθηκε με το σύστημα το οποίο ακολουθείται εδώ και οκτώ χρόνια περίπου, διότι το προεδρικό διάταγμα 167/2003 που προβλέπει τις προϋποθέσεις κατάταξης είναι παρόμοιο με προηγούμενα προεδρικά διατάγματα. Αυτό το σύστημα ναι μεν εμφανίζεται ότι είναι αντικειμενικό, διότι ισχύει το σύστημα της μοριοδότησης, αλλά εμείς εκτιμούμε ότι είναι φαινομενικά αντικειμενικό, κατ’ επίφαση αντικειμενικό. 
      Φτάνει να σας πω ότι τα τελευταία χρόνια μετά την έκδοση των αποτελεσμάτων πάρα πολλοί είχαν προσφύγει στα διοικητικά δικαστήρια και ο αριθμός είναι χαρακτηριστικός: εκατόν τρεις δικαιώθηκαν, διότι κάποιοι άλλοι είχαν χρησιμοποιήσει πιστοποιητικά είτε πλαστά είτε ψευδή κατά το περιεχόμενο. Είναι δε χαρακτηριστικό ότι ο ίδιος πρόεδρος της επιτροπής, η οποία διενήργησε το διαγωνισμό το 1996, πλαστογράφησε πιστοποιητικά υποψηφίων με αποτέλεσμα να τεθεί εκτός Σώματος και ακόμα να έχει προβλήματα με την ελληνική δικαιοσύνη. 
      Κατόπιν τούτου και επειδή διαπιστώθηκε ότι και στο διαγωνισμό, ο οποίος βρισκόταν σε εξέλιξη υπήρχαν τεράστια προβλήματα, αφού με μια πολύ πρόχειρη έρευνα, η οποία έγινε, διαπιστώθηκε ότι πάρα πολλά απολυτήρια του λυκείου είχαν πλαστογραφηθεί, όσον αφορά τη βαθμολογία, με αποτέλεσμα να έχουν παραπεμφθεί στη δικαιοσύνη αρκετά άτομα, σε άλλες δε περιπτώσεις –και είναι πάρα πολλές αυτές οι περιπτώσεις- συνέβη το εξής εκπληκτικό, να υπάρχουν βεβαιώσεις ότι κάποιοι είναι κάτοικοι ορισμένων περιοχών, ορισμένων δήμων, ταυτόχρονα δε να διαπιστώνεται από τα στοιχεία τα οποία υπάρχουν στην υπηρεσία ότι οι ίδιοι είναι είτε εποχικοί είτε εθελοντές πυροσβέστες σε περιοχές που δεν έχουν καμία σχέση με την Αθήνα, παραδείγματος χάρη, όπου θέλουν να προσληφθούν.
      Ήταν οφθαλμοφανές ότι υπάρχουν πολλά και μεγάλα προβλήματα, τα οποία εκ των πραγμάτων θα οδηγούσαν την κατάταξη και την πρόσληψη στη δικαιοσύνη με ταλαιπωρία πολλών ανθρώπων: Είτε θα είχαν αδικηθεί κάποιοι είτε κάποιοι άλλοι θα είχαν καταταχθεί χωρίς να το δικαιούνται. Γι’ αυτόν το λόγο και για τους άλλους τους οποίους θα πω στη συνέχεια προχώρησε η ηγεσία της Πυροσβεστικής Υπηρεσίας -σε γνώση της πολιτικής ηγεσίας- στη ματαίωση του διαγωνισμού.
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο κ. Γεώργιος Παπαγεωργίου, Βουλευτής του ΠΑΣΟΚ.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Υπουργέ, νομίζω ότι οι εξηγήσεις που μας δώσατε είναι ελάχιστα πειστικές. Η κυβέρνηση του ΠΑΣΟΚ ιδιαίτερα στον ευαίσθητο τομέα και κλάδο της Πυροσβεστικής Υπηρεσίας, όπως και εσείς παραδεχθήκατε, τα τελευταία οκτώ χρόνια καθιέρωσε εκείνες τις αντικειμενικές και αδιάβλητες διαδικασίες με τις οποίες προσλαμβάνονταν τα άτομα, τα οποία πραγματικά άξιζαν να προσφέρουν τις υπηρεσίες τους σε αυτό το Σώμα.
      Για το γεγονός ότι παρουσιάζονται –υποτίθεται- κάποιοι, οι οποίοι προσκομίζουν πλαστά δικαιολογητικά νομίζω ότι το ίδιο σύστημα προβλέπει τη διαδικασία να ζητούνται τα πρωτότυπα στοιχεία, με αποτέλεσμα όσοι χρησιμοποιούν αθέμιτες μεθόδους να εκβάλλονται από το συγκεκριμένο διαγωνισμό. Στην προκειμένη περίπτωση είναι προφανές -και λέω ξανά ότι το ομολογήσατε- ότι η Πυροσβεστική Υπηρεσία, ενόψει μάλιστα της τέλεσης των Ολυμπιακών Αγώνων, αλλά και της στελέχωσης των ΕΜΑΚ σε κρίσιμες και ευαίσθητες περιοχές της χώρας μας, έχει άμεση ανάγκη από στελέχωση. Αυτό δεν το αμφισβητεί κανείς. 
      Νομίζω, λοιπόν, ότι αυτά τα οποία μας απαντήσατε είναι προφάσεις. Ο διαγωνισμός είχε προχωρήσει, ήταν αντικειμενικός και αδιάβλητος, χιλιάδες νέοι είχαν υποβάλει αιτήσεις, είχαν καλλιεργηθεί για εκείνους που τηρούν το νόμο και έχουν τα προσόντα βάσιμες, δικαιολογημένες και θεμιτές προσδοκίες και αυτή η διαδικασία την οποία εσείς τώρα επιλέξατε, να ακυρώσετε την πορεία αυτού του διαγωνισμού, ενώ ήταν στο τέλος του, δείχνει δύο πράγματα: Πρώτον, η Πυροσβεστική Υπηρεσία σε μια κρίσιμη χρονική περίοδο παραμένει αστελέχωτη, όταν και εσείς συμφωνείτε ότι πρέπει να στελεχωθεί.
      Δεύτερον, δημιουργούνται έντονες υποψίες και υπόνοιες ότι το αντικειμενικό σύστημα για το οποίο η κυβέρνηση και η παράταξη του ΠΑΣΟΚ αγωνίστηκε χρόνια και εσείς υπερθεματίζατε υπέρ αυτού, τίθεται εκ ποδών, έτσι διαφαίνεται.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Παπαγεωργίου.
      Ο κύριος Υπουργός έχει το λόγο για δυο λεπτά. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν θέλω να μπω σε μια αντιπαράθεση πλειοδοσίας αντικειμενικότητας, αλλά θα σας θυμίσω τι έγινε το 1993 με τους αγροφύλακες. Θα ήθελα να σας πω και κάτι άλλο για να δείτε πόσο αντικειμενικά και ακομμάτιστα λειτουργούσε το Υπουργείο Δημόσιας Τάξης μέχρι πρότινος. 
      Πέντε μέρες προ των εκλογών παρά την αντίθετη γνώμη της ιεραρχίας ολόκληρης, υπέγραψε ο προκάτοχός μου απόφαση με την οποία ιδρύονταν τρία πυροσβεστικά κλιμάκια, πού αγαπητέ συνάδελφε; Το ένα στο Κιλκίς, όπου ξέρετε ποιος εκλέγεται στο Κιλκίς. Το δεύτερο στην Πιερία και ξέρετε ποιος εκλέγεται στην Πιερία. Και το τρίτο στα Χανιά, όπου ξέρετε ποιος ήταν ο κυρίως ενδιαφερόμενος και ο οποίος καταγγέλθηκε από τους συναδέλφους του για υπέρμετρη παρέμβαση τον τελευταίο καιρό. 
      Εν πάση περιπτώσει οι λόγοι που μας έκαναν να προχωρήσουμε στη ματαίωση του διαγωνισμού είναι οι εξής: Πρώτον, διότι εξαγγέλθηκε ότι στο μέλλον η εισαγωγή στις σχολές της Πυροσβεστικής θα γίνεται με το σύστημα των πανελληνίων εξετάσεων, κάτι το οποίο επικροτήθηκε και από τα συνδικαλιστικά όργανα. Δεύτερον, έτσι και αλλιώς αυτοί οι άνθρωποι δεν θα πρόφθαιναν να προσφέρουν το οτιδήποτε  στους Ολυμπιακούς Αγώνες. Διότι κατά τους πλέον αισιόδοξους υπολογισμούς θα έμπαιναν στη σχολή αρχές Ιουλίου οπότε μετά τετράμηνο που θα εξήρχοντο καταλαβαίνεται ότι δεν θα μπορούσαν να προσφέρουν το οτιδήποτε. Τρίτον, προσεχώς και κατά το φθινόπωρο απ’ ό,τι υπολογίζουμε θα γίνει μια πρόσληψη πραγματικά αντικειμενική μέσω του ΑΣΕΠ για να καλυφθεί ένα μέρος των κενών θέσεων. Επαναλαμβάνω ότι γι’ αυτά δεν έχει καμιά ευθύνη η Κυβέρνηση της Νέας Δημοκρατίας.
      Όσον αφορά τι θα γίνει στους Ολυμπιακούς Αγώνες, έχω να σας πω το εξής: Ήδη έχουν να προσφέρουν τις υπηρεσίες τους πέντε χιλιάδες πεντακοσίων εποχιακοί. Επίσης θα προσληφθούν πρόσθετα χίλια πεντακόσια άτομα. Με προεδρικό διάταγμα που υπεγράφη από την προηγούμενη πολιτική ηγεσία κατά το θέρος δεν θα χορηγηθούν κανονικές άδειες, δεν θα υπάρχει η καθιερωμένη ανάπαυση. Με αυτόν τον τρόπο θα υπάρξει αναπλήρωση των τριών χιλιάδων κενών θέσεων που υπάρχουν. 
      Πιστεύω ότι μετά τους Ολυμπιακούς Αγώνες που θα γίνει η πρόσληψη των εξακοσίων πυροσβεστών όπως σας είπα, αλλά και στη συνέχεια με τις πανελλήνιες θα έχουμε ένα δικαιότερο και αντικειμενικότερο σύστημα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Θα συζητηθεί η με αριθμό 15/30.3.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Άμυνας, σχετικώς με δημοσιεύματα του Τύπου αναφερόμενα στην περαιτέρω επέκταση της βάσης της Σούδας κλπ. 
      Το ειδικότερο περιεχόμενο της επίκαιρης ερώτησης της κυρίας Βουλευτού έχει ως εξής:
      «Σύμφωνα με δημοσιεύματα του Αθηναϊκού και του τοπικού Τύπου σε εξέλιξη βρίσκεται νέα προσπάθεια των ΗΠΑ για παραπέρα επέκταση της βάσης της Σούδας «με δωρεάν στρατιωτική αρωγή, ύψους τριών εκατομμυρίων δολαρίων στην Ελλάδα για την κατασκευή –εν όψει των Ολυμπιακών Αγώνων- ενός υπερσύγχρονου κέντρου ασφαλείας και επιχειρήσεων στη ναυτική και αεροπορική βάση της Σούδας». Σύμφωνα με τα δημοσιεύματα η ελληνική κυβέρνηση θα πρέπει να απαντήσει στις ΗΠΑ έως τις 7 Απριλίου.
      Τα σχέδια αυτά έχουν προκαλέσει έντονες αντιδράσεις στην τοπική κοινωνία των Χανίων και της Κρήτης ευρύτερα, δεδομένου  ότι είναι εκ του πονηρού και σαν στόχο έχουν την παραπέρα επέκταση των εγκαταστάσεων της βάσης και έρχονται σε πλήρη αντίθεση με την εκφρασμένη θέληση για κλείσιμό της.
      Ερωτάται ο κύριος Υπουργός εάν αληθεύουν τα δημοσιεύματα του Τύπου και ποια η στάση της Κυβέρνησης σε αυτήν την περίπτωση;»
      Ο Υφυπουργός Εθνικής Άμυνας έχει το λόγο. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Ευχαριστώ, κύριε Πρόεδρε. 
      Κύριοι συνάδελφοι, στην περιοχή της Σούδας και ιδιαίτερα της Διεύθυνσης Καυσίμων του ΝΑΤΟ στο Μαράθι λειτουργεί το μικτό κέντρο επιχειρήσεων, το οποίο στελεχώνεται από Έλληνες και αμερικανούς αξιωματικούς. Το μικτό κέντρο επιχειρήσεων έχει ως αποστολή την επιτήρηση της περιοχής της προβλήτας Κ14 οσάκις καταπλέει αμερικανικό πλοίο και στεγάζεται σε πρόχειρη λυόμενη κατασκευή. 
     	Ο διοικητής της αμερικανικής αντιπροσωπείας της Σούδας στις 3 Μαρτίου 2004 υπέβαλε αρμοδίως επιστολή, με την οποία προτείνει την ανέγερση κτηρίου για τη στέγαση του μικτού κέντρου επιχειρήσεων, το οποίο θα αντικαταστήσει την υπάρχουσα λυόμενη κατασκευή. Το κόστος ανέγερσης υπολογίζεται σε 2,7 εκατομμύρια δολάρια Αμερικής και το έργο εφόσον εγκριθεί θα χρηματοδοτηθεί εξ ολοκλήρου από κονδύλια του αμερικανικού Ναυτικού. 
     Επισημαίνεται ότι το εν λόγω έργο δεν σχετίζεται με την ασφάλεια της περιοχής κατά τη διεξαγωγή των Ολυμπιακών Αγώνων εφόσον η υλοποίησή του   -αν εγκριθεί επαναλαμβάνω- θα ολοκληρωθεί το 2007. Αυτό άλλωστε προκύπτει και από το γεγονός ότι το αίτημα έχει τεθεί σε χαμηλό επίπεδο και όχι επισήμως μέσω των επισήμων πολιτικοστρατιωτικών αρχών. 
     Στην παρούσα φάση υπηρεσιακοί παράγοντες του Υπουργείου και ιδιαίτερα του Ναυτικού σε επαφή με τον εκπρόσωπο της αμερικανικής πρεσβείας, εξετάζουν το θέμα συνολικά και θα εισηγηθούν αρμοδίως.
     Επισημαίνω και πάλι ότι δεν έχει ληφθεί καμία απόφαση από πλευράς ελληνικής Κυβέρνησης. Η Ελλάδα πάντα σταθμίζει τις ανειλημμένες υποχρεώσεις της σύμφωνα με το εθνικό συμφέρον. Σύμφωνα δε –πρέπει να το λέμε και αυτό- με τη συμφωνία της αμοιβαίας αμυντικής συνεργασίας μεταξύ Ελλάδας και ΗΠΑ καμία διάταξη της συμφωνίας αυτής δεν αίρει το δικαίωμα της ελληνικής Κυβέρνησης, της ελληνικής δημοκρατίας να λαμβάνει αμέσως όλα τα κατάλληλα περιοριστικά μέτρα που απαιτούνται για τη διασφάλιση ζωτικών μας συμφερόντων, της εθνικής ασφάλειάς μας σε περίπτωση έκτακτης ανάγκης. 
     Οι αποφάσεις μας και η πολιτική μας γνώμονα πάντα έχουν το εθνικό μας συμφέρον και τις διεθνείς μας υποχρεώσεις,όπως και με τις υποχρεώσεις που απορρέουν από διακρατικές συμφωνίες. 
     Έτσι θα ενεργήσουμε και θα αποφασίσουμε όταν έλθει επίσημα η ώρα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
     Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», σαράντα πέντε μαθητές και πέντε καθηγητές από το Γυμνάσιο Σπαρτίνας Κερκύρας. 
    Η Βουλή τους καλωσορίζει.
    (Χειροκροτήματα απ’ όλες τις πτέρυγες της Βουλής)
     Η κ. Κανέλλη έχει το λόγο.
    ΛΙΑΝΑ ΚΑΝΕΛΛΗ: Δυστυχώς, κύριε Υφυπουργέ, δεν απαντήσατε και σας καλώ να μου απαντήσετε στη δευτερολογία σας. Η προθεσμία που έχουν θέσει οι Αμερικάνοι για να εξυπηρετήσουν τα δικά τους συμφέροντα και όχι τα εθνικά συμφέροντα της Ελλάδας λήγει κατά την αίτησή τους στις 7 Απριλίου. Και η 7η Απριλίου είναι πέντε ημέρες από σήμερα. Και είναι και δεσμευτική. Οι ίδιοι λένε πως αν δεν τους δώσετε την άδεια, θα πάρουν τα 3 εκατομμύρια δολάρια. Και το ΚΚΕ πιστεύει πως καλά θα κάνουν να τα πάρουν, δεν έπρεπε να τα έχουν προτείνει ποτέ και κυρίως να έχουν τολμήσει να τα συνδυάσουν με την ασφάλεια των Ολυμπιακών Αγώνων. Χαίρομαι για τη διαβεβαίωση ότι αυτό δεν στηρίζεται, αλλά από την άλλη πλευρά επιβεβαιώνετε όλους τους φόβους και όλες τις καταγγελίες και του Δημάρχου Σούδας του Γιάννη Περράκη και του Δημάρχου Ακρωτηρίου Αντώνη Γιαννακάκη και τις καταγγελίες του λαού της περιοχής ότι πρόκειται περί επέκτασης. 
    Θέλετε να μας πείσετε ότι μία ΝΑΤΟϊκή βάση χωρίς την οποία –δυστυχώς για τους Αμερικανούς- δεν θα γινόταν ο πόλεμος στο Ιράκ, δηλαδή μία βάση που εξυπηρέτησε εκατόν ενενήντα έξι πλοία από τα οποία δύο αεροπλανοφόρα, δεκαέξι υποβρύχια μεταξύ αυτών και πυρηνοκίνητα, πενήντα έξι φρεγάτες, μία βάση από την οποία πέρασαν πέντε χιλιάδες επτακόσια αεροσκάφη, τρεις χιλιάδες εννιακόσια εξήντα τρία μεταφορικά και τριακόσια επτά μαχητικά είναι σε προκάτ κατασκευή, σε λυόμενο, σε παράγκα. Δηλαδή όλη αυτή η φοβερή δύναμη πυρός ήταν στην Κ14 προβλήτα σε μία παράγκα! Και έρχεται τώρα το ελληνικό δημόσιο να πει «εντάξει βάλτε εσείς τα 3 εκατομμύρια δολάρια ως καλοί εργολάβοι» με τη συμφωνία ούτε ένα μεροκάματο να μπορεί να γίνει από Έλληνα. 
     Και αυτό διότι σύμφωνα με τη γενική συμφωνία που έχουμε κάνει την οποία έχουμε καταγγείλλει όλες τις εργολαβικές εργασίες –μέχρι και το τι θα φάνε οι εργάτες ή από πού θα πάρουν την άμμο- τις έχουν Αμερικανοί εργολάβοι της επιλογής τους. Για τρία ψωροεκατομμύρια δολάρια θα τους δώσετε την άδεια να επεκταθούν, για να προσέχουν αυτήν τη δύναμη πυρός και να μη ζουν οι δυστυχείς Αμερικανοί στο λυόμενο, στην Κ14; Δεν φθάνει που έχουμε παραχωρήσει μια ολόκληρη έκταση στη Σούδα συμμετέχοντας δια της Σούδας στην τραγική μοίρα των λαών της περιοχής, τώρα θα τους δώσουμε και τη δυνατότητα να φτιάξουν και πισίνα; Ας την φτιάξουν αλλά να μην πνιγεί ο ελληνικός λαός μέσα σ’ αυτή. 
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υφυπουργός.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας):  Κυρία συνάδελφε, θέλω να σας διαβεβαιώσω ότι αυτό το έργο που ζητά το αμερικάνικο Ναυτικό δεν έχει καμιά σχέση με ολυμπιακά έργα και με την ολυμπιακή ασφάλεια. Όταν θα ξεκινήσει, αν θα ξεκινήσει, θα έχουν τελειώσει οι Ολυμπιακοί Αγώνες. Το έργο θα τελειώσει το 2007.
     Δεύτερον, αυτό το μικτό κτήριο που θέλουν να κάνουν ως κέντρο επιχειρήσεων, γιατί εκεί είναι σήμερα και Έλληνες αξιωματικοί, είναι λυόμενο. Θέλουν, λοιπόν, αυτό το κτήριο, αν γίνει, να γίνει εντός των υπαρχουσών εγκαταστάσεων της βάσης. Δεν γίνεται καμιά επέκταση. Αυτό είναι ξεκάθαρο.
     Τρίτον, δεν υπάρχει περιβάλλουσα έκταση πρασίνου για να πούμε ότι θα ζημιωθεί το περιβάλλον. 
     Τέταρτον, θα εξυπηρετήσει και τη στέγαση ελληνικών υπηρεσιών. 
     Δεν υπάρχει καμιά δέσμευση μέχρι τώρα. Το αίτημα μελετάται από τις δημόσιες υπηρεσίες και θα αποφασίσουμε σύμφωνα με το εθνικό συμφέρον και σύμφωνα με τις διακρατικές μας συμφωνίες. 
     ΠΡΟΕΔΡΕΥΩΝ (Σωτήρης Χατζηγάκης): Τρίτη είναι η με αριθμό 13/30.3.2004 επίκαιρη ερώτηση του Συνασπισμού της Ριζοσπαστικής Αριστεράς κ. Αλέκου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις θέσεις της Κυβέρνησης για το θέμα των συμβασιούχων και την εφαρμογή ή όχι στην Ελλάδα της κοινοτικής οδηγίας κλπ.
     Η επίκαιρη ερώτηση του κ. Αλαβάνου έχει ως εξής: 
     «Οι δηλώσεις του ΥΠΕΣΔΔΑ  για «μοριοδότηση» και «συνταγματικό κώλυμα» σχετικά με το θέμα των συμβασιούχων  και την ορθή εφαρμογή στην Ελλάδα της Οδηγίας 1999/70, έρχονται σε αντίθεση με το γράμμα και το πνεύμα της ανωτέρω Οδηγίας αλλά και με τις προεκλογικές δεσμεύσεις του Πρωθυπουργού.
     Συνταγματικό κώλυμα δεν υπάρχει κι αυτό προκύπτει:
     Α. Από αποφάσεις δικαστηρίων: Μονομελές Πρωτοδικείο Αθηνών. Αποφάσεις 236/2004, 1976/2003 και 380/2003Β.
     Β. Από την γνωμάτευση της Νομικής Υπηρεσίας της ΓΣΕΕ.
     Γ. Από το γεγονός ότι κατά την διαδικασία έγκρισης του Π.Δ. 81/2003 του ΣΤΕ δεν έκανε καμιά αναφορά περί συνταγματικού κωλύματος εφαρμογής της οδηγίας.
     Δ. Από την παρ. 7 του άρθρου 118 του Συντάγματος.
     Ερωτάται ο κύριος Υπουργός:
     1. Προτίθεται η κυβέρνηση να προχωρήσει στα αναγκαία νομοθετικά μέτρα για την εφαρμογή της Οδηγίας 1999/70, την οποίο η προηγούμενη κυβέρνηση αρνούνταν να εφαρμόσει με συνέπεια να εκκινήσει η διαδικασία παραπομπής της Ελλάδας στο Ευρωπαϊκό Δικαστήριο, η οποία συνεχίζει να βρίσκεται εν εξελίξει;
     2. Μπορεί να διαβεβαιώσει η κυβέρνηση ότι δεν επικαλείται συνταγματικό κώλυμα για τη μη εφαρμογή Οδηγίας που έχει υιοθετηθεί ομόφωνα, όταν μάλιστα η Οδηγία προηγείται χρονικά της συνταγματικής αναθεώρησης, πράγμα που θα σήμαινε ότι τα κράτη-μέλη σε κάθε συνταγματική αναθεώρηση θα μπορούσαν να θέσουν εμπόδια στην εφαρμογή κοινοτικών διατάξεων που ήδη έχουν υιοθετηθεί;»
     Ο Υπουργός κ. Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα ήθελα να ευχαριστήσω τον κ. Αλαβάνο για την επίκαιρη ερώτηση γιατί μου δίνει την ευκαιρία να διευκρινίσω, για πολλοστή φορά, ορισμένα πράγματα, τα οποία απασχολούν ένα πολύ μεγάλο τμήμα της κοινής γνώμης.
Το πρώτο το οποίο ερωτά ο κ. Αλαβάνος: Η Κυβέρνηση, από την πρώτη στιγμή που ανέλαβε τα καθήκοντά της, απέδειξε ότι πρόθεσή της, και μάλιστα κατά προτεραιότητα, είναι να λύσει αυτό το θέμα το συντομότερο δυνατό. Για τούτο, ετοιμάζεται το θεσμικό πλαίσιο, το οποίο ήταν ανύπαρκτο ως σήμερα, με ρυθμούς που δεν έχουμε δει στο παρελθόν. Έτσι, λοιπόν, υπάρχει η πρόθεση το θεσμικό πλαίσιο, όπως έχω επανειλημμένα εξαγγείλει, να είναι έτοιμο πριν από το τέλος Μαΐου. Γιατί όπως τονίζει ο κ. Αλαβάνος επί πέντε ολόκληρα χρόνια το θέμα αυτό αφέθηκε να χρονίζει. 
     Θα θυμίσω σε όλους τους συναδέλφους τους αγώνες μέσα σε αυτήν τη Βουλή, από την πλευρά και τη δική μου και της Νέας Δημοκρατίας –της τότε Αντιπολίτευσης- και της Αριστεράς, να λυθεί το θέμα πριν από την Αναθεώρηση του Συντάγματος. Τότε οι πολιτικές ηγεσίες του Υπουργείου Εσωτερικών μάς κατηγορούσαν για λαϊκισμό κάθε φορά που μιλούσαμε για την επίλυση αυτού του προβλήματος. 
     Ακριβώς γιατί πρέπει να είμαστε συνεπείς με την προηγούμενη συμπεριφορά μας και πολύ περισσότερο υπεύθυνοι όταν είναι κανείς Κυβέρνηση, γι’ αυτό δρομολογήσαμε αυτή την εξέλιξη, ώστε να λυθεί το θέμα αυτό το συντομότερο δυνατό. 
      Δεύτερον, ως προς τη μέθοδο την οποία ακολουθούμε: Έχουμε επιλέξει την οδό του προεδρικού διατάγματος και γιατί υπάρχει εξουσιοδότηση και επομένως δεν είναι ανάγκη να ψηφισθεί νέα νομοθετική ρύθμιση και να καθυστερήσουμε περισσότερο, αλλά και γιατί το διάταγμα έχει την ασφαλιστική δικλίδα του ότι περνάει προηγουμένως από επεξεργασία από το Συμβούλιο της Επικρατείας, σύμφωνα με το άρθρο 95 του Συντάγματος. Έτσι θα γνωρίζουμε εκ των προτέρων εάν η λύση που προτείνουμε, για να μετατραπούν σε αορίστου χρόνου όλες οι συμβάσεις που καλύπτουν πάγιες και διαρκείς ανάγκες είναι συνταγματικώς και από πλευράς Κοινοτικού Δικαίου αποδεκτή. Δεδομένου ότι δεν αρκεί μόνο να βρεις μία λύση, αλλά η λύση αυτή να μην αμφισβητηθεί νομικώς αργότερα. Επομένως επιλέξαμε την οδό του διατάγματος για να ξέρουμε εκ των προτέρων και τη γνώμη του αρμοδίου, κατεξοχήν, δικαστηρίου, το οποίο θα κρίνει θεσμικώς τη λύση την οποία θα επιλέξουμε. 
      Σε ό,τι αφορά το τρίτο ερώτημα, που έθεσε ο κ. Αλαβάνος, ουδέποτε επικαλέστηκε η Κυβέρνηση ή εγώ προσωπικά το Σύνταγμα ως πρόσχημα. Το Σύνταγμα είναι η βάση της έννομης τάξης μας. Δεν είναι πρόσχημα. Το ζήτημα είναι η λύση την οποία θα προτείνουμε να είναι συνταγματικώς αποδεκτή. Θα γίνει κάθε δυνατή προσπάθεια, ώστε η πρόταση που θα γίνει από πλευράς Κυβέρνησης να μη χρειαστεί  τη μοριοδότηση και να είναι όσο το δυνατόν αυτόματη η μετατροπή. Όμως, το ζήτημα είναι τι γίνεται εάν το Συμβούλιο της Επικρατείας κατά την επεξεργασία του διατάγματος θεωρήσει ότι το άρθρο 103 παράγραφος 8 του Συντάγματος δημιουργεί προσκόμματα. Αυτό δεν μπορεί να μην το λάβει υπόψη του το Υπουργείο.
      Άρα η Κυβέρνηση θα επιλέξει εκείνη τη λύση που είναι, αν θέλετε,  η πιο γρήγορη και πιο αποτελεσματική σε ό,τι αφορά τη μετατροπή, αλλά εξετάζει και το ενδεχόμενο του τι θα γίνει εάν το Συμβούλιο της Επικρατείας έχει αντίθετη άποψη. Κάθε υπεύθυνη Κυβέρνηση πρέπει να εξετάζει όλα τα ενδεχόμενα. Σας τονίζω ότι σε αυτήν την περίπτωση δεν είναι καθόλου πρόσχημα, απλώς είναι σεβασμός στην έννομη τάξη. Πάντως πρόθεση της Κυβέρνησης είναι –σας το τονίζω- να μην υπάρξει οιοδήποτε πρόβλημα σε ό,τι αφορά τη μετατροπή και να επιλεγεί η οδός η οποία δεν θα δημιουργεί ούτε προσκόμματα ούτε χρονοτριβές. 
      Ευχαριστώ πολύ, κύριε Πρόεδρε. 
      ΑΝΔΡΕΑΣ ΛΟΒΕΡΔΟΣ: Δηλαδή, κύριε Υπουργέ, λέτε αορίστου χρόνου; Δεν είναι δυνατόν! Αλλάξατε τρίτη φορά γραμμή!!!
     ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδε, σας παρακαλώ πολύ! Δεν έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Λοβέρδε, ξέρετε τον Κανονισμό. Μπορείτε να πάρετε το λόγο και να πείτε την άποψή σας. 
      ΑΝΔΡΕΑΣ ΛΟΒΕΡΔΟΣ: Μα, δεν έχω το δικαίωμα, κύριε Υπουργέ!
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδε, δεν έχετε το λόγο! Παραβιάζετε τον Κανονισμό!
      Το λόγο έχει ο κ. Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε. Ευχαριστώ και τον κύριο Υπουργό, γιατί αυτήν τη φορά σ΄ αυτόν το διάλογο, σε αντιδιαστολή με το διάλογο που έγινε στις Προγραμματικές Δηλώσεις, άκουσα τον όρο «αυτόματη μετατροπή» και αυτό είναι σημαντικό. Δεν θα μπορούσα να διανοηθώ να κάνω νομικό μάθημα σ΄ ένα διαπρεπή καθηγητή και αγαπητό από τους φοιτητές του. 
      Όμως, νομίζω ότι δεν μπορούμε να βάζουμε ούτε καν ως υπόνοια ή ως ανησυχία το θέμα της εναρμόνισης με το Σύνταγμα, διότι έχουμε αποφάσεις δικαστηρίων και έχουμε τοποθέτηση του Συμβουλίου της Επικρατείας. Ενέκρινε το προηγούμενο προεδρικό διάταγμα χωρίς να θέσει θέμα σε σχέση με το Σύνταγμα. Επίσης, έχουμε το Γ΄ Τμήμα του Συμβουλίου της Επικρατείας στην υπόθεση των συμβασιούχων της ΕΡΤ και κυρίως έχουμε αυτό το γεγονός. Η οδηγία προηγήθηκε της Αναθεώρησης του Συντάγματος. Η Αναθεώρηση του Συντάγματος έγινε μετά και λυπάμαι που το λέω, αλλά θα ήταν εντελώς γελοίο εάν η Κοινότητα θέσπιζε νομοθεσία και μετά μπορούσαν τα κράτη-μέλη να την ακυρώνουν με συνταγματικές αναθεωρήσεις. Αυτό είναι το ένα θέμα. Θεωρώ ότι είναι σημαντικό το γεγονός ότι ο κύριος Υπουργός ανέφερε τον όρο «αυτόματη μετατροπή». 
      Ωστόσο, κύριε Υπουργέ, θέλω να εκφράσω τη μεγάλη μου ανησυχία για τις δηλώσεις του κυρίου Υφυπουργού κ. Ανδρεουλάκου χθες, ο οποίος άρχισε να προσχωρεί στην άποψη του ΠΑΣΟΚ, δηλαδή της προηγούμενης κυβέρνησης, ότι θα αρχίσουμε να κάνουμε εξαιρέσεις. 
      Ακούω ότι τα νομικά πρόσωπα ιδιωτικού δικαίου δεν θα ενταχθούν, ότι οι εργαζόμενοι στους ΟΤΑ δεν θα ενταχθούν. Από πού και ως πού; Η οδηγία δεν κάνει ουδεμία διάκριση ανάμεσα σε δημόσιο και ιδιωτικό, ανάμεσα σε νομικά πρόσωπα δημοσίου δικαίου και ιδιωτικού δικαίου. Και γι’ αυτό επειδή ανησυχούν σήμερα οι εργαζόμενοι στα ΚΕΠ, οι εργαζόμενοι στους δήμους, οι καθαρίστριες στο Υπουργείο Οικονομικών και υπάρχει μία σύγχυση, θα ήθελα να πάρω από την πλευρά σας μία διαβεβαίωση ότι δεν θα ακολουθηθεί αυτή η πολιτική των εξαιρέσεων, η απαράδεκτη, που ακολούθησε η προηγούμενη κυβέρνηση και την οποία υπονόησε χθες ο κύριος Υφυπουργός.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα επαναλάβω τη δέσμευση της Κυβέρνησης, όπως ακριβώς την έχω διατυπώσει, και τη διατυπώνω και μέσα στη Βουλή για πολλοστή φορά και αυτή είναι η θέση της Κυβέρνησης. Οιεσδήποτε άλλες θέσεις ή δημοσιεύματα δεν απηχούν απόψεις της Κυβέρνησης.
      Η Κυβέρνηση έχει δεσμευθεί να εκπληρώσει στο ακέραιο την υποχρέωσή της και σε ό,τι αφορά την κοινοτική οδηγία, αλλά και απέναντι στον Ελληνικό Λαό. Γιατί το ζήτημα δεν είναι μόνο θέμα κοινοτικών υποχρεώσεων, αλλά είναι πρωτίστως θέμα εκπλήρωσης υποχρεώσεων απέναντι στην ίδια την κοινωνία και απέναντι στους ίδιους τους εργαζόμενους.
      Δέσμευσή της, λοιπόν, είναι στο πλαίσιο της κοινοτικής οδηγίας, αλλά και με σεβασμό του Συντάγματος –διότι όπως γνωρίζετε το Σύνταγμα αποτελεί τη βάση της έννομης τάξης μας- να υπάρξει μετατροπή των συμβάσεων είτε έργου είτε εργασίας ορισμένου χρόνου, που καλύπτουν πάγιες και διαρκείς ανάγκες, σε αορίστου χρόνου, πάντοτε στο πλαίσιο και των κοινοτικών μας υποχρεώσεων. Θα καταβάλουμε κάθε προσπάθεια –το τονίζω- να γίνει αυτή η μετατροπή χωρίς να υπάρχει χρονοτριβή και εμπόδια. 
      Έθεσα, όμως, ένα θέμα, το οποίο κάθε υπεύθυνος Υπουργός θα το έθετε. Όταν το διάταγμα θα πάει για επεξεργασία στο Συμβούλιο της Επικρατείας, και επειδή γνωρίζετε τη διατύπωση του άρθρου 103 παράγραφος 8, εάν υποθέσουμε ότι το Συμβούλιο της Επικρατείας στο θέμα αυτό και όσον αφορά τη μετατροπή θέσει όρους, πρέπει να είμαστε έτοιμοι, ως Υπουργείο, να σεβαστούμε τη νομιμότητα και τις απόψεις του Συμβουλίου της Επικρατείας, που θα είναι και το αρμόδιο όργανο για να κρίνει τη νομιμότητα των πράξεων αυτών. Αυτό το ενδεχόμενο πάντοτε τόνισα και έναντι αυτού επεφυλάχθην και εγώ και η Κυβέρνηση. Όχι ότι χρησιμοποίησα ποτέ το Σύνταγμα ως πρόσχημα. Επομένως στην περίπτωση αυτή σας τονίζω ότι θα κάνουμε τα πάντα για να προσαρμοσθούμε εγκαίρως και να μην ακολουθήσουμε την απαράδεκτη πολιτική του παρελθόντος, στις κοινωνικές, αλλά και κοινοτικές μας υποχρεώσεις, αλλά είμαι έτοιμος και εγώ και ως Υπουργείο να αντιμετωπίσω τις εναλλακτικές λύσεις που το Συμβούλιο της Επικρατείας θα προκρίνει, αφού αυτό θα είναι και ο κριτής της νομιμότητας των ενεργειών μας. Και βεβαίως θέση της Κυβέρνησης είναι ότι ουδέποτε διανοείται να πάει αντίθετα με τις αποφάσεις των δικαστηρίων, ούτε ποτέ να πει στον Ελληνικό Λαό ότι «ξέρετε, εγώ δεν αναλαμβάνω τις ευθύνες μου, αλλά πετάω την ευθύνη στο δικαστήριο το οποίο έκρινε τη νομιμότητα». Με αυτήν την έννοια τόνισα ό,τι τόνισα μέχρι σήμερα. Και την πορεία της όλης προετοιμασίας του θεσμικού πλαισίου θα την παρακολουθήσετε. Αυτή είναι η θέση της Κυβέρνησης, εδώ μένω και οτιδήποτε άλλο δεν απηχεί απόψεις της Κυβέρνησης. 
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στο δεύτερο κύκλο των επικαίρων ερωτήσεων.
      Θα συζητηθεί η δεύτερη με αριθμό 14/30-3-2004 επίκαιρη ερώτηση του Βουλευτή του Κομμουνιστικού Κόμματος Ελλάδος και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικώς με την καταβολή της επιδότησης στους ελαιοπαραγωγούς κλπ.
      Η επίκαιρη ερώτηση του κ. Κοσιώνη σε περίληψη έχει ως εξής:
      «Η προσπάθεια της προηγούμενης κυβέρνησης να απορρίψει αυθαίρετα σημαντικές ποσότητες επιδοτούμενου ελαιόλαδου, για να προσαρμόσει τη συνολική επιδοτούμενη παραγωγή εσοδείας 2002-03 στην απαράδεκτα χαμηλή ποσόστωση των 419,5 χιλιάδων τόνων που αποδέχθηκε στην Ευρωπαϊκή Ένωση έχει δημιουργήσει σοβαρά προβλήματα σε πολλούς ελαιοπαραγωγούς της χώρας που αν και έχει περάσει ενάμισης χρόνος δεν έχουν πάρει προκαταβολή και επιπλέον κινδυνεύουν να μην επιδοτηθούν για πραγματικές ποσότητες ελαιολάδου.
      Πριν τις εκλογές στελέχη της σημερινής Κυβέρνησης υπόσχονταν στους ελαιοπαραγωγούς άμεση καταβολή των προκαταβολών σε όλη την πραγματική παραγωγή, ενώ τώρα προβληματίζονται προσποιούμενοι ότι δεν γνώριζαν την πραγματική διάσταση τους προβλήματος.
      Ερωτάται ο κύριος Υπουργός:
      Θα επιδοτηθεί όλη η πραγματική παραγωγή ελαιολάδου;
      Θα καταβληθεί η προκαταβολή επιδότησης σε όλη την πραγματική παραγωγή και πότε;»
Το λόγο έχει ο Υφυπουργός Αγροτικής Ανάπτυξης και Τροφίμων.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, το θέμα του ελαιολάδου έχει οδηγηθεί σε αδιέξοδο. Όπως είναι γνωστό, ο κανονισμός τον οποίο απεδέχθη η κυβέρνηση του ΠΑΣΟΚ προβλέπει μια πολύπλοκη διαδικασία καταβολής των επιδοτήσεων μετά από ελέγχους και υπό την τήρηση ορισμένων προϋποθέσεων. Δυστυχώς για λόγους ψηφοθηρικών σκοπιμοτήτων η Κυβέρνηση καταστρατήγησε τις διατάξεις αυτές και παρά το ότι ξεκίνησε με καταβολή προκαταβολής του 100% προχώρησε στη συνέχεια, για να καλύψει περιπτώσεις φίλων της, σε αλλαγή τακτικής και αποφάσισε την καταβολή προκαταβολής σε ποσοστό 60%. Ήδη, όμως, υπάρχουν σαράντα πέντε χιλιάδες περίπου παραγωγοί οι οποίοι δεν έχουν εισπράξει ούτε ένα ευρώ από αυτά τα οποία δικαιούνται. Υπάρχουν επίσης εκκρεμείς υποθέσεις ενστάσεων που δεν έχουν ακόμη εκδικαστεί.
      Πρέπει να τονίσω ότι το ποσό το οποίο απομένει για την κάλυψη αυτών των αναγκών είναι πολύ μικρό, συγκριτικά, έναντι 504 εκατομμυρίων ευρώ που έχουν καταβληθεί ως τώρα ως προκαταβολές. Απομένει μόνο περίπου 1 εκατομμύριο ευρώ, για να καλύψει τις περιπτώσεις εκείνων που δεν έχουν εισπράξει δραχμή ή εκείνων που περιμένουν να δικαιωθούν από την εκδίκαση των ενστάσεών τους.
      Υπάρχει μια σημαντική ανακολουθία από την Κυβέρνηση η οποία διαβεβαίωνε προεκλογικά, από μήνες μάλιστα, ότι μέχρι τις 15 Δεκεμβρίου θα έχουν εισπράξει όλοι τις επιδοτήσεις. Είναι απαράδεκτο να συζητούμε για καταβολή επιδοτήσεων συγκομιδής του 2002, να μην υπάρχουν οι απαραίτητοι πόροι, να μην μπορεί να γίνει υπέρβαση αυτού του πλαφόν είτε σε κιλά είτε σε ποσά, γιατί όπως γνωρίζετε δεν είναι δυνατόν να δοθούν οι εθνικές ενισχύσεις και να υπάρχει αδιέξοδο στο πρόβλημα.
      Ήδη πριν από τη συνεδρίαση της Βουλής, είχαμε μια εκτενή, από τις πολλές, σύσκεψη στο Υπουργείο με τη συμμετοχή και φορέων. Τη διακόψαμε λόγω της συνεδρίασης αυτής, για τη Δευτέρα. Έχουμε δώσει άμεσα εντολή να προχωρήσει η καταβολή των επιδοτήσεων σε εκείνους τους αγρότες που δεν έχουν εισπράξει ούτε ένα ευρώ, να τηρηθούν οι διατάξεις και οι ρυθμίσεις των κριτηρίων που είχε θέσει η προηγούμενη πολιτική ηγεσία, γιατί προφανώς είναι άδικο να αλλάξουν τα κριτήρια αυτά ενάμιση χρόνο μετά τη συγκομιδή, να λυθούν τα θέματα αδικιών και αν προχωρήσουμε σε ελέγχους και εκείνων οι οποίοι εισέπραξαν ποσά χωρίς να έχουν υπάρξει επαρκείς έλεγχοι εκ των προτέρων με το ενδεχόμενο συμψηφισμού των αχρεωστήτως καταβληθέντων, είμαι βέβαιος ότι θα μπορέσουμε να εξεύρουμε πόρους, ώστε να καλύψουμε και τις δίκαιες ανάγκες εκείνων που κακώς δεν έχουν εισπράξει επιδότηση μέχρι τώρα.
      Φταίει ο ελεγκτικός μηχανισμός του ΟΠΕΚΕΠΕ και των αρμόδιων υπηρεσιών. Υπάρχουν ενδεχομένως και κάποιες καθυστερήσεις στην υποβολή των δηλώσεων από την πλευρά ορισμένων συνεταιριστικών οργανώσεων. Αυτό είναι μία από τις αιτίες καθυστέρησης της καταβολής των επιδοτήσεων σε ορισμένες περιπτώσεις. Διερευνώνται τα προβλήματα. Όπου υπάρξουν παρατυπίες θα υπάρξει και παραπομπή στις αρμόδιες δικαστικές αρχές. Έχουμε πει όλοι μας ότι υπάρχει αδιέξοδο. Με τη συνεργασία των φορέων και με τη βελτίωση της λειτουργίας των κρατικών υπηρεσιών είμαι βέβαιος ότι θα φέρουμε καλύτερο αποτέλεσμα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Κοσιώνης έχει το λόγο. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Κύριε Υπουργέ, η ερώτηση κατατέθηκε, για να μάθουν οι αγρότες και να καταλάβουν τις θέσεις της Κυβέρνησης τώρα, σε σχέση με εκείνα που έλεγε προεκλογικά. Εμείς, ως Κόμμα, δεν είχαμε καμία αμφιβολία ότι θα ακολουθούσατε την ίδια πολιτική ακριβώς, διότι δεν έχετε καμία διαφορά, επίσης στην πρακτική που ακολουθήσατε σε σχέση με την Κοινή Αγροτική Πολιτική, την ενδιάμεση αναθεώρηση, τα πρόστιμα που επιβάλλονται κ.τ.λ.. Έχει, όμως, μια σημασία. 
      Εμένα, προσωπικά, δεν με εντυπωσιάζει καθόλου η αλλαγή θέσεων, λόγων, υποσχέσεων, όταν αλλάζει κανείς θέση. Μια μικρή απόσταση διανύει από τα έδρανα της Αντιπολίτευσης, για να φθάσει στα έδρανα τα κυβερνητικά. Θα θυμόσαστε, κύριε Υπουργέ –και δεν το λέω προσωπικά, γιατί δεν έχει καμιά προσωπική αιχμή αυτό- τη θέση του Κόμματός σας προεκλογικά. Θα θυμόσαστε τι έκαναν οι συνάδελφοί σας στις περιοχές όπου υπήρχαν οι αγροτικές κινητοποιήσεις -αντιμετωπίστηκαν με τον τρόπο που αντιμετωπίστηκαν- και τι πήγαιναν και έλεγαν στους αγρότες.
      Λέγατε ότι στις 8 του μήνα –με μια τάση υπερβολής- θα λυθούν όλα τα προβλήματα. Τώρα επανέρχεστε και λέτε πάλι το ίδιο πράγμα, για διαδικαστικά προβλήματα κλπ. και ότι δεν υπάρχουν κονδύλια.
      Γνωρίζατε πάρα πολύ καλά, όμως, κύριε Υπουργέ, ότι τα ποσά που είχαν κατατεθεί ήταν για συγκεκριμένο ποσό, για τετρακόσιους πενήντα οκτώ χιλιάδες τόνους. Αυτά ήταν. Τι υποσχέσεις ήταν αυτές που δίνατε τότε; Θα ακολουθήσετε μια άλλη πολιτική σε σχέση με τις αποφάσεις της Ευρωπαϊκής Ένωσης ή θα συμμορφωθείτε απόλυτα και με τις αποφάσεις της ΕΟΚ, πιο μπροστά, που έλεγε για ελάφρυνση του αγροτικού πληθυσμού και ελάφρυνση της αγροτικής παραγωγής; Να το μάθουν οι αγρότες για να καταλάβουν ποιοι τους έλεγαν αλήθεια και ποιοι τους έλεγαν ψέματα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κοσιώνη.
      Το λόγο έχει ο κύριος Υπουργός.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Χαίρομαι, κυρία Πρόεδρε και κύριοι συνάδελφοι, που ο συνάδελφος του Κομμουνιστικού Κόμματος επιβεβαιώνει τα στοιχεία που παρέθεσα, ότι αυτοί είναι οι συγκεκριμένοι πόροι που παρέχονται, αυτή είναι η διαπραγμάτευση της κυβέρνησης του ΠΑΣΟΚ, αυτές είναι οι δεσμεύσεις που έχουμε αναλάβει έναντι της διαχειριστικής επιτροπής της Ευρωπαϊκής Ένωσης για συγκεκριμένη ποσότητα τετρακοσίων πενήντα οκτώ χιλιάδων τόνων.
      Αυτά τα οποία λέτε, ως προς τις προεκλογικές υποσχέσεις της Νέας Δημοκρατίας, με βρίσκουν απολύτως σύμφωνο. Η Νέα Δημοκρατία δεσμεύτηκε και δια του στόματος του τότε Αρχηγού της Αξιωματικής Αντιπολιτεύσεως και νυν Πρωθυπουργού κ. Καραμανλή, ότι θα αρθούν οι αδικίες από το σύστημα διαχείρισης των κοινοτικών επιδοτήσεων. Σε αυτήν τη θέση εμμένουμε. Θα υλοποιήσουμε αυτές τις εξαγγελίες του Πρωθυπουργού και είμαι βέβαιος ότι και με τη συνεργασία των εκπροσώπων των φορέων θα βρούμε τη λύση.
      Είναι, όμως, αδιανόητο να μιλάμε για εθνικές ενισχύσεις. Ποτέ η Νέα Δημοκρατία δεν έχει μιλήσει για κάτι τέτοιο, πολύ περισσότερο τώρα, γιατί έχουμε μπροστά μας μια πολύ δύσκολη και κρίσιμη διαπραγμάτευση για τη διαμόρφωση όρων και ρυθμίσεων για το νέο κανονισμό και του ελαιολάδου, πέραν των άλλων μεσογειακών προϊόντων βάμβακος και καπνού. Πρέπει να είμαστε πολύ προσεκτικοί σε όλα αυτά τα ζητήματα. Προσπαθούμε να βρούμε τις καλύτερες λύσεις.
      Είναι όμως αδιανόητο να κατακρίνεται μια Κυβέρνηση που ανέλαβε πριν από είκοσι μέρες, όταν υπάρχει μεγάλη καθυστέρηση από την προηγούμενη κυβέρνηση, καθυστέρηση ενάμιση χρόνου. Προσπαθούμε να βρούμε τις προσφορότερες λύσεις και όπως σας είπα και πριν, θα συνδυαστεί η εκδίκαση ενστάσεων, η καταβολή σε παραγωγούς που δεν έχουν εισπράξει ούτε ένα ευρώ, με την ένταση διασταυρωτικών ελέγχων με τη μηχανογράφηση, αλλά και από πλευράς ελαιοκομικών μητρώων, ώστε να βρούμε εκείνους, οι οποίοι παρανόμησαν, οι οποίοι δήλωσαν παραγωγή, την οποία δεν είχαν κάνει, για να καταλήξουμε να δώσουμε την ευκαιρία σε όλους εκείνους που δήλωσαν την πραγματική τους παραγωγή να εισπράξουν το σύνολο της κοινοτικής επιδότησης που δικαιούνται.
      Πιστεύω ότι από τη Δευτέρα, που θα εξαγγείλουμε και πρόσθετα μέτρα, θα ικανοποιηθεί η κοινή γνώμη. Άλλωστε, χθες είχαμε μια σύσκεψη μακράς διάρκειας στο Υπουργείο με τους συμπολίτες σας από την Αιγιαλεία και συμφωνήσαμε σ’ ένα πλαίσιο αρχών, που θα διέπει την ένταση των ελέγχων. Θα κάνουμε μια ακόμη σύσκεψη στις 20 ή 22 Απριλίου, με κοινή συναίνεση, ώστε να βρούμε την καλύτερη λύση για την επίλυση του αδιεξόδου που κληρονομήσαμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητηθεί η τρίτη με αριθμό 12/30-3-2004 επίκαιρη ερώτηση του Βουλευτή του Συνασπισμού της Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικώς με τα μέτρα που πρόκειται να λάβει η Κυβέρνηση για την αντιμετώπιση της ακρίβειας κλπ.
      Η επίκαιρη ερώτηση του κυρίου συναδέλφου έχει ως εξής:
      «Καθημερινές είναι το τελευταίο διάστημα οι δημοσιεύσεις στον Τύπο για τις συνεχείς αυξήσεις των τιμών των καταναλωτικών αγαθών στη χώρα μας, η οποία έφτασε να κρατάει τα ευρωπαϊκά σκήπτρα στην ακρίβεια. Σε είκοσι από τις τριάντα έξι βασικές κατηγορίες τροφίμων, που εξετάζει η Ευρωπαϊκή Επιτροπή, η Ελλάδα είναι ακριβότερη από όλους τους εταίρους της.
      Οι δύσκολες καιρικές συνθήκες αύξησαν κατακόρυφα τις τιμές των οπωροκηπευτικών, το πετρέλαιο και τα προϊόντα που έφτασαν στα ύψη. Οι εκπρόσωποι των πολυκαταστημάτων εξεδήλωσαν την πρόθεσή τους να προχωρήσουν σε ανατιμήσεις 4%-7% σειράς βασικών καταναλωτικών αγαθών, ενώ επικρέμεται η παραδοσιακή αύξηση κατά την περίοδο του Πάσχα και των Ολυμπιακών Αγώνων στη συνέχεια.
      Δεδομένου ότι το κατά κεφαλήν εισόδημα των Ελλήνων έχει καθηλωθεί στο 68,9% του ευρωπαϊκού μέσου όρου και επιπλέον τουλάχιστον το 20% ζει κάτω από το όριο της φτώχειας, τίθεται κυριολεκτικά θέμα επιβίωσης για εκατοντάδες χιλιάδες πολιτών, που οι συνεχείς αυξήσεις των τιμών το κάνουν ακόμα οξύτερο.
      Με βάση τα παραπάνω δεδομένα, ερωτάται ο κύριος Υπουργός:
      Ποια συγκεκριμένα μέτρα πρόκειται να λάβει για να αντιμετωπιστούν οι ανατιμήσεις που τρέχουν με ταχύτητα, που υπερβαίνει κατά πολύ τον πληθωρισμό, ενόψει μάλιστα και των εορτών του Πάσχα;
      Ποια μέτρα προτίθεται να στηρίξει, ώστε να αυξηθούν οι μισθοί και να καλυφθεί το συνεχές άνοιγμα της ψαλίδας μεταξύ μισθών-συντάξεων και κόστους ζωής και μάλιστα στα πιο χαμηλά εισοδήματα;
      Τι προτίθεται να πράξει, προκειμένου να ενταθούν οι έλεγχοι στην αγορά και να δραστηριοποιηθεί η Επιτροπή Ανταγωνισμού, ώστε να καλυφθούν οι εκκρεμότητες των ανεξέλεγκτων υποθέσεων και να αντιμετωπιστούν διαφαινόμενες συμπεριφορές αισχροκέρδειας;»
      Το λόγο έχει ο Υπουργός Ανάπτυξης κ. Σιούφας για τρία λεπτά.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κύριοι συνάδελφοι, θέλω να ευχαριστήσω το συνάδελφο του Συνασπισμού για την ερώτηση που έκανε, γιατί είναι πεποίθησή μου ότι ο κοινοβουλευτικός έλεγχος είναι οξυγόνο για τη δημοκρατία, είναι οξυγόνο για τη Βουλή και βεβαίως είναι και πυξίδα για τις πολιτικές που ακολουθούνται.
      Σε ό,τι αφορά το περιεχόμενο της ερώτησης, θέλω να επισημάνω ότι, από την πρώτη μέρα ανάληψης της νέας διακυβέρνησης στη χώρα, θέσαμε σαν βασικό στόχο τη συγκράτηση του πληθωρισμού για τους χαμηλόμισθους, για τους χαμηλοσυνταξιούχους, για τους καταναλωτές και βεβαίως για τη βελτίωση της ανταγωνιστικότητας και των προϊόντων και των υπηρεσιών.
      Όλοι γνωρίζουμε ότι ο πληθωρισμός στην περίοδο μετά την ΟΝΕ τρέχει με διπλάσιο ρυθμό από ό,τι ο μέσος όρος των χωρών της Ευρωπαϊκής Ένωσης. Αυτό σημαίνει ότι στην πράξη παράγουμε ακριβότερα προϊόντα και πουλάμε ολοένα και λιγότερα, ότι τα ξένα προϊόντα εκτοπίζουν τα ελληνικά από τις αγορές και ότι χάνονται θέσεις εργασίας σε όφελος άλλων χωρών, ότι μειώνεται το δικό μας εισόδημα σε όφελος άλλων χωρών.
      Είναι χαρακτηριστικό -και θέλω να το επισημάνω- ότι το 46% των αγροτικών και βιομηχανικών προϊόντων που καταναλώνονται στη χώρα μας είναι εισαγόμενα. Η αντιστροφή αυτής της κακής κατάστασης και στην παραγωγή και στην εμπορία δεν μπορεί να γίνει ούτε με απειλές ούτε με προσωρινά παγώματα ύστερα από συμφωνίες κυρίων και βεβαίως ούτε με επισκέψεις στις αγορές συνοδεία της τηλεοπτικής κάμερας. Οι πολιτικές αυτές εφαρμόστηκαν και απέτυχαν. Και γνωρίζετε ότι όταν παγώνουμε τις τιμές είναι όπως τα ελατήρια: όταν τα πιέζουμε, την ώρα που τα αφήνουμε, αυτά εκτινάσσονται πολύ ψηλότερα από ό,τι ήταν πριν. 
      Η δική μας πολιτική επιδιώκει συγκεκριμένα πράγματα: Πρώτον τον αποτελεσματικό έλεγχο της ομαλής λειτουργίας του ανταγωνισμού, με ουσιαστική ενίσχυση της Επιτροπής Ανταγωνισμού. Δεύτερον τη βελτίωση της ανταγωνιστικότητας των επιχειρήσεων με τη μείωση των φορολογικών επιβαρύνσεων και βεβαίως με τη διοχέτευση περισσότερων αναπτυξιακών και κοινοτικών πόρων σε αυτές.
      Τρίτον με τον αυστηρό έλεγχο των επιχειρήσεων σε θέματα υγιεινής και ενημέρωσης του καταναλωτικού κοινού για τα προϊόντα, την ποιότητα, τις τιμές, γιατί θέλουμε η αγορά να λειτουργεί με καθαρούς κανόνες. Τέταρτον με την στήριξη και στενή συνεργασία με τις Ενώσεις Καταναλωτών, γιατί ο συνειδητός καταναλωτής είναι το καλύτερο ανάχωμα και στην αύξηση των τιμών, αλλά κύρια στα φαινόμενα της αισχροκέρδειας. Είναι οι σύμμαχοί μας στη μάχη κατά της ακρίβειας.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Ιδιαίτερα για την περίοδο αυτή, των εορτών του Πάσχα, παρακολουθούμε σε ημερήσια βάση τις τιμές, δημιουργούμε κλίμα εμπιστοσύνης και συνεργασίας με όλους τους φορείς της αγοράς. Θα ενισχυθεί σε λελογισμένο μέτρο η εισαγωγή προϊόντων εκεί που παρουσιάζεται η αδυναμία κάλυψης των αναγκών της αγοράς. Έχουμε ζητήσει από την Επιτροπή Ανταγωνισμού και τον ΕΦΕΤ να επιτείνουν τους ελέγχους προς κάθε κατεύθυνση. Επίσης ενεργοποιήσαμε από την πρώτη στιγμή τη Γενική Γραμματεία Καταναλωτή που συντονίζει τη δράση μας μαζί με τις Ενώσεις Καταναλωτών.
      Έτσι, κυρία Πρόεδρε, θα πολιτευτούμε και στη συνέχεια. Βεβαίως από τα αποτελέσματα που θα υπάρξουν, θα κάνουμε τις ανάλογες προσαρμογές.
     ΠΡΟΕΔΡΟΣ ( Άννα Μπενάκη - Ψαρούδα): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, κυρίες και κύριοι Βουλευτές, κάναμε αυτήν την επίκαιρη ερώτηση γιατί βλέπουμε κάθε μέρα -και σήμερα ακόμη αν θέλετε- φόβους για κερδοσκοπικές τάσεις στην αγορά από τον αρμόδιο Υπουργό, κ. Παπαθανασίου. Από την άλλη βλέπουμε σε άλλες εφημερίδες ότι το 65% των συνταξιούχων έχουν εισόδημα κάτω από 500 ευρώ.
Και με αυτές τις συνεχείς ανατιμητικές τάσεις κυριολεκτικά τίθεται ζήτημα επιβίωσης γι’ αυτούς και για άλλους, όπως είναι οι άνεργοι αλλά και γι’ αυτούς που δεν έχουν κανένα εισόδημα και τα πράγματα είναι ακόμη χειρότερα.
      Είπε ο κύριος Υπουργός ότι υπάρχουν συνειδητοί καταναλωτές και αυτό θέλουμε να καλλιεργήσουμε. Δυστυχώς υπάρχουν κάποιοι άλλοι ασυνείδητοι που κερδοσκοπούν. Και το ερώτημά μας είναι: τι κάνουμε; Η Κυβέρνηση βέβαια είναι νέα αλλά και το πρόβλημα της ακρίβειας είναι οξύ. Δεν μπορεί να περιμένει και από αυτήν την άποψη δεν έχει εμφανίσει η Κυβέρνηση ένα ολοκληρωμένο πρόγραμμα μιας πολιτικής ρύθμισης της αγοράς και ελέγχου της ακρίβειας. 
      Εμείς απορρίπτουμε τη «συμφωνία κυρίων» που έγινε στο παρελθόν και που αποδείχθηκε αναποτελεσματική και ετεροβαρής. Απορρίπτουμε τη θεωρία της αυτόματης ρύθμισης της αγοράς δίκην αυτόματου πιλότου, γιατί έχει αποδειχθεί ότι οι οικονομικά ισχυροί είναι αυτοί που επιβάλλονται και που επωφελούνται.
      Προτείνουμε η ρύθμιση για τις συνθήκες λειτουργίας της αγοράς να είναι ολοκληρωμένη και πολυεπίπεδη και αυτό σημαίνει να υπάρξει, μεταξύ άλλων, αξιοποίηση της Επιτροπής Ανταγωνισμού, καθώς και αξιοποίηση των ελεγκτικών μηχανισμών του κράτους, όπως είναι, παραδείγματος χάρη, τα παρατηρητήρια, τα οποία θα πρέπει να ελέγχουν την αισχροκέρδεια και τις παρανομίες παντός είδους.
      Εμείς επίσης θα επιδιώξουμε να υπάρξουν παρεμβάσεις και από τους ίδιους τους καταναλωτές, γιατί είμαστε η μόνη χώρα στην Ευρώπη σήμερα που δεν έχει ένα οργανωμένο κίνημα καταναλωτών. Πιστεύουμε ότι θα πρέπει να ληφθούν μέτρα γρήγορα, δεν πρέπει ν’ αναβληθούν άλλο, για να μη φθάσουμε να κοιμηθούν, μέρες του Πάσχα που έρχονται, άνθρωποι νηστικοί -και αυτός ο κίνδυνος υπάρχει για εκατοντάδες χιλιάδες Έλληνες-. -Σ’ αυτήν, την περίπτωση θα πρέπει όλοι μας σύμφωνα με τα λόγια του Παλαμά «να ντρεπόμαστε για τη ζέστα μας και για την ανθρωπιά μας». 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Ανάπτυξης.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ, κυρία Πρόεδρε. 
      Βεβαίως, κύριοι συνάδελφοι, δεν μπορεί σε δεκαπέντε μέρες περίπου που είναι η ευθύνη αυτής της Κυβέρνησης σε όλη αυτήν την κατάσταση, η οποία έχει κληρονομηθεί και την περιέγραψα επαρκώς πριν από λίγο, να δοθούν οριστικές και πάγιες λύσεις. Υπάρχει το σχέδιο σας το περιέγραψα και βεβαίως ζητούμε τη συμπαράσταση όλων, για να φράξουμε τους δρόμους στην αισχροκέρδεια. Και το λέω αυτό γιατί είναι σε όλους γνωστό ότι αυτές οι περιπτώσεις που εμφανίζονται ούτε το εμπόριο υπηρετούν ούτε συμβάλλουν στην ανάπτυξη υγιούς επιχειρηματικότητας, όσοι προσπαθούν να εκμεταλλευθούν συγκυριακά γεγονότα και να αποκομίσουν περιστασιακά κέρδη. Αυτό να είναι καθαρό από την πλευρά τη δικιά μας. Και βεβαίως η συγκυρία γίνεται ακόμη οξύτερη εκ των γεγονότων ότι στα πετρελαιοειδή έχουμε μία αύξηση τιμών. Γνωρίζετε σε ποιους λόγους οφείλεται: και στην τιμή του πετρελαίου και βεβαίως στην ανατίμηση του δολαρίου σε σχέση με το ευρώ.
      Η δικιά μας πολιτική έχει προδιαγραφεί και στις προγραμματικές δηλώσεις. Την παρακολουθούμε καθημερινά. Σε όλη τη χώρα δια των Νομαρχιακών Αυτοδιοικήσεων έχουν δοθεί οδηγίες, ώστε οι έλεγχοι να είναι καθημερινοί και συστηματικοί και βεβαίως έχουμε ζητήσει και από τους ίδιους τους πολίτες συνδρομή προς αυτήν την κατεύθυνση, για να μπει οριστικός φραγμός στα φαινόμενα της αισχροκέρδειας. Και βεβαίως η αποκατάσταση σχέσεων εμπιστοσύνης εμπορίου και κοινωνίας, επιχειρήσεων και κοινωνίας, πιστεύουμε ότι είναι ο καλύτερος δρόμος και θα τον ακολουθήσουμε και με πίστη και με αποφασιστικότητα. 
      Ευχαριστώ πολύ.
	ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην  Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: « Επτάνησα, 140 χρόνια από την Ένωση με την Ελλάδα», φοιτητές του Β΄ εξαμήνου του Τμήματος Νομικής του Πανεπιστημίου Αθηνών. 
      Η Βουλή τους καλωσορίζει.
(Χειροκροτήματα από όλες τις Πτέρυγες της Βουλής)
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην 
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Ανακοινώσεις του Πρωθυπουργού κ. Κώστα Καραμανλή, σύμφωνα με το άρθρο 142Α του Κανονισμού της Βουλής, για τις εξελίξεις στο Κυπριακό.
      Κυρίες και κύριοι συνάδελφοι, σύμφωνα με τον Κανονισμό προβλέπεται ορισμένος χρόνος για τις ανακοινώσεις του κυρίου Πρωθυπουργού και τις τοποθετήσεις των κυρίων Αρχηγών των κομμάτων. Επίσης προβλέπονται δευτερολογίες του Πρωθυπουργού και των Αρχηγών, καθώς και τριτολογία και κλείσιμο της συζήτησης από τον Πρωθυπουργό.
      Νομίζω, όμως, ότι για την οικονομία της συζήτησης και έπειτα από διαβούλευση με τον Πρωθυπουργό και τους πολιτικούς Αρχηγούς θα είναι καλύτερο -για να δοθεί και μεγαλύτερη άνεση χρόνου για την ανάπτυξη των απόψεων- εάν οι χρόνοι των αγορεύσεων συμπυκνωθούν, δηλαδή υπάρξει τοποθέτηση του Πρωθυπουργού, κατόπιν τοποθετήσεις των Αρχηγών και κλείσιμο της συζήτησης από τον Πρωθυπουργό.
      Υπενθυμίζω ότι άλλη μια φορά στα τελευταία δέκα χρόνια που εφαρμόστηκε το άρθρο 142Α, εφαρμόστηκε αυτή η διαδικασία. Γι’ αυτό θα ήθελα να προτείνω στο Σώμα τους χρόνους ομιλίας ως εξής: είκοσι λεπτά για την τοποθέτηση του Πρωθυπουργού, δεκαπέντε λεπτά για τις τοποθετήσεις των Αρχηγών και δέκα λεπτά στον Πρωθυπουργό για το κλείσιμο της συζήτησης.
      Συμφωνεί η Βουλή με την πρόταση αυτή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς η Βουλή συνεφώνησε ομοφώνως.
      Παρακαλείται ο Πρωθυπουργός κ. Κωνσταντίνος Καραμανλής, να πάρει το λόγο.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, ζήτησα τη σημερινή συζήτηση με τη διαδικασία του άρθρου 142Α κατά τον Κανονισμό της Βουλής, για να σας ενημερώσω πάνω στις τελευταίες εξελίξεις του Κυπριακού. Θεωρώ υποχρέωσή μου αυτήν την ενημέρωση, ώστε η Εθνική Αντιπροσωπεία, δηλαδή όλες και όλοι εδώ να γνωρίζουν τα βασικά σημεία των πρόσφατων διαβουλεύσεων στη Λουκέρνη της Ελβετίας. 
      Ήδη οι πολιτικοί Αρχηγοί γνωρίζουν από τις τηλεφωνικές επικοινωνίες που έγιναν μέσω του Υπουργού των Εξωτερικών πώς έχουν τα πράγματα. Κάθε κόμμα με πρωτοβουλία της Κυβέρνησης έχει από νωρίς χθες στη διάθεσή του το τελικό κείμενο του σχεδίου Ανάν, ένα κείμενο που χρήζει ενδελεχούς μελέτης, έτσι ώστε εν τέλει και οι πολίτες, ο ελληνικός λαός, να πληροφορηθούν επακριβώς τις προβλέψεις αυτού του σχεδίου.
      Θεωρώ ιδιαίτερα σημαντική αυτήν τη διαδικασία, αφού σ’ ένα τόσο κρίσιμο θέμα πρέπει κανείς να τοποθετείται μόνο εάν έχει πλήρη γνώση όλων των δεδομένων. Η Κυβέρνησή μου και προσωπικά εγώ είμαι στη διάθεση των Αρχηγών των κομμάτων όχι μόνο σήμερα αλλά και στο εγγύς μέλλον, έως ότου γίνουν τα δημοψηφίσματα στην Κύπρο, για οποιαδήποτε περαιτέρω ανάλυση και πληροφορία.
      Κυρίες και κύριοι συνάδελφοι, είναι αταλάντευτη θέση και δέσμευσή μου η διαμόρφωση και η εφαρμογή εθνικής στρατηγικής στις μεγάλες εθνικές μας υποθέσεις. Αυτήν την πολιτική ακολουθήσαμε σταθερά από τη θέση της Αξιωματικής Αντιπολίτευσης και αυτήν την πολιτική θέλουμε έμπρακτα να υπηρετήσουμε με συνέπεια, με αποτελεσματικότητα στη νέα διακυβέρνηση.
      Προϋπόθεση και βάση για μια εθνική στρατηγική είναι η ενημέρωση, ο διάλογος, η συνεννόηση, η σύνθεση απόψεων και ιδεών. Στόχος μας είναι -και κατά την άποψή μου πρέπει μόνιμα να είναι- η συνένωση των δυνάμεών μας, η συνένωση των προσπαθειών όλων των πολιτικών δυνάμεων σε κοινούς σκοπούς.
     Κυρίες και κύριοι συνάδελφοι, το Κυπριακό πρόβλημα είναι μείζονος σημασίας εθνική υπόθεση. Είναι υπόθεση που αγκαλιάζουμε όλες οι Ελληνίδες και όλοι οι Έλληνες, όλες οι πολιτικές δυνάμεις του τόπου. Όλοι γνωρίζετε σε ποια κρίσιμη φάση βρισκόταν η πορεία του προβλήματος τη στιγμή που αναλάβαμε την ευθύνη για τη διακυβέρνηση του τόπου. Περίπου ένα μήνα πρωτύτερα από τις 13 Φεβρουαρίου η ελληνοκυπριακή και η τουρκοκυπριακή ηγεσία, η ελληνική και η τουρκική Κυβέρνηση ύστερα από πρόταση του Γενικού Γραμματέα του Οργανισμού Ηνωμένων Εθνών είχαν καταλήξει σε μία δεσμευτική συμφωνία για τη διαδικασία που θα ακολουθείτο.
     Η συμφωνία αυτή, η ονομαζόμενη «συμφωνία της Νέας Υόρκης» της 13ης Φεβρουαρίου, προέβλεπε συγκεκριμένα: Πρώτον να επαναρχίσουν στη Λευκωσία και να συνεχιστούν ως τις 22 Μαρτίου οι συνομιλίες μεταξύ Ελληνοκυπρίων και Τουρκοκυπρίων.
     Δεύτερον εφόσον οι συνομιλίες αυτές δεν κατέληγαν σε συμφωνία να πραγματοποιηθεί νέος κύκλος διαβουλεύσεων στη Λουκέρνη ως τις 31 Μαρτίου. Στη φάση αυτή προέβλεπε πάντα η συμφωνία της Νέας Υόρκης, να είναι παρούσες οι Κυβερνήσεις της Ελλάδας και της Τουρκίας για να προσφέρουν τη συνεργασία τους στην προσπάθεια επίτευξης συμφωνίας. Εάν και σ’ αυτές τις συνομιλίες δεν επιτυγχανόταν συμφωνία ο Γενικός Γραμματέας του Οργανισμού Ηνωμένων Εθνών εξουσιοδοτείτο από τα μέρη, από την ίδια συμφωνία της Νέας Υόρκης, να συμπληρώσει τα κενά και να διατυπώσει ο ίδιος οριστικά τα σημεία διαφωνιών προκειμένου να διαμορφωθεί ένα τελικό κείμενο.
     Τρίτον το κείμενο της Λουκέρνης, είτε όπως θα διαμορφωνόταν με συμφωνία των μερών είτε όπως θα συμπληρωνόταν και θα οριστικοποιείτο από το Γενικό Γραμματέα του Οργανισμού Ηνωμένων Εθνών, να τεθεί σε ταυτόχρονα χωριστά δημοψηφίσματα έτσι ώστε να δοθεί ο τελικός λόγος στους πολίτες της Κύπρου, στους Ελληνοκυπρίους και τους Τουρκοκυπρίους.
     Αυτή ήταν η δεσμευτική για όλους συμφωνία της Νέας Υόρκης και σ’ αυτήν τη συμφωνία έπρεπε να ανταποκριθούμε.
     Αμέσως μετά το σχηματισμό της Κυβέρνησης είχα αναλυτική, ουσιαστική συζήτηση για την πορεία των διαπραγματεύσεων και τις διαγραφόμενες προοπτικές με τον Πρόεδρο της Κυπριακής Δημοκρατίας τον κ. Τάσσο Παπαδόπουλο. Στις προγραμματικές δηλώσεις της Κυβέρνησης υπογράμμισα ρητά και κατηγορηματικά ότι στηρίζουμε με όλες τις δυνάμεις μας τις προσπάθειες του Προέδρου, της πολιτικής ηγεσίας  και του κυπριακού Ελληνισμού για μία λύση λειτουργική και βιώσιμη. Είπα ξεκάθαρα το στόχο μας: Την επιδίωξη ένταξης μιας επανενωμένης Κύπρου στην Ευρωπαϊκή Ένωση, έτσι ώστε όλοι οι κάτοικοι του νησιού, Ελληνοκύπριοι και Τουρκοκύπριοι, να απολαμβάνουν σε συνθήκες σταθερότητας και ασφάλειας τα αγαθά της νέας ευρωπαϊκής πραγματικότητας. 
     Οι Έλληνες θέλαμε και θέλουμε περισσότερο από κάθε άλλον την ταχύτερη δυνατή επίλυση του Κυπριακού προβλήματος. Αυτή ήταν και αυτή παραμένει η σταθερή και αταλάντευτη θέση της Κυβέρνησης.
     Κυρίες και κύριοι συνάδελφοι, μετά την ολοκλήρωση του πρώτου κύκλου των συνομιλιών –των συνομιλιών της Λευκωσίας, δηλαδή- ο Γενικός Γραμματέας του Οργανισμού Ηνωμένων Εθνών ο κ. Κόφι Ανάν μου απηύθυνε προσωπική πρόσκληση να παρευρεθώ στην τελική φάση των διαβουλεύσεων στη Λουκέρνη. Στην πρόσκληση αυτή ανταποκρίθηκα αμέσως γιατί, πριν από όλα, βασικός στόχος ήταν να συμβάλουμε στην επίτευξη λύσης, αλλά και διότι θεωρώ αμετακίνητο χρέος μου να τηρώ με ευλάβεια τις δεσμεύσεις που αναλαμβάνει η χώρα, όπως προέκυπταν από τη συμφωνία της Νέας Υόρκης.
     Καθ’ όλην τη διάρκεια της παρουσίας  μας στο Bringenstop είχαμε διαρκή, στενή συνεργασία με τον Πρόεδρο της Κυπριακής Δημοκρατίας, με τα μέλη του Εθνικού Συμβουλίου, τους αρχηγούς δηλαδή των κυπριακών πολιτικών κομμάτων που τον συνόδευαν. Αναπτύξαμε μακρά σειρά πρωτοβουλιών, κινήσεων, δραστηριοτήτων. Είχα σειρά χωριστών συναντήσεων με το Γενικό Γραμματέα του ΟΗΕ κ. Ανάν και με τον Πρωθυπουργό της Τουρκίας κ. Ερντογάν.
     Παράλληλα ο Υπουργός Εξωτερικών ο κ. Μολυβιάτης είχε διαδοχικές συναντήσεις με τον Κοινοτικό Επίτροπο τον αρμόδιο για θέματα διεύρυνσης κ. Φερχόιγκεν και τον Τούρκο ομόλογό του, κ. Γκιουλ. Είχε επίσης επανειλημμένες τηλεφωνικές επικοινωνίες με τους Υπουργούς Εξωτερικών των Ηνωμένων Πολιτειών και της Βρεταννίας.
     Σε όλες αυτές τις συναντήσεις με σαφήνεια και καθαρότητα υπογραμμίσαμε την ανάγκη να υπάρξουν βελτιώσεις στο τελικό σχέδιο, ούτως ώστε να αυξηθούν οι πιθανότητες εξεύρεσης συμφωνημένης λύσης. Η προσπάθειά μας επικεντρώθηκε -και το είπαμε δημόσια- κυρίως στα θέματα της ασφάλειας και στα θέματα του κοινοτικού κεκτημένου, στην ανάγκη σεβασμού των θεμελιωδών αρχών της Ευρωπαϊκής Ένωσης. Όλες οι κινήσεις, όλες οι προσπάθειές μας στόχο είχαν την επίτευξη συμφωνίας για τη λύση του προβλήματος, έτσι όμως που να είναι βιώσιμη και λειτουργική, να είναι συμβατή με το ευρωπαϊκό κεκτημένο, με τις αρχές της Ευρωπαϊκής Ένωσης, λύση με το βλέμμα στο κοινό αύριο όλων των κατοίκων του νησιού, Ελληνοκυπρίων και Τουρκοκυπρίων.
     Στη διάρκεια αυτής της προσπάθειας θέλαμε να υπάρχει η πληρέστερη δυνατή ενημέρωση του Προέδρου της Δημοκρατίας και των Αρχηγών των πολιτικών κομμάτων. Αποστείλαμε χωρίς καμία καθυστέρηση το σχέδιο που μας υποβλήθηκε σε όλους τους πολιτικούς αρχηγούς και το αρχικό, αλλά και το τελικό. Παράλληλα λίγο πριν από το μεσημέρι της 31ης Μαρτίου ο Υπουργός Εξωτερικών κ. Μολυβιάτης επικοινώνησε με τον Πρόεδρο της Δημοκρατίας κ. Στεφανόπουλο, με τους Αρχηγούς των κομμάτων, τον κ. Παπανδρέου, την κ. Παπαρήγα, τον κ. Κωνσταντόπουλο, όπως επίσης και με τους πρώην Πρωθυπουργούς τον κ. Μητσοτάκη, τον κ. Σημίτη και τους ενημέρωσε για τις εξελίξεις που σημειώνονταν έως την ώρα εκείνη.
     Στο τέταρτο σχέδιο που παρουσίασε ο Γενικός Γραμματέας του Οργανισμού Ηνωμένων Εθνών ζητήθηκε από όλες τις πλευρές να καταθέσουν τους σχολιασμούς τους. Εμείς το κάναμε αυτό, αφού προηγήθηκε συνάντηση, συνεννόηση με την ελληνοκυπριακή πλευρά. Και θέλω να καταθέσω στα Πρακτικά της Βουλής τα δύο κείμενα που περιέχουν τις προτάσεις μας πάνω στα θέματα της ασφάλειας και της συμβατότητας του σχεδίου με το ευρωπαϊκό κεκτημένο.
     (Στο σημείο αυτό, ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά τα προαναφερθέντα κείμενα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σε κάθε περίπτωση φάνηκε ότι δεν διανοιγόταν προοπτική σύγκλισης απόψεων μεταξύ των μερών, μια συμφωνημένη λύση. Τελικώς τη νύχτα της 31ης Μαρτίου παρεδόθη το τελικό κείμενο του σχεδίου Ανάν το οποίο και θα τεθεί προς κρίση στα δημοψηφίσματα. Το κείμενο αυτό είναι τώρα αντικείμενο λεπτομερούς μελέτης και αξιολόγησης από τις αρμόδιες υπηρεσίες. Πάντως κατά βάση είναι το αρχικό σχέδιο στο οποίο έχουν επέλθει τροποποιήσεις. Είναι προφανές, κυρίες και κύριοι συνάδελφοι, ότι το κείμενο αυτό είναι προϊόν συμβιβασμού και ως τέτοιο περιέχει θετικά αλλά και δύσκολα σημεία για όλες τις πλευρές. Η τελική απόφαση βρίσκεται τώρα στην κρίση του κυπριακού λαού. Οι Ελληνοκύπριοι και οι Τουρκοκύπριοι με χωριστά δημοψηφίσματα που θα γίνουν στις 24 Απριλίου θα κάνουν την επιλογή τους. Και πιστεύω απόλυτα ότι αυτό θα γίνει με ώριμη στάθμιση όλων των δεδομένων με σύνεση και με διορατικότητα για το μέλλον.
      Κυρίες και κύριοι συνάδελφοι, είναι ώρα ευθύνης και περίσκεψης για όλους. Η Κυβέρνηση συνεκτιμώντας όλους τους παράγοντες, θα πάρει και θα ανακοινώσει τις αποφάσεις της στον κατάλληλο χρόνο. Θεωρώ ότι το ζήτημα αυτό είναι κεφαλαιώδους σημασίας, ένα ζήτημα που πρέπει να αντιμετωπιστεί με το μέγιστο βαθμό εθνικής συνεννόησης και ομοψυχίας. Γι΄ αυτό προτίθεμαι να προτείνω στον Πρόεδρο της Δημοκρατίας τη σύγκληση του Συμβουλίου των Πολιτικών Αρχηγών υπό την προεδρία του.
     (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι, θέλω ακόμη να υπογραμμίσω ότι κατά την παραμονή μας στο Bringenstop συναντήθηκα επανειλημμένα με τον Τούρκο ομόλογό μου κ. Ερντογάν. Στη διάρκεια αυτών των συνομιλιών επιβεβαιώσαμε την ειλικρινή διάθεση να εργαζόμαστε για τη βελτίωση και την ενίσχυση των διμερών μας σχέσεων.
     Όλες οι Ελληνίδες και όλοι οι Έλληνες πιστεύουμε στις ίδιες αρχές, στις ίδιες αξίες. Έχουμε κοινούς στόχους σε ό,τι αφορά τα μεγάλα εθνικά ζητήματά μας. Μόλις πρόσφατα στις προγραμματικές δηλώσεις της Κυβέρνησης υπογράμμιζα ότι επιδιώκουμε τη συνεργασία με όλους τους γειτονικούς λαούς, ότι εργαζόμαστε για την εξομάλυνση των ελληνοτουρκικών σχέσεων, με την πεποίθηση ότι θα αποβεί σε όφελος και των δύο λαών, ότι υποστηρίζουμε την ευρωπαϊκή προοπτική της γείτονος, ότι θέλουμε μια πραγματικά ευρωπαϊκή Τουρκία, με σεβασμό στη διεθνή νομιμότητα, με σεβασμό στα ανθρώπινα δικαιώματα. Αυτές τις θέσεις επανέλαβα και προς τον Τούρκο Πρωθυπουργό κ. Ερντογάν, κατά τις πρόσφατες συναντήσεις μας. Τις θέσεις αυτές επαναλαμβάνω και σήμερα. Είναι βασικοί πυλώνες, είναι πλοηγοί της πολιτικής μας σε ό,τι αφορά τις ελληνοτουρκικές σχέσεις. Είναι ουσιώδες κεφάλαιο της εθνικής μας στρατηγικής!
     Κυρίες και κύριοι συνάδελφοι, θέλω ακόμη να υπογραμμίσω ότι σε καμία περίπτωση δεν υπάρχει χώρος κινδυνολογίας και δεν ωφελούν οι εξάρσεις και οι συναισθηματισμοί. Τόσο η πορεία του Κυπριακού, όσο και η πορεία των ελληνοτουρκικών σχέσεων απαιτούν διαρκή προσπάθεια, απαιτούν ωριμότητα και σύνεση, απαιτούν να είναι τα βλέμματά μας στραμμένα στο αύριο και πάνω από όλα απαιτούν εθνική ομοψυχία!
      Να συνθέσουμε τις απόψεις μας, να συντονίσουμε τις προσπάθειές μας, να ενώσουμε τις δυνάμεις μας. Το είπα πολλές φορές ως τώρα και νομίζω ότι είναι η πιο κατάλληλη ώρα να το επαναλάβω. Όλοι μαζί οι Έλληνες μπορούμε καλύτερα. Όλοι μαζί μπορούμε να εργαστούμε πιο αποτελεσματικά για τη βελτίωση των ελληνοτουρκικών σχέσεων, για την αποκατάσταση της διαρκούς εμπιστοσύνης, για την ανάπτυξη ειλικρινούς συνεργασίας, για την επίλυση του Κυπριακού προβλήματος.
     Οι εθνικές υποθέσεις απαιτούν εθνική στρατηγική. Η πρόκληση είναι διαρκής και στην πρόκληση αυτήν έχουμε και πρέπει όλοι να αναλάβουμε τις ευθύνες και τις υποχρεώσεις μας!
     Σας ευχαριστώ.
     (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», τριάντα τρεις μαθητές και τρεις καθηγητές από το 1ο Γυμνάσιο Κρύας Βρύσης Πέλλας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει τώρα ο Αρχηγός της Αξιωματικής Αντιπολίτευσης και Πρόεδρος της Κοινοβουλευτικής Ομάδας του ΠΑΣΟΚ κ. Γεώργιος Παπανδρέου.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, κυρίες και κύριοι συνάδελφοι, βρισκόμαστε μπροστά σε μια ιδιαίτερα κρίσιμη καμπή μετά τις εξελίξεις στη Λουκέρνη και ενόψει των δημοψηφισμάτων της 24ης Απριλίου και ο κυπριακός λαός, οι Ελληνοκύπριοι και οι Τουρκοκύπριοι, καλούνται να αποφασίσουν εάν αποδέχονται να συμβιώσουν σ’ ένα κοινό και ενιαίο κράτος, εάν αποδέχονται την επανένωση και την επανασυμφιλίωση, εάν έχουν τη βούληση να αφήσουν πίσω τους το τραυματικό παρελθόν και να ανοίξουν μια νέα ιστορική περίοδο με την ένταξη της Κύπρου -της επανενωμένης Κύπρου- στην Ευρωπαϊκή Ένωση και εάν βέβαια θεωρούν ότι η προτεινόμενη λύση αντιμετωπίζει αποτελεσματικά τις ανάγκες και των δύο κοινοτήτων, δύο κοινότητες σε μία ενωμένη Κύπρο και στην Ευρωπαϊκή Ένωση.
      Σ’ αυτήν την εθνική πρόκληση κρινόμαστε όλοι, οι πολιτικές δυνάμεις της Ελλάδας, οι ηγεσίες της Ελλάδας και της Κύπρου, ο ελληνικός λαός και ο Ελληνισμός της Κύπρου. Κρίνεται το αίσθημα της ιστορικής μας ευθύνης για την ειρήνη, την ασφάλεια, τη σταθερότητα στην ευρύτερη περιοχή, για το μέλλον της Κύπρου και της Ελλάδας, για την εθνική αξιοπιστία και τη σοβαρότητα που διαθέτουμε σε μία περίοδο κρίσιμων διεθνών, περιφερειακών εξελίξεων και προκλήσεων.
      Θέλω κατ’ αρχάς να σας πω ότι η θεσμική και πολιτική σας υποχρέωση να ενημερώσετε τα κόμματα και τη Βουλή δεν μπορεί να εξαντληθεί στη σημερινή διαδικασία. Σήμερα βέβαια προτείνετε και συναντήσεις και νομίζω ότι αυτό είναι θετικό. Βεβαίως εμείς θα προσέλθουμε εάν ο Πρόεδρος της Δημοκρατίας καλέσει Συμβούλιο Αρχηγών.
      Θέλω όμως επίσης να τονίσω ότι θα πρέπει να λειτουργήσει και το Εθνικό Συμβούλιο Εξωτερικής Πολιτικής. Είναι το συνταγματικά κατοχυρωμένο και νομοθετημένο από τη Βουλή όργανο, το οποίο ήδη λειτούργησε τους τελευταίους μήνες κατά τη διάρκεια της δικής μας κυβέρνησης και που επιτρέπει μία σε βάθος ενδελεχή συζήτηση πάνω στο θέμα του σχεδίου Ανάν και των προοπτικών της λύσης. 
      Ελπίζουμε επίσης ότι θα πάρει πρωτοβουλία η Κυβέρνηση να μπορέσουμε ξανά να συζητήσουμε εδώ στο ελληνικό Κοινοβούλιο με περισσότερο χρόνο, με ουσιαστική δυνατότητα διαλόγου, κάτι βεβαίως που αυτή η διαδικασία ενημέρωσης δεν επιτρέπει με τη μεγαλύτερη δυνατή άνεση. Είναι ένα μεγάλο θέμα, στο οποίο πρέπει εμείς με σοβαρότητα να τοποθετηθούμε.
      Θέλω, όμως, επίσης να τονίσω ότι ακούγοντας και τις Προγραμματικές σας Δηλώσεις πριν από λίγες μέρες, αλλά και τη σημερινή σας δήλωση περί συναίνεσης, θα περίμενα μεγαλύτερη και ουσιαστικότερη διαβούλευση όλες αυτές τις μέρες κατά τη διάρκεια των διαπραγματεύσεων, διότι πράγματι ο κ. Μολυβιάτης με πήρε, αλλά με πήρε στο τέλος της διαδικασίας, αφού είχαν γίνει όλες οι διαπραγματεύσεις, απλώς για να με ενημερώσει ουσιαστικά για την τελική εξέλιξη. Επομένως, λοιπόν, ελπίζω ότι οι δεσμεύσεις σας για ουσιαστική συναίνεση θα γίνουν πράξη. Είναι αυτό το οποίο εμείς ζητήσαμε και το επιζητήσαμε εδώ όχι μόνο ως Αντιπολίτευση αλλά και ως κυβέρνηση προηγουμένως.
      Παρά ταύτα θέλω να πω ότι πήρα πρωτοβουλίες μετά από παράκληση του Προέδρου της Κύπρου και προς τον Κόφι Ανάν και προς τον Επίτροπο κ. Φερχόιγκεν, προς τον κ. Σολάνα και προς τον Υπουργό Εξωτερικών της Ιρλανδίας κ. (Brian Cowen) Μπράιαν Κοέν, ο οποίος είναι Προεδρεύων της Ευρωπαϊκής Ένωσης σε επίπεδο Υπουργών Εξωτερικών. Βεβαίως μίλησα αρκετά και με τον κ. Ντε Σότο (Desoto),υποστηρίζοντας πάντα και σθεναρά τις εθνικές θέσεις μας γύρω από το Κυπριακό πρόβλημα.
      Έχω ασκήσει κριτική για τους χειρισμούς της Κυβέρνησης κατά τη διάρκεια των διαπραγματεύσεων. Δεν θα επανέλθω, όμως, σε αυτήν την κριτική διότι θεωρώ ότι είναι ώρες ευθύνης και βεβαίως θεωρώ επίσης και κάτι ακόμα.
     Θεωρώ ότι είναι λάθος, είτε από τη μία πλευρά να δημιουργήσουμε ένα κλίμα εθνικής ηττοπάθειας ή να υπάρχει το αίσθημα ότι πιεζόμαστε εμείς να αποφασίσουμε για μια λύση που δεν μας αρέσει είτε από την άλλη πλευρά να υπάρχει το κλίμα ενός καταγγελτικού ηρωισμού των τροπαιοφόρων του «όχι». 
    Πιστεύω ότι αυτό είναι σημαντικό, διότι είμαστε εμείς, είναι η Ελλάδα η οποία ζήτησε, επεδίωξε και κατάφερε να διαμορφώσει μία διαδικασία, που να σύρει τελικά την ίδια την Τουρκία στο τραπέζι των διαπραγματεύσεων. 
    Για πρώτη φορά μετά τα τραγικά γεγονότα του 1974, μετά από την εισβολή και κατοχή, είμαστε τόσο κοντά σε μια λύση του πολιτικού προβλήματος. Απέναντι στην τουρκική παρελκυστική πολιτική μπορέσαμε με συγκεκριμένες κινήσεις, από τη μια μεριά με την ένταξη της Κύπρου αλλά και από την άλλη με την υποψηφιότητα της Τουρκίας στην Ευρωπαϊκή Ένωση, να αλλάξουμε άρδην τις συνθήκες μέσα στις οποίες είχε κινηθεί το Κυπριακό τόσα και τόσα χρόνια. 
    Ουσιαστικά ένα θέμα το οποίο ήταν ξεχασμένο, ένα θέμα που ήταν πολύ χαμηλά στην ατζέντα, στην ημερήσια διάταξη των μεγάλων δυνάμεων ή και της ίδιας της Ευρωπαϊκής Ένωσης, έγινε πρώτο θέμα. 
    Και βεβαίως υπερασπιστήκαμε τη στρατηγική της διεθνοποίησης του προβλήματος μέσα από την αναγνώριση του νομιμοποιητικού ρόλου του ΟΗΕ, του σεβασμού των αποφάσεων του Συμβουλίου Ασφαλείας και βεβαίως την αξιοποίηση της ευρωπαϊκής προοπτικής της Κυπριακής Δημοκρατίας. 
    Εμείς θέλαμε και θέλουμε τη λύση και την επανένωση του νησιού. Αυτή είναι η στρατηγική που υπερασπιστήκαμε και που υλοποίησε και η Κυβέρνηση του ΠΑΣΟΚ επί Ανδρέα Παπανδρέου και η κυβέρνηση του ΠΑΣΟΚ επί Κωνσταντίνου Σημίτη.
     Είμαστε περήφανοι για την πολιτική αυτή, για μια απόφαση που διεκδικήσαμε και πήραμε στην Ευρωπαϊκή Ένωση το 1995 με την έναρξη των ενταξιακών διαπραγματεύσεων, στο Ελσίνκι το 1999, στην Κοπεγχάγη το 2002 και βεβαίως περήφανοι που υπογράψαμε την ένταξη των δέκα χωρών, μεταξύ αυτών και της Κύπρου, τον περασμένο Απρίλη εδώ στην Αθήνα. 
    Βγάλαμε το Κυπριακό από τη λήθη. Το μήνυμα «δεν ξεχνώ» εμείς το κάναμε πράξη με σκληρή δουλειά, με αποφασιστικότητα, με γνώση των διεθνών συσχετισμών και με αξιοποίηση των κατάλληλων ευκαιριών και συνθηκών, με στενή και συστηματική συνεργασία και τότε και σήμερα με τον Πρόεδρο Γλαύκο Κληρίδη και με τον Πρόεδρο της Κυπριακής Δημοκρατίας Τάσο Παπαδόπουλο, με νέες πρωτοβουλίες που πήραμε και στον ΟΗΕ και απέναντι στο Γενικό Γραμματέα. 
    Εμείς ζητήσαμε την ουσιαστική εμπλοκή του ΟΗΕ. Το λέω ως θέμα αρχής, ανεξάρτητα από τις διαφωνίες που είχαμε ή συνεχίζουμε να έχουμε στις διαπραγματεύσεις για τη μία ή την άλλη πρόνοια αυτού του σχεδίου. Καλώς τις έχουμε, γιατί στόχος κάθε διαπραγμάτευσης είναι να πετύχει το μέγιστο στο πλαίσιο ενός ρεαλιστικού συμβιβασμού. 
    Θέλω, όμως, εδώ να τονίσω, επειδή άκουσα για τη συμφωνία της Νέας Υόρκης, ότι η συμφωνία αυτή ήταν αποτέλεσμα πρωτοβουλίας που ανέλαβε ο Πρόεδρος Παπαδόπουλος τον περασμένο Δεκέμβριο, με επιστολή του προς τον κ. Ανάν, για την επανέναρξη των διαπραγματεύσεων, για την ανατροπή της παρελκυστικής πολιτικής και των καθυστερήσεων της Τουρκίας και του κ. Ντενκτάς. 
    Η συμφωνία της Νέας Υόρκης ήταν ο εξαναγκασμός του Ντενκτάς και της Τουρκίας να διαπραγματευτούν στο πλαίσιο ενός δεσμευτικού χρονοδιαγράμματος, οι οποίοι προσπαθούσαν πάντα να ματαιώσουν την προοπτική της λύσης. 
    Η Κύπρος και η Ελλάδα ήθελαν τη λύση και μια λύση πριν από την 1η Μαΐου του 2004. Νομίζω ότι είναι λάθος, λοιπόν, να μιλάει κανείς για δεμένα χέρια, διότι ήταν και πρωτοβουλία μας αλλά και διότι υπήρχαν και υπάρχουν τα περιθώρια να κινηθούμε και να αποφασίσουμε τελικά εμείς τι θέλουμε. 
    Θέλω επίσης να τονίσω ότι και εσείς, κύριε Καραμανλή και ο κ. Μολυβιάτης ως αντιπολίτευση ήσασταν απόλυτα ενήμεροι για τη συζήτηση που γινόταν στη Νέα Υόρκη και βεβαίως είχατε επαφή όχι μόνο με μας, με τον Πρωθυπουργό κ. Σημίτη, με τον τότε Υπουργό κ. Γιαννίτση αλλά και με τον Τάσο Παπαδόπουλο από τη Νέα Υόρκη και συμφωνήσατε και σεις οι ίδιοι με αυτήν τη διαδικασία και με μας και με τον κ. Παπαδόπουλο. 
     Άρα, λοιπόν, ήταν εν γνώσει σας όλη αυτή η διαδικασία και πριν από τις εκλογές.
     Εγώ πιστεύω ότι η Ελλάδα πρέπει να παλεύει, να διαπραγματεύεται σκληρά και να είναι ενεργά παρούσα. Θέλω και προσπαθώ πάντα, ακόμη και στην κριτική μου, να βοηθώ ακριβώς αυτήν την ουσιαστική συμμετοχή της χώρας μας σε όλες αυτές τις διαδικασίες.
     Θα ήθελα σ’ αυτό το σημείο να τονίσω το εξής: Η λογική του ότι «για τις όποιες αποφάσεις λαμβάνει η Κυπριακή Κυβέρνηση, αυτή μόνη αναλαμβάνει τις ευθύνες και τις συνέπειές της και ότι η Ελλάδα απλώς συμπαρίσταται» νομίζω ότι δεν είναι μία πολιτική που εκπληρώνει το πραγματικό μας χρέος. Ίσως είναι μία βολική πολιτική μη κόστους αλλά νομίζω ότι πρέπει να σεβόμαστε την άποψη της ανεξάρτητης Κύπρου, τη βούληση του κυπριακού λαού και του ελληνισμού αλλά έχουμε και εμείς άποψη. Και έχουμε άποψη πάνω σ’ ένα θέμα που είναι τεράστιας σημασίας για την ασφάλειά μας, για το μέλλον της περιοχής και για το μέλλον των γενεών που έρχονται.
     Άρα, λοιπόν, εμείς θα αγωνιστούμε για τη διαμόρφωση μίας εθνικά αξιόπιστης και ισχυρής όχι μόνο εξωτερικής πολιτικής αλλά και θέσης απέναντι στο σχέδιο Ανάν. Δεν θα ακούσετε από εμάς καταγγελτικό λόγο ούτε μηδενιστικές και ισοπεδωτικές προσεγγίσεις για το σχέδιο του κ. Ανάν. Δεν θα ακούσετε πλειοδοσίες και μειοδοσίες, όπως είχαμε συνηθίσει να ακούμε από τη Νέα Δημοκρατία, όταν ήταν στην Αντιπολίτευση. Δεν πρέπει να εγκλωβιστούμε σε πρόσκαιρα τεχνικά διλήμματα που υπονομεύουν με τις συνέπειές τους τα μακροπρόθεσμα συμφέροντα και την προοπτική της σταθερότητας, της ασφάλειας και της ανάπτυξης στην περιοχή. 
     Κυρίες και κύριοι συνάδελφοι, οφείλουμε ως χώρα και ως πολιτικές δυνάμεις με συμφέροντα στην περιοχή, με συνείδηση του ρόλου μας, με γνώση και των θετικών και των αρνητικών συνεπειών να αναλύσουμε το σχέδιο Ανάν, να δούμε τι σημαίνει μία θετική ή μία αρνητική έκβαση των δημοψηφισμάτων. Χρειάζεται να διαμορφώσουμε εν τέλει τη δική μας ελληνική –αν θέλετε ελλαδική- θέση και να την πούμε με καθαρότητα και ειλικρίνεια, χωρίς να κρυβόμαστε πίσω από βολικά σχήματα, προς όλους τους πολίτες, τις πολιτικές δυνάμεις της Κύπρου και τον κυπριακό λαό.
     Σε αυτό το πλαίσιο πρέπει –και συμφωνώ μαζί σας, κύριε Πρωθυπουργέ- να υπάρχει μία ουσιαστική αξιολόγηση με ψυχραιμία, με νηφαλιότητα και με ρεαλισμό του σχεδίου Ανάν. Πρέπει να αξιολογήσουμε τα θετικά και τα αρνητικά, να δούμε πώς θα ενισχύσουμε τα θετικά και πώς θα αμβλύνουμε τα αρνητικά μέσα στο πλαίσιο της Ευρωπαϊκής Ένωσης, όπου οι δυνατότητες της επανενωμένης Κύπρου θα είναι τελείως διαφορετικές απ’ ό,τι είναι σήμερα. Γιατί σημαντικότερο από όλα είναι να βλέπουμε το μέλλον, την προοπτική που ανοίγεται μπροστά για τους Ελληνοκύπριους και τους Τουρκοκύπριους, τη δυναμική που θα αναπτύσσει η κοινή συμβίωση σε ένα ενιαίο κράτος. 
     Πράγματι, θα πρέπει να δούμε τις νομικές πτυχές αυτού του σχεδίου, αλλά επίσης και τις δυναμικές που είτε θα βελτιώσουν είτε απ’ την άλλη μπορούν να επιδεινώσουν μία λύση.
     Η αξιολόγηση και η τοποθέτησή μας στο σχέδιο αυτό δεν μπορεί να γίνει στατικά και αριθμητικά. Πρέπει να γίνει με όρους του κοινού μέλλοντος των Ελληνοκυπρίων και των Τουρκοκυπρίων αλλά και με γνώμονα τις αρνητικές συνέπειες που θα έχει και μία αποτυχία της διεθνούς προσπάθειας για την εξεύρεση μίας βιώσιμης λύσης. Σε αυτήν τη βάση θα εκφράζουμε με ευθύνη, ειλικρίνεια και αποφασιστικότητα την άποψή μας χωρίς τακτικισμούς, χωρίς να υπολογίζουμε το πολιτικό κόστος, βεβαίως μετά από την ενδελεχή μελέτη όλης αυτής της προσπάθειας από τον ΟΗΕ.
     Εμείς θα ενημερώσουμε ψύχραιμα τον ελληνικό λαό για τα πραγματικά διακυβεύματα μίας αρνητικής και μίας θετικής εξέλιξης στο Κυπριακό χωρίς συναισθηματισμούς και ανέξοδες πατριωτικές κορώνες. Για εμάς πατριωτισμός είναι να αναλαμβάνουμε την ευθύνη για την υπεράσπιση των συμφερόντων της χώρας μας, ακόμα και ενάντια σε δικαιολογημένες, πολλές φορές, συναισθηματικές φορτίσεις του παρελθόντος. 
     Εμείς ανοίγουμε δρόμους για την ειρήνη για τις επόμενες γενιές και αυτό πέρα από οποιοδήποτε συγκεκριμένο αποτέλεσμα του δημοψηφίσματος, το οποίο πρέπει όλοι να σεβαστούμε.
     Θέλω να χαιρετίσω από εδώ τον κυπριακό ελληνισμό. Να ξέρει ότι θα υπερασπιστούμε με κάθε τρόπο τα συμφέροντα του κυπριακού ελληνισμού και βεβαίως σε κάθε περίπτωση -όποιας έκβασης του δημοψηφίσματος- θα συνεχίσουμε τον αγώνα, ώστε η Κύπρος να είναι ανεξάρτητη, δημοκρατική και με ουσιαστικό ρόλο στην Ευρώπη και στην ευρύτερη περιφέρεια.
    Ευχαριστώ πολύ.
    ( Χειροκροτήματα από την πτέρυγα του ΠΑΣΟΚ )
    ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας, κ. Αλέκα Παπαρήγα.
    ΑΛΕΞΑΝΔΡΑ ΠΑΠΑΡΗΓΑ ( Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρόεδρε, κυρίες και κύριοι Βουλευτές, αν και είναι αυτονόητο, θα κάνω αυτήν τη δήλωση: Όποιο και αν είναι το αποτέλεσμα των δημοψηφισμάτων στην Κύπρο, εμείς ως Κομμουνιστικό Κόμμα Ελλάδας θα σταθούμε στο πλευρό τόσο των Ελληνοκυπρίων όσο και των Τουρκοκυπρίων με τις δυνάμεις που έχουμε, θεωρώντας ότι αυτοί έχουν οπωσδήποτε το δικαίωμα να διαμορφώσουν στάση απέναντι στο «ναι» και στο «όχι» και θα το κάνουν. Ωστόσο, τη γνώμη μας θα την πούμε. Άλλωστε τη γνώμη μας, όπως και άλλα κόμματα, τη λέμε για πάρα πολλά ζητήματα, ακόμη και για χώρες και για περιοχές που είναι σε μεγάλη απόσταση από την Ελλάδα και που οι εξελίξεις μπορεί να μην έχουν άμεσες αντιδράσεις. Παίρνουμε υπόψη, όχι μόνο όλη αυτή την ιστορία των δεσμών με την Κύπρο αλλά και το ότι η Κύπρος είναι ένα μικρό νησί σε μια περιοχή μεγάλης στρατηγικής σημασίας για τις ΗΠΑ και για αρκετές από τις ηγετικές δυνάμεις ή σχεδόν όλες της Ευρωπαϊκής Ένωσης αλλά και για την Ευρωπαϊκή Ένωση γενικότερα, μια περιοχή που η φλόγα του πολέμου υπάρχει εδώ και πολλά χρόνια, ακριβώς επειδή ξέρουμε ότι Κύπρος σημαίνει στρατηγικό νησί για τα σχέδια στη Μέση Ανατολή, τα οποία δεν έχουν εκπληρωθεί. Υπάρχει πολύς δρόμος μέχρι να υποταχθούν οι λαοί και η Κύπρος είναι μια βάση ή λογίζεται βάση αλλά εμείς δεν την θεωρούμε έτσι. Από την άλλη μεριά η Ελλάδα είναι μια χώρα που εμπλέκεται στο Κυπριακό, πέρα από τους ιστορικούς συναισθηματικούς λόγους, ως εγγυήτρια δύναμη. 
    Επομένως μια θετική ή αρνητική εξέλιξη θα έχει άμεση επίπτωση και στην Ελλάδα και στις σχέσεις της με την Τουρκία και στην περιοχή. Δεν θεωρούμε ότι είναι πρόωρο να πούμε τη γνώμη μας. Ακούω αυτές τις μέρες ότι πρέπει να μελετήσουμε πολύ βαθιά το κείμενο, το τελικό σχέδιο Ανάν, προκειμένου να διαμορφώσουμε γνώμη. Αν είχαμε να κάνουμε με μια καινούργια διαδικασία, σαφώς δεν θα χάναμε τίποτα να περιμένουμε και πέντε και δέκα μέρες και μάλιστα να επικρίνουμε τα ασφυκτικά χρονικά πλαίσια μέχρι την 1η του Μάη. Όμως δεν έχουμε να κάνουμε με κάτι το καινούριο και από μια άποψη η Λουκέρνη δεν ήταν τίποτα το καινούριο. Ήταν μια διαδικασία, η οποία στον ένα ή στον άλλο βαθμό επισφράγισε αυτό που εδώ και πολλά χρόνια γίνεται επίσημα και ανεπίσημα αλλά έπρεπε να διαμορφωθεί μια διαδικασία, για να κλείσει όπως πάει να κλείσει το Κυπριακό.
    Εμείς θεωρούμε θετικό το ότι αυτή η διαδικασία και όχι η διαπραγμάτευση, η οποία ακολουθήθηκε στη Λουκέρνη, τουλάχιστον δεν έληξε με την υπογραφή της ελληνικής Κυβέρνησης και των κυπριακών κομμάτων. Αυτό κρατάμε σαν κύριο. Από ’κει και πέρα δεν έχουμε εικόνα, ούτε έχει ίσως και τόσο μεγάλη σημασία, αν ακολουθήθηκε η μια ή η άλλη τακτική. Δεν ήταν θέμα μιας εξυπνάδας ή μιας εξυπνακίστικης τακτικής ή λεονταρισμών η Λουκέρνη. 
    Και βέβαια αναρωτιέμαι πώς είναι δυνατόν ένα κείμενο να μην υπογράφεται, να ασκείται κριτική και την άλλη μέρα να γίνεται συζήτηση περί νηφαλιότητας και περί της δυνατότητας να θεωρήσει κανείς αυτό το κείμενο ως βάση επίλυσης του Κυπριακού. 
     Επίσης γίνονται συστάσεις για προσεκτικές τοποθετήσεις, για όχι μεγάλα λόγια, για όχι οξύτητες, για νηφαλιότητα. Εντάξει, το καταλαβαίνουμε και αυτό, δεν είναι εντελώς έξω από τα πράγματα και αυτή η τοποθέτηση. Την ίδια ώρα, όμως, χωρίς καμία νηφαλιότητα πετάγονται στα μούτρα των Ελληνοκυπρίων και των Τουρκοκυπρίων άγρια εκβιαστικά διλήμματα. 
     Δηλαδή τα κόμματα, οι πολιτικοί φορείς να είμαστε προσεκτικοί, να έχουμε χαμηλούς τόνους. Εμείς δεν είμαστε αντίθετοι με τους χαμηλούς τόνους αλλά σημασία έχει ποιο είναι το περιεχόμενο μιας πολιτικής τοποθέτησης και όχι τα μεγάλα λόγια. Την ίδια ώρα, λοιπόν, που λέμε ψυχραιμία, σύνεση, περίσκεψη, οι Κύπριοι ακούνε τα πάντα, ότι περίπου ναι ή ναι στο σχέδιο Ανάν ή χάος και καταστροφή, πόλεμος, απομόνωση και τέλος έρχονται και τα δολάρια, οι λίρες, τα ευρώ. Αυτά δεν τα λένε οι Κύπριοι, εδώ στην Ελλάδα λέγονται. Η Κύπρος έχει κατά κεφαλήν εισόδημα 18.000, οι άλλοι έχουν 2.000 θα τους πνίξουμε με το χρήμα. Από την άλλη μεριά η  Ευρωπαϊκή Ένωση, οι Αμερικάνοι λένε «θα σας πνίξουμε και εμείς με το χρήμα για να τα βγάλετε πέρα με την ελληνοκυπριακή πλευρά». 
     Αυτές είναι οι συνετές και χαμηλών τόνων τοποθετήσεις; Είναι εκβιασμός. Ας αποφασίσουν οι άνθρωποι όπως καταλαβαίνουν. Δεν πρόκειται να βγούμε αφ’ υψηλού, τουλάχιστον εμείς, να τους κάνουμε κριτική αλλά τη γνώμη μας θα την πούμε. 
     Η Λουκέρνη, λοιπόν, δεν έκρινε τα πράγματα, τα πράγματα έχουν κριθεί προ χρόνων και απ’ αυτήν την άποψη δεν θα δεχθώ ούτε την τοποθέτηση του Πρωθυπουργού, ότι εν πάση περιπτώσει βρεθήκαμε προ τετελεσμένων γεγονότων, διότι και ως Αξιωματική Αντιπολίτευση μπορεί κανείς να παρέμβει σ’ αυτά που θεωρεί κακώς τετελεσμένα ούτε μπορώ να δεχθώ την τοποθέτηση του Προέδρου της Αξιωματικής Αντιπολίτευσης, ότι επί ΠΑΣΟΚ το Κυπριακό έφθασε στο παρά πέντε της λύσης αλλά μεσολάβησε η Λουκέρνη που μπορεί κάτι να στράβωσε εκεί. Δεν είναι σωστό αυτό. 
     Εμείς σήμερα έχουμε δημοσιοποιήσει τοποθέτησή μας ως πολιτικό γραφείο της Κεντρικής Επιτροπής και αναφέρουμε για λόγους συντομίας δυο χαρακτηριστικές διαδικασίες, γεγονότα τα οποία αποδιεθνοποίησαν το Κυπριακό στην ουσία του και το έβγαλαν από το πνεύμα και την ουσία των αποφάσεων του ΟΗΕ και τότε στην Ελλάδα, από τα κόμματα που είναι σήμερα στο Κοινοβούλιο, δεν ακούστηκε καμιά επικριτική φωνή με τους τόνους που χρειάζονται τότε και όταν κανείς μπορούσε εκείνη τη στιγμή να μιλάει πάρα πολύ ηχηρά και να μη σκέπτεται ότι μπορεί να δημιουργήσει κάποια πλέγματα ή ενδεχομένως παρεμβάσεις στον κυπριακό λαό. 
     Αναφερόμαστε στην περίοδο του 1999 όπου προηγήθηκε η σύνοδος των οκτώ ισχυρότερων –όπως λέγεται- αναπτυγμένων χωρών της Ευρώπης –για μας είναι ένα ιμπεριαλιστικό κλαμπ- όπου εκεί, ενώ ασχολούνταν με μια σειρά παγκόσμιων θεμάτων και κυρίως με οικονομικά ζητήματα, πήραν την απόφαση ότι το Κυπριακό είναι πρόβλημα δυο ημερών, εξήραν το ρόλο της Τουρκίας γενικότερα στις εξελίξεις και διαμόρφωσαν το πλαίσιο για το σχέδιο  Ανάν το οποίο στην ουσία δεν κατοχυρώνει ένα ενιαίο κυρίαρχο κράτος με μια διεθνή προσωπικότητα. 
     Τέλος σαν αποκορύφωμα -γιατί θα μου πείτε ότι αυτό είναι μια άτυπη σύνοδος, δεν είναι θεσμοθετημένο όργανο- έρχεται η σύνοδος του Ελσίνκι τον Δεκέμβρη του 1999 που δρομολογεί αυτές τις εξελίξεις, το πλαίσιο, τις κατευθύνσεις. Εμείς τότε μάλιστα –αν θυμάμαι καλά- είχαμε υιοθετήσει και έναν όρο, ότι το Ελσίνκι ενταφιάζει το Κυπριακό. 
     Βεβαίως μιλήσαμε και επί της ουσίας. Να μελετήσουμε το σχέδιο Ανάν και το έχουμε κάνει. Τώρα θα μου πείτε βεβαίως: «΄Ενα τεράστιο κείμενο χιλιάδων σελίδων δεν μπορείς να το μελετήσεις ενδελεχώς». 
	Εμείς, όμως, από πού ξεκινάμε από το πρώτο σχέδιο μέχρι τώρα σ’ ένα ζήτημα που, αν θέλετε, έχει διεθνή σημασία; Τι κράτος είναι αυτό που δημιουργείται; Τέτοιο κράτος δεν υπάρχει στη σύγχρονη ιστορία και θα πω και γενικότερα στην ιστορία των εθνικών κρατών -αλλά ας μιλήσω για τη σύγχρονη ιστορία- ένα κράτος υπό διαιτησία, υπό κηδεμονία, με Ανώτατο Δικαστήριο, με δύο συστατικά μέρη κρατικής κυριαρχίας, με σημαντικές δυνατότητες, εν πάση περιπτώσει, να παρεμποδίζουν τη λειτουργία ενός ενιαίου κράτους. Ομοσπονδιακή βάση δεν είναι. Η ομοσπονδία είναι στη βάση της πλειοψηφίας. Συνομόσπονδο κράτος είναι; Τι είναι; Είναι χωρίς δικά του όργανα και μάλιστα στο Ανώτατο Δικαστήριο υπάρχουν και μη Ελληνοκύπριοι και Τουρκοκύπριοι, δηλαδή ξένοι και υπό κηδεμονία. 
      Υπάρχουν και άλλες σημαντικές πλευρές, οι εσωτερικές «πτυχές» του ζητήματος. Εμείς, αν θέλετε, σαν κόμμα ποτέ δεν μπήκαμε σε αυστηρές λεπτομέρειες σ’ αυτά τα θέματα, στα θέματα των περιουσιών. Από τη μία ακούσαμε τις θέσεις των κυπριακών κομμάτων. Εκείνοι ζουν τα πράγματα, ξέρουν καλύτερα πώς μπορεί αυτά τα πράγματα να λειτουργήσουν. Βεβαίως δεν είναι τυχαίο ότι το σχέδιο Ανάν ασχολείται λεπτομερειακά μ’ αυτά γιατί θέλει να κατοχυρώσει αυτό το «νόθο» κράτος. 
      Εδώ και χρόνια μας καθησυχάζετε με το εξής, ότι εν πάση περιπτώσει, ακόμα και αν έχει τρωτά αυτό το ζήτημα, θα αντιμετωπιστεί μέσα από την ενταξιακή διαδικασία της Κύπρου, όπως είπατε. Αποδείχθηκε ότι η ενταξιακή διαδικασία δεν το κατοχύρωσε. Ήταν μία εκβιαστική ενταξιακή διαδικασία που πήγαινε παράλληλα με τις Ηνωμένες Πολιτείες προς την ευρωδιχοτόμηση και τώρα εφευρέθηκε το ευρωπαϊκό κεκτημένο. Τώρα εφευρέθηκε κάτι άλλο με παρεκκλίσεις κάποιων χρόνων και μάλιστα φθάσαμε στο σημείο ο κ. Πρόντι -για να δει κανείς με πόση σοβαρότητα αντιμετωπίζουν τα ζητήματα- να πει ότι βεβαίως μπορεί να λειτουργήσουν κάποιες παρεκκλίσεις στο ευρωπαϊκό κεκτημένο, υπάρχει προϋπηρεσία στο χώρο της Ευρωπαϊκής Ένωσης και έφερε σαν παράδειγμα τις παρεκκλίσεις για το αν τα αποδημητικά πουλιά θα πετάνε πάνω από τη Μάλτα. Δηλαδή το Κυπριακό έχει σχέση με τα αποδημητικά πουλιά και με το από πού θα κολυμπάνε τα ψάρια. Είναι το ίδιο πράγμα; 
	Πώς, λοιπόν, εμείς ως κόμμα να ευχηθούμε έστω μία αρνητική πορεία ή να ψάξουμε να βρούμε ασφαλιστικές δικλίδες σε μία περίοδο που το μεσανατολικό οξύνεται, για να υπάρχει μία ομαλότερη εξέλιξη; Μας ενδιαφέρει κι εμάς όχι μόνο για τον κυπριακό λαό αλλά και για τον ελληνικό λαό και για τον τουρκικό λαό. Δεν είμαστε  υπέρ του να δημιουργηθούν πολλαπλές εστίες ανάφλεξης, δεν πρόκειται να χαρούμε γι’ αυτό. Οι λαοί θα πληρώσουν. Εμείς θεωρούμε ότι δεν έχει βάση. Βεβαίως θα ήταν προϊόν συμβιβασμού. Το ξέρουμε πάρα πολύ καλά, μιλάμε για μία «ζούγκλα» των διεθνών σχέσεων. Πείτε μου ποιον να εμπιστευθούμε. Το ευρωπαϊκό κεκτημένο, που αυτό που άφησε ελεύθερο είναι να κινούνται τα κεφάλαια στην Κύπρο; Εκεί δεν υπάρχει πρόβλημα, τα κεφάλαια θα κινούνται ελεύθερα. Οι άνθρωποι δεν θα μπορούν να κινούνται. Εδώ ολόκληρος Οργανισμός Ηνωμένων Εθνών έχει γίνει «δεύτερο χέρι» των Ηνωμένων Πολιτειών, έχει παρακαμφθεί και μπορεί ο κ. Πρόντι και ο κάθε κ. Πρόντι να μας καθησυχάσει με το «βρε παιδιά, μην κάνετε έτσι, κάτι μπορεί να γίνει»;
	Επομένως το Κυπριακό «ενταφιάστηκε» πριν από αρκετά χρόνια κι εδώ, κατά τη γνώμη μας, υπάρχουν ευθύνες όλων των κομμάτων στη Βουλή ανάλογα με τη διάστασή τους (Κυβέρνηση, Αξιωματική Αντιπολίτευση, μικρότερη αντιπολίτευση), διότι δεν μπορεί να κρύβουμε κάτι κατ’ αρχήν από τον ελληνικό λαό. Δεν είμαστε εμείς αρμόδιοι να ενημερώσουμε για το Κυπριακό και να κρύβουμε από τον ελληνικό λαό πώς πάει το Κυπριακό. Καταλαβαίνω ότι υπάρχουν περίοδοι, όπου όταν είσαι στην κυβέρνηση –εγώ θα το δεχθώ αυτό και για το κόμμα της Αξιωματικής Αντιπολίτευσης- δεν μπορείς να είσαι στα κανάλια και στα ραδιόφωνα και να μιλάς συνέχεια. Μπορεί να υπάρχει και περίοδος μη  διαφάνειας σ’ ένα ζήτημα, αν δεν είσαι βέβαιος πού θα πάει και αν μία δημόσια τοποθέτηση μπορεί να δυσκολέψει μία διαπραγματευτική σου ικανότητα.
     Γι’ αυτό και εμείς πολλές φορές, όταν ακούμε για διαφάνεια, ξέρουμε ότι υπάρχουν κάποια όρια σ’ αυτά τα θέματα. Δεν είμαστε υπέρ του ότι ό,τι σκεφτόμαστε να βγαίνουμε και να το λέμε. Πρέπει να παρεμβαίνει και η λογική. Όμως εδώ τα ξέρουν οι πάντες. Προχωρούν με ανοικτές διαδικασίες, με επίσημα ντοκουμέντα και ο ελληνικός λαός μόνο περίμενε πότε θα γίνει η ένταξη της Κύπρου ώστε διά μαγείας να λυθεί το ζήτημα. Το ίδιο περίμενε και ο κυπριακός λαός και οι Ελληνοκύπριοι και οι Τουρκοκύπριοι. Αν ήταν ενημερωμένος πλήρως ο ελληνικός λαός, θα είχε παρεμποδίσει αυτήν την εξέλιξη; Θα υπήρχε αντίσταση στην Ελλάδα και πίεση απέναντι στις κυβερνήσεις. 
    Τέλος κατά τη διάρκεια της προεκλογικής περιόδου εμείς πολλές φορές προκαλέσαμε τα κόμματα να πάρουν θέση για το Κυπριακό, όχι αν θέλουμε βιώσιμη, δίκαιη και σωστή λύση. Αυτά είναι ένα κλισέ. Αλλά πού πάει το πράγμα; 
    Αυτή είναι η θέση μας: Νηφαλιότητα, ναι αλλά άλλο πράγμα είναι να έχεις μια άδικη και επικίνδυνη λύση. Δεν έχει σημασία αν θα είναι βιώσιμη μια άδικη λύση. Εμείς θέλουμε και δίκαιη και βιώσιμη λύση, τηρουμένων βεβαίως των αναλογιών μέσα στις σημερινές συνθήκες. 
    ΠΡΟΕΔΡΟΣ ( Άννα Μπενάκη - Ψαρούδα): Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Νίκος Κωνσταντόπουλος έχει το λόγο.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ ( Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, κυρίες και κύριοι συνάδελφοι, όλοι έχουμε την αίσθηση ότι ζούμε ιστορικές στιγμές, ότι είναι κρισιμότατες οι εξελίξεις στο Κυπριακό. Εκκρεμούν αποφάσεις ιστορικής ευθύνης και ιστορικής προοπτικής. Και όλοι, επίσης, γνωρίζουμε ότι το Κυπριακό έχει σημαδέψει, με έντονο τρόπο, την εθνική μας ζωή και την πολιτική ιστορία, πάνω από μισό αιώνα.
    Πολλοί από μας πήραμε το βάπτισμα στους κοινωνικούς και πολιτικούς αγώνες διαδηλώνοντας για την Κύπρο και την ελευθερία της. Και η νέα πολιτική ηγεσία στη χώρα, νέα και σε ηλικία, πρέπει να λειτουργήσει με σύνεση, να αποφύγει τον πειρασμό ανακύκλωσης μικροκομματικών κριτηρίων και διχαστικών καταστάσεων, γιατί το Κυπριακό έχει γίνει για πολλούς αντικείμενο και μικροκομματικών κριτηρίων και διχαστικών καταστάσεων. 
    Αν θέλει κανένας να δει όλους τους χειρισμούς της πολιτικής μας, στη διαδρομή του Κυπριακού, θα αποκομίσει ένα δυσάρεστο αίσθημα, ότι σχεδόν πάντα δεν ήταν οι καταλληλότεροι, ότι σχεδόν πάντα δεν ήταν οι αποτελεσματικότεροι. 
    Με αποκορύφωμα την τραγωδία του 1974, που ήταν το αποτέλεσμα του χουντικού πραξικοπήματος και της τουρκικής εισβολής και κατοχής, πρέπει όλοι να έχουμε εκείνα τα γεγονότα, ως πηγή διδαγμάτων και για τις ευθύνες των εκάστοτε ηγεσιών της Ελλάδας και της Κύπρου.
    Καλούμαστε να εκτιμήσουμε τις σημερινές εξελίξεις, χωρίς να αφαιρούμαστε από το γεγονός ότι, εδώ και τριάντα χρόνια, υπάρχει de facto διχοτόμηση στο νησί, ως αποτέλεσμα της εισβολής και κατοχής και της παρουσίας των τουρκικών στρατευμάτων. Υπάρχει μια ανοικτή πληγή για όλο τον κυπριακό λαό, Ελληνοκυπρίους και Τουρκοκυπρίους, αλλά και για την εξωτερική πολιτική της χώρας μας, καθώς και για την ειρήνη στην εύφλεκτη περιοχή της Ανατολικής Μεσογείου, όπου και σήμερα η συνεχιζόμενη τραγωδία του παλαιστινιακού λαού και η κατοχή στο Ιράκ, δοκιμάζουν έντονα τη διεθνή ασφάλεια και σταθερότητα. 
    Οι ρητορίες για τους πολέμους που έγιναν στο Ιράκ, δεν οδήγησαν στην επικράτηση σταθερότητας και ασφάλειας και η διπλωματική κινητικότητα, για την προώθηση του δόγματος Μπους-Πάουελ, δεν διαμόρφωσε εγγυήσεις συνύπαρξης λαών στην περιοχή.
    Είναι γνωστό ότι στη διάρκεια όλης της περιόδου, μετά το 1974, έγιναν πολλές προσπάθειες για λύση του Κυπριακού, στη βάση των αποφάσεων του ΟΗΕ, πάντοτε με πρωτοβουλίες των γενικών γραμματέων του Οργανισμού και ότι αυτές προσέκρουσαν στην αδιαλλαξία του Ντενκτάς και της Άγκυρας, έτσι όπως στήριζαν αυτήν την αδιαλλαξία οι πλάτες τόσο των ΗΠΑ όσο και της Αγγλίας. 
      Ας θυμηθούμε ότι οι διεθνείς εξελίξεις, αρχές δεκαετίας του ’90, που σημαδεύτηκαν από τον πόλεμο στον Κόλπο, από τη διάλυση της Σοβιετικής Ένωσης και την έναρξη των πολέμων στη Γιουγκοσλαβία, είχαν δημιουργήσει δυσμενή δεδομένα για το Κυπριακό, παρ’ ότι το πρόβλημα συνέχιζε να παραμένει στα πλαίσια του ΟΗΕ. 
      Τότε έγινε ένα σημαντικό βήμα με την υποβολή της αίτησης για ένταξη της Κύπρου στην Ευρωπαϊκή Ένωση. Αυτήν την επιλογή εμείς εξ αρχής την είχαμε στηρίξει, εκτιμώντας ότι η ενταξιακή πορεία θα λειτουργούσε ως καταλύτης και για τη λύση του προβλήματος. Δηλαδή πάντα στη δική μας λογική η ενταξιακή πορεία και η ένταξη συνδέονταν οργανικά με το στόχο της λύσης. Ήταν, όμως, απολύτως βέβαιο ότι, όταν θα έφτανε η ώρα ένταξης της Κύπρου στην Ευρωπαϊκή Ένωση, θα αυξάνονταν οι πιέσεις για επίλυση του πολιτικού προβλήματος και ότι αυτές οι πιέσεις θα ασκούνταν κυρίως στην ελληνοκυπριακή και ελληνική πλευρά, ότι αυτές οι πιέσεις θα είχαν μονομερή χαρακτήρα.
      Όποιος πίστευε στ’ αλήθεια ότι δεν θα επιχειρούνταν η εξισορρόπηση της ένταξης της Κύπρου στην Ευρωπαϊκή Ένωση με μια πολιτική λύση, που θα εξασφάλιζε και τα τουρκοκυπριακά και τουρκικά συμφέροντα, επιτρέψτε μου να θεωρώ ότι ήταν μάλλον αφελής. 
      Από τη δική μας την πλευρά, το επισημάναμε αυτό διαρκώς και εφιστούσαμε την προσοχή. Γι’ αυτό και στις 10 Δεκεμβρίου του 1999, μετά το Ελσίνκι, που κατ’ αρχήν το εκτιμούσαμε ως θετικό βήμα, δηλώναμε: «Δεν υπάρχει, όμως, κανένας λόγος για ωραιοποιήσεις, υπερβολικούς τόνους και θριαμβολογίες, που επιβάλλονται από τις προεκλογικές σκοπιμότητες. Άλλωστε τα προβλήματα στην Κύπρο και στο Αιγαίο παραμένουν ανοιχτά και θα χρειαστούν πολύς χρόνος και μεγάλες προσπάθειες, ακόμα, για την επίλυσή τους». 
      Με το ίδιο σκεπτικό -γιατί τότε, θυμάστε, επικρατούσε ο προεκλογικός οίστρος και οι θριαμβολογίες ήσαν πολύ μεγάλες- επισημαίναμε την ανάγκη της προσοχής, γιατί ήταν άμεσα συνδεδεμένα όλα τα βήματα οργανικά, το ένα με το επόμενο. Με το ίδιο σκεπτικό, αλλά και για γενικότερους λόγους, ταχθήκαμε υπέρ του ευρωπαϊκού προσανατολισμού της Τουρκίας. Παράλληλα με την επιμονή μας να παραμείνει το Κυπριακό στα πλαίσια του ΟΗΕ και να αξιοποιηθεί η ενταξιακή πορεία προς την Ευρωπαϊκή Ένωση, ο Συνασπισμός θεωρούσε πάντοτε, εκ των ων ουκ άνευ, για μια βιώσιμη λύση του Κυπριακού, την επανένωση του νησιού, την άρση των διχοτομικών τετελεσμένων, την επαναπροσέγγιση των δύο κοινοτήτων. Και προς αυτήν την κατεύθυνση αναπτύξαμε πρωτοβουλίες, σε συνεργασία με αριστερές δυνάμεις, τόσο των Ελληνοκυπρίων όσο και των Τουρκοκυπρίων, έτσι ώστε να έχουμε για μια δεκαετία οργανικές σχέσεις ανταλλαγής απόψεων και κοινών δράσεων και με τουρκοκυπριακά κόμματα, που αντιπολιτεύονται το καθεστώς του Ντενκτάς. 
      Εδώ και ενάμιση χρόνο, βεβαίως, στο επίκεντρο των διπλωματικών πρωτοβουλιών για τη λύση του Κυπριακού βρίσκεται το σχέδιο Ανάν, το οποίο -να μην το αφαιρούμε από τη συζήτησή μας- αποδέχθηκε ομόφωνα το Εθνικό Συμβούλιο της Κύπρου ως βάση για διαπραγμάτευση. Αντίστοιχη ήταν και η δική μας θέση από την αρχή. Κι εμείς από την πλευρά του Συνασπισμού, δεν θα αποδώσουμε στο Εθνικό Συμβούλιο της Κύπρου και στα κόμματα της Κύπρου καμία μομφή, ότι έπραξαν λάθος και «ενταφίασαν το Κυπριακό», αποδεχόμενοι αυτή τη διαδικασία. Μπορεί η κριτική να στρέφεται προς εμάς με μεγάλη ευκολία κομματικής εκμετάλλευσης αλλά στα κόμματα του Κυπριακού Εθνικού Συμβουλίου δεν μπορεί κανείς, που αποδέχθηκαν ομόφωνα αυτή τη διαδικασία, να αποδίδει με τόση μεγάλη, αν θέλετε, αυταρέσκεια, τέτοιους βαρύγδουπους χαρακτηρισμούς ιστορικής σημασίας.
      Το σχέδιο αυτό ήρθε σε μια στιγμή που άρχισαν να εμφανίζονται ορισμένα νέα πολιτικά δεδομένα. Το πρώτο ήταν ότι η κυπριακή ένταξη στην Ευρωπαϊκή Ένωση έμπαινε στην τελική φάση και ταυτόχρονα οι προθεσμίες είχαν αρχίσει να μετράνε αντίστροφα, για τις ευρωπαϊκές στοχεύσεις της Τουρκίας.
      Το δεύτερο: Οι πολιτικές ανακατατάξεις  μέσα στην Τουρκία, που εκφράστηκαν και με τη νίκη του Ερντογάν. Δεν μας αφήνει αδιάφορους εμάς, η μάχη που γίνεται και εξακολουθεί να είναι οξύτατη, στο εσωτερικό της Τουρκίας, για τον εκδημοκρατισμό και τον ευρωπαϊκό προσανατολισμό της Τουρκίας. Και ακριβώς γι’ αυτό έχουμε δυο φορές πραγματοποιήσει, επισήμως, ως κόμμα, πολιτική επίσκεψη στην Τουρκία και πριν την εκλογή Ερντογάν, επί Ντεμιρέλ και μετά την εκλογή του Ερντογάν. 
      Το τρίτο ήταν ότι η κατάθεση του σχεδίου Ανάν πυροδότησε ένα μεγάλο κίνημα στην τουρκοκυπριακή κοινότητα εναντίον της πολιτικής Ντενκτάς με αίτημα τη λύση και την επανένωση του νησιού, ώστε ολόκληρη η Κύπρος να μπει στην Ευρωπαϊκή Ένωση. Το κίνημα αυτό δημιούργησε αναμφισβήτητες πολιτικές ανακατατάξεις ανάμεσα στους Τουρκοκυπρίους.
    Η βασική μας θέση ήταν -και παραμένει- να δοθεί λύση δικοινοτικής, διζωνικής ομοσπονδίας με μία διεθνή προσωπικότητα, μία κυριαρχία και μία ιθαγένεια. Ξέρουμε ότι υπάρχουν δυνάμεις που απορρίπτουν την ομοσπονδία η οποία, όμως, είναι στοιχείο των αποφάσεων του Οργανισμού Ηνωμένων Εθνών όπου έχουν ενσωματωθεί οι Συμφωνίες Κορυφής Μακαρίου-Ντενκτάς του 1977 και Κυπριανού-Ντενκτάς του 1979. Ξέρουμε ότι και η διζωνική, δικοινοτική ομοσπονδία αποτελεί συμβιβασμό σε σχέση με τις αρχικές αποφάσεις του ΟΗΕ, αλλά αυτή ήταν η θέληση και η θέση των κυπριακών κομμάτων σ’ αυτήν τη γραμμή της συμβιβαστικής προσέγγισης μετά το 1974. Δεν μπορούμε, όμως, να γυρίσουμε στην προ του 1974 κατάσταση. 
    Υπάρχει ένα θέμα το οποίο δεν μπορεί κανείς να το προσπεράσει έτσι. Τι έγινε πράγματι στη Νέα Υόρκη; Η θέση η δική μας είναι ότι έγινε λάθος χειρισμός. Και το λάθος δεν προέκυψε τυχαία. Έγινε για να μη χρεωθεί η ελληνοκυπριακή και η ελληνική πλευρά το βάρος μιας αρνητικής και αδιάλλακτης στάσης. Τόσο η ελληνοκυπριακή ηγεσία όσο και η ελληνική κυβέρνηση τότε, πιστεύουμε ότι υπερεκτίμησαν τα πλεονεκτήματα, που προσέφερε η προοπτική άμεσης ένταξης στην Ευρωπαϊκή Ένωση, και υπολόγισαν λάθος την τουρκοκυπριακή και τουρκική στάση. Υπελόγισαν λάθος την αδιαλλαξία του Ντενκτάς και δεν εκτίμησαν την αποφασιστικότητα της Άγκυρας και του Ερντογάν, ως προς τη σύνδεση του Κυπριακού με την τουρκική ένταξη στην Ευρωπαϊκή Ένωση.
    Στις 13.12.2003 είχα μία συνάντηση με τον τότε Υπουργό των Εξωτερικών, τον κ. Γιαννίτση, που είχε αναλάβει, νομίζω, την ίδια ημέρα. Δεν θα σας κρύψω το συναίσθημά μου. Συνομιλούσα με έναν υπηρεσιακό Υπουργό Εξωτερικών, τη στιγμή που υπήρχε η κρισιμότερη καμπή για το Κυπριακό.
    Βγήκα, λοιπόν, από τη συνάντηση εκείνη και είπα ότι: «η Ελλάδα και η Κύπρος πιέζονται κυρίως από τις ΗΠΑ να αποδεχθούν ό,τι για δεκαετίες αρνιόντουσαν: Τη μετατροπή του Κυπριακού σε διμερή ελληνοτουρκική διαφορά, που θα επιλυθεί με επιδιαιτησία. Για εμάς το Κυπριακό είναι διεθνές πρόβλημα εισβολής και κατοχής, που αφορά πρωτίστως τον ΟΗΕ και ταυτόχρονα είναι θέμα ευρωπαϊκό, με δεδομένη την απόφαση για ένταξη της Κύπρου στην Ευρωπαϊκή Ένωση. Από αυτές τις δύο θέσεις δεν μπορεί να πάει πίσω, καμία ελληνική κυβέρνηση».
    Η κρισιμότητα των εξελίξεων που ακολούθησαν και όσες βρίσκονται μπροστά μας, με αναγκάζει, κυρίες και κύριοι συνάδελφοι, να κάνω την παρακάτω παρατήρηση, γιατί πιστεύω ότι και την πολιτική ζωή θα απασχολήσει, αλλά και την πολιτική ιστορία θα ταλαιπωρήσει.
    Όλοι οφείλουν να εκτιμήσουν το γεγονός ότι η καθοριστική αυτή εξέλιξη, η τελευταία κρίσιμη φάση, συνέπεσε με προεκλογική περίοδο στην Ελλάδα. Και αν όλα ήταν έτοιμα από την τότε Κυβέρνηση έπρεπε να ολοκληρωθούν ευτυχώς. Εάν δεν ήταν έτοιμα και υπήρχαν κίνδυνοι, έπρεπε να ενημερωθούν όλοι επακριβώς. Αυτή είναι η δική μας θέση για το θέμα της Νέας Υόρκης. Ήταν σε αισιόδοξο σημείο η διαδικασία; Όφειλαν να ολοκληρωθούν οι διαδικασίες. Υπήρχαν κίνδυνοι και επαπειλούντο πράγματι ζοφερές συνθήκες; Οφείλαμε να ενημερωθούμε όλοι και ανάλογα να διαγράψουμε την πορεία μας. Φτάσαμε έως εδώ, όμως.
	Η δική μας θέση είναι ότι οφείλουμε να μελετήσουμε ψύχραιμα τα υπέρ και τα κατά στη δυναμική των εξελίξεων. Υπάρχουν και κατά, υπάρχουν και υπέρ. Δεν είναι θέμα να τα ζυγίσουμε. Είναι θέμα ποιο πολιτικό περιεχόμενο έχουν και ποια δυναμική απελευθερώνουν. 
	Κυρίες και κύριοι συνάδελφοι, εμείς δεν  θέλουμε να παγιδευτούμε στο κλίμα που δημιουργούμε μόνοι μας, διαχειριζόμενοι επικοινωνιακά αυτό το θέμα. Και γι’ αυτό το θέμα η επικοινωνιακή διαχείριση δεν είναι ο καλύτερος τρόπος αντιμετώπισης. Ούτε οι ωραιοποιήσεις ούτε οι καταστροφολογίες βοηθάνε. Πρέπει να εκτιμήσουμε όλα τα στοιχεία μιας λύσης που εξ’ αρχής γνωρίζουμε ότι θα είναι και δύσκολη λύση αλλά θα είναι και επώδυνη συμβιβαστική λύση, είτε πούμε το έτσι είτε πούμε το αλλιώς. Το σχέδιο Ανάν θα το μελετήσουμε και εμείς συστηματικά. Το θέμα είναι να υπολογίζουμε σωστά αν αυτή λύση της μιας ή της άλλης επιλογής αποτελεί αφετηρία για βελτιώσεις ή αφετηρία για εμπλοκές που θα οδηγήσουν σε νέες εκρηκτικές καταστάσεις. Εμείς θα καθορίσουμε με σαφήνεια τη θέση μας, γιατί πρέπει να έχουμε άποψη. Δεν επιτρέπεται να προκαταλάβουμε απόψεις εκείνων που έχουν την ιστορική ευθύνη αλλά θα έχουμε άποψη. Και θα λάβουμε πολύ σοβαρά υπόψη μας –και θέλω να είμαι ειλικρινής απέναντι στην Εθνική Αντιπροσωπεία- και τις θέσεις της κυπριακής Αριστεράς. 
	Κατά την δική μας αντίληψη, η Αριστερά πρέπει να προσεγγίζει το Κυπριακό, με έναν πιο σφαιρικό τρόπο. Μια όχι εθνοκεντρική αντίληψη αλλά μια ευρωκεντρική αντίληψη. 
	Στη Κύπρο δεν υπάρχουν μονάχα ΄Ελληνες και Τούρκοι. Και στις δύο πλευρές υπάρχουν και κοινωνικές τάξεις, υπάρχουν και πλούσιοι και φτωχοί, υπάρχουν και δεξιοί και αριστεροί και άλλοι. Σε μια διαδικασία λύσης, σε ένα σχέδιο επανένωσης, πρέπει να υπολογιστούν, όλοι οι παράγοντες και όλες οι παράμετροι, χωρίς ωραιοποιήσεις και καταστροφολογίες. Εμείς θέλουμε συστηματική ενημέρωση, είναι ανάγκη από δώ και πέρα, γιατί όλοι έχουμε επίγνωση ότι είναι η περίοδος των μεγάλων πιέσεων. Ναι, έχουμε συστηματική ενημέρωση και την ζητούμε και στο επίπεδο που εξήγγειλε ο κύριος Πρωθυπουργός αλλά και στο επίπεδο της λειτουργίας της Βουλής. Έχουμε κάθε λόγο να θέλουμε να πετύχει μια λειτουργική, δίκαιη και βιώσιμη λύση. Δεν έχουμε κανένα λόγο να αμφισβητούμε την ηγεσία της Κύπρου, ότι δεν υπερασπίζεται τα συμφέροντα του κυπριακού λαού, Ελληνοκυπρίων και Τουρκοκυπρίων, ούτε έχουμε κανένα λόγο να διχαστούμε μεταξύ μας σε ενδοτικούς και ανένδοτους. 
	Στο επίπεδο αυτό -και ακριβώς γι’ αυτό οφείλω να κάνω μια τελική παρατήρηση- δεν αμφισβητούμε ότι η στάση ήταν εκείνη για την οποία και ενημερωνόμαστε και την οποία και στηρίζαμε, από την πλευρά του Εθνικού Συμβουλίου της Κύπρου και από την πλευρά του κυρίου Πρωθυπουργού. Οφείλω, όμως, να πω με ειλικρίνεια ότι στο επίπεδο των εντυπώσεων η τελική εμφάνιση συνέβαλε να δημιουργηθεί η εικόνα ότι η Τουρκία κερδίζει και η Ελλάδα χάνει. Και αυτό είναι μια παράμετρος που επηρεάζει το κλίμα. 
      Σας ευχαριστώ. 
	ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», σαράντα οκτώ μαθητές και τέσσερις καθηγητές από το Γυμνάσιο Δρυμού Θεσσαλονίκης. Τους καλωσορίζουμε. 
(Χειροκροτήματα από όλες τις πτέρυγες της Βουλής)
	Το λόγο έχει ο Πρωθυπουργός κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, μερικές σύντομες παρατηρήσεις μόνο. 
	Πριν από όλα θεωρώ αυτονόητο να ανταποκριθώ σ΄ αυτό που με κάλεσαν να κάνω και ο κ. Παπανδρέου και ο κ. Κωνσταντόπουλος –το είπα άλλωστε στην αρχική μου εισήγηση- την ανάγκη δηλαδή και την ευχέρεια διαρκούς και αμφίδρομης ενημέρωσης και επικοινωνίας. 
	Σωστό είναι να συγκληθεί και το Εθνικό Συμβούλιο εξωτερικής πολιτικής. Απλώς υπενθυμίζω ότι ήταν εμμονή δική μας επί πολλά χρόνια να θεσμοθετηθεί και κατά συνέπεια βεβαίως και πρέπει να λειτουργήσει και να έχει ενεργό ρόλο. Και επίσης σωστό είναι η ανάγκη διαρκούς ενημέρωσης και διαλόγου στη Βουλή. Αλλά επιτρέψτε μου να πω ότι και μόνο η σημερινή πρωτοβουλία της Κυβέρνησης μία μόλις μέρα μετά τη Λουκέρνη, δείχνει την ευαισθησία που έχουμε στο θέμα αυτό και έτσι θα συνεχίσουμε να πορευόμαστε.
(Χειροκροτήματα από την πτέρυγα της Νέας Δημοκρατίας)
      Και η μεγαλύτερη απόδειξη ότι αυτό που λέμε το εννοούμε είναι ότι ζητάμε τη σύγκληση του Συμβουλίου Πολιτικών Αρχηγών. Νομίζω ότι αυτό είναι κορυφαίο βήμα σε μια τέτοια διαδικασία. 
      Η συζήτηση κινήθηκε πράγματι σε πολύ καλό κλίμα. Σήμερα απέφυγε ο Αρχηγός της Αντιπολίτευσης να ασκήσει κριτική. Το έκανε σε προηγούμενες μέρες. Το μόνο που θέλω να πω είναι το εξής: Όχι απλώς έχετε δικαίωμα, έχετε υποχρέωση να μας κάνετε κριτική. Αυτό είναι αυτονόητο. Και είναι βέβαιο ότι σε πολλές περιπτώσεις θα μας βοηθήσετε να γίνουμε και καλύτεροι. Θα ζητούσα, όμως, αυτό να μη γίνεται τις ώρες και τις μέρες που σε κρίσιμη φάση διαπραγματεύσεων ο εκάστοτε, ο οποιοσδήποτε πρωθυπουργός της χώρας βρίσκεται στο εξωτερικό. Νομίζω ότι αυτό δεν βοηθά και το λέω με τον επιεικέστερο τρόπο που μπορώ να το πω.
      Ένα άλλο  ζήτημα είναι το περί πολιτικού κόστους και το κατά πόσο η Ελλάδα συμπαρίσταται ή πρωταγωνιστεί. Θέλω σε αυτό, κυρίες και κύριοι συνάδελφοι, να είμαι απόλυτα ξεκάθαρος προς όλους. Αμφισβητεί κανείς ότι τον πρώτο λόγο τον έχουν οι Κύπριοι; Στο κάτω-κάτω της γραφής εκείνοι θα βιώσουν, καλούνται να ζήσουν με την όποια νέα πραγματικότητα. Αυτό, λοιπόν, πρέπει να είναι ξεκάθαρο. Και να πω και κάτι ακόμα; Ούτε θέλουμε ούτε μπορούμε να επιβάλλουμε απόψεις στους Ελληνοκυπρίους. Συνεργαζόμαστε, συνεννοούμαστε, στηρίζουμε και βεβαίως είμαστε παρόντες, ενεργά συμμέτοχοι, παίρνουμε πρωτοβουλίες ύστερα από συνεννόηση μαζί τους. Και τελικά, επειδή συνδέθηκε αυτό με μία άποψη περί πολιτικού κόστους, κυρίες και κύριοι συνάδελφοι, αν  μέτραγα το πολιτικό κόστος, θα σηκωνόμουν προσωπικά να πάω σε αυτήν την τελική φάση των διαπραγματεύσεων υπό τις συνθήκες μάλιστα που είχαν διαμορφωθεί;
      (Χειροκροτήματα από την πτέρυγα της Νέας Δημοκρατίας)
      Τέλος, για την επικοινωνία. Κύριε Κωνσταντόπουλε, μιλήσατε για επικοινωνιακή διαχείριση. Να σας πω, λοιπόν, το εξής: H άποψή μου είναι πως εμείς τουλάχιστον αποφύγαμε και τις πολλές δηλώσεις και τις πολλές κρίσεις. Απλώς στην κατάληξη έκαμα εγώ μία απλή, λιτή δήλωση που περιοριζόταν στην απεικόνιση της πραγματικότητας. Το λέω αυτό, γιατί θέλω να ξεκαθαρίσω ότι εμείς ούτε κάναμε ούτε το κάνουμε, να δημιουργούμε εσφαλμένες εντυπώσεις, είτε εξωραϊσμούς είτε καταστροφολογίες – θα χρησιμοποιήσω τις δικές σας εκφράσεις- στη διάρκεια της παρουσίασης των θεμάτων αυτών.
      Κυρίες και κύριοι συνάδελφοι, κρατώ από τη σημερινή συζήτηση τα καλά της και ήταν πράγματι πολλά. Και θέλω να τους ευχαριστήσω όλους, και τον κ. Παπανδρέου και την κ. Παπαρήγα και τον κ. Κωνσταντόπουλο για το επίπεδο, για τους ήρεμους τόνους, για την αποφυγή -αν θέλετε- εύκολων συνθημάτων και αυτό είναι ένα πολύ θετικό βήμα προς τα εμπρός. Όμως θέλω να επαναλάβω, επειδή οι μέρες αυτές είναι κρίσιμες και το θέμα μεγάλο, ότι θεωρώ αναγκαία την σύγκληση του Συμβουλίου Πολιτικών Αρχηγών. Είναι θετικό ότι το απεδέχθη ο Πρόεδρος του ΠΑΣΟΚ. Αν κατάλαβα καλά, κύριε Κωνσταντόπουλε, το αποδέχεσθε και εσείς. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Ναι. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρία Παπαρήγα, δεν άκουσα τη δική σας αντίδραση.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Αυτονόητο. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Ωραία. 
     Θέλω να πω ότι ασχέτως απόψεων ή επιμέρους σημείων όπου συγκλίνουν ή όχι οι απόψεις μας, θεωρώ πολύ σημαντική την παρουσία όλων για τη χάραξη ενιαίας εθνικής στρατηγικής.
     Σας ευχαριστώ πολύ.
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, κηρύσσεται περαιωμένη  η συζήτηση η οποία διεξήχθη σύμφωνα με το άρθρο 142Α του Κανονισμού της Βουλής για τις εξελίξεις στο Κυπριακό. 
      Η Βουλή θα διακόψει τις εργασίες τις για τις εορτές του Πάσχα. Η επανάληψη των εργασιών τη δεύτερη εβδομάδα μετά το Πάσχα θα σας γνωστοποιηθεί με ημερησία διάταξη που θα διανεμηθεί εγκαίρως. Όσον αφορά τη συζήτηση επίκαιρων ερωτήσεων, θα πρέπει να κατατεθούν επίκαιρες ερωτήσεις μέχρι τη δεκάτη πρωϊνή της Δευτέρας 19 Απριλίου, ώστε να ορισθεί συνεδρίαση για την Πέμπτη 22 Απριλίου και μέχρι τη δεκάτη πρωινή της Τρίτης 20 Απριλίου, ώστε να ορισθεί συνεδρίαση για την Παρασκευή 23 Απριλίου.
      Εύχομαι καλό Πάσχα, καλή επιστροφή!
      Κύριοι συνάδελφοι στο σημείο αυτό δέχεσθε να λύσουμε την συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 12.55΄λύεται η συνεδρίαση.
     Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 2/4/04                      ΣΕΛ.3

