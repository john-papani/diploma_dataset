ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΚΔ’

Τρίτη 8 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ν.  Γεωργιάδη, σελ.
3. Ανακοινώνεται ότι τη συνεδρίαση παρακολουθούν μαθητές από το 52ο Λύκειο Αθηνών, σελ.

Β. ΚΟΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και  ερωτήσεων:
α) Προς τον Υπουργό Πολιτισμού σχετικά με την εκταμίευση τακτικών επιχορηγήσεων της ‘Ενωσης Ποδοσφαιρικών Σωματείων Νομού Ηρακλείου των ετών 2002 και 2003, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τα έργα βιολογικού καθαρισμού σε νησιωτικές και παραθαλάσσιες περιοχές του νομού Μαγνησίας, σελ.
γ) Προς τον Υπουργό Υγείας και Κοινωνικής Αλληλεγγύης σχετικά με τη δημιουργία ξενώνα εκτάκτων περιστατικών για τη φιλοξενία ανηλίκων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Ιατρικής Δεοντολογίας», σελ.
2. Συζήτηση επί του σχεδίου νόμου του Υπουργείου Οικονομίας και Οικονομικών: 
α. Κύρωση του Απολογισμού του Κράτους οικονομικού έτους 2003, σελ.
β. Κύρωση του Ισολογισμού του Κράτους οικονομικού έτους 2003, σελ.
3. Κατάθεση Σχεδίων Νόμων:
Οι Υπουργοί Ανάπτυξης, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Μεταφορών και Επικοινωνιών, κατέθεσαν σχέδιο  νόμου: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας», σελ.

ΟΜΙΛΗΤΕΣ
Α. Επί των αναφορών και ερωτήσεων:
ΓΚΑΤΖΗΣ Ν., σελ.
ΚΑΛΟΓΙΑΝΝΗΣ Σ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΟΡΦΑΝΟΣ Γ., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΛΟΓΗΡΟΥ Χ., σελ.
ΚΑΡΑΟΓΛΟΥ Θ., σελ.
ΚΩΣΤΟΠΟΥΛΟΣ Α., σελ.
ΜΑΚΡΥΠΙΔΗΣ Α., σελ.
ΜΑΝΟΣ Σ., σελ.
ΠΑΠΑΝΔΡΕΟΥ Β., σελ.
ΣΚΡΕΚΑΣ Θ., σελ.
ΣΠΗΛΙΟΠΟΥΛΟΣ Κ., σελ.
ΤΑΣΟΥΛΑΣ Κ., σελ.
ΧΡΙΣΤΟΔΟΥΛΑΚΗΣ Ν., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΚΔ΄
     Τρίτη 8 Νοεμβρίου 2005
     Αθήνα, σήμερα στις 8 Νοεμβρίου 2005, ημέρα Τρίτη και ώρα 18.16’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας, το οποίο αναφέρεται στην εξαίρεση της Κρήτης από το μέτρο για μειωμένο τιμολόγιο της Δ.Ε.Η..
     2) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας, το οποίο αναφέρεται στο πάγωμα των εργασιών αποκατάστασης των ανατολικών Νεωρίων του Ηρακλείου  Κρήτης.
     3) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας, το οποίο αναφέρεται στην ίδρυση Εκπαιδευτικού Κέντρου στο Ηράκλειο Κρήτης.
     4) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά, με την οποία ο Σύλλογος Σπουδαστών Παραρτήματος Πύργου ΤΕΙ Πάτρας ζητεί την επίλυση προβλημάτων στέγασης και λειτουργίας του Τμήματος Πληροφορικής του πιο πάνω Τ.Ε.Ι..
     5) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά, με την οποία ο Δήμος Αμπελακίων Σαλαμίνας ζητεί τη μη απομάκρυνση του υπάρχοντος ασθενοφόρου από το νησί του.
     6) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά, με την οποία ο Δήμος Μυκόνου διαμαρτύρεται για την επικείμενη αύξηση των αντικειμενικών αξιών των εκτός σχεδίου περιοχών της νήσου Μυκόνου.
     7) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος «Φίλοι της Ιεράς Μονής Αγίου Ιωάννου του Προδρόμου» Βομβοκούς Ναυπακτίας ζητεί την οδική σύνδεση της περιοχής του με τη νέα περιφερειακή οδό Ναυπάκτου.
     8) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε δημοσίευμα εφημερίδας, το οποίο αναφέρεται στην κακή λειτουργία του Ο.Α.Ε.Δ. Μεσολογγίου.
     9) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας, στο οποίο επισημαίνεται η έλλειψη προσωπικού στο γραφείο του ΟΑΕΔ Μεσολογγίου.
     10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία το Σωματείο Οικοδόμων και Συναφών Επαγγελμάτων Δεσκάτης Γρεβενών διαμαρτύρεται  για τον αναιτιολόγητο τρόπο αφαίρεσης της κάρτας ανεργίας από τον Ο.Α.Ε.Δ. των ανέργων ασφαλισμένων στο Ι.Κ.Α. και Ο.Γ.Α. που απασχολούνται εποχικά και ζητεί την εγγραφή τους στο μητρώο ανέργων της περιοχής.
     11) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών  Πυρόσβεσης Διάσωσης  ζητεί την άμεση υλοποίηση της υπ’ αριθμ. 2333/1637/17-5-1991 απόφασης της διακομματικής κοινοβουλευτικής επιτροπής η οποία προέβλεπε την πρόσληψη δασοπυροσβεστών.
     12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Άνδρου ζητεί τη βελτίωση της ακτοπλοϊκής συγκοινωνίας της νήσου Άνδρου.
     13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Άνδρου  διαμαρτύρεται για το κλείσιμο του Αρχαιολογικού Μουσείου της Άνδρου.
     14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Δρυμαλίας Κυκλάδων ζητεί χρηματοδότηση για την ολοκλήρωση της κατασκευής του γηπέδου ποδοσφαίρου στην Κόρωνο Νάξου.
     15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Δρυμαλίας Κυκλάδων ζητεί την άμεση ένταξη του αλιευτικού καταφυγίου του Απόλλωνα Κορωνίδας Νάξου στο Γ΄ Κοινοτικό Πλαίσιο Στήριξης.
     16) Οι Βουλευτές Β΄ Θεσσαλονίκης και Α΄ Θεσσαλονίκης κ. ΑΓΓΕΛΟΣ ΤΖΕΚΗΣ και κ. ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά, με την οποία το Συνδικάτο Πωλητών – Οδηγών  και Βοηθών Εμφιαλωμένων Ποτών Βορείου Ελλάδος καταγγέλλει τις συνεχιζόμενες δικαστικές διώξεις συνδικαλιστών του κλάδου των εμφιαλωμένων.
     17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Έπαρχος Άνδρου ζητεί την άμεση επαναλειτουργία του Αρχαιολογικού Μουσείου Άνδρου.
     18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας Νάξου ζητεί την ένταξη του αλιευτικού καταφυγίου του Απόλλωνα Νάξου στο Γ΄ Κ.Π.Σ..
     19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Μυκόνου ζητεί τη μείωση των αντικειμενικών αξιών των ακινήτων της νήσου Μυκόνου.
     20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Έπαρχος Θήρας ζητεί την άμεση λειτουργία του Ι.Κ.Α. Θήρας ως τοπικού υποκαταστήματος.
     21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Έπαρχος Θήρας και η Κοινότητα Ανάφης ζητούν την αύξηση των ακτοπλοϊκών δρομολογίων από και προς τη νήσο Ανάφη.
     22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Επαγγελματικό Σωματείο Ιδιοκτητών και Εκμεταλλευτών Ενοικιαζομένων Δωματίων νήσου Μήλου ζητεί την αύξηση των αεροπορικών δρομολογίων της νήσου Μήλου.
     23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Έπαρχος Άνδρου ζητεί την αύξηση των ακτοπλοϊκών δρομολογίων από και προς τη νήσο Άνδρο.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2653/27-9-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 3508/Β/21-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην ανωτέρω σχετική ερώτηση, σας γνωρίζουμε ότι:
     - Σύμφωνα με το ισχύον θεσμικό πλαίσιο (Ν.3010/2002 91Α, ΚΥΑ 50910/2727/2003 1909Β') αρμόδια υπηρεσία για την περιβαλλοντική αδειοδότηση της δραστηριότητας «προσωρινής αποθήκευσης ή Κέντρου Διαλογής Ανακυκλώσιμων Υλικών της εταιρίας ΕΚΟ FLOR Ε.Π.Ε.» είναι η Περιφέρεια Δυτ. Ελλάδας, από την οποία πληροφορηθήκαμε ότι η εν λόγω εταιρεία έχει υποβάλλει φάκελο Μ.Π.Ε. ο οποίος βρίσκεται στο στάδιο της εξέτασης (έχουν ζητηθεί διευκρινίσεις και συμπληρώσεις).
     - Τα παλιά ελαστικά ανήκουν στην πράσινη λίστα του Ευρωπαϊκού Καταλόγου Αποβλήτων, δηλ. δεν είναι επικίνδυνα.
     - Σχετικά με την εναλλακτική διαχείριση των παλιών ελαστικών, σημειώνουμε ότι σε εφαρμογή του ΠΔ 109/2004 έχει δημιουργηθεί από τους κυριότερους εισαγωγείς ελαστικών το συλλογικό σύστημα εναλλακτικής διαχείρισης παλιών ελαστικών «ECOELASTlΚA Α.Ε.» (εγκρίθηκε τον 7/2004), το οποίο φέρει την ευθύνη της συλλογής και αξιοποίησης των παλαιών ελαστικών και ήδη συλλέγει μέσω των συνεργαζόμενων με αυτό εταιριών ποσότητα μεγαλύτερη από το 80% των παραγομένων παλιών ελαστικών της χώρας. Οποιαδήποτε δραστηριότητα που σχετίζεται με τη διαχείριση παλιών ελαστικών θα πρέπει να γίνει σε συνεργασία και υπό την αιγίδα του εγκεκριμένου συστήματος της «ECOELASTlΚA Α.Ε.».
     - Σε κάθε περίπτωση, οποιαδήποτε τυχόν δραστηριότητα διεξάγεται στο χώρο αυτό από την εταιρία ΕΚΟ FLOR Ε.Π.Ε., χωρίς να έχει ολοκληρωθεί η διαδικασία αδειοδότησής της θα είναι παράνομη.
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 2563/26-9-05 ερώτηση του Βουλευτή κ. Ιωάννου Δριβελέγκα δόθηκε με το υπ’ αριθμ. 3489 Β/21-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας πληροφορούμε τα εξής:
     1.Το Δίκτυο Natura 2000 αποτελεί ένα Ευρωπαϊκό Οικολογικό Δίκτυο περιοχών, οι οποίες φιλοξενούν φυσικούς τύπους οικοτόπων και οικοτόπους ειδών που είναι σημαντικοί σε ευρωπαϊκό επίπεδο. Αποτελείται από δύο κατηγορίες περιοχών: Τις «Ζώνες Ειδικής Προστασίας (ΖΕΠ) (στα αγγλικά: Special Protection Areas - SPA) για την Ορνιθοπανίδα, όπως ορίζονται στην Οδηγία 79/409/ΕΚ, και τους «Τόπους Κοινοτικής Σημασίας (ΤΚΣ) (στα αγγλικά: Sites of Community Importance - SCI) όπως ορίζονται στην Οδηγία 92/43/ΕΚ.
     2. Η περιοχή του Όρους Χολομώντα, Ν. Χαλκιδικής, χαρακτηρίστηκε ως σημαντική για τα πουλιά (SPA) και περιελήφθη στον Εθνικό Κατάλογο των προτεινόμενων περιοχών για ένταξη στο Δίκτυο Natura 2000 (SCI)
     3. Η διαδικασία δημιουργίας του Δικτύου Natura 2000, σε ότι αφορά στις Ελληνικές περιοχές, έχει ολοκληρωθεί και απομένει η έκδοση της απόφασης του Συμβουλίου για την επικύρωσή της. Προκειμένου κάποια περιοχή να απενταχθεί θα πρέπει να υπάρχουν κατάλληλα για το σκοπό αυτό επιστημονικά δεδομένα.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 2607/26-9-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 3498 Β/21-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε τα εξής:
     1. Προκειμένου να εξασφαλισθεί η δυνατότητα ομαλής και προγραμματισμένης οικιστικής ανάπτυξης του Πολεοδομικού Συγκροτήματος Ηρακλείου με στόχο αφ΄ενός να εκτονωθούν υφιστάμενες οικιστικές πιέσεις και αφ΄ετέρου να καλυφθούν οι σχετικές ανάγκες που προβλέπονται για την επόμενη δεκαετία, ανατέθηκε από το ΥΠΕΧΩΔΕ και εκπονήθηκε η μελέτη τροποποίησης του παλιού εγκεκριμένου Γενικού Πολεοδομικού Σχεδίου (ΓΠΣ) της πόλης, η οποία εγκρίθηκε με Απόφαση Υπουργού (ΦΕΚ 696 Δ/8.7.03).
     2. Όσον αφορά στις περιοχές εκτός των ορίων του ΓΠΣ, οι οποίες εμπίπτουν εντός των καθορισμένων ορίων των Ζωνών Α και Β προστασίας του αρχαιολογικού χώρου της Κνωσσού, αυτές σήμερα δομούνται σύμφωνα με τους όρους ειδικού Π.Δ/τος (ΦΕΚ 373 Δ/76), το οποίο εκδόθηκε έχοντας υπόψη σχετική Απόφαση του Υπουργού Πολιτισμού, με στόχο την προστασία του αρχαιολογικού χώρου ο οποίος, ως γνωστόν, αποτελεί έναν από τους σημαντικότερους στον Ελλαδικό χώρο και, ασφαλώς, το σημαντικότερο, παγκοσμίως μνημείο του Μινωϊκού Πολιτισμού.
     Εντός των ορίων των παραπάνω Ζωνών προστασίας Α και Β εμπίπτουν οι προϋφιστάμενοι του έτους 1923 οικισμοί: Κνωσσός (με 360 κατοίκους) Αγία Ειρήνη (με 659 κατοίκους) και Βλυχιά (με 46 κατοίκους), (στοιχεία: απογραφή ΕΣΥΕ 2001).
     Σύμφωνα με το προαναφερθέν διάταγμα προστασίας, όπως τροποποιήθηκε μεταγενέστερα (ΦΕΚ 10 Δ/77), οι περιοχές των τριών παραπάνω οικισμών δομούνται σύμφωνα με τους όρους και περιορισμούς που καθορίζονται σε αυτό.
     Στα πλαίσια του αρχαιολογικού Νόμου (Ν.3028/2002 - ΦΕΚ 153 Α) δίνεται η δυνατότητα να επανακαθορισθούν τόσο τα όρια των ζωνών προστασίας Α και Β (αποκλειστική αρμοδιότητα του Υπουργείου Πολιτισμού) όσο και οι όροι και περιορισμοί δόμησης που θα ισχύουν στη Ζώνη Β (συναρμοδιότητα Υπουργείων Πολιτισμού και ΠΕΧΩΔΕ).
     Το συνερωτόμενο Υπουργείο Πολιτισμού θα παράσχει τις αναγκαίες διευκρινίσεις κατά την αρμοδιότητά του.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 2594/26-9-05 ερώτηση του Βουλευτή κ. Μιχάλη Χρυσοχοΐδη δόθηκε με το υπ’ αριθμ. 3495 Β/21-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της υπ' αρ. πρωτ. 2594/26-9-2005 ερώτησης του Βουλευτού κ. Μιχ. Χρυσοχοϊδη προς τον Υπουργό ΠΕ.ΧΩ.Δ.Ε., σας γνωρίζουμε τα ακόλουθα: Η διαδικασία κτηματογράφησης ως σύνθετη διοικητική ενέργεια διενεργείται σύμφωνα με τις διατάξεις του ν. 2308/1995, όπως τροποποιήθηκε και ισχύει με τις διατάξεις των νόμων 2664/1998 και 3127/2003. Έχει διαπιστωτικό χαρακτήρα και αποσκοπεί στην ακριβή και ασφαλή αποτύπωση της ακίνητης ιδιοκτησίας και των εμπραγμάτων και εν γένει εγγραπτέων δικαιωμάτων επ' αυτής. Η αποτύπωση δε των ακινήτων στα κτηματολογικά διαγράμματα γίνεται σύμφωνα με τις ισχύουσες τεχνικές προδιαγραφές σύνταξης του Εθνικού Κτηματολογίου, όπως αυτές έχουν οριστεί στην υπ' αρ. Υ.Α.71154/4228 απόφαση του Υπουργού ΠΕ.ΧΩ.Δ.Ε (ΦΕΚ τ. Β639/19-7-1995) περί εγκρίσεως τεχνικών προδιαγραφών, περιεχομένου κτηματολογικών διαγραμμάτων, πινάκων και τιμολογίων για τις εργασίες κτηματογράφησης του Εθνικού Κτηματολογίου. Σύμφωνα με τα προηγούμενα, οι αρχικές εγγραφές στο Κτηματολόγιο είναι αποτέλεσμα της σύνθετης διοικητικής ενέργειας της κτηματογράφησης, η οποία είναι δημόσια και υπόκειται στον έλεγχο διοικητικών επιτροπών δύο βαθμών. Στο πλαίσιο αυτής της διαδικασίας τηρήθηκαν και στην περίπτωση του Ο.Τ.Α Βέροιας του νομού Ημαθίας όλες οι προβλεπόμενες νόμιμες διατυπώσεις δημοσιότητας για την ενημέρωση των δικαιούχων ως προς την εξελισσόμενη διαδικασία και την παροχή σ' αυτούς δυνατότητας άσκησης των νόμιμων δικαιωμάτων τους (υποβολή ενστάσεως, προσφυγής κλπ.).
     Μετά την έναρξη λειτουργίας του Κτηματολογίου στην εν λόγω περιοχή το κατά τόπον αρμόδιο Υποθηκοφυλακείο λειτουργεί μεταβατικά ως Κτηματολογικό Γραφείο και από τη στατιστική παρακολούθηση των εργασιών του προκύπτει σταθερή πορεία των συναλλαγών και του χρόνου ανταπόκρισης για τη διεκπεραίωσή τους, γεγονός ενδεικτικό της ομαλής λειτουργίας του θεσμού στην περιοχή. Αιτήματα για άμεση αναστολή ισχύος του Κτηματολογίου στη Βέροια και επαναφορά του συστήματος του Υποθηκοφυλακείου δεν μπορούν να τύχουν ανταπόκρισης, γιατί η εισαγωγή του θεσμού του Κτηματολογίου στις κτηματογραφημένες περιοχές είναι οριστική και συνεπάγεται την άμεση αντικατάσταση του προϋφιστάμενου συστήματος μεταγραφών και υποθηκών από ένα πιο αξιόπιστο κτηματοκεντρικό σύστημα, με το οποίο για πρώτη φορά ταυτοποιούνται τα ακίνητα και οι δικαιούχοι τους.
     Επισημαίνουμε, ότι με βάση τη διάταξη του άρθρου 20 του ν. 2664/1998 για το Εθνικό Κτηματολόγιο προβλέπεται η δυνατότητα προσαρμογής των γεωμετρικών στοιχείων των κτηματολογικών διαγραμμάτων σε περίπτωση εφαρμογής ενιαίως νέων τεχνικών προδιαγραφών και με απόφαση του Ο.Κ.Χ.Ε. θα ρυθμιστούν ζητήματα τεχνικού και λεπτομερειακού χαρακτήρα της διαδικασίας αυτής.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 2096/14.9.05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 49554/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
       «Σε απάντηση της ανωτέρω ερώτησης, που κατέθεσε ο Βουλευτής κ. Αθανάσιος Λεβέντης, αναφορικά με τη δημιουργία Πυροσβεστικής Σχολής, με έδρα το Δημοτικό Διαμέρισμα Εράτυρας του Δήμου Aσκίoυ, από το «Εθελοντικό Σώμα Ελλήνων Πυροσβεστών Αναδασωτών - ΕΣΕΠΑ», σας γνωρίζουμε, κατά λόγο αρμοδιότητάς μας, τα ακόλουθα:
      Με το ν. 3013/2002 (102 Α΄), οι εθελοντικές οργανώσεις πολιτικής προστασίας σε κεντρικό, περιφερειακό και τοπικό επίπεδο, τίθενται υπό την αιγίδα και εντάσσονται στο σχεδιασμό της Γενικής Γραμματείας Πολιτικής Προστασίας.
      Το ΕΣΕΠΑ είναι εθελοντική οργάνωση ενταγμένη στο Μητρώο Εθελοντικών Οργανώσεων της Γενικής Γραμματείας Πολιτικής Προστασίας και υπαγόμενη στο Συντονιστικό Νομαρχιακό Όργανο Θεσσαλονίκης.
      Όπως έχει επισημανθεί και με το υπ' αριθ. 2417/5.9.2005 έγγραφό μας προς το εν λόγω εθελοντικό σώμα, η εκπαίδευση και μετεκπαίδευση των μελών των εθελοντικών οργανώσεων, καθώς και των ειδικευμένων εθελοντών πολιτικής προστασίας, πραγματοποιείται, σύμφωνα με το άρθρο 14 του ν. 3013/2002, από το Επιστημονικό και Ερευνητικό Κέντρο Πολιτικής Προστασίας, το οποίο έχει συσταθεί με το π.δ. 338/2003 (292 Α'), Kατόπιν ειδικού προγράμματος που εκπονεί η Γενική Γραμματεία Πολιτικής Προστασίας.
      Συνεπώς, το επιστημονικό και ερευνητικό Κέντρο Πολιτικής Προστασίας είναι ο μοναδικός αναγνωρισμένος από την πολιτεία φορέας, ο οποίος δύναται να παρέχει εκπαίδευση και μετεκπαίδευση στα μέλη των ανωτέρω εθελοντικών οργανώσεων.
      Η δημιουργία και λειτουργία της Πυροσβεστικής Σχολής από το ΕΣΕΠΑ δεν έχει ενταχθεί, από το Δήμο ή την Περιφέρεια Δυτικής Μακεδονίάς, σε κανένα πρόγραμμα χρηματοδότησης, συμπεριλαμβανομένου του «ΘΗΣΕΑΣ».
      Όσον αφoρά, στην παραχώρηση της χρήσης, για διάστημα 50 ετών, του χώρου του πρώην στρατοπέδου Μπουλογιάwη στην Εράτυρα, καθώς και του Πεδίου Βολής, η αρμόδια υπηρεσία της Περιφέρειας Δυτικής Μακεδονίας (Διεύθυνση Αυτοδιοίκησης & Αποκέντρωσης) παρέπεμψε τη σχετική απόφαση του Δημοτικού Συμβουλίου Ασκίου στην αρμόδια, κατ' άρθρο 18 ν. 2218/94, επιτροπή ως μη νόμιμη (αφού ο Δήμος δεν έχει την κυριότητα της έκτασης, παρά μόνο τη χρήση της από το 1989), η οποία και ακύρωσε την απόφαση αυτή του Δήμου.
      Σας γνωρίζουμε, τέλος, ότι ουδέποτε ετέθη ζήτημα αλλαγής χρήσης του εν λόγω χώρου, καθόσον δεν λειτούργησε ποτέ ως βιοτεχνικό πάρκο γούνας, ούτε εγκρίθηκε η χρήση του ως τέτοιου, βάσει των κείμενων διατάξεων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     6. Στην με αριθμό 2154/15.9.05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 49576/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Μιχάλης Μπεκίρης, σχετικά με το αντικείμενο του θέματος, κατά λόγο αρμοδιότητας, σας γνωρίζουμε τα εξής:
  Για την πρόσληψη μόνιμου προσωπικού από Νομαρχιακές Αυτοδιοικήσεις, το Υπουργείο Εσωτερικών, Δημόσιας Διοίκησης και Αποκέντρωσης, στο πλαίσιο του τριετούς προγραμματισμού προσλήψεων, με το Α.Π. 42538/ 12-8-2004 έγγραφό του, ζήτησε από όλες τις Ν.Α. της Χώρας την επικαιροποίηση των αιτημάτων που είχαν υποβληθεί με τον τριετή προγραμματισμό για τα έτη 2002-2004, προκειμένου να προχωρήσει η διαδικασία πλήρωσης των κενών θέσεων.
  Η Ν.Α. Αχαίας, με το Α.Π. 10985/9-9-2004 έγγραφό της, απέστειλε τα σχετικά στοιχεία, ζητώντας την κάλυψη εκατόν οκτώ (108) θέσεων διαφόρων κατηγοριών και ειδικοτήτων.
 Το Υπουργείο, με το Α.Π. 63354/16-12-2004 έγγραφό του, απέστειλε στη Γενική Γραμματεία Δημόσιας Διοίκησης και Ηλεκτρονικής Διακυβέρνησης επικαιροποιημένους πίνακες του αιτούμενου προσωπικού των Νομαρχιακών Αυτοδιοικήσεων, προκειμένου να χορηγηθεί η προβλεπόμενη έγκριση από την Τριμελή εξ Υπουργών Επιτροπή της Π.Υ.Σ. 55/98, όπως ισχύει.
   Περαιτέρω, με το Α.Π. οικ. 15302/23-3-2005 έγγραφο μας προς τη Γενική Γραμματεία Δημόσιας Διοίκησης και Ηλεκτρονικής Διακυβέρνησης επισημάναμε ότι ο ανωτέρω προγραμματισμός ισχύει και για το έτος 2005, καθώς και ότι είναι επιτακτική η άμεση έγκριση των αιτημάτων, επειδή οι ανάγκες των Νομαρχιακών Αυτοδιοικήσεων εμφανίζονται ιδιαίτερα αυξημένες σε κοινωνικές και παραγωγικές υπηρεσίες.
   Όταν χορηγηθεί η σχετική έγκριση από την ανωτέρω Επιτροπή, η Ν.Α. Αχαΐας θα ενημερωθεί από την υπηρεσία μας.
   Τέλος, σύμφωνα με τις διατάξεις του άρθρου 4 του Ν. 3345/2005 (ΦΕΚ 138/16-6-2005), είναι πλέον δυνατή η διενέργεια των προσλήψεων από τις ίδιες τις Νομαρχιακές Αυτοδιοικήσεις, βεβαίως υπό τον έλεγχο του Α.Σ.Ε.Π. και πάντοτε αφού χορηγηθεί έγκριση από την Τριμελή εξ Υπουργών Επιτροπή.
   Ο Υφυπουργός
   ΑΘΑΝΑΣΙΟΣ ΝΑΚΟΣ»
      7. Στην με αριθμό 1467/25.8.05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 3239 Β/19.9.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της παραπάνω ερώτησης και σε ό, τι αφορά θέματα αρμοδιότητας του Υ.ΠΕ.ΧΩ.Δ.Ε., σας γνωρίζουμε ότι: 
    1. Το Υ.ΠΕ.ΧΩ.ΔΕ. σε εφαρμογή της Οδηγίας 91/271/ΕΟΚ «Περί επεξεργασίας αστικών λυμάτων» έχει εκπονήσει Επιχειρησιακό Σχέδιο, στο οποίο κατατάσσονται οι ανάγκες της χώρας σε προτεραιότητες σύμφωνα με τα κριτήρια της Οδηγίας.
    Στη λεκάνη απορροής του ποταμού Πηνειού έχουν ολοκληρωθεί και λειτουργούν οι εξής Εγκαταστάσεις Επεξεργασίας Λυμάτων (ΕΕΛ) :
    - Στην κατηγορία προτεραιότητας Β, με χρονικό ορίζοντα 31-12-2000, οι ΕΕΛ της Λάρισας, της Καρδίτσας και των Τρικάλων.
    - Στην κατηγορία προτεραιότητας Γ, με χρονικό ορίζοντα 31-12-2005, οι ΕΕΛ Τυρνάβου, Ελασσόνας, Γιαννούλη και Καλαμπάκας.
    2. Όσον αφορά στον τομέα του ελέγχου των επικίνδυνων ουσιών στα νερά σας γνωρίζουμε ότι σε εφαρμογή της οδηγίας 76/464/ΕΟΚ εκδόθηκαν ειδικά νομοθετήματα με τα οποία θεσπίστηκαν:
    - Οι ποιοτικοί στόχοι του υδατικού περιβάλλοντος (ΠΥΣ αρ.2/1.2.01 "καθορισμός των κατευθυντήριων και οριακών τιμών ποιότητας των νερών από απορρίψεις ορισμένων επικίνδυνων ουσιών" ΦΕΚ15/ΑΙ2.2.01).
    - Τα όρια εκπομπής στα υγρά απόβλητα (ΚΥΑ 4859726 " μέτρα και περιορισμοί για την προστασία του υδατικού περιβάλλοντος και ειδικότερα καθορισμός οριακών τιμών ορισμένων επικίνδυνων ουσιών" ΦΕΚ 253/8/9.3.01). Με την ΚΥΑ υπ'αρ. 50388/2704/Ε103 (ΦΕΚ 1866/8'/12-12-2003) τροποποιήθηκε - συμπληρώθηκε η προαναφερόμενη Π.Υ.Σ. 2/1.2.2001 και έγινε αναθεώρηση του Εθνικού Προγράμματος μείωσης της ρύπανσης από επικίνδυνες ουσίες, που είχε συνταχθεί το 2000, με στόχο την πλήρη και ολοκληρωμένη συμμόρφωση με τις διατάξεις της ανωτέρω οδηγίας.
    Για το σκοπό αυτό, το Υ.ΠΕ.ΧΩ.Δ.Ε. έχει εντάξει στο πλαίσιο του Επιχειρησιακού Προγράμματος «ΠΕΡΙΒΑΛΛΟΝ» του Γ΄ΚΠΣ, στον άξονα Υδατικό Περιβάλλον - Μέτρο 1.1, την πράξη "Πρόγραμμα παρακολούθησης των τοξικών ουσιών στα επιφανειακά νερά της χώρας", στο πλαίσιο του οποίου θα παρακολουθείται η ποιότητα των ποταμών και των λιμνών σε 50 θέσεις δειγματοληψίας, κατανεμημένες σε όλη τη χώρα.
Σύμφωνα με το ανωτέρω Πρόγραμμα θα παρακολουθούνται 7 ουσίες του Καταλόγου Ι, 115 ουσίες του Καταλόγου 11 της Οδηγίας 76/464/ΕΟΚ και 33 ουσίες προτεραιότητας του Παραρτήματος της Απόφασης 2455/2001/ΕΟΚ.
3. Οι καταγεγραμμένες βιομηχανικές - βιοτεχνικές δραστηριότητες οι οποίες διαθέτουν υγρά απόβλητα στον Πηνειό ποταμό είναι τριάντα μία (31) για το Νομό Λάρισας, οκτώ (8) για το Νομό Τρικάλων και δύο (2) για το Νομό Καρδίτσας. Από αυτές οι περισσότερες είναι βιομηχανίες τροφίμων, κυρίως γαλακτοβιομηχανίες, τυροκομεία και επεξεργασίας συσκευασίας τοματοπολτού, (20 από τις 31 του Νομού Λάρισας, 6 από τις 8 του Νομού Τρικάλων και όλες του Νομού Καρδίτσας).
    Στο Νομό Λάρισας όλες οι παραπάνω δραστηριότητες διαθέτουν : Απόφαση έγκρισης περιβαλλοντικών όρων και άδεια διάθεσης υγρών αποβλήτων (οριστική ή προσωρινή) μετά από επεξεργασία αυτών σε εγκαταστάσεις βιολογικού καθαρισμού. Είκοσι επτά (27) από αυτές διαθέτουν άδεια λειτουργίας και στις υπόλοιπες τέσσερις έχει επιβληθεί χρηματικό πρόστιμο.
    Στο Νομό Τρικάλων έξι (6) δραστηριότητες διαθέτουν Απόφαση έγκρισης περιβαλλοντικών όρων, πέντε (5) διαθέτουν άδεια λειτουργίας και τέσσερις άδεια διάθεσης υγρών αποβλήτων. Πέντε από τις παραπάνω δραστηριότητες επεξεργάζονται τα υγρά απόβλητά τους σε σύστημα επεξεργασίας υγρών αποβλήτων.
Στο Νομό Καρδίτσας όλες (2) οι βιομηχανικές δραστηριότητες διαθέτουν άδεια λειτουργίας. Όπως είναι γνωστό, τα μέτρα περιορισμού της ρύπανσης επιβάλλονται κατά περίπτωση κατά το στάδιο έγκρισης περιβαλλοντικών όρων σε κάθε βιομηχανική - βιοτεχνική δραστηριότητα όπως καθορίζεται από την ισχύουσα νομοθεσία (Ν. 1650/86, Ν. 3010/02 (ΦΕΚ 91/A/25-4-02), ΚΥΑ ΗΠ 11044/703/Φ104/03 (ΦΕΚ 332/Β/20-3-03), ΚΥΑ ΗΠ 15393/2332/02 (ΦΕΚ 1022/Β/5-8-02) κλπ.).
  4. Το ΥΠΕΧΩΔΕ προκειμένου να ελέγχει πιο συστηματικά την τήρηση των τεθέντων περιβαλλοντικών όρων έχει δημιουργήσει την Ειδική Υπηρεσία Επιθεωρητών Περιβάλλοντος η οποία σε συνεργασία με τις αρμόδιες Νομαρχιακές Υπηρεσίες έχει αναλάβει να πραγματοποιήσει προγράμματα ελέγχων τήρησης περιβαλλοντικών όρων διαφόρων δραστηριοτήτων προκειμένου να διαπιστώνονται τυχόν παραβάσεις ακόμα και όταν δεν έχουν λήξει οι τεθέντες περιβαλλοντικοί όροι ή δεν έχουν γίνει σχετικές καταγγελίες.
    Στο πλαίσιο αυτό, η ΕΥΕΠ ανέθεσε τη διερεύνηση της υπόθεσης στο χωρικά αρμόδιο προς τούτο Τομέα Βορείου Ελλάδας της ΕΥΕΠ, ο οποίος διερευνά το σχετικό φάκελο.
    Ο Υπουργός
    ΓΕΩΡΓΙΟΣ ΣΟΥΦΛΙΑΣ»
      8. Στις με αριθμό 1683, 1684, 1685, 1686/31.8.05 ερωτήσεις του Βουλευτή κ. Ανδρέα Μακρυπίδη δόθηκε με το υπ’ αριθμ. 34837/ΕΥΣ 8177/7.10.2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
    «Σε απάντηση των ανωτέρω σχετικών και σε ό,τι αφορά θέματα αρμοδιότητας του Υπουργείου Οικονομίας και οικονομικών, σας γνωστοποιούμε τα ακόλουθα:
    Τα έργα της ερώτησης 1683/31-08-05 που αφορούν το Δήμο Πλατάνου, μετά τη σχετική εντολή της Ειδικής Υπηρεσίας Διαχείρισης Επιχειρησιακού Προγράμματος Δυτ. Ελλάδας δημoπρατήθηκαν την 01/08/2005 και 04/08/05 αντίστοιχα και μετά τη διενέργεια του προσυμβατικού ελέγχου δίδεται η εντολή για την υπογραφή των σχετικών συμβάσεων.
    Το έργο της ερώτησης 1684/31-08-05 που αφορά το Δήμο Μενιδίου Αιτ/νίας, μετά τη σχετική εντολή της ΕΥΔ ΕΠ Δυτ. Ελλάδας, δημοπρατήθηκε την 22/08/2005 και αναμένεται η υπογραφή της σχετικής σύμβασης.
    Για το έργο της ερώτησης 1685/31-08-05 που αφορά το Δήμο Ινάχου, υπεβλήθη στην ΕΥΔ ΕΠ Δυτ. Ελλάδας Τεχνικό Δελτίο για ένταξή του στο ΠΕΠ το οποίο μετά την αξιολόγησή του, λόγω της έλλειψης Έγκρισης Περιβαλλοντικών Όρων -ΜΠΕ δεν κατέστη δυνατόν να ενταχθεί. Η Υπηρεσία θα εξετάσει το έργο στο πλαίσιο επόμενης προκήρυξης του σχετικού μέτρου εφόσον. υποβληθεί ώριμη πρόταση με όλες τις προβλεπόμενες αδειοδοτήσεις.
    Το έργο της Ερώτησης 1685/31-08-05 που αφορά το Δήμο Νεάπολης Αιτ/νίας, μετά την από 04/08/05 σχετική εντολή της ΕΥΔ Επιχειρησιακού Προγράμματος Δυτ. Ελλάδας προγραμματίστηκε να δημοπρατηθεί την 22/09/2005. Μετά την ολοκλήρωση των διαδικασιών και τον προσυμβατικό έλεγχο από την Υπηρεσία θα υπογραφεί η σχετική σύμβαση.
    Ο Υφυπουργός
    ΧΡΗΣΤΟΣ ΦΩΛΙΑΣ»
      9. Στην με αριθμό 1417/23.8.05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 3225 Β/16.9.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
    «Σε απάντηση της παραπάνω ερώτησης, σας γνωρίζουμε ότι :
1. Όσον αφορά την προετοιμασία του θεσμικού πλαισίου για την τοποθέτηση εγκαταστάσεων φυσικού αερίου σε κτήρια (συμπεριλαμβανομένων και των δημόσιων κτηρίων) βρίσκονται σε ισχύ οι πιο κάτω ρυθμίσεις:
1.1. Η υπ.αριθμ. 21475/4707 (ΦΕΚ 880/19.08.98) Κοινή Υπουργική Απόφαση (Κ.Υ.Α) των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας, Ανάπτυξης, Περιβάλλοντος Χωροταξίας και Δημοσίων Έργων για "Περιορισμό των εκπομπών διοξειδίων του άνθρακα με τον καθορισμό μέτρων και όρων για την βελτίωση της ενεργειακής απόδοσης των κτιρίων". Η παραπάνω Κ.ΥΑ. αναφέρει (άρθρο 8), την ευθύνη των φορέων του δημόσιου και του ευρύτερου δημόσιου τομέα να αναλάβουν πρωτοβουλίες για επεμβάσεις στα κτίρια που αφορούν τη βελτίωση της συνολικής ενεργειακής τους επίδοσης. Στις επεμβάσεις αυτές ανήκουν και η αλλαγή των λεβήτων με νέους υψηλότερης ενεργειακής απόδοσης καθώς και αλλαγή καυσίμου σε περιοχές που υπάρχει δίκτυο φυσικού αερίου.
1.2.ΟΝ.175/03 (άρθρο 30, παρ.2) που συμπληρώνει το Π.Δ. 420/87 (άρθρο 1) . Με τον παραπάνω Νόμο καθορίζονται οι περιοχές των Δήμων και Κοινοτήτων για τους Νομούς της Χώρας στις οποίες είναι υποχρεωτική η υποβολή μελέτης και εγκατάστασης Φυσικού Αερίου σε όλες τις νέες οικοδομές και στα ανεγειρόμενα Δημόσια Κτίρια. Ως προς τα υφιστάμενα κτίρια, επιτρέπεται μετά από σχετική αίτηση στην αρμόδια ΕΠΑ της περιοχής η τροφοδότηση και η σύνδεση με το δίκτυο του Φυσικού Αερίου, αφού γίνει η αντικατάσταση του λέβητα και του καυστήρα τους ώστε να είναι κατάλληλος για την χρήση του καύσιμου αερίου.
2. Όσον αφορά τον προγραμματισμό και τις προκαταρκτικές μελέτες σχετικές με την προώθηση της χρήσης του Φυσικού Αερίου, σας γνωρίζουμε ότι το ΥΠΕΧΩΔΕ έχει εκπονήσει τις μελέτες α. "Διερεύνηση των υποστηρικτικών πολιτικών για την προώθηση των μέτρων πολιτικής του ΥΠΕΧΩΔΕ σχετικά με μείωση των εκπομπών CO στον οικιακό-τριτογενή τομέα (Δ/νση Οικιστικής Πολιτικής & Κατοικίας ΥΠΕΧΩΔΕ), στην οποία περιλαμβάνεται και η μελέτη-αξιολόγηση αντικατάστασης των λεβήτων κτιρίων με νέους, φυσικού αερίου, καθώς και προτάσεις για θέσπιση οικονομικών και άλλων κινήτρων. β. "Παροχή τεχνικής υποστήριξης, για την εφαρμογή της δράσης της αντικατάστασης καυστήρων θέρμανσης με καυστήρες νέας τεχνολογίας σε δημόσια κτίρια της ευρύτερης περιοχής Αθηνών με σκοπό τον περιορισμό της ατμοσφαιρικής ρύπανσης" η μελέτη αυτή έγινε από το Ε. Μ. Πολυτεχνείο στα πλαίσια του Επιχειρησιακού Προγράμματος ΠΕΡΙΒΑΛΛΟΝ.
3.Όσον αφορά την μέχρι σήμερα αξιοποίηση του Φυσικού Αερίου για τις ανάγκες γενικά των Δημοσίων Κτιρίων, το Υπουργείο Ανάπτυξης, προς την οποία απευθύνεται, επίσης, η παρούσα ερώτηση θα σας ενημερώσει σχετικά. Στην περίπτωση αυτή, θα πρέπει να ληφθούν υπόψη και οι ιδιαιτερότητες που προκύπτουν από το γεγονός ότι πολλά από τα κτήρια αυτά είναι μισθωμένα ακίνητα.
Ο Υπουργός
ΓΕΩΡΓΙΟΣ ΣΟΥΦΛΙΑΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου:
     Πρώτη είναι η με αριθμό 2299/19.9.2005 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την εκταμίευση τακτικών επιχορηγήσεων της Ένωσης Ποδοσφαιρικών Σωματείων Νομού Ηρακλείου των ετών 2002 και 2003.
     Η ερώτηση του κυρίου συναδέλφου έχει ως εξής: «Η Ένωση Ποδοσφαιρικών Σωματείων Νομού Ηρακλείου εκπροσωπεί 80 σωματεία ερασιτεχνικών κατηγοριών, τα οποία δεν έχουν πάρει ακόμη τις επιχορηγήσεις των ετών 2002 και 2003, παρόλο που για τις επιχορηγήσεις του 2002 είναι υπογεγραμμένη η απόφαση 6329/10.2.2004 με την οποία κατανέμεται το ποσό των 86.500 ευρώ ως τακτική επιχορήγηση έτους 2002 στα σωματεία του Νομού Ηρακλείου. 
     Επειδή το κόστος συντήρησης των ομάδων είναι δυσβάστακτο και οι παράγοντες των σωματείων αδυνατούν πλέον να συνεισφέρουν στη διατήρηση των σωματείων, επειδή ο βασικός λόγος καθυστέρησης της εκταμίευσης των τακτικών επιχορηγήσεων ήταν οι απαιτήσεις διοργάνωσης των Ολυμπιακών Αγώνων και έχει πλέον εκλείψει, ένα χρόνο μετά την πραγματοποίησή τους, επειδή η συνεισφορά του αθλητισμού είναι μεγάλη και η ενασχόληση με αυτόν αποτελεί την καλύτερη διέξοδο, αλλά και ανάγκη για τις νέες γενιές, η δε διάλυση των σωματείων θα είχε καταστροφικές συνέπειες για τον αθλητισμό του νομού μας, επειδή η Ε.Π.Σ.Η. με έγγραφό της επαναφέρει το θέμα στην πολιτική ηγεσία του Υπουργείου και αναμένει την αναγκαία ανταπόκριση, 
     Ερωτάται ο κύριος Υπουργός:
     Αν προτίθεται και πότε να εκταμιεύσει τα ποσά των τακτικών επιχορηγήσεων των ετών 2002 και 2003 και ιδιαίτερα αυτά για τα οποία έχουν υπογραφεί ήδη οι αποφάσεις». 
     Στην ερώτηση θα απαντήσει ο Υφυπουργός Πολιτισμού κ. Ορφανός, ο οποίος έχει και το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρία και κύριοι συνάδελφοι, η ερώτηση του κυρίου συναδέλφου θίγει ένα πάρα πολύ σοβαρό θέμα, την ύπαρξη χρεών προς το ερασιτεχνικό ποδόσφαιρο κατά τη διάρκεια της διετίας 2002-2003, που ουσιαστικά η προηγούμενη κυβέρνηση δεν είχε αποδώσει, ως όφειλε, μέσα  από τους ετήσιους τακτικούς προϋπολογισμούς, τους οποίους είχε συντάξει.
      Η πρώτη απόφαση που η Κυβέρνηση της Νέας Δημοκρατίας έλαβε μετά τις 7 Μαρτίου του 2004 ήταν ότι οι πληρωμές των υποχρεώσεων που δημιουργούνται στη διάρκεια της θητείας μας θα εξοφλούνται κανονικά μέσα στο έτος, στο οποίο υποχρεωνόμαστε. Έτσι μέσα στο 2004 έγιναν οι πληρωμές των σωματείων, για την δική τους ενίσχυση, του 2003 και το 2005 οι υποχρεώσεις που αφορούσαν το 2004.
      Θα σας πω επί τροχάδην τι ακριβώς βρήκαμε, έτσι ώστε να έχει μια εικόνα και το ελληνικό Κοινοβούλιο: Βρήκαμε υπογεγραμμένες αποφάσεις, οι οποίες δεν είχαν εκπληρωθεί, που προσέγγιζαν τα 180.000.000 ευρώ. Σαράντα οκτώ εκατομμύρια ευρώ, τα οποία είχαν ξοδευτεί στο δίμηνο Ιανουαρίου-Φεβρουαρίου 2004, χωρίς ούτε ένα ευρώ να αφορά υποχρεώσεις του 2004. Ήταν είτε υποχρεώσεις προηγουμένων ετών είτε υποχρεώσεις που κάλυπταν προεκλογικές ανάγκες. Χρέη, για τα οποία δεν είχαν βγει αποφάσεις, όπως ήταν οι καθηγητές φυσικής αγωγής των προγραμμάτων μαζικού αθλητισμού, οι επιδοτήσεις που δίνονται στις μετακινήσεις των σωματείων που εκπροσωπούν τη χώρα μας στο εξωτερικό, οικονομικές επιβραβεύσεις αθλητών, ένα συνολικό χρέος που προσέγγιζε τα 250.000.000 ευρώ. Φροντίσαμε να καλύψουμε την ολυμπιακή χρονιά, από την οποία έλειπαν τα 48.000.000 που ανέφερα προηγουμένως, και συγχρόνως, μέχρι σήμερα να εξοφλήσουμε πάνω από 41.000.000 ευρώ προηγουμένων υποχρεώσεων.
      Πώς τα καταφέραμε; Με τη βοήθεια του Υπουργείου Οικονομικών, με προγραμματισμό, ιεράρχηση των αναγκών, με τον εξορθολογισμό των τακτικών επιχορηγήσεων και την κατάργηση των εκτάκτων, οι οποίες μέχρι τις 5-3-2004 ήταν ο κανόνας. Θα σας πω ότι υπάρχει νομός όπου οι τακτικές επιχορηγήσεις για τα αθλητικά σωματεία ήταν 300.000 για τα δύο αυτά χρόνια και οι έκτακτες ήταν 5.000.000. Καταλαβαίνετε, λοιπόν, ότι η εξεύρεση πρόσθετων πόρων, που αναζητούμε σε συνεργασία με το Υπουργείο Οικονομίας και Οικονομικών, θα μας δώσει τη δυνατότητα να εξοφλήσουμε υποχρεώσεις του παρελθόντος οι οποίες, όπως προανέφερα, ήδη έχουν δρομολογηθεί και πιστεύουμε ότι κάτω από αυτήν τη συγκεκριμένη  διαδικασία θα δώσουμε και τα χρήματα στα σωματεία, τα οποία πραγματικά έχουν τεράστιες ανάγκες.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος, κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Δεν θα έλεγα αυτά που θα πω τώρα στην αρχή, αν δεν έκανε αυτήν την τοποθέτηση ο κύριος Υφυπουργός, που είπε ότι κατά τη διάρκεια της θητείας τους θα δώσουν όλα τα χρήματα και ακριβώς μέσα στα έτη, για τα οποία ενδεχομένως υπάρχουν ως υποχρεώσεις.
      Λέω όμως το εξής. Διότι εδώ έχω ένα έγγραφο με ημερομηνία 26-9-2005, όπου για πρώτη φορά γνωστοποιεί –δηλαδή ουσιαστικά ενάμιση χρόνο και πλέον μετά από την ανάληψη της εξουσίας από την Κυβέρνηση της Νέας Δημοκρατίας- ότι θα δώσει ένα ποσό περίπου 100.000.000 ευρώ για τις ανάγκες του 2004. Ενώ μας είπε εδώ, ο κύριος Υφυπουργός, ότι θα καλυφθούν και οι ανάγκες των προηγουμένων ετών, που εμείς γι’ αυτά τα έτη, παρά τα νούμερα που αναφέρονται, αντιλαμβανόμαστε ότι ενδεχόμενα το Υπουργείο Πολιτισμού είχε αυξημένες ανάγκες, διότι είχαμε Ολυμπιακούς Αγώνες. Όλα αυτά είναι κατανοητά. Και δεν λέμε, εν πάση περιπτώσει, ότι πρέπει να τα εξοφλήσει όλα σε μια χρονιά. Δεν μπορούν, όμως, να αφήνονται τα σωματεία επί τρία χρόνια χωρίς να καλύπτεται ουδεμία δραχμή από τις τεράστιες ανάγκες που έχουν -και το γνωρίζετε πάρα πολύ καλά, κύριε Υφυπουργέ- και, εν πάση περιπτώσει, να ερχόσαστε τώρα και να λέτε ότι θα καλύψετε όλες τις ανάγκες που δημιουργούνται στη διάρκεια της θητείας σας, λες και το κράτος και η πολιτεία δεν έχουν συνέχεια. Εμείς θεωρούμε ότι το κράτος και η πολιτεία έχουν συνέχεια και ακριβώς αυτήν τη συνέχεια πρέπει να την αποδεικνύουμε στην πράξη. Και η πράξη είναι ότι πρέπει να εξοφληθούν οι οφειλές των περασμένων ετών και αν βέβαια υπάρχει –που πρέπει να υπάρχει- η επάρκεια και για περισσότερες απολαβές στα σωματεία -μια και καθημερινά αυξάνονται τα έσοδα του Ο.Π.Α.Π.- να καλυφθούν και αυτές οι αυξημένες ανάγκες, μιας και αυξάνονται αυτοί οι τομείς του αθλητισμού.
     Παρατηρούμε όμως το αντίθετο. Τους αφήνουμε εκεί να εξαθλιωθούν και βέβαια δεν καλύπτουν καμία από τις υποχρεώσεις. Βέβαια προκύπτουν και σε άλλα ζητήματα υποχρεώσεις που δεν καλύπτονται που έχουν να κάνουν με τη λειτουργία κολυμβητηρίων, αθλητικών εγκαταστάσεων που έχουν αφεθεί στους δήμους και βέβαια τα περισσότερα απ’ αυτά ενδεχομένως υπολειτουργούν για να μην πω κλείνουν, επειδή ακριβώς το Υπουργείο δεν δίνει την προσοχή που πρέπει να δώσει ώστε να καλυφθούν οι ανάγκες στα συγκεκριμένα αυτά έργα που υπάρχουν και είναι πάρα πολλές και που δικαιολογούν, αν θέλετε, αυτό το οποίο εσείς είπατε εδώ για να ψέξετε την προηγούμενη κυβέρνηση σχετικά με τις έκτακτες επιχορηγήσεις. Γιατί οι περισσότερες έκτακτες επιχορηγήσεις –και το γνωρίζετε πάρα πολύ καλά- αφορούν τέτοιες δαπάνες, που είναι όμως αναγκαίο και αυτές να καλυφθούν, αφού γνωρίζουμε ότι τα έσοδα των περιφερειών ή των δήμων στους οποίους έχει ανατεθεί η φροντίδα αυτών των εγκαταστάσεων δεν μπορούν να καλύψουν το μεγάλο αυτό κόστος. 
     Άρα λοιπόν, κύριε Υπουργέ, θέλω να παρακαλέσω ξανά και να σας πω ότι αυτές οι ανάγκες είναι μεγάλες και το γνωρίζετε και γι’ αυτό πρέπει και από την μεριά σας να καταβληθεί κάθε δυνατή προσπάθεια αν θέλουμε πραγματικά να διατηρήσουμε αυτό τον ζωτικό τομέα που είναι ο αθλητισμός και να απασχολούνται εκεί οι νέες γενιές και να μη πηγαίνουν εκεί που ξέρετε πάρα πολύ καλά ότι πηγαίνουν όταν δεν έχουν χώρους απασχόλησης. 
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, ίσως δεν έγινε απόλυτα κατανοητό ότι ξοφλήσαμε από τα χρέη τα οποία δημιούργησε η προηγούμενη κυβέρνηση 41.000.000 ευρώ. Τα ξοφλήσαμε κύριε συνάδελφε, τα πληρώσαμε. Και αν θέλετε να δούμε που πήγανε θα σας κάνω μια γρήγορη ανάλυση: 
     Στις ομοσπονδίες οι οποίες δεν πληρώθηκαν τις τακτικές από το 2003, 5.000.000. Για τα ειδικά προγράμματα ανάπτυξης του αθλητισμού 1.300.000. Για αθλητικά σωματεία, έργα τα οποία είχε υπογράψει η προηγούμενη κυβέρνηση 2.300.000. Στα αθλητικά σωματεία για λειτουργικά 300.000. Στα αθλητικά σωματεία για διεθνείς συμμετοχές 420.000. Στα αθλητικά σωματεία τακτικές επιχορηγήσεις 1.300.000. Πριμ αθλητών του 2002 που δεν είχατε δώσει 4.600.000. Πριμ αθλητών του 2003, 3.500.000. Επιτροπές, ενοίκια και όλα τα υπόλοιπα 5.000.000. Οργανωτικές επιτροπές, το Ο.Α.Κ.Α. και το Σ.Ε.Φ. 3.500.000. Και να πω και κάτι ακόμη. Πληρώσαμε και τα σπασμένα από τα δάνεια που πήρε το Ο.Α.Κ.Α. γιατί δεν τους δίνατε χρήματα 1.300.000 από προηγούμενη φάση. Για τα μαζικά προγράμματα 5.100.000. 
     Είναι, λοιπόν, φανερό ότι εμείς αντιλαμβανόμαστε τη συνέχεια του κράτους, όμως υπάρχουν οι προτεραιότητες και οι προτεραιότητες λένε, αυτό που δημιουργείται σήμερα το εξοφλούμε –γιατί έτσι λειτουργεί το κράτος- και όταν βρίσκουμε πρόσθετους πόρους, φροντίζουμε να καλύπτουμε ανάγκες που δημιουργήθηκαν στο παρελθόν, δεν εξοφλήθησαν και πρέπει να εξοφληθούν. Θα φροντίσουμε λοιπόν και για τα σωματεία του ερασιτεχνικού αθλητισμού, του ερασιτεχνικού ποδοσφαίρου να καλύψουμε αυτές τις απαιτήσεις μέσα στις δυνατότητες που έχει οικονομικά ο ελληνικός αθλητισμός επισημαίνοντας ότι από τον ειδικό λογαριασμό που είναι η κινητήρια δύναμη της Γενικής Γραμματείας Αθλητισμού το 2000 είχαμε πάρει 147.000.000 ευρώ –η δική σας κυβέρνηση- και το 2004 το είχε κατεβάσει στα 137.000.000 ευρώ. Όχι μόνο δεν το αύξησε –ήταν και ολυμπιακή χρονιά- αλλά το ελάττωσε και κατά 10.000.000 ευρώ.
     Φροντίζουμε λοιπόν να καλύπτουμε όλα τα κενά. Ευελπιστούμε ότι τα σωματεία σιγά, σιγά θα πάρουν τα χρήματα τα οποία τους αναλογούν αλλά δεν θα τους δημιουργήσουμε πρόσθετα χρέη. Μπορούν να υπολογίζουν σε αυτά τα οποία τους αναλογούν κάθε χρονιά με σιγουριά. 
     Και για το έγγραφο που αναφέρατε δεν κατάλαβα την έννοια. Το έτος 2005 πληρώνουμε τις υποχρεώσεις του 2004, κύριε συνάδελφε. Αυτή είναι η τακτική. Το 2005 πληρώνουμε τις υποχρεώσεις του 2004. Είναι σαφές λοιπόν ότι είμαστε μέσα στο χρονοδιάγραμμα και μέσα στις απαιτήσεις του ελληνικού αθλητισμού σε πλήρες μέγεθος. Ευελπιστούμε ότι το μέλλον θα είναι καλύτερο καθώς πλέον νοικοκυρεύτηκαν τα πράγματα. 
     ΕΜΜΑΝΟΥΗΛ ΣΤΡΑΤΑΚΗΣ: Το 2004 δεν πληρώθηκε τίποτε πάντως. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έχει πληρωθεί, κύριε συνάδελφε. Δεν υπάρχει ούτε ένα ευρώ χρέος. 
     ΠΡΟΕΔΡΕΥΩΝ (Γεώργιος Σούρλας): Επόμενη είναι η υπ’ αριθμ. 189/8.7.2005 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα έργα βιολογικού καθαρισμού σε νησιωτικές και παραθαλάσσιες περιοχές του Νομού Μαγνησίας. 
     Αναλυτικότερα η ερώτηση του συναδέλφου κ. Γκατζή έχει ως εξής:
     «Ο βιολογικός καθαρισμός στη Σκόπελο είναι ένα έργο άμεσης προτεραιότητας και ανάγκης για την προστασία του περιβάλλοντος και την ποιότητα ζωής κατοίκων και επισκεπτών. Παρά την επιτακτική αναγκαιότητα κατασκευής του έργου, της ώριμης μελέτης, τόσο του βιολογικού καθαρισμού, όσο και του έργου του κεντρικού αποχετευτικού αγωγού, ακόμη δεν υπάρχει η σχετική απόφαση ένταξής του για χρηματοδότηση. 
     Επιπλέον ο βιολογικός καθαρισμός του Δήμου Μουρεσίου με καθ’ όλα ώριμες μελέτες, απορρίφθηκε λόγω πληθυσμιακών κριτηρίων όπως ισχυρίζεται ο δήμαρχος της περιοχής, παρ’ όλο που οι κάτοικοι, φορείς και τοπική αυτοδιοίκηση περίμεναν με αγωνία την απόφαση έγκρισης του έργου.
      Επίσης, οι παραλιακοί οικισμοί των Δήμων Αγριάς, Αρτέμιδας και Μηλέων βρίσκονται στο στάδιο αντιμετώπισης του μεγάλου προβλήματος της μόλυνσης του περιβάλλοντος από τα υγρά απόβλητα. Χρειάζονται άμεσα την οικονομική και τεχνική στήριξη της πολιτείας για την οργάνωση της επεξεργασίας των αποβλήτων, γεγονός που σημαίνει ένταξη στο αντίστοιχο πρόγραμμα της Περιφέρειας για το βιολογικό καθαρισμό.
      Ακόμα, ο βιολογικός καθαρισμός του Δήμου Βελεστίνου βρίσκεται στη φάση περιβαλλοντικών μελετών. Είναι ανάγκη να προχωρήσει άμεσα η κατασκευή του έργου, που προϋποθέτει απόφαση έγκρισης από την περιφέρεια.
      Στα παραπάνω έργα θα πρέπει να προστεθεί και ο βιολογικός καθαρισμός της Αλοννήσου του οποίου η μελέτη βρίσκεται στο στάδιο της προετοιμασίας. Η πρόθεση και η πολιτική βούληση για άμεση ένταξη της μελέτης από τις αρμόδιες υπηρεσίες θα διευκολύνει στη γρηγορότερη υλοποίηση αυτού του σημαντικού έργου.
      Ερωτάται ο κύριος Υπουργός αν είναι στις προθέσεις της Κυβέρνησης να χρηματοδοτηθούν και να υλοποιηθούν παραπάνω έργα, ώστε να προστατευθεί το περιβάλλον και ιδιαίτερα το οικοσύστημα του Παγασητικού Κόλπου. Αν ναι, με ποιο χρονοδιάγραμμα και με ποιο τρόπο αυτό θα γίνει.».
      Πρέπει να πω ότι ως συμβουλευτής Μαγνησίας συνυπογράφω την ερώτηση του κ. Γκατζή, εάν το αποδέχεται.
      ΝΙΚΟΛΑΟΣ ΓΚΑΤΖΗΣ: Βεβαίως, κύριε Πρόεδρε. Να είστε καλά.
      ΠΡΟΕΔΡΕΥΩΝ (Γεώργιος Σούρλας): Γιατί το περιεχόμενο είναι σ’ ένα ύφος υψηλού κοινοβουλευτικού επιπέδου, αλλά και τα αιτήματα τα οποία θέτει είναι πάρα πολύ σοβαρά.
      Στην ερώτηση του κ. Γκατζή θα απαντήσει ο κ. Καλογιάννης.
      Κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα απαντήσω και στον κύριο συνάδελφο και σ’ εσάς, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχήν θα ήθελα να πω ότι σε ό,τι αφορά τα έργα βιολογικού καθαρισμού, η χρηματοδότησή τους είναι επιλέξιμη τόσο από τα τομεακά όσο και από τα περιφερειακά επιχειρησιακά προγράμματα του Γ΄ Κοινοτικού Πλαισίου Στήριξης και βεβαίως και από το Ταμείο Συνοχής.
       Προκειμένου να δρομολογηθεί η ένταξη και στη συνέχεια η χρηματοδότηση ενός τέτοιου έργου από κάποιο πρόγραμμα, θα πρέπει να έχει προηγηθεί η πρόσκληση υποβολής αιτήσεων από τις αρμόδιες διαχειριστικές αρχές του προγράμματος προς τους δυνητικούς τελικούς δικαιούχους, να υποβληθεί βεβαίως η πρόταση, να αξιολογηθεί και να πάρει το δρόμο της.
      Σε ό,τι αφορά τα αναφερόμενα στην ερώτηση έργα, σύμφωνα με στοιχεία που έχουμε τόσο από τη διαχειριστική αρχή του Π.Ε.Π. Θεσσαλίας όσο και από την αρμόδια Νομαρχιακή Αυτοδιοίκηση Μαγνησίας, θέλω να πω τα εξής: 
      Κατ’ αρχήν το εργοστάσιο επεξεργασίας λυμάτων Σκοπέλου έχει ήδη ενταχθεί στο Μέτρο 3.3 του Π.Ε.Π. Θεσσαλίας με προϋπολογισμό 4.280.000 ευρώ. Αναμένεται αυτές τις μέρες να γίνει η νομική δέσμευση. 
      Σε ό,τι αφορά το εργοστάσιο επεξεργασίας λυμάτων Μουρεσίου, το έργο έχει υποβληθεί προς έγκριση στο Περιφερειακό Συμβούλιο Θεσσαλίας με προϋπολογισμό ύψους 2.327.000 ευρώ, δεν έχει πάρει όμως το δρόμο του ακόμη για ένταξη στο Π.Ε.Π. Θεσσαλίας.
      Σε ό,τι αφορά τους βιολογικούς καθαρισμούς παραλιακών οικισμών Δήμων Αγριάς, Αρτέμιδος και Μηλεών έχει συσταθεί η Δ.Ε.Υ.Α.Κ. Πηλίου τον περασμένο Αύγουστο από τους προαναφερόμενους δήμους. Μέχρι σήμερα δεν έχει υποβληθεί πρόταση από τη Δ.Ε.Υ.Α.Κ. για τους συγκεκριμένους βιολογικούς καθαρισμούς. 
      Σε ό,τι αφορά το Βελεστίνο, έχουν ήδη υποβληθεί και εγκριθεί από το Περιφερειακό Συμβούλιο Θεσσαλίας τα ακόλουθα έργα: Πρώτον, εσωτερικό δίκτυο Δήμου Φερών με προϋπολογισμό ύψους 3.940.000 ευρώ και, δεύτερον, εξωτερικό δίκτυο που θα συνδεθεί με τη βιομηχανική περιοχή ύψους 1.770.000 ευρώ. Η σύνδεση θα γίνει με το βιολογικό καθαρισμό Βόλου.
      Σε ό,τι αφορά το βιολογικό καθαρισμό του Δήμου Αλοννήσου, σας ενημερώνω, κύριε συνάδελφε, ότι σήμερα συντάσσεται η μελέτη με ευθύνη του Δήμου Αλοννήσου. Το Περιφερειακό Συμβούλιο Θεσσαλίας είχε απορρίψει παλαιότερα σχετική πρόταση του Δήμου Αλοννήσου ύψους 12.000.000 ευρώ, επειδή οι απαραίτητες μελέτες για το έργο δεν είχαν ολοκληρωθεί, δεν είχε δηλαδή το έργο την απαραίτητη ωρίμανση. Μέχρι σήμερα για το συγκεκριμένο έργο, όπως είναι λογικό αφού δεν έχουν ολοκληρωθεί οι μελέτες, δεν έχει κατατεθεί και πρόταση για ένταξη στο Π.Ε.Π. Θεσσαλίας.
      Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Γκατζής έχει το λόγο.
    ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
    Κύριε Υπουργέ, θα αρχίσω από το τελευταίο, την Αλόννησο. Η Αλόννησος δεν εντάσσεται στο περιφερειακό πρόγραμμα. Είναι περιοχή Natura και είναι κατευθείαν στην ειδική υπηρεσία του Υπουργείου. 
    Υπάρχει ειδική υπηρεσία, η οποία έχει κάνει την προέγκριση και είναι έργο προϋπολογισμού 10.000.000. Είναι καθ’ όλα ώριμες και οι περιβαλλοντικές μελέτες. Υπάρχει προέγκριση από την ειδική αυτή υπηρεσία του Υπουργείου Περιβάλλοντος και το μόνο που μένει είναι να ενταχθεί για χρηματοδότηση στην κλαδική υπηρεσία του Υπουργείου. Αυτό είναι το πρώτο.
    Δεύτερον, ας έρθουμε στη Σκόπελο κ.λπ.. Δεν θα ασχοληθώ, κύριε Υπουργέ, γιατί στο διάστημα αυτό έχει τακτοποιηθεί το θέμα. Αναγκάζομαι όμως να το φέρω, επειδή δεν έχετε απαντήσει. Και δεν είναι μόνο αυτή η ερώτηση, κύριε Πρόεδρε. Έχω αρκετές ερωτήσεις προς το Υ.ΠΕ.ΧΩ.Δ.Ε. που δεν έχουν απαντηθεί. 
    Επομένως για την Αλόννησο χρειάζεται προέγκριση από τη δική σας υπηρεσία, κύριε Υπουργέ, και δεν είναι θέμα της περιφέρειας. 
    Ας έλθουμε όμως, στο Μούρεσι. Το απορρίψατε, κύριε Υπουργέ. Τι μου λέτε τώρα ότι περιμένετε να εγκριθεί; Όλες οι μελέτες είναι ώριμες κ.λπ., κατατέθηκαν, αλλά απορρίφθηκε αυτό λόγω πληθυσμιακών κριτηρίων. Είναι κάτω –λέει- των δύο χιλιάδων κατοίκων. Και επειδή είναι κάτω, τι σημαίνει; Μιλάμε για μία περιοχή όπως είναι ο Άη Γιάννης, η οποία το καλοκαίρι –είναι εδώ και ο κ. Πρόεδρος που μπορεί να το επιβεβαιώσει, εξάλλου μαζί τα ρωτάμε, κύριε Πρόεδρε- έχει πάνω από δέκα χιλιάδες κατοίκους. Μου λέτε τώρα για πληθυσμιακά κριτήρια, όταν αυτή η περιοχή πρέπει να προστατευθεί και όταν οι άλλες παραθαλάσσιες περιοχές πρέπει, κύριε Υπουργέ, να κάνουν βιολογικό καθαρισμό για να προστατέψουμε το μοναδικό οικοσύστημα που έχει ο Παγασητικός; 
    Το ίδιο συμβαίνει και με τους άλλους τρεις Δήμους. Κάναμε τη Δ.Ε.Υ.Α.Κ.. Περιμένουν χρηματοδότηση για να αναθέσουν τη μελέτη. Πότε θα γίνει; Το ίδιο και με το Βελεστίνο. Είναι καθ’ όλα ώριμες οι μελέτες. Όμως για να γίνει το κούμπωμα του αγωγού με τη βιομηχανική περιοχή πρέπει να ενταχθεί η πίστωση και να ξεκινήσει το έργο.
    Άμα πάτε εκεί, κύριε Υπουργέ, ξεχειλίζουν τα λύματα στους δρόμους. Και όχι μόνο εκεί, αλλά το ίδιο συμβαίνει και στους άλλους τρεις Δήμους που σας ανέφερα: Αγριάς, Αρτέμιδας και Μηλεών. 
    Νομίζω ότι πρέπει, κύριε Υπουργέ, να μην ικανοποιείστε από τις πληροφορίες που σας δίνουν οι διάφορες υπηρεσίες, αλλά να δείτε το πρόβλημα στην ουσία του. Ο Παγασητικός πρέπει να προστατευθεί. Το Πήλιο κινδυνεύει να βρωμίσει. Στην Αλόννησο δίπλα υπάρχει η φώκια. Αν αυτά δεν τα χρηματοδοτήσετε, τότε τι κάνουμε; Ποιες περιβαντολογικές ανάγκες θα πρέπει να ικανοποιήσει το Υπουργείο και να χρηματοδοτήσει; 
    Και μην μου λέτε τώρα για επιλεξιμότητα ή όχι, γιατί ξέρουμε ότι υπάρχει επιλεξιμότητα. Το θέμα είναι πολιτικής απόφασης: Πού θα δώσω την προτεραιότητα να γίνουν ορισμένα βασικά έργα προστασίας του περιβάλλοντος και εξυπηρέτησης των κατοίκων. 
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Κατ’ αρχήν επιτρέψτε μου να πω, κύριε συνάδελφε, ότι οι περιοχές του δικτύου Natura ασφαλώς και έχουν απόλυτη προτεραιότητα σε όλες τις δράσεις του περιβάλλοντος. 
    Για τη Δ.Ε.Υ.Α.Κ. –την οποία αναφέρατε και η οποία αναμένει χρηματοδότηση από το Υ.ΠΕ.ΧΩ.Δ.Ε.- οφείλω να πω ότι το Υ.ΠΕ.ΧΩ.Δ.Ε. δεν χρηματοδοτεί δημοτικές επιχειρήσεις ...
    ΝΙΚΟΛΑΟΣ ΓΚΑΤΖΗΣ: Λύστε το θέμα με την Αλόννησο. Έχει προτεραιότητα.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): ... ύδρευσης αποχέτευσης. Συνεπώς θα πρέπει να απευθυνθούν στο Υπουργείο Εσωτερικών για να πάρουν τη χρηματοδότηση για να εκπονήσουν τις μελέτες τις οποίες χρειάζονται.
    Σε ό,τι αφορά τις χρηματοδοτήσεις έργων από το επιχειρησιακό πρόγραμμα «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε. σας ενημερώνω ότι αυτήν τη περίοδο υπάρχει ανοικτή πρόσκληση του συγκεκριμένου προγράμματος. Είναι η όγδοη πρόσκληση και αναφέρομαι στο μέτρο 6.2 με τίτλο: «Βασικά Έργα Υποδομής στον τομέα της Διαχείρισης των Υδάτων – Δράσεις Περιφερειακού Χαρακτήρα Προσαρμογής της χώρας στην Κοινοτική Νομοθεσία που αφορά στην προστασία του Περιβάλλοντος». 
    Σύμφωνα, λοιπόν, με τη συγκεκριμένη πρόσκληση οι προτεραιότητες είναι οι εξής: 
    Πρώτον, έργα πρώτης (Α΄) προτεραιότητας τα οποία, σύμφωνα με την κοινοτική οδηγία 91/271 και την Κ.Υ.Α. 5673/1997, καλύπτουν οικισμούς με ισοδύναμο πληθυσμό άνω των δέκα χιλιάδων κατοίκων και αποχετεύουν τα λύματα σε ευαίσθητους αποδέκτες. 
    Δεύτερον, έργα δεύτερης (β΄) προτεραιότητας τα οποία, σύμφωνα με την οδηγία την οποία προανέφερα και τη σχετική Κ.Υ.Α., καλύπτουν οικισμούς με ισοδύναμο πληθυσμό άνω των δεκαπέντε χιλιάδων κατοίκων που αποχετεύουν τα λύματά τους σε κανονικούς αποδέκτες. 
    Αυτές είναι οι προτεραιότητες, αυτήν τη στιγμή, του επιχειρησιακού προγράμματος «ΠΕΡΙΒΑΛΛΟΝ». Όπως είπα και στην αρχή η επιλεξιμότητα των συγκεκριμένων έργων είναι και μέσω των Π.Ε.Π.
      Συνεπώς θα πρέπει οι τοπικές αρχές να διερευνήσουν είτε το συγκεκριμένο Π.Ε.Π Θεσσαλίας είτε το επιχειρησιακό πρόγραμμα του Υ.ΠΕ.ΧΩ.Δ.Ε., για να μπορέσουν να χρηματοδοτήσουν τα έργα.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή  να ανακοινώσω στο Σώμα ότι ο συνάδελφος κ. Νικόλαος Γεωργιάδης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Αναφορές και ερωτήσεις δεύτερου κύκλου:
      Εισερχόμαστε στη συζήτηση της με αριθμό 3025/5-10-2005 ερώτησης της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με τη δημιουργία ξενώνα έκτακτων περιστατικών για τη φιλοξενία ανηλίκων. 
      Αναλυτικότερα η ερώτηση της συναδέλφου έχει ως εξής:
      «Συγκλονισμένη είναι η κοινωνία του Ηρακλείου από το χθεσινοβραδινό περιστατικό με θύματα πέντε μικρά παιδιά από 3 έως 10 ετών. Τα μικρά παιδιά αναγκαζόταν από την μητέρα τους να επαιτούν για να βγάζουν τα προς το ζην χωρίς εκείνη να ενδιαφέρεται ούτε καν για τη σωματική τους ακεραιότητα.
      Με την επέμβαση των διωκτικών αρχών η μητέρα προσήχθη μαζί με τα ανήλικα παιδιά στην Υποδιεύθυνση Ασφαλείας Ηρακλείου και κατόπιν μεταφέρθηκαν στο Πανεπιστημιακό Περιφερειακό Γενικό Νοσοκομείο Ηρακλείου για περίθαλψη, όμως στη συνέχεια εστάλησαν ξανά στα κρατητήρια της Διεύθυνσης Ασφαλείας, εκτός από ένα παιδί που παρέμεινε στο νοσοκομείο λόγω προβλήματος υγείας.
      Επειδή υπάρχει ανάγκη ίδρυσης ξενώνα για τη φιλοξενία ανηλίκων ώστε να μη βιώνουν τα παιδιά σε αυτήν την ευαίσθητη ηλικία τέτοιες άσχημες συνθήκες, όπως είναι η παραμονή στο κρατητήριο, ερωτάστε, κύριε Υπουργέ, τα εξής:
      1. Για ποιο λόγο η διοίκηση της Διοικητικής Υγειονομικής Περιφέρειας Κρήτης δεν φρόντισε για τη διανυκτέρευση των παιδιών στο νοσοκομείο, αλλά προτίμησε να τα στείλει πίσω στα κρατητήρια; 
      2. Υπάρχει σχεδιασμός για τη δημιουργία ξενώνα ανηλίκων και ενηλίκων για την προσωρινή φιλοξενία έκτακτων περιστατικών; 
      3. Αν ναι, μέσα σε ποιο χρονοδιάγραμμα;»
      Στην ερώτηση της κ. Σχοιναράκη θα απαντήσει ο Υφυπουργός κ. Κωνσταντόπουλος.
      Κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
	Είναι αληθές ότι στις 4 Οκτωβρίου εντοπίστηκε από αστυνομικούς της Αστυνομικής Διεύθυνσης Ηρακλείου μια ανήλικη υπήκοος Αλβανίας στο Ηράκλειο, χωρίς τα σχετικά έγγραφα, να περιπλανάται μέσα στο Ηράκλειο, στην πλατεία Ελευθερίας, φυσικά χωρίς τη μητέρα της η οποία την είχε εκθέσει σε κίνδυνο. 
      Αναζητήθηκε η μητέρα της και βρέθηκε σ’ ένα σπίτι, τέλος πάντων, με άλλα τέσσερα ανήλικα παιδιά τα οποία ζούσαν κάτω από άθλιες συνθήκες διαβίωσης.
      Είναι αναληθές ότι τα παιδιά εγκαταλείφθηκαν. Τα δύο μεγαλύτερα παιδιά έμειναν στο νοσοκομείο για ιατρικές εξετάσεις μέχρι την 20η Οκτωβρίου, μέχρι πριν από λίγες μέρες. Τα τρία παιδιά πήγαν στο αστυνομικό τμήμα, όπου φυσικά δεν ήταν στα κρατητήρια, αλλά σ’ ένα γραφείο προσωρινά. Δεν είναι πάντοτε εύκολη η λύση της διανυκτέρευσης στο νοσοκομείο. Τα νοσοκομεία έχουν τους δικούς τους κινδύνους και φυσικά τις ενδονοσοκομειακές λοιμώξεις, ιδιαίτερα για τα μικρότερα παιδιά.
      Την επομένη ημέρα, με τη βοήθεια των κοινωνικών μας υπηρεσιών, με τη βοήθεια της Υγειονομικής Υπηρεσίας της Υγειονομικής Περιφέρειας Ηρακλείου Κρήτης και των υπηρεσιών μας, δόθηκε λύση. Τρία παιδιά ήδη βρίσκονται σε ιδρύματα της Κρήτης μέχρι και σήμερα. Συγκεκριμένα, δύο από τα ανήλικα κορίτσια φιλοξενούνται στο Ίδρυμα Καλυβιανής, ενώ το αγόρι στη Στέγη Ανηλίκων Ηρακλείου. Τα άλλα δύο παιδιά βρίσκονται κοντά στη μητέρα τους. 
      Φυσικά και υπάρχει πρόβλημα σε τέτοια φαινόμενα ενδοοικογενειακής βίας, σε φαινόμενα έκθεσης ανηλίκου σε κίνδυνο. Και εδώ είχαμε έκθεση ανηλίκων σε κίνδυνο από τη μητέρα η οποία έπρεπε να οδηγηθεί την επόμενη ημέρα στο δικαστήριο. Αθωώθηκε. Δεν μπορούσαμε ούτε να τα στερήσουμε από τη μητέρα τους και κατόπιν συνεννόησης φυσικά πήγαν σε ιδρύματα. 
      Υπάρχει ένα γεγονός, ότι τρία από αυτά τα παιδιά, δηλαδή, έμειναν για λίγες ώρες σε αστυνομικό τμήμα, σε γραφείο, μέχρι να δούμε τι θα γίνει, ποιο θα ήταν το μέλλον τους τις επόμενες ημέρες. Γιατί φυσικά έπρεπε γι’ αυτές τις λίγες ώρες να βρίσκονται μακριά από αυτόν ο οποίος τους είχε εκθέσει σε κίνδυνο. Έτσι λέει η βιβλιογραφία, έτσι λέει η επιστημονική πρακτική, έτσι έκαναν και οι υπηρεσίες μας εκεί. 
      Φυσικά και δεν υπάρχει ξενώνας αυτήν τη στιγμή στην Κρήτη. Έχουμε δημιουργήσει αντίστοιχους ξενώνες στην Αθήνα και τη Θεσσαλονίκη. Υπάρχουν τρεις παιδοπόλεις αυτήν τη στιγμή στην Κρήτη, όπου υπάρχουν κενές κλίνες. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Συγκεκριμένα, στο Κέντρο Παιδικής Μέριμνας Ηρακλείου δυναμικότητας πενήντα κλινών, έχουμε τριάντα τρία παιδιά τα οποία φιλοξενούνται. Στο Λασίθι, έχουμε είκοσι τρία παιδιά με δυναμικότητα πενήντα κλινών και στο Κέντρο Αποκατάστασης Παιδιών και Νέων Κρήτης έχουμε δεκατέσσερις και είκοσι τέσσερις κλίνες για παιδιά αντίστοιχα.
      Νομίζω ότι και κλίνες υπάρχουν και υπάρχει και το συντονιστικό όργανο το Ε.Κ.Α.Κ.Β., η γραμμή ανθρωπιάς 197, η οποία φυσικά μπορεί να συντονίζει τέτοιου είδους γεγονότα, τέτοιου είδους περιστατικά και πολύ σύντομα θα έχουμε και αντίστοιχο συντονιστικό όργανο στην Κρήτη, ώστε να μη μένουν κενές αυτές οι κλίνες, αλλά να συντονίζονται οι υπηρεσίες μας, η υγειονομική περιφέρεια, οι αστυνομικές αρχές, οι διωκτικές αρχές, οι εισαγγελικές αρχές, ώστε να πηγαίνουν σε αυτές τις κλίνες. Γιατί επαναλαμβάνω ότι θα μπορούσαν τα παιδιά και τις λίγες αυτές ώρες, τις οποίες αναφέρει η εκλεκτή συνάδελφος και για τις οποίες μας κατηγορεί ότι τα παιδιά έμειναν όχι σε κρατητήριο, αλλά σ’ ένα γραφείο στο αστυνομικό τμήμα, να φιλοξενηθούν στο αντίστοιχο ίδρυμα, σ’ ένα από τα τρία ιδρύματα της Κρήτης.
      Πολύ σύντομα, λοιπόν, στην υγειονομική περιφέρεια θα υπάρχει ένα συντονιστικό γραφείο, όπως είναι το συντονιστικό όργανο του τομέα υγείας και πρόνοιας και στην Αθήνα και στη Θεσσαλονίκη. Θα το ξεκινήσουμε πολύ σύντομα. Θα υπάρχουν αντίστοιχα συντονιστικά όργανα και στις υπόλοιπες πόλεις της χώρας μας. 
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κυρία Πρόεδρε.
      Πρώτα-πρώτα, αγαπητέ κύριε Υπουργέ, δεν κατηγορώ. Δεν είμαι εγώ δικαστής, ούτε εισαγγελέας. Κοινοβουλευτικό έλεγχο ασκώ ως έχω υποχρέωση και με βάση την κοινοβουλευτική διαδικασία. Έτσι, λοιπόν, παρακαλώ πολύ να το πάρετε πίσω αυτό το «κατηγορώ». Αυτό είναι το πρώτο.
      Δεύτερον. Μάλλον οι υπηρεσίες σας δεν σας ενημέρωσαν σωστά και σας έχουν παραπληροφορήσει, κύριε Υπουργέ. Θα σας αναφέρω μια λεπτομέρεια. Δεν ενδιαφέρει τόσο το πώς αποκαλύφθηκε το γεγονός, αλλά η μικρή δεν βρέθηκε περιπλανώμενη στους δρόμους, αλλά ήταν σ’ ένα παγκάκι και κοιμόταν. Και ακριβώς επειδή ήταν βράδυ, ειπώθηκε απ’ όλους τουλάχιστον και τονίστηκε και στη σύσκεψη που έγινε, γιατί αφού τα παιδιά μεταφέρθηκαν στο νοσοκομείο και κρατήθηκαν αρκετές ώρες δεν κρατήθηκαν και για το υπόλοιπο της βραδιάς εκεί, ούτως ώστε το πρωί να δώσει τη λύση ως συνήθως το Ίδρυμα της Παναγίας της Καλυβιανής. Γιατί αυτό έδωσε τη λύση και όχι οι δικές σας υπηρεσίες, κύριε Υπουργέ, όπως λέτε ένα ίδρυμα που επιτελεί τεράστιο προνοιακό έργο και το οποίο δεν έχετε στηρίξει καθόλου, μα καθόλου. Αν θέλετε, ρωτήστε τις υπηρεσίες σας για να δείτε τι ακριβώς γίνεται εκεί.
      Ρώτησα, λοιπόν, πρώτον, για ποιους λόγους ο περιφερειακός διευθυντής ή όπως λέγεται, ο υπεύθυνος που έχετε ορίσει σε αυτά τα θέματα δεν έδωσε την αρμόζουσα προσοχή σε αυτό το θέμα. 
      Δεύτερον, γιατί αφού όπως είπατε υπάρχει πραγματικά μια τεράστια προνοιακή υποδομή στο Ηράκλειο δεν την αξιοποιείτε. Και θα σας αναφέρω εγώ τη λύση, κύριε Υπουργέ, η οποία είναι η εξής. Για τα κορίτσια υπάρχει το πρόβλημα και το γνωρίζετε πολύ καλά, γιατί για τα αγόρια υπάρχει πρώτον το Οικοτροφείο της Αρχιεπισκοπής και δεύτερον η Στέγη Ανηλίκων, έργο που είχε γίνει επί ΠΑ.ΣΟ.Κ. Το κακό ΠΑ.ΣΟ.Κ. έκανε αυτό το έργο. Εσείς τουλάχιστον αξιοποιήστε τα όλα αυτά σωστά. Υπάρχει και το Κέντρο Παιδικής Μέριμνας Θηλέων Ηρακλείου, το οποίο δεν φιλοξενεί τριάντα τρία παιδιά όπως σας είπαν, κύριε Υπουργέ, αλλά φιλοξενεί –και πηγαίνετε να δείτε- γύρω στα είκοσι δύο με είκοσι πέντε παιδιά.
      Τρίτο σημείο, το ίδρυμα αυτό, το Κέντρο Παιδικής Μέριμνας Θηλέων Ηρακλείου για το 2004 είχε μόνο για τα λειτουργικά του έξοδα προϋπολογισμό και κατανάλωσε 518.000 ευρώ. Δηλαδή, αν τα πάμε αναλογία ανά παιδί, διατέθηκαν περίπου 20.000 με 22.000 ευρώ ανά παιδί, χωρίς το προσωπικό που πληρώνεται για να προσφέρει τις υπηρεσίες του εκεί.
      Μα, αν προσφέρετε, κύριε Υπουργέ, σε κάθε παιδί αυτό το ποσόν, γιατί έχει παιδιά ηλικίας μέχρι δεκαοκτώ ή και είκοσι δύο χρονών όταν είναι φοιτητές, αν γινόταν, δηλαδή, μια πολύ καλή διαχείριση, θα δινόταν λύση στο πρόβλημα και θα μπορούσε πραγματικά η πρόνοια να επιτελέσει το έργο της, όπως πρέπει και όπως χρειάζεται. Αλλά για το θέμα της Στέγης του Κέντρου Παιδικής Μέριμνας Θηλέων θα μιλήσω μια άλλη φορά.
      Εκείνο που θέλω να τονίσω, κύριε Υπουργέ, χωρίς να σημαίνει ότι παίζω ρόλο εισαγγελέα, αλλά ελέγχω κοινοβουλευτικά ως έχω υποχρέωση –και το τονίζω αυτό- είναι ότι με βάση εκείνα τα ερωτήματα που έβαζα σε σχέση με το αν υπάρχει σχεδιασμός, διαπιστώνω και από την απάντησή σας τουλάχιστον στην πρωτολογία –περιμένω τη δευτερολογία να δω τι θα πείτε- ότι δεν υπάρχει σχεδιασμός για τη δημιουργία τέτοιου ξενώνα ανηλίκων για την προσωρινή φιλοξενία έκτακτων περιστατικών και βεβαίως, αφού δεν υπάρχει σχεδιασμός, ήταν σίγουρο ότι δεν θα μπορούσατε να μου πείτε και ένα χρονοδιάγραμμα υλοποίησης. Οφείλω, όμως, να σας τονίσω ότι στην τελευταία συνάντηση που έκαναν οι φορείς, η μία υπηρεσία έριχνε το μπαλάκι στην άλλη, χωρίς κανένας μα κανένας να αναλαμβάνει την ευθύνη ή να κάνει το σχεδιασμό ως όφειλε και αυτή δεν ήταν άλλη από την Υγειονομική Περιφέρεια Κρήτης. 
      Σας ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν μπορείτε να μιλάτε για σχεδιασμό σε θέματα κοινωνικής πολιτικής τουλάχιστον και να αναφέρεσθε σε καλό και κακό ΠΑ.ΣΟ.Κ. Δεν μπορείτε να μιλάτε για σχεδιασμό στη δική μας Κυβέρνηση.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εγώ δικαιούμαι να μιλάω. Είμαι Βουλευτής και δεν μπορεί να μου λέει ότι δεν μπορώ να μιλάω για σχεδιασμό.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν μπορείτε να μιλάτε για σχεδιασμό και θα σας απαντήσω γιατί. Γιατί, όταν αύριο…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρία Πρόεδρε, όταν γίνεται κοινοβουλευτικός έλεγχος…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία συνάδελφε, σας άκουσα πολύ προσεκτικά.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ πολύ, κύριοι συνάδελφοι!
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Υπουργέ, σε αυτό το θέμα θέλω, σας παρακαλώ, να πάρετε θέση. Λέτε ότι δεν μπορώ να μιλώ εγώ για σχεδιασμό. Γιατί ως Βουλευτής δεν μπορώ να μιλήσω για σχεδιασμό;
      ΠΡΟΕΔΡΟΣ (Άννα Μπενάκη-Ψαρούδα): Κυρία Σχοιναράκη, ό,τι είχατε να πείτε το είπατε με κάθε άνεση. Αφήστε να ακούσουμε τον κύριο Υπουργό.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας είπα ότι δεν δικαιούστε ως εκπρόσωπος του συγκεκριμένου κόμματος και όχι εσείς προσωπικά, κυρία συνάδελφε. 
      Κυρία Πρόεδρε, θα ήθελα να μου κρατήσετε το χρόνο, γιατί διεκόπην επανειλημμένως.
      Όταν αύριο θα βρίσκεται εδώ στη χώρα μας ο Επίτροπος της Ύπατης Αρμοστείας του Ο.Η.Ε. για να ελέγξει τη χώρα μας, γιατί πριν από λίγα χρόνια πεντακόσια τριάντα παιδιά έχουν εξαφανιστεί από την Αγία Βαρβάρα, όταν τα ορφανοτροφεία ήταν στο χάλι το οποίο βρίσκονταν, ώστε όλοι οι διεθνείς οργανισμοί του πλανήτη να μας κατηγορούν για το χάλι στο οποίο βρισκόμασταν τόσα χρόνια, όταν εμείς κάναμε ήδη το σχεδιασμό και στην Αθήνα…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Αυτός είναι κοινοβουλευτικός έλεγχος; Στο συγκεκριμένο θέμα να απαντήσετε, κύριε Υπουργέ.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κυρία Σχοιναράκη! Θα πει ό,τι θέλει ο κύριος Υπουργός. Με συγχωρείτε!
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρία Πρόεδρε…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αύριο θα βρίσκεται εδώ ο αρμόδιος Επίτροπος, ο οποίος κατηγορεί τη χώρα μας για αυτά τα θέματα, ο κ. Petit, εκ μέρους του Ο.Η.Ε.. Όταν εδώ στην Αθήνα έχουμε δημιουργήσει ξενώνες, όπως και στη Θεσσαλονίκη, όταν δημιουργούμε το συντονιστικό όργανο τώρα στο Ηράκλειο, όταν σας καταθέτω όλο το δίκτυο παιδουπόλεων και το δίκτυο παιδικής μέριμνας, το οποίο υπάρχει σε όλη τη χώρα, μας κατηγορείτε γιατί έμειναν δύο παιδιά λίγες ώρες ελεύθερα στο κρατητήριο;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν καταλάβατε το περιεχόμενο της ερώτησής μου. Λυπάμαι πολύ, αλλά είστε αδιάβαστος.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κυρία Σχοιναράκη!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω ότι έχουμε χρονοδιάγραμμα. Σας είπα ότι μέσα στο 2005 θα σας ανακοινώσουμε και το συντονιστικό όργανο της Κρήτης για τέτοια γεγονότα, όπου θα φιλοξενούνται τα παιδιά. Συγκεκριμένα, τα παιδιά θα φιλοξενούνται στην παιδούπολη και στα κέντρα παιδικής μέριμνας τόσο στο Ηράκλειο και το Λασίθι όσο και στα Χανιά. Γι’ αυτό από τώρα έχουμε ελεύθερες κλίνες μονίμως, ώστε τέτοια περιστατικά με καλό συντονισμό και των εισαγγελικών αρχών και της υγιεινομικής περιφέρειας μας να φιλοξενούνται άμεσα σε περιπτώσεις ενδοοικογενειακής βίας, σε περιπτώσεις εγκατάλειψης ανηλίκων από μετανάστες ή όχι. 
      Κυρία συνάδελφε, υπάρχει, όντως, ένα κενό για λίγες ώρες το οποίο σας είπα ότι λύθηκε και με το Ίδρυμα Καλυβιανής, γιατί και το δικό μας ίδρυμα ήταν σε θέση να φιλοξενήσει τα συγκεκριμένα παιδιά. Προτιμήθηκε, όμως, να φιλοξενηθούν στο συγκεκριμένο Ίδρυμα Καλυβιανής και ένα παιδί φιλοξενείται στο κρατικό ίδρυμα το οποίο έχουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
      ΠΡΟΕΔΡΟΣ (Άννα Μπενάκη-Ψαρούδα): Κύριε Κωνσταντόπουλε, υπερκαλύφθηκε η διακοπή. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Υπάρχει υποδομή και το γνωρίζετε πολύ καλά. Όμως, στο σπίτι του κρεμασμένου δεν μιλάνε για σκοινί. Έλεος πλέον! Αύριο θα κληθούμε να απολογηθούμε–και εγώ θα είμαι εκεί- στον ειδικό Επίτροπο, ο οποίος έρχεται, για το χάλι που υπήρχε στη χώρα μας για είκοσι χρόνια στον τομέα της παιδικής προστασίας. Πεντακόσια τριάντα παιδιά έχουν εξαφανιστεί! 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Υπουργέ, να κλείσετε τη δευτερολογία σας.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εμείς τουλάχιστον για το μόνο που καλούμαστε να απολογηθούμε, είναι για το ότι φιλοξενήθηκαν για ελάχιστες ώρες σ’ ένα γραφείο της Αστυνομικής Διεύθυνσης Ηρακλείου.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Πάντως, είναι εκτός θέματος η απάντησή σας, κύριε Υπουργέ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Υγείας και Κοινωνικής Αλληλεγγύης.
      Ψήφιση στο σύνολο του σχεδίου νόμου: «Κώδικας Ιατρικής Δεοντολογίας».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών.
      Μόνη συζήτηση επί των σχεδίων νόμων: «α.Κύρωση του Απολογισμού του Κράτους του οικονομικού έτους 2003.
      β.Κύρωση του Ισολογισμού του Κράτους οικονομικού έτους 2003».
      Τα νομοσχέδια θα συζητηθούν κατά τη σημερινή συνεδρίαση.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Στρατολογία των Ελλήνων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Εισερχόμαστε στην ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Ιατρικής Δεοντολογίας».
      Ερωτάται το Σώμα: Γίνεται δεκτό το νομοσχέδιο και στο σύνολο ως διενεμήθη και με τις φραστικές και νομοτεχνικές διορθώσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κώδικας Ιατρικής Δεοντολογίας» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ. 38α΄)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
    Εισερχόμαστε τώρα στη συζήτηση επί των σχεδίων νόμων του Υπουργείου Οικονομίας και Οικονομικών:
    α) Κύρωση του Απολογισμού του Κράτους οικονομικού έτους 2003. 
    β) Κύρωση του Ισολογισμού του Κράτους οικονομικού έτους 2003.
    Η συζήτηση γίνεται σε δύο συνεδριάσεις, όπως ορίζει ο Κανονισμός της Βουλής, το άρθρο 123 παράγραφος 8 με ανάλογη εφαρμογή του άρθρου 107, δηλαδή με οργανωμένη συζήτηση. Σύμφωνα, λοιπόν, με το άρθρο 107 που εφαρμόζεται αναλόγως, η Διάσκεψη των Προέδρων αποφάσισε κάθε μία από τις δύο προβλεπόμενες από τον Κανονισμό συνεδριάσεις να έχει διάρκεια τεσσάρων ωρών. Ο χρόνος αυτός κατανέμεται στις κοινοβουλευτικές ομάδες ανάλογα με τη δύναμή τους, καθώς και στους ανεξάρτητους Βουλευτές.
    Στο Προεδρείο  έχουν κατατεθεί κατάλογοι ομιλητών από τα κόμματα με καθορισμό της σειράς των ομιλητών και τη διάρκεια των ομιλιών τους και για τις δύο συνεδριάσεις. Η εγγραφή των ανεξάρτητων Βουλευτών στον κατάλογο των ομιλητών γίνεται σύμφωνα με το άρθρο 96 του Κανονισμού, δηλαδή από την έναρξη της συζήτησης έως το τέλος της ομιλίας των εισηγητών και ο συνολικός χρόνος ομιλίας τους είναι δεκαέξι λεπτά, δηλαδή από οκτώ σε κάθε μία συνεδρίαση.
    Στη συνέχεια από την υπηρεσία θα καταρτισθεί ενιαίος κατάλογος με πρόταξη των εισηγητών και των ειδικών αγορητών και με εναλλαγή των ομιλητών. Δικαίωμα δευτερολογίας στη διαδικασία αυτή έχουν μόνο οι εισηγητές μετά την ολοκλήρωση της ομιλίας του τελευταίου ομιλητή. Επίσης, σύμφωνα με το άρθρο 107 δεν υπολογίζεται στο συνολικό χρόνο που έχει διατεθεί σε κάθε κοινοβουλευτική ομάδα η διάρκεια ομιλίας των Υπουργών, των Προέδρων των Κοινοβουλευτικών Ομάδων και των αναπληρωτών τους και ορίζεται στο ½ του χρόνου του άρθρου 97 του Κανονισμού της Βουλής.
    Προτείνω να μην ισχύσει ο περιορισμός στους χρόνους και για τους Υπουργούς και για τους Κοινοβουλευτικούς Εκπροσώπους. 
    ΝΙΚΟΛΑΟΣ ΓΚΑΤΖΗΣ: Και για τους εισηγητές, κυρία Πρόεδρε.
    ΠΡΟΕΔΡΟΣ (Άννα Μπενάκη - Ψαρούδα): Όχι, κύριε συνάδελφε, δεν γίνεται και για τους εισηγητές. Παραχώρηση για τους Υπουργούς και για τους Κοινοβουλευτικούς Εκπροσώπους κάνουμε.
    Συμφωνεί το Σώμα;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Άννα Μπενάκη - Ψαρούδα): Το Σώμα συνεφώνησε.
      Το λόγο έχει τώρα ο εισηγητής της Πλειοψηφίας κ. Απόστολος Κωστόπουλος.
    ΑΠΟΣΤΟΛΟΣ ΚΩΣΤΟΠΟΥΛΟΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, έχω την τιμή να εισηγούμαι στην Ολομέλεια της Εθνικής Αντιπροσωπείας τον Απολογισμό και Γενικό Ισολογισμό του προϋπολογισμού οικονομικού έτους 2003.
    Πιστεύω ότι ένας απολογισμός για μια συγκεκριμένη περίοδο, οτιδήποτε και να αφορά, είναι, θα έλεγα, μια μεγάλη ευκαιρία για όλους μας να δούμε τις δράσεις μας, τις επιλογές μας, τις πράξεις μας και τις παραλείψεις μας, να δούμε που φταίξαμε, που δεν φταίξαμε και πολύ περισσότερο από αυτά να αντλήσουμε παραδείγματα για το μέλλον. Να διορθώσουμε δηλαδή τα κακώς κείμενα.
    Έτσι και σήμερα, κάνοντας εισαγωγή, θα έλεγα ότι ο Απολογισμός και ο Γενικός Ισολογισμός του κρατικού προϋπολογισμού του 2003, σύμφωνα με το Σύνταγμα άρθρο 79, παράγραφος 2, ο συνταγματικός νομοθέτης ρητά και κατηγορηματικά ορίζει πως, «όλα τα έσοδα και τα έξοδα του κράτους πρέπει να εγγράφονται στον ετήσιο προϋπολογισμό και τον Απολογισμό».
    Η συνταγματική αυτή επιταγή υποχρεώνει κάθε διαχειριστή του δημοσίου χρήματος να εμφανίζει και το τελευταίο ευρώ στον προϋπολογισμό, στον Απολογισμό, στον Ισολογισμό. Κατά συνέπεια, σε κανέναν δεν παραμένει το παραμικρό περιθώριο και δεν επιτρέπεται στον οποιονδήποτε να παραλείψει ούτε ένα ευρώ.
    Η διάρθρωση των εσόδων και των δαπανών του κράτους για ένα ημερολογιακό έτος, περιλαμβάνεται σ’ ένα σύμπλεγμα λογαριασμών και αριθμών. Ταυτόχρονα, όμως, κάθε προϋπολογισμός, ή Απολογισμός, ή Ισολογισμός απεικονίζει και ένα σύνολο συγκεκριμένων οικονομικών, κοινωνικών, πολιτικών δράσεων και συνολικών αποφάσεων της εκάστοτε Κυβέρνησης.
    Ο Απολογισμός και Ισολογισμός του Κράτους είναι η τελευταία φάση του κύκλου κάθε προϋπολογισμού. Οι προηγούμενες φάσεις είναι η κατάρτιση, η έγκριση και η εκτέλεση.
    Ο Απολογισμός καταρτίζεται από το Γενικό Λογιστήριο του Κράτους με βάση τα στοιχεία που υποβάλλονται από τις αρμόδιες Υπηρεσίες όπως είναι οι Δ.Ο.Υ., τα Υπουργεία, οι περιφερειακές διοικήσεις και αποστέλλεται προς έλεγχο στο Ελεγκτικό Συνέδριο, το οποίο και συντάσσει τις σχετικές εκθέσεις που προβλέπονται από τα άρθρα 79 και 98 του Συντάγματος.
    Οι οριστικές αυτές εισηγήσεις επί του Απολογισμού και Ισολογισμού κατατίθενται στη Βουλή από τον Υπουργό Οικονομίας και Οικονομικών με τη σχετική έκθεσή του και εξετάζονται από την Ειδική Επιτροπή Βουλευτών και στη συνέχεια εισάγονται στην Ολομέλεια της Βουλής προς κύρωση, σύμφωνα με τα οριζόμενα από τα σχετικά άρθρα του Συντάγματος και του Κανονισμού της Βουλής, καλή ώρα όπως και τώρα.
    Ο Απολογισμός και Ισολογισμός του κράτους δεν ψηφίζεται στη Βουλή κατ’ αρχήν όπως συμβαίνει με τους άλλους νόμους, αλλά κυρώνεται ως μοναδικό άρθρο. Ούτε και μπορεί να γίνουν τροποποιήσεις στα διάφορα κονδύλια εσόδων και δαπανών για τον απλούστατο λόγο πως αυτά έχουν ήδη πραγματοποιηθεί. Η κύρωση είναι υποχρεωτική από τη Βουλή και κατοχυρώνεται από το Σύνταγμα. Άλλωστε σύμφωνα και με το ν. 2362/1995 περί δημοσίου λογιστικού, ο Απολογισμός είναι νόμος με τον οποίον κυρώνεται η νομιμότητα και όχι η σκοπιμότητα των εσόδων και δαπανών του κράτους που πραγματοποιήθηκαν ακόμη και καθ’ υπέρβαση των εκτιμήσεων και προβλεπομένων πιστώσεων μέσα στον ίδιο χρόνο.
    Με τον Απολογισμό και τον Ισολογισμό του κράτους επιτελείται η λογοδοσία της Κυβέρνησης αναφορικά με την εκτέλεση του προϋπολογισμού και διαφαίνεται καθαρά κατά πόσο επαληθεύτηκαν ή διαψεύστηκαν οι οικονομικοί και πολιτικοί στόχοι της κάθε κυβέρνησης. Αναμφίβολα ο κοινοβουλευτικός έλεγχος επί του Απολογισμού και του Ισολογισμού του προϋπολογισμού καταξιώνει τις αρχές της δημοσιότητας και της διαφάνειας, συνιστά ύψιστο δημοκρατικό χρέος προς τους πολίτες. Είναι ο καθρέπτης της οικονομικής διαχείρισης και πολιτικής ευθύνης κάθε κυβέρνησης.
    Η Ειδική Επιτροπή επί του Απολογισμού και του Γενικού Ισολογισμού του κράτους που συστήθηκε βάσει του άρθρου 31Α΄ του Κανονισμού της Βουλής, προκειμένου να ανταποκριθεί στις υποχρεώσεις της, όπως κατέδειξαν και οι μέχρι σήμερα συνεδριάσεις και αιτιάσεις των μελών της, κρίνεται απολύτως αναγκαίο να αναβαθμιστεί και το έργο της να υποστηριχθεί από ειδική γραμματεία, από ειδικούς και εξειδικευμένους επιστήμονες στα δημοσιονομικά και στη δημόσια λογιστική. Επειδή οι συνεδριάσεις της Επιτροπής αυτής είναι συγκεκριμένες, με μοναδικό αντικείμενο τον έλεγχο επί των Απολογισμών και Ισολογισμών των εκάστοτε προϋπολογισμών προτείνεται να συγκληθεί κατ’ εξαίρεση σε μια ή δυο συνεδριάσεις για να διαμορφώσει ολοκληρωμένη πρόταση αρμοδιοτήτων, οργάνωσης και λειτουργίας. 
    Είναι γνωστό πως κατά τη διάρκεια της εκτέλεσης κάθε προϋπολογισμού προβλέπονται και γίνονται προληπτικοί και κατασταλτικοί έλεγχοι οι οποίοι όμως έχουν καθαρά διοικητικό χαρακτήρα. Το κατά πόσο όμως οι έλεγχοι αυτοί πρέπει να έχουν κοινοβουλευτικό χαρακτήρα ή αν πρέπει να ενημερώνεται κατά διαστήματα η Ειδική Οικονομική Επιτροπή, είναι ένα ζήτημα προς ευρεία συζήτηση.
    Κυρίες και κύριοι συνάδελφοι, ο συζητούμενος Απολογισμός εμφανίζει την εκτέλεση του προϋπολογισμού των εσόδων και εξόδων του κράτους για το οικονομικό έτος 2003 και ασφαλώς δεν συνιστά απολογιστικό έργο της νέας διακυβέρνησης, της Κυβέρνησης της Νέας Δημοκρατίας, αλλά της προηγούμενης κυβέρνησης του ΠΑ.ΣΟ.Κ. Συνταγματικό και δημοκρατικό καθήκον της Κυβέρνησης είναι να φέρει στη Βουλή προς συζήτηση και κύρωση τον Απολογισμό και Ισολογισμού του προϋπολογισμού του οικονομικού έτους 2003, ανεξαρτήτως ποια κυβέρνηση κατάρτισε και εκτέλεσε τον προϋπολογισμό και περαιτέρω μέσω των αρχών της δημοσιότητας, της σαφήνειας, της καθολικότητας και της ειδικότητας να εγγυηθεί τον πλήρη έλεγχο των δημοσιονομικών μεγεθών και την αντικειμενική ενημέρωση του κοινωνικού συνόλου. 
    Οι όποιες κριτικές παρατηρήσεις και ο ενδελεχής κοινοβουλευτικός έλεγχος για την όλη δημοσιονομική διαχείριση του οικονομικού έτους 2003 της τότε κυβέρνησης του ΠΑ.ΣΟ.Κ., δεν αναιρούν το δικαίωμά μας να κυρώσουμε τα αποτελέσματα της εκτέλεσης του προϋπολογισμού αυτού, όμως σε καμία περίπτωση η ψήφος μας δεν μπορεί να εκληφθεί ως άφεση αμαρτιών και απαλλαγή από τυχόν πολιτικών ευθυνών.
    Το πολιτικό παραδοξολόγημα να υποστηρίζει η Αξιωματική Αντιπολίτευση και μάλιστα μεγαλοφώνως, πως με την κύρωση του Απολογισμού και Ισολογισμού του οικονομικού έτους 2003 από τη σημερινή Κυβέρνηση, εγκρίνονται όλα τα πεπραγμένα και πως τον υπό κρίση προϋπολογισμό δεν κρύβονται τεράστια ελλείμματα, δυσβάσταχτα χρέη, απλήρωτοι λογαριασμοί, υπερεκτιμήσεις και υποεκτιμήσεις εσόδων και δαπανώ, ασφαλώς και καταδεικνύει πρόσθετη πολιτική ανευθυνότητα, η μη αποδοχή μιας άλλης σκληρής πραγματικότητας, της οποίας δυστυχώς δεν αμφισβητούνται μόνο οι αριθμοί και τα οικονομικά μεγέθη, αλλά και η μεθοδολογία καταχώρησης δοσοληψιών. 
    Η δημοσιονομική απογραφή που διενεργήθηκε σε συνεργασία με την Ευρωπαϊκή Στατιστική Υπηρεσία, έδωσε οριστικό τέλος στη δημιουργική λογιστική και στην παραπλανητική εικόνα του παρελθόντος. Η χρόνια τακτική απόκρυψης μεγάλων ελλειμμάτων χρεών και ατακτοποίητων λογαριασμών, δεν συνιστούν μόνο πλασματικούς προϋπολογισμούς και εμπαιγμό των Ελλήνων πολιτών, αλλά εγκυμονούν και κινδύνους δημοσιονομικού εκτροχιασμού.
    Κυρίες και κύριοι συνάδελφοι, ξεκαθαρίζουμε υπεύθυνα και με λογισμό τα πράγματα. Η δημοσιονομική απογραφή αποτελούσε εντολή του εκλογικού σώματος προς τη νέα διακυβέρνηση και η πραγματοποίησή της, πρέπει να αναγνωριστεί και να καταγραφεί στην Κυβέρνηση Καραμανλή, ως πράξη ύψιστης πολιτικής ευθύνης, συνέπειας και ευταξίας που βάζει τα θεμέλια για μια καινούργια και μελλοντική εταιρική σχέση εμπιστοσύνης και με το λαό και με τους εταίρους μας.
     Έπρεπε και πρέπει να ξέρουμε που βρισκόμαστε, πως και που θέλουμε να πάμε.
      Το ΠΑ.ΣΟ.Κ., όλα τα κόμματα και η συντριπτική πλειοψηφία του ελληνικού λαού δεν αμφισβητούν κανένα από τα μεγάλα και δυσβάστακτα  οικονομικά μεγέθη που κατέγραψε και αποκάλυψε η απογραφή. Αυτά είναι δυστυχώς και μεγάλα και αληθινά και αδιάψευστα. Το κρίσιμο και το ζητούμενο είναι πως πορευόμαστε από εδώ και πέρα.
     ΠΡΟΕΔΡΟΣ (Άννα Μπενάκη - Ψαρούδα): Κύριε Κωστόπουλε, ο χρόνος σας είναι είκοσι πέντε λεπτά και όχι είκοσι όπως λανθασμένα  αναγράφεται στον πίνακα.
     ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κυρία Πρόεδρε.
     Κύριοι συνάδελφοι, η πραγματικότητα είναι ασυμβίβαστος όρος επιβίωσης και προόδου και σε κάθε συμμετοχική δημοκρατία οι πολίτες και εταίροι δικαιούνται να είναι ενήμεροι γι΄ αυτήν την πραγματικότητα.
     Η αποκατάσταση  της δημοσιονομικής διαφάνειας και ισορροπίας  είναι έργο δύσκολο. Ήδη η κυβέρνηση της Νέας Δημοκρατίας έχει διαμορφώσει όλες τις προϋποθέσεις  για να οικοδομηθεί και στη χώρα μας  μια νέα οικονομική πολιτική  σ’ ένα υγιές και διάφανο μακροοικονομικό περιβάλλον.
     Ο Απολογισμός του προϋπολογισμού του οικονομικού έτους 2003 περιλαμβάνει  πρώτον, στο σκέλος των εσόδων τα πάσης φύσεως  συνολικά έσοδα  του τακτικού προϋπολογισμού και του προϋπολογισμού δημοσίων επενδύσεων όπως αυτά προϋπολογίστηκαν, βεβαιώθηκαν , διαγράφηκαν, επεστράφησαν, εισπράχθηκαν τα τυχόν υπόλοιπα και γενικώς τα πάσης φύσεως συνολικά έσοδα του προϋπολογισμού για το οικονομικό έτος 2003 προϋπολογίστηκαν  σε 70.317.000.000 ευρώ.
     Θα αποφύγω  ανά κατηγορία να σας λέω νούμερα, γιατί είναι κουραστικά. Γι’ αυτό σας τα λέω συγκεντρωτικά. Κατά συνέπεια το σύνολο των προϋπολογισθέντων εσόδων το 2003 ανήρχετο σε 70.317.000.000 ευρώ. Βεβαιώθηκαν όμως 90.898.000.000 ευρώ, ήτοι βεβαιώθηκαν παραπάνω 20.581.000.000. Έχουμε δηλαδή μια ποσοστιαία αύξηση 29,26%. 
     Τώρα, απ’ αυτά τα προϋπολογισθέντα το 55,32% των εσόδων προβλέπετο να εισπραχθεί από φόρους άμεσους και έμμεσους. Το 31,45% προβλέπετο να εισπραχθεί από πιστωτικά έσοδα, δηλαδή δάνεια, εσωτερικού, εξωτερικού, ομόλογα, έντοκα γραμμάτια κλπ., το 13,21% από ειδικά μη φορολογικά έσοδα και πιστωτικά έσοδα του προγράμματος δημοσίων επενδύσεων. 
     Από τα βεβαιωθέντα προς είσπραξη το 56,59% αφορά φορολογία φυσικών και νομικών προσώπων. Το 33,73% αφορά δάνεια, ομόλογα, έντοκα γραμμάτια κ.ο.κ. Το 9,66% αφορά ειδικά μη φορολογικά και πιστωτικά έσοδα του προγράμματος δημοσίων επενδύσεων. 
     Ας δούμε τώρα, τι εισπράξαμε απ’ αυτά που βεβαιώθηκαν, πόσα και από ποιες πηγές. Από τη φορολογία φυσικών και νομικών προσώπων, από την περιουσία και την επιχειρηματική δράση του κράτους, από την Ενωμένη Ευρώπη, από τα μη φορολογικά έσοδα, από τα πιστωτικά έσοδα που προβλέπονται από το πρόγραμμα δημοσίων επενδύσεων εισπράχθηκαν συνολικά το 2003 το ποσό των 79.333.000.000 ευρώ. Σημειώνεται πως στα συνολικά αυτά έσοδα περιλαμβάνεται και το ποσό των 2.381.000.000 ευρώ που αφορά επιστροφές φόρων και εισφορών μετά την αφαίρεση του οποίου τα πραγματικά καθαρά συνολικά έσοδα που εισπράχθηκαν το οικονομικό έτος 2003 ανέρχονται στο ποσό των 76.952.000.000 ευρώ. Έτσι, εμφανίζεται να εισπράττονται 6.645.000.000 ευρώ παραπάνω από τα προϋπολογισθέντα, ήτοι έχουμε μια αύξηση της τάξεως του 9,43% και ταυτόχρονα τα ίδια τα έσοδα υπολείπονται από τα βεβαιωθέντα κατά 11.565.000.000 ευρώ ήτοι έχουμε μια ποσοστιαία μείωση της τάξεως 15,35%. 
     Πού όμως οφείλονται αυτές οι  περίεργες αυξομειώσεις και πώς καλύφθηκαν οι προβλέψεις και οι εκτιμήσεις του προϋπολογισμού; Τα τακτικά έσοδα του τακτικού προϋπολογισμού, δηλαδή αυτά που προέρχονται από φόρους, προσόδους, περιουσίες, κ.λπ. παρουσίασαν σημαντική υστέρηση και συγκεκριμένα υπολείπονται των προϋπολογισθέντων κατά 3,6%. Και υπολείπονται και των βεβαιωθέντων κατά 27,10%. 
     Τα τακτικά έσοδα του προϋπολογισμού και του προϋπολογισμού του προγράμματος δημοσίων επενδύσεων τα οποία ήταν ύψους 39.452.000.000 ευρώ εμφανίζονται αυξημένα και συγκεκριμένα έναντι των προϋπολογισθέντων εμφανίζουν αύξηση 25,57% ήτοι 8.035.000.000 παραπάνω.
     Πώς προήλθε αυτή η αύξηση; Όπως αντιλαμβάνεστε όλοι σας, από δανεισμό. 
     Το άνοιγμα του ελλειμματικού προϋπολογισμού του 2003 θα ήταν ακόμη μεγαλύτερο, εάν δεν ενισχύετο με 345.000.000 ευρώ από τα έσοδα που προέρχονται από τη μείωση του μετοχικού κεφαλαίου του Ταχυδρομικού Ταμιευτηρίου, από 245.000.000 ευρώ, τα οποία εισπράχθηκαν από την παράταση της διαδικασίας περαίωσης των εκκρεμών υποθέσεων -συνάφειες τριετίας και εξαετίας, σας είναι άλλωστε γνωστά- και από επιχειρούμενη μεταφορά εσόδων του Φ.Π.Α. από έσοδα του Γενάρη του 2004 στον προϋπολογισμό του 2003. 
     Ο νόμος αυτός ο οποίος προέβλεπε μεταφορά των φόρων Φ.Π.Α. από το Γενάρη στο 2003 ψηφίστηκε 28.1.2004 και είχε αναδρομική ισχύ. Ασφαλώς αυτό το εγχείρημα δεν ευσταθεί, διότι στο υπό κρίσιμο ημερολογιακό έτος εμφανίζεται το λογιστικό παράδοξο να υπολογίζονται έσοδα δεκατριών μηνών και δαπάνες δώδεκα μηνών. Το λογιστικό αυτό εγχείρημα ασφαλώς και ξεπερνά ακόμα και τα όρια της δημιουργικής λογιστικής του ΠΑ.ΣΟ.Κ., που κυριαρχούσε στους προϋπολογισμούς των κυβερνήσεών του.
     Εκεί όμως που η κυβέρνηση του ΠΑ.ΣΟ.Κ. αναδείχθηκε πρωταθλήτρια στην αύξηση των εσόδων, είναι τα εισπραχθέντα πιστωτικά έσοδα του τακτικού προϋπολογισμού και δημοσίων επενδύσεων, δηλαδή έσοδα από έντοκα γραμμάτια, από ομόλογα, από δάνεια. Συνολικά εισπραχθέντα και πιστωτικά έσοδα 37.968.000.000 ευρώ από δανεισμό.
     Κυρίες και κύριοι συνάδελφοι, με λίγα λόγια, η ισχυρή οικονομία επί κυβερνήσεων του ΠΑ.ΣΟ.Κ., δανείστηκε το 2003 περίπου 38.000.000.000 ευρώ έναντι 30.000.000.000 ευρώ που είχε δανειστεί το 2002. Και την ίδια στιγμή, παρά το φορολογικό τσουνάμι των συναφειών εξαετίας και τριετίας, εισέπραττε 525.000.000 ευρώ λιγότερα από φόρους.  Δηλαδή το ΠΑ.ΣΟ.Κ. κυβερνούσε με δανεικά, διεύρυνε τα ελλείμματα και το δημόσιο χρέος.
     Οι αριθμοί κυρίες και κύριοι συνάδελφοι, λένε την αλήθεια. Από δάνεια εσωτερικού 35.934.000.000 ευρώ και 2.034.000.000 ευρώ από δάνεια του εξωτερικού. 
     Ο δανεισμός κατ’ αρχήν προϋπολογίστηκε στο 38% των γενικών εσόδων και με την πολιτική του ΠΑ.ΣΟ.Κ. εκτινάχθηκε το 2003 στο 49,3%. Τα δε τακτικά φορολογικά έσοδα, ενώ προϋπολογίστηκαν στο 55% των γενικών εσόδων, μετά βίας συγκρατήθηκαν στο 48,7%. 
     Δαπάνες. Οι συνολικές δαπάνες  για το οικονομικό έτος του 2003 προϋπολογίστηκαν στο ποσό των 61.400.000.000 ευρώ, πλην όμως διαμορφώθηκαν 31.12.2003 στο ποσό των 68.507.000.000 ευρώ. Ήτοι υπερέβησαν τις προϋπολογισθείσες κατά 7.107.000.000 ευρώ και σε ποσοστό 11,59%. Έμειναν αδιάθετες πιστώσεις ποσό μόλις 78.000 ευρώ. 
     Πού όμως και πώς δαπανήθηκε το ποσό των 68.507.000.000 ευρώ του οικονομικού έτους 2003. Από το σύνολο των τακτικών δαπανών του τακτικού προϋπολογισμού το 50,18% δαπανήθηκε για μισθούς, συντάξεις, αμοιβές προσωπικού με σχέση εργασίας ιδιωτικού δικαίου ορισμένου χρόνου. Βλέπε συμβασιούχους, βλέπε εποχικούς, βλέπε προσωρινούς, από τις μετακινήσεις των δημοσίων υπαλλήλων.
      Το 2,4% δαπανήθηκε για μισθώματα, μεταφορές, επικοινωνία, ύδρευση, φωτισμό κ.ο.κ..
      Το 25,1% πήγε για επιδοτήσεις, ενισχύσεις, κάλυψη ελλειμμάτων, επιχορηγήσεις ν.π.δ.δ., Ο.Τ.Α., γεωργικούς, βιομηχανικούς, βιοτεχνικούς, τουριστικούς οργανισμούς, ιδρύματα, οργανισμούς υγείας και πρόνοιας και κοινωνικής ασφάλισης. Παραδείγματος χάριν Ο.Γ.Α., Ι.Κ.Α., Ν.Α.Τ., Τ.Α.Π.-Ο.Τ.Ε. και σε διάφορα άλλα ταμεία.  
     Το 22,3% δαπανήθηκε για επιχορηγήσεις σε Δ.Ε.Κ.Ο. και καταναλωτικές δαπάνες υπηρεσιών. Και το ποσό που δαπανήθηκε ήταν 7.370.000.000 ευρώ. Επιπλέον στο σύνολο των δαπανών ποσό 9.278.000.000 ευρώ κατεβλήθη για τόκους και δαπάνες εξυπηρέτησης του δημοσίου χρέους, ενώ για τα χρεολύσια του δημοσίου χρέους κατεβλήθη το ποσό των 22.994.000.000 ευρώ. Σύνολο 32.272.000.000 ευρώ για την εξυπηρέτηση συνολικά του δημόσιου χρέους της χώρας.
     Τα έξοδα, δαπάνες δηλαδή του προϋπολογισμού δημοσίων επενδύσεων ανέρχονται στο ποσό των 8.435.000.000 ευρώ και εμφανίζουν μία μείωση της τάξεως των 483.000.000 ευρώ και καλύπτουν μόλις το 10,9% των γενικών δαπανών του προϋπολογισμού και αυτό παρά την αναγκαιότητα της προετοιμασίας και τέλεσης των Ολυμπιακών Αγώνων.
      Μερικές γενικές παρατηρήσεις επί των εσόδων, δαπανών του Απολογισμού. Παρά τις γενναίες επιχορηγήσεις, επιδοτήσεις και οικονομικές ενισχύσεις ύψους 503.000.000 ευρώ σε διάφορους οργανισμούς όπως Ν.Π.Δ.Δ., Ο.Τ.Α., Οργανισμούς Κοινωνικής Ασφάλισης και το 2003 παρουσίασαν όλοι αυτοί οι οργανισμοί επιδείνωση των οικονομικών τους αποτελεσμάτων και είναι ελλειμματικοί. Ιδιαίτερα δημόσιες επιχειρήσεις όπως Ο.Σ.Ε., Ο.Α.Σ.Α., Ε.Υ.Α.Θ., Η.Σ.Α.Π., Ε.Β.Ο., Ε.Α.Β., Ε.Υ.Δ.Α.Π. κλπ., ενώ χρηματοδοτήθηκαν με 2.691 εκατoμμύρια ευρώ και επιπλέον μέρος των ελλειμμάτων τους καίτοι καλύφθηκε με δανεισμό για τον οποίο όμως εγγυήθηκε το ελληνικό δημόσιο, καταγράφουν εμφανή αδυναμία να εισπράξουν τις εισφορές, να αξιοποιήσουν την περιουσία τους και να διαχειρισθούν τις δαπάνες τους.
      Η πρακτική αυτή επιχορήγηση των φορέων αυτών έχει σαν συνέπεια να συσσωρευθεί ανεξόφλητος δανεισμός ύψους 11.100.000 ευρώ ή το 7,3% του Α.Ε.Π., εγγυημένος από το δημόσιο με αποτέλεσμα να αυξάνεται το έλλειμμα και το χρέος της γενικής κυβέρνησης.
      Ο σύνθετος λογαριασμός που νόμιμα έχει συσταθεί με τους ν.2362/95 και με το ν.2187/94 και έχει ως αποκλειστικό σκοπό την αναδιάρθρωση, παρακολούθηση του δημόσιου χρέους καθώς και τις πληρωμές και τις δαπάνες από την κατάπτωση εγγυήσεων του δημοσίου, κινείται εκτός μεν προϋπολογισμού, εντός δε της δημόσιας ληψοδοσίας.
      Τόσο τα έσοδα, τα οποία προέρχονται κυρίως από δανεισμό, όσο και οι δαπάνες δηλαδή οι πληρωμές για την προεξόφληση δανείων, την πορεία των επιτοκίων, τη χρησιμοποίηση των εσόδων από τις, αποκρατικοποιήσεις για εξόφληση του χρέους, δεν εμφανίζονται στα αντίστοιχα έσοδα και έξοδα του προϋπολογισμού. Ομοίως, μέσω ειδικών λογαριασμών, που και αυτοί νόμιμα έχουν συσταθεί, διακινούνται έσοδα και δαπάνες για πληρωμές εξοπλιστικών προγραμμάτων των Ενόπλων Δυνάμεων, χωρίς η κίνηση των λογαριασμών αυτών να εμφανίζεται στον προϋπολογισμό και κατ’ επέκταση και στον Απολογισμό. 
      Το πολιτικό επιχείρημα όπως, η προμήθεια των εξοπλιστικών συστημάτων γίνεται σταδιακά και δεν είναι δυνατή η συγκέντρωση των νομίμων δικαιολογητικών πριν από την ολοκλήρωση της προμήθειας και κατά συνέπεια δε γίνεται καταγραφή των πληρωμών στα έξοδα του προϋπολογισμού, φαντάζει εξωπραγματικό και από λογιστικής τουλάχιστον πλευράς, το επιχείρημα αυτό, είναι αναιτιολόγητο και μη συμβατό με τη διάταξη του άρθρου 79 του Συντάγματος και των συναφών άρθρων 5,10 και 13 του ν.2362/95 περί δημοσίου λογιστικού.
      Τέλος, οι αναρίθμητοι ειδικοί λογαριασμοί διαχείρισης δημοσίου χρήματος καίτοι είναι νόμιμοι, εφόσον κινούνται εκτός προϋπολογισμού ή παράλληλα με τον προϋπολογισμό, όσο και αν εμφανίζονται στη δημόσια ληψοδοσία, δεν παύουν να αντιστρατεύονται τη βασική διάταξη του άρθρου 79 του Συντάγματος που επιτάσσει «όλα τα έσοδα και τα έξοδα του κράτους πρέπει να αναγράφονται στον ετήσιο προϋπολογισμό και απολογισμό». Γι’ αυτό και επιβάλλεται να μελετηθεί, να αναθεωρηθεί, τόσο ο δομικός σχεδιασμός του προϋπολογισμού, όσο και ο σύνθετος θεσμός των ειδικών λογαριασμών.
      Στο γενικό Ισολογισμό της χρήσεως από 1.1.2003 έως 31.12.2003, εμφανίζονται στο ενεργητικό και το παθητικό ισοσκελισμένα και συνοπτικά τα οικονομικά αποτελέσματα του κρατικού προϋπολογισμού του 2003. 
      Ο λογαριασμός του ενεργητικού με τον τίτλο «υπόλοιπο δημόσιου ταμείου» ύψους 4.502.000 ευρώ δεν αφορά μετρητά, όπως εκ πρώτης όψεως μπορεί να εκληφθεί, αλλά αναλύεται σε 35.128.000 ευρώ σε μετρητά και σε 4.502.000, τα λεγόμενα αντίτιμα. Δηλαδή, τα αντίτιμα είναι δαπάνες, πληρωμές που έγιναν από τις Δ.Ο.Υ., χωρίς όμως να έχουν εκδοθεί τα προβλεπόμενα συμψηφιστικά χρηματικά εντάλματα και έτσι το ποσό αυτό δεν εμφανίζεται στα έξοδα του προϋπολογισμού.
      Ο λογαριασμός «δημόσιο χρέος» διαμορφώθηκε στις 31.12.2003 στο ποσό των 164.922.000 ευρώ έναντι 150.000.000.000 ευρώ που ήταν το 2002, ήτοι παρουσιάζεται μία ποσοστιαία αύξηση 7,7%.
      Εάν σ’ αυτόν τον λογαριασμό προστεθεί και το χρέος των Ενόπλων Δυνάμεων ύψους 6.401.000.000 ευρώ, τότε αυτό ανέρχεται στο τεράστιο ποσό των 171.323.000.000 ευρώ. Σημειώνεται, όσον αφορά παρεχόμενες εγγυήσεις του δημοσίου για διάφορες κατηγορίες δανειοληπτών, όπως είναι οι δημόσιες, οι δημοτικές, οι κοινοτικές επιχειρήσεις, οργανισμοί, κρατικά ιδρύματα, νομικά πρόσωπα δημοσίου δικαίου, κ.ο.κ., ότι διαμορφώθηκε ο δανεισμός αυτός με την εγγύηση του κράτους στις 31/12/2003 στο ποσό των 12.144.000.000 ευρώ. Και αν συνυπολογιστούν και αυτές οι εγγυήσεις, τότε το συνολικό δημόσιο χρέος εκτινάσσεται στο αστρονομικό ποσό των 183.467.000.000 ευρώ έναντι 167.000.000.000 ευρώ που ήταν στις 31 Δεκεμβρίου. Δηλαδή, μέσα στο οικονομικό έτος 2003, αυτό αυξήθηκε κατά 6.245.000.000 ευρώ ή 8,9%. Για την εξυπηρέτηση αυτού του τεραστίου δημοσίου χρήματος πληρώθηκε το ποσό των 33.259.000.000 ευρώ το 2003. Στον υπό κρίση ισολογισμό δεν περιλαμβάνεται η αξία της κινητής και ακίνητης περιουσίας του δημοσίου και στην κατεύθυνση του εξορθολογισμού του Ισολογισμού πρέπει να εξεταστεί μελλοντικά και αυτή η περίπτωση. Οι αριθμοί που σας είπα, ήταν περισσότερο συγκεντρωτικοί και θα παρακαλέσω όλους σας, να δείτε από την εισηγητική έκθεση και από την έκθεση της επιτροπής όλα αυτά τα νούμερα, καθώς υπάρχουν μέσα οι πίνακες.
      Από την παραπάνω ανάλυση των δημοσιονομικών μεγεθών του προϋπολογισμού, Ισολογισμού και Απολογισμού του οικονομικού έτους 2003 διαπιστώνεται πως, παρ’ ότι η ελληνική οικονομία και μάλιστα εν όψει προετοιμασίας τέλεσης των Ολυμπιακών Αγώνων, ήταν υποχρεωμένη να αναπτύξει ταχύτερους ρυθμούς ανάπτυξης, πράγμα το οποίο και επέτυχε ξεπερνώντας μάλιστα και το μέσο όρο ρυθμού ανάπτυξης των άλλων χωρών μελών της Ευρωζώνης, εν τούτοις οι δημοσιονομικές συνθήκες χειροτέρεψαν το 2003, καθόσον ούτε τα προϋπολογιζόμενα τακτικά έσοδα καλύφθηκαν –αντιθέτως παρουσίασαν σημαντική υστέρηση- ούτε και οι δαπάνες συγκρατήθηκαν –αντιθέτως σημείωσαν μεγάλες υπερβάσεις- με συνέπεια να διευρυνθεί το έλλειμμα και το δημόσιο χρέος.
      Είναι πασιφανές ότι, η ελληνική οικονομία αντιμετωπίζει σημαντικές ανισορροπίες και αγκυλώσεις. Η επίτευξη της πραγματικής σύγκλισης είναι μία μακροχρόνια διαδικασία, αποτελεί μείζονα πρόκληση και απαιτεί επιτάχυνση και διεύρυνση διαρθρωτικών μεταρρυθμίσεων και αλλαγών σε πολλούς τομείς. Προς την κατεύθυνση αυτή, η Νέα Δημοκρατία υλοποιώντας το πρόγραμμα για το οποίο μας ψήφισε ο ελληνικός λαός στις 7 του Μάρτη του 2004 προχωρούμε ασυμβίβαστοι. 
      Και με τις παραπάνω παρατηρήσεις, κυρίες και κύριοι συνάδελφοι, εισηγούμαι, την περαιτέρω συζήτηση του Απολογισμού και Ισολογισμού του κράτους οικονομικού έτους 2003 στην Ολομέλεια της Βουλής και την κύρωση αυτών. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε και εμείς τον κ. Κωστόπουλο.
      Κυρίες και κύριοι συνάδελφοι έχω την τιμή να σας ανακοινώσω ότι από τα άνω δυτικά θεωρεία παρακολουθούν την Συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους της Βουλής είκοσι δύο μαθητές και μαθήτριες και δύο συνοδοί καθηγητές από το 52ο Λύκειο Αθηνών.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
       Το λόγο έχει ο εισηγητής του ΠΑ.ΣΟ.Κ. συνάδελφος κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, συζητούμε σήμερα τον Ισολογισμό και τον Απολογισμό για το έτος 2003. Η διαδικασία βάση της οποίας υποχρεώνεται η Ολομέλεια της Βουλής να συζητήσει τον συγκεκριμένο Ισολογισμό και Απολογισμό καθώς επίσης και η σύσταση της ειδικής επιτροπής που εξετάζει αντίστοιχα τον Ισολογισμό και Απολογισμό κάθε έτους καθιερώθηκε μετά από την τροποποίηση του Συντάγματος του 2001 και μετά από την τροποποίηση του Κανονισμού της Βουλής. Η συγκεκριμένη διαδικασία ήταν πρωτοβουλία της κυβέρνησης του ΠΑ.ΣΟ.Κ. και αυτό, γιατί εκτιμούμε ότι η εξέταση και του Απολογισμού και του Ισολογισμού του κράτους είναι μία σημαντική ενέργεια, μία σημαντική διαδικασία, γιατί ουσιαστικά δίνεται η δυνατότητα στη Βουλή να ελέγξει τα πεπραγμένα της διαχείρισης μέσα σε συγκεκριμένο χρονικό διάστημα μιας κυβερνητικής πολιτικής σε οικονομικό επίπεδο.
    Άρα, λογοδοτεί ουσιαστικά η Κυβέρνηση για την εκτέλεση του προϋπολογισμού. Κατά πόσο, δηλαδή, έχουν επαληθευθεί οι προβλέψεις και συμπληρώνει το θεσμικό πλαίσιο όσον αφορά τη διαφάνεια και τον έλεγχο των δημοσιονομικών δεδομένων. 
    Είπα προηγουμένως ότι μέσα από την τροποποίηση του Συντάγματος και τη σύσταση της ειδικής επιτροπής στα πλαίσια της τροποποίησης του Κανονισμού προβλέπεται η σύσταση ειδικής επιτροπής που εξετάζει το πρώτο εξάμηνο τον απολογισμό και ισολογισμό. Θα ήθελα να αναφερθώ, κυρία Πρόεδρε, για μια ακόμα φορά στο Προεδρείο της Βουλής και στην Ολομέλεια ότι η λειτουργία αυτής της επιτροπής απαιτεί την ενίσχυση τόσο με γραμματειακή υποστήριξη όσο και με την δυνατότητα να μπορεί να προβαίνει στον έλεγχο και την αξιολόγηση των δαπανών. Γιατί αν τα έσοδα είναι πέρα από τα προβλεπόμενα δεν υπάρχει κανένα πρόβλημα. Όσον αφορά στις δαπάνες να υπάρχει η δυνατότητα να κρίνεται η κοινωνική ανταποδοτικότητά τους. 
    Συνεισφέρει η ειδική επιτροπή όχι μόνο ως προς τον ελεγκτικό αλλά νομίζω και στον πολιτικό προσανατολισμό για τους επόμενους προϋπολογισμούς. 
    Και τρίτον, νομίζω ότι λειτουργεί η ειδική αυτή επιτροπή, που εξετάζει τον Απολογισμό και Ισολογισμό, σαν σύμβουλος και θα μου επιτρέψετε να πω και σαν υποστηρικτής του εκάστοτε Υπουργού Εθνικής Οικονομίας και Οικονομικών σε όποιες ενδεχόμενες πιέσεις για υπέρβαση των δαπανών.  Γι’ αυτό, κυρία Πρόεδρε, θα ήθελα να υπάρχει, με πρωτοβουλία σας, η στήριξη αυτής της επιτροπής με το ανάλογο τεχνικό και επιστημονικό προσωπικό στο ιδιαίτερα δύσκολο έργο. 
    Για την αναμόρφωση της δημοσιονομικής διαχείρισης και τον αποτελεσματικότερο και ουσιαστικότερο έλεγχο στα δημοσιονομικά μεγέθη είναι αναγκαίο να υπάρξει μια συμφωνία όλων των πολιτικών κομμάτων. Να υπάρξει μια συμφωνία για το πώς θα παρουσιάζεται ο Ισολογισμός και ο Απολογισμός, δηλαδή, να υπάρχει η επίσπευση ελέγχου του Απολογισμού ει δυνατόν τον επόμενο χρόνο και όχι όπως γίνεται τώρα μετά από δυο χρόνια. 
    Να ενισχυθούν όπως είπα προηγουμένως οι αρμοδιότητες της επιτροπής για την παρακολούθηση και πορεία όχι μόνο του Ισολογισμού και Απολογισμού αλλά να έχει τη δυνατότητα αυτή η ειδική επιτροπή να μπορεί να παρακολουθεί και τον τρέχοντα προϋπολογισμό κάθε φορά. Δηλαδή, κυρία Πρόεδρε, κατά τη γνώμη μου θα πρέπει να υπάρχει στην πρόβλεψη τροποποίησης του κανονισμού η δυνατότητα από την Επιτροπή στο πρώτο εξάμηνο να ελέγχει τον τρέχοντα προϋπολογισμό. Νομίζω ότι αν υπάρχει αυτή η δυνατότητα και κατ’ επέκταση ενημερώνεται και η Βουλή θα αποφεύγονται και τυχόν υπερβάσεις όσον αφορά στις δαπάνες αλλά και τις όποιες καθυστερήσεις υπάρχουν στον εκάστοτε προϋπολογισμό, όσον αφορά στο σκέλος των εσόδων. 
    Θα ήθελα να αναφερθώ πολύ σύντομα, κάπως ειδικότερα στα επιμέρους τεχνικά ζητήματα στα οποία θα πρέπει να προχωρήσει η αποσαφήνιση του τρόπου καταγραφής ορισμένων υποχρεώσεων του κράτους. Το έχουμε συζητήσει κατ’ επανάληψη όμως δεν το έχουμε προσεγγίσει για να μην πω δεν το έχουμε λύσει. Πώς θα αποτυπώνονται οι στρατιωτικές δαπάνες; Οι δαπάνες για τα εξοπλιστικά προγράμματα. Θα πρέπει να συμφωνήσουμε επιτέλους. Οι υποχρεώσεις στα ασφαλιστικά και άλλα ταμεία: θα πρέπει να συμφωνήσουμε πως θα γίνεται η αποτύπωση τους στον προϋπολογισμό. Οι εγγυήσεις του δημοσίου για λογαριασμό τρίτων. Ο τρόπος παρουσίασης των ειδικών λογαριασμών. 
    Και αυτό γιατί διαπιστώνουμε ότι όταν η Νέα Δημοκρατία ήταν αντιπολίτευση κατηγορούσε το ΠΑ.ΣΟ.Κ. ότι στους τέσσερις αυτούς ειδικούς κωδικούς αριθμούς δεν παρουσίαζε κατά πώς αυτή πίστευε ορθά την απεικόνιση των δεδομένων. Και σήμερα έρχεται η ίδια και πράττει αυτό που μέχρι χθες κατηγορούσε. Επιτέλους νομίζω ότι είναι η ώρα σήμερα, κυρία Πρόεδρε -γι’ αυτό έκανα αυτήν τη μεγάλη εισαγωγή απευθυνόμενος σε σας και στο Σώμα- να γίνουν ξεκάθαροι οι όροι απεικόνισης όλων αυτών των στοιχείων. 
    Πολύ σύντομα -γιατί ειπώθηκαν από τον προηγούμενο εισηγητή- να αναφέρω κάποια στοιχεία σχετικά με τον Απολογισμό και Ισολογισμό.
      Η συζήτηση και ψήφιση του Απολογισμού, που αφορά και τα έσοδα και τα έξοδα, έχει ανάγκη από συνέπεια και ως προς την έγκριση των εξόδων που έγινε καθ’ υπέρβαση του προϋπολογισμού, αλλά και η εξήγηση, εάν αυτή η υπέρβαση των εξόδων, των δαπανών, είχαν κοινωνικό χαρακτήρα, ή ήταν για εξυπηρέτηση «ημετέρων», ή για λόγους κομματικούς, ή για λόγους προεκλογικούς κατά περίπτωση.
      Βλέπω, κυρίες και κύριοι συνάδελφοι, ότι κάθε δημόσια συζήτηση για τα δημοσιονομικά δεδομένα της χώρας αποτελεί μία βαθύτατη πολιτική συζήτηση. Γιατί δεν πρέπει να επικεντρωνόμαστε στη συζήτηση σε λογιστικές ακροβασίες αλλά θα πρέπει να οδηγήσει στην ανάδειξη των οικονομικών, κοινωνικών και πολιτικών επιλογών γενικά, και να δίνει το στίγμα των πολιτικών και ιδεολογικών απόψεων του κάθε κόμματος.
      Τα έσοδα του απολογισμού για το 2003, τα εισπραχθέντα, ανήλθαν σε 76,9 δισεκατομμύρια ευρώ, έναντι 70,3 δισεκατομμύρια ευρώ που είχαν προβλεφθεί, άρα έχουμε μία αύξηση 6,6 δισεκατομμύρια ευρώ, είτε 9,4% αύξηση των προβλεπομένων εσόδων για το 2003. 
      Αντίστοιχα στα έξοδα είχαμε μία υπέρβαση των δαπανών. Από 61,3 δισεκατομμύρια που είχαν προβλεφθεί, ανήλθαν σε 68,5 δισεκατομμύρια ευρώ. Έχουμε, δηλαδή, 7,2 δισεκατομμύρια ευρώ αύξηση των δαπανών, πέρα από την πρόβλεψη του 2003, ήτοι 11,5%. Αλλά επειδή άκουσα τον συνάδελφο προηγουμένως να προσεγγίζει από διαφορετική οπτική γωνία την υπέρβαση των δαπανών, θα τον παραπέμψω στα όσα ο κ. Αλογοσκούφης αναφέρεται στην έκθεση-διαδήλωση, απαντώντας στο Ελεγκτικό Συνέδριο, κύριοι συνάδελφοι της Νέας Δημοκρατίας, ότι η υπέρβαση των δαπανών οφείλεται στην επιχορήγηση των νομικών προσώπων και στην εξόφληση δανείων. Τα λέει ο κ. Αλογοσκούφης, Υπουργός Οικονομίας και Οικονομικών στη σελίδα 57 της έκθεσης για τον Ισολογισμό και τον Απολογισμό.
      Για το πρόγραμμα δημοσίων επενδύσεων. Οι πληρωμές ανήλθαν σε 8,4 δισεκατομμύρια ευρώ έναντι προβλέψεων 8,9%. Δηλαδή μιλάμε ότι το 2003 έγινε απορρόφηση του 94,5% του αρχικού ποσού που προεβλέπετο. Άρα, μιλάμε για μία μεγάλη απορρόφηση από το πρόγραμμα δημοσίων επενδύσεων. Και μπορώ να πω ότι είναι για πρώτη φορά τόσο μεγάλη η απορροφητικότητα από το πρόγραμμα δημοσίων επενδύσεων -αυτό επικαλείται και ο κ. Αλογοσκούφης στη σελίδα 99 του Ελεγκτικού Συνεδρίου- όπου η υλοποίηση του προγράμματος δημοσίων επενδύσεων για το 2003 προχώρησε ικανοποιητικά. 
      Μια κουβέντα για το δημόσιο χρέος: Πληρώθηκαν για την εξυπηρέτηση του δημοσίου χρέους το 2003 33,2 δισεκατομμύρια ευρώ έναντι 31,1 δισεκατομμύρια ευρώ το 2002. Δηλαδή πληρώθηκαν παραπάνω 2,1 δισεκατομμύρια ευρώ, προκειμένου να εξυπηρετήσουμε, προκειμένου να μειώσουμε το δημόσιο χρέος. 
      Ως προς τον Ισολογισμό θα ήθελα να πω ότι περιλαμβάνει τις πράξεις τις οικονομικές από 1η Ιανουαρίου μέχρι 31 Δεκεμβρίου κάθε έτους, ενώ ο Απολογισμός περιλαμβάνει και την παράταση του οικονομικού έτους. Για το λόγο αυτό ορισμένοι, εκτός προϋπολογισμού, λογαριασμοί εμφανίζουν χρεωστικά υπόλοιπα, τα οποία τακτοποιούνται με την έκδοση συμψηφιστικών χρηματικών ενταλμάτων στην παράταση του οικονομικού έτους και εμφανίζονται στις δαπάνες απολογισμού του ιδίου έτους. Αυτό το αναφέρω ακριβώς γιατί  πριν από ένα χρόνο δηλαδή, η μεγάλη διάσταση και η μεγάλη αντιπαράθεση που είχαμε με τη Νέα Δημοκρατία όσον αφορά τη μεταφορά εσόδων του 2003 στο 2004.
      Θα ήθελα να πω και μία κουβέντα για τις εγγυήσεις του ελληνικού δημοσίου. Οι εγγυήσεις αυτές χορηγούνται με απόφαση του Υπουργού Οικονομίας και Οικονομικών σε πιστωτικά ιδρύματα του εσωτερικού και εξωτερικού για τη χορήγηση δανείων ή πιστώσεων σε διαφόρους φορείς του δημοσίου και του ιδιωτικού τομέα. Το ανεξόφλητο υπόλοιπο δανείων που καλύπτεται με εγγύηση του ελληνικού δημοσίου ανήλθε στο τέλος του 2003 στα 12,1 δισεκατομμύρια ευρώ. Άρα, επειδή είπατε, κύριε συνάδελφε της Νέας Δημοκρατίας, ότι είχαμε υπέρβαση, δεν ξεπέρασε το όριο δανεισμού, λέει ο κ. Αλογοσκούφης,  για τις εγγυήσεις δημοσίου, στα δάνεια που χορηγήθηκαν, το ύψος που είχε οριστεί. Για το 2003, δηλαδή, οι εγγυήσεις από δάνεια ανήλθαν σε 1,5 δισεκατομμύρια ευρώ με ανώτατο όριο 1,83 δισεκατομμύρια ευρώ. 
      Θα κάνω πολύ σύντομες παρατηρήσεις για τον Ισολογισμό του 2003. Κυρίες και κύριοι συνάδελφοι, η διάσταση λόγων και έργων, προθέσεων και ενεργειών της Κυβέρνησης της Νέας Δημοκρατίας επιβεβαιώνεται περίτρανα μέσα από τις παρατηρήσεις -που όλοι διαβάσαμε- που κάνει ο αρμόδιος Υπουργός Οικονομίας και Οικονομικών, ο κ. Αλογοσκούφης, σχετικά με την έκθεση-διαδήλωση του Ελεγκτικού Συνεδρίου για τον Απολογισμό του 2003. 
      Από τις παρατηρήσεις αυτές καμία δαπάνη, λέει ο κ. Αλογοσκούφης, και κανένας λογαριασμός δεν ήταν κρυφός όσον αφορά το χρονικό διάστημα των διακυβερνήσεων του ΠΑΣΟΚ. Για χρόνια είχαμε αντιπαράθεση, κάνατε αντιπολιτευτική επένδυση όσον αφορά την ύπαρξη των κρυφών λογαριασμών, όσον αφορά την ύπαρξη και τη διαχείριση των ειδικών λογαριασμών και έρχεται σήμερα ο κ. Αλογοσκούφης και λέει ότι καμία δαπάνη και κανένας λογαριασμός δεν ήταν κρυφός επί κυβερνήσεων ΠΑΣΟΚ. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: «Στριπτίζ» δηλαδή. 
      ΑΝΔΡΕΑΣ ΜΑΚΡΥΠΙΔΗΣ: Έρχονται δηλαδή σε αντίθεση με όσα υποστήριξε η Νέα Δημοκρατία, προκειμένου να δικαιολογήσει την πολιτική της επιλογή για την περιβόητη δημοσιονομική απογραφή, συγκεκριμένα σε τρία στοιχεία. 
      Όσον αφορά τις επιχορηγήσεις στα ασφαλιστικά ταμεία και τους δημόσιους φορείς, για τη μη εμφάνιση ποσού της τάξεως των 502.000.000 ευρώ στα έξοδα του απολογισμού του έτους 2003, το οποίο αφορά επιχορηγήσεις σε ασφαλιστικά ταμεία και άλλους δημοσίους φορείς, ο κ. Αλογοσκούφης παρατηρώντας επισημαίνει το εξής: 
      Το ποσό αυτό δεν εμφανίστηκε στα έξοδα του Απολογισμού του 2003 γιατί αφορά προκαταβολές μισθών και συντάξεων του μήνα Ιανουαρίου του 2004, οι οποίες πληρώθηκαν το 2003. Δηλαδή το ποσό αυτό θα εμφανιστεί στα έξοδα του απολογισμού του 2004, αυτό που εμείς είχαμε κάνει. Και έρχεται σήμερα, το αναγνωρίζει και θα εμφανιστεί στον ισολογισμό και τον απολογισμό που θα κάνουμε το επόμενο έτος για το 2004. 
      Σχετικά με τον ειδικό λογαριασμό διαχείρισης του δημοσίου χρέους και εξυπηρέτησης των εγγυήσεων, για τη λειτουργία του λογαριασμού αυτού επισημαίνεται στην παρατήρηση του κ. Αλογοσκούφη στη σελίδα 61 τα εξής: Ο λογαριασμός αυτός έχει ως σκοπό την αναδιάρθρωση του δημοσίου χρέους με την εξόφληση παλαιών υψηλότοκων δανείων. Δηλαδή στα έσοδα δεν εμφανίζεται ο επιπλέον αυτός δανεισμός επειδή δεν αφορά δανειακές ανάγκες του τρέχοντος προϋπολογισμού, του 2003 δηλαδή, ενώ δεν εμφανίζονται και τα χρεολύσια που προπληρώνονται επειδή αφορούν μελλοντικούς προϋπολογισμούς. 
      Σχετικά με τα έσοδα και έξοδα δανείων για τη χρηματοδότηση των εξοπλιστικών προγραμμάτων, επισημαίνεται το εξής από το σημερινό Υπουργό Οικονομίας και Οικονομικών, τον κ. Αλογοσκούφη, στη σελίδα 61. Σε αντίθεση από ό,τι έλεγε η Κυβέρνηση της Νέας Δημοκρατίας, για να δικαιολογήσει όπως είπα την περιβόητη δημοσιονομική απογραφή, ο κ. Αλογοσκούφης λέει: «Τα δάνεια για τη χρηματοδότηση των εξοπλιστικών προγραμμάτων των Ενόπλων Δυνάμεων καταγράφονται στο ύψος του δημοσίου χρέους και εξυπηρετούνται κανονικά. Οι λόγοι για τη μη εγγραφή στον προϋπολογισμό σχετίζονται με το χαρακτήρα των εξοπλιστικών προγραμμάτων αφού, πρώτον τα εξοπλιστικά προγράμματα υλοποιούνται σε μεγάλο χρονικό διάστημα δέκα ετών και δεν είναι δυνατή η τμηματική επί μέρους απόδοση ενός προγράμματος, αφού σύμφωνα με την ισχύουσα νομοθεσία τα απαιτούμενα δικαιολογητικά συγκεντρώνονται και υποβάλλονται μόνο μετά την ολοκλήρωση του προγράμματος». Τάδε έφη κ. Αλογοσκούφης. 
      Πού είναι ο φαρισαϊσμός, κυρίες και κύριοι συνάδελφοι; Η Κυβέρνηση της Νέας Δημοκρατίας κατηγορεί τις προηγούμενες κυβερνήσεις του ΠΑΣΟΚ για κρυφούς λογαριασμούς. Και σας ερωτώ, ερωτώ τον παριστάμενο και αρμόδιο Υφυπουργό: Μπορείτε να μας πείτε, κύριε Υφυπουργέ, είστε είκοσι μήνες στην Κυβέρνηση. Καταργήσατε αυτούς τους αμαρτωλούς ειδικούς λογαριασμούς; Όχι μόνο δεν προχωρήσατε στην κατάργηση, αλλά προχωρήσατε και σε ενίσχυση των ειδικών λογαριασμών. Προφανώς σήμερα να σας εξυπηρετούν, να σας βολεύουν, με την ευρύτερη έννοια. 
      Συγκεκριμένα, με τον ν. 3342/2005 για την αξιοποίηση των Ολυμπιακών εγκαταστάσεων, διάταξη που διατηρεί τον ειδικό λογαριασμό, αριθμός 234372/1 του Υπουργείου Πολιτισμού και επεκτείνει τη χρήση του και αναφέρεται συγκεκριμένα στη διάταξη που ψηφίσατε, κύριοι της Νέας Δημοκρατίας, ότι μέσα από αυτόν τον ειδικό λογαριασμό –άκουσον!- θα υπάρχει δυνατότητα για πληρωμή της γνωμοδοτικής επιτροπής που θα χορηγεί άδειες για τη χρήση Ολυμπιακών εγκαταστάσεων.  
Δηλαδή έξω από τα όσα προβλέπετε μέσα από τη δυνατότητα απεικόνισης των όποιων δαπανών στον Προϋπολογισμό, άρα μέσα από τη σύσταση και διατήρηση νέου ειδικού λογαριασμού. Και επίσης, για την χορήγηση της Γενικής Γραμματείας Ολυμπιακής Αξιοποίησης, άλλο αμαρτωλό σύστημα!
      Σήμερα η Κυβέρνηση της Νέας Δημοκρατίας ακολουθεί πρακτικές που χθες αποδοκίμαζε σχετικά με τον τρόπο όπου τα έσοδα από το αποθεματικό του Ταμείου Παρακαταθηκών και Δανείων τα θεωρούσε απλή χρηματοροή και σήμερα, μέσα από το συγκεκριμένο νόμο, προχωρεί στην αφαίμαξη των αποθεματικών, 700.000.000 ευρώ, από το Ταμείο Παρακαταθηκών και Δανείων και συγχρόνως δίνει τη δυνατότητα –άκουσον άκουσον!- να μπορεί η Κυβέρνηση να προχωρεί στην άντληση μέχρι και του 70% των κεφαλαίων, με σκοπό την κάλυψη χρεών, όπως έκανε συγκεκριμένα για τα νοσοκομεία. 
      Και σήμερα προχώρησε σε νομοθετική ρύθμιση, προκειμένου να αυξήσει την «άσπρη τρύπα» και να μειώσει τα δικά της ελλείμματα, δημιουργώντας αυτό που συζητήσαμε το καλοκαίρι, το Ενιαίο Ασφαλιστικό Επικουρικό Ταμείο για τις τράπεζες, που βρέθηκε σε διάσταση γενικά με τους εργαζομένους και πιο συγκεκριμένα με τους τραπεζοϋπαλλήλους, δημιουργώντας το Ενιαίο Ταμείο, το Ε.Τ.Α.Τ., ως νομικό πρόσωπο δημοσίου δικαίου. Γιατί, κυρίες και κύριοι συνάδελφοι; Για να συμπεριλάβει μέσα τα πλεονάσματα. 
      Η Κυβέρνηση της Νέας Δημοκρατίας σήμερα βρίσκεται δέσμια επιλογών της και αντιπολιτευτικής τακτικής που ακολούθησε χθες. Και θα ήθελα να ρωτήσω τους συναδέλφους της Νέας Δημοκρατίας σχετικά με την εξαγγελία που έκανε ο Υπουργός Άμυνας για την αγορά των σαράντα F-16, που θα στοιχίσουν 100 μέχρι 120.000.000.000 ευρώ. Δεν είναι η ώρα να πούμε για τη σκοπιμότητα, να πούμε για τις τεχνικές προδιαγραφές, για το μηχανολογικό εξοπλισμό και αν αυτά όντως θα καλύψουν ανάγκες αμυντικές και την ασφάλεια της χώρας μας. Θα ήθελα όμως να ρωτήσω το εξής: Γι’ αυτό το μεγάλο ποσό, τα 1,5 έως 3 δισεκατομμύρια ευρώ, θα συνεχίσει η Κυβέρνηση της Νέας Δημοκρατίας να ζητά η απεικόνισή τους να γίνεται με τους λογιστικούς κανόνες που αυτή χθες κατηγορούσε; Δηλαδή θα τα απεικονίσει κατά το χρόνο παραγγελίας ή κατά το χρόνο παραλαβής; Είμαστε εδώ, για να το παρακολουθήσουμε.
      Δεν θα αναφερθώ, κυρίες και κύριοι συνάδελφοι, σχετικά με την εξαγγελία της Νέας Δημοκρατίας όσον αφορά την τιτλοποίηση των μελλοντικών φορολογικών εσόδων για το 2006. Γιατί πριν αλέκτωρ λαλήσει τρις, ο κ. Αλογοσκούφης έκανε άτακτη υποχώρηση. Θα μιλήσω μόνον για την προσπάθεια τιτλοποίησης ενός μέρους από αυτά για το 2005. Τι έλεγε ο κ. Καραμανλής όταν το ΠΑ.ΣΟ.Κ. είχε προχωρήσει σε μια αντίστοιχη ρύθμιση τιτλοποίησης εσόδων; Έλεγε ο κ. Καραμανλής ότι: «Η Κυβέρνηση αδυνατεί να διαχειριστεί το παρόν και κλέβει το μέλλον του τόπου». Και ο σημερινός Υπουργός Ανάπτυξης έλεγε: «Δεν είναι επιτρεπτό μια Κυβέρνηση να αναλαμβάνει δεσμεύσεις μακράς διάρκειας που αφορούν το μέλλον». 
      Τι πράττει σήμερα ο κ. Αλογοσκούφης;  Τιτλοποιεί 1,5 δισεκατομμύρια ευρώ έσοδα από ληξιπρόθεσμες υποχρεώσεις, έσοδα που μπορεί το κράτος να εισπράξει την επόμενη πενταετία, την επόμενη δεκαετία. Άρα υπονομεύει το μέλλον της χώρας. Υπονομεύει την προοπτική εσόδων στο μέλλον.
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, ο χρόνος σας έχει συμπληρωθεί. Παρακαλώ κάντε μια προσπάθεια να τελειώσετε.
      ΑΝΔΡΕΑΣ ΜΑΚΡΥΠΙΔΗΣ: Ολοκληρώνω, κυρία Πρόεδρε.
      Σχετικά με τον Προϋπολογισμό του 2005 θα μας δοθεί η δυνατότητα να αναφερθούμε τις επόμενες μέρες, καθώς επίσης και για τον Προϋπολογισμό του 2006, που θα μου επιτρέψετε, κυρίες και κύριοι συνάδελφοι, να έχω σοβαρότατες επιφυλάξεις για το αν θα μπορέσετε επιτέλους να συντάξετε προϋπολογισμό για το 2006. Η Νέα Δημοκρατία πλέον απέδειξε περίτρανα ότι δεν μπορεί να υλοποιήσει τον μόνο ειλικρινή προϋπολογισμό, που η ίδια συνέταξε. Σχεδίασε, προγραμμάτισε, συνέταξε, ψήφισε, αλλά δεν μπορεί να τον υλοποιήσει.
    Και οι αποκλίσεις είναι γνωστές και στο σκέλος των εσόδων και στο σκέλος των δαπανών. Το πρόβλημα σήμερα είναι ότι όχι μόνον δεν μπορεί να υλοποιήσει έναν προϋπολογισμό, αλλά έχει σοβαρότατη αδυναμία να συντάξει προϋπολογισμό. Και αυτό γιατί; Γιατί στις 3 Οκτωβρίου κατέθεσε ο κ. Αλογοσκούφης, όπως ήταν υποχρεωμένος από το Σύνταγμα, προσχέδιο προϋπολογισμού και δεκαπέντε μέρες μετά προχώρησε ο ίδιος με εξαγγελίες και συνέντευξη στους δημοσιογράφους σε αναθεώρηση. Προέβλεπε το προσχέδιο ότι το έλλειμμα για το 2006 θα είναι 2,8% και προχώρησε σε μείωση τετρακοσίων εκατομμυρίων δαπανών και είπε ότι θα περιοριστεί στο 2,6%. Πριν από μια εβδομάδα έστειλε την πρότασή του, το προσχέδιο προς έγκριση προκειμένου να πάρει οριστική μορφή για να κατατεθεί στα συνταγματικά περιθώρια μέχρι τις 21 Νοεμβρίου στη Βουλή, στην Ευρωπαϊκή Ένωση και προχωρεί σε αλλαγή του συνόλου των μεγεθών…
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή).
    ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, σας παρακαλώ! 
    ΑΝΔΡΕΑΣ ΜΑΚΡΥΠΙΔΗΣ: Τελειώνω, κυρία Πρόεδρε.
    …του συνόλου των όσων προέβλεπε και στα έσοδα και στις δαπάνες και στο πρόγραμμα δημοσίων επενδύσεων και στο ρυθμό ανάπτυξης, σε όλα τα οικονομικά μεγέθη.
    Να, γιατί σας λέμε ότι δεν μπορέσατε να υλοποιήσετε προϋπολογισμό, σήμερα δεν μπορείτε να συντάξετε προϋπολογισμό. Και αυτό είναι γενικότερο πρόβλημα. 
    ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ, κύριε Μακρυπίδη!
    ΑΝΔΡΕΑΣ ΜΑΚΡΥΠΙΔΗΣ: Τελειώνω, κυρία Πρόεδρε. 
    ΠΡΟΕΔΡΟΣ ( Άννα Μπενάκη - Ψαρούδα): Ναι, αλλά η συζήτηση είναι οργανωμένη και έχει περιορισμένο χρόνο. Κάντε μου τη χάρη σας παρακαλώ!
    ΑΝΔΡΕΑΣ ΜΑΚΡΥΠΙΔΗΣ: Τελειώνω με το εξής: Η Νέα Δημοκρατία σήμερα ψήφισε τον ισολογισμό και απολογισμό του 2003 και νομίζω ότι το έκανε όχι από υποχρέωση πολιτική, ούσα Κυβέρνηση σήμερα, αλλά νομίζω, από τις απαντήσεις του κυρίου Αλογοσκούφη, ότι ψήφισε πιστεύοντας ότι έγινε σωστή διαχείριση του 2003. Αν το έκανε για να δημιουργήσει δεδικασμένο ότι…
    ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ κύριε Μακρυπίδη!
    ΑΝΔΡΕΑΣ ΜΑΚΡΥΠΙΔΗΣ: Τελειώνω, κυρία Πρόεδρε. 
    …τον ισολογισμό και απολογισμό του 2006 που θα κληθούμε να τον υλοποιήσουμε εμείς το 2008 ως κυβέρνηση, εμείς δεν θα έχουμε την ίδια στάση.
    (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ ( Άννα Μπενάκη - Ψαρούδα): Κύριε συνάδελφε, ο χρόνος κανονίζεται από τα κόμματα, δεν κανονίζεται από το Προεδρείο. Ο κ. Κωστόπουλος είχε 25’ λεπτά εξ αρχής, όπως τώρα ο κ.Γκατζής έχει 18΄ λεπτά. Δεν τα κανονίζει το Προεδρείο αυτά. Αυτά έχουν άνωθεν κανονιστεί! 
    Ο κ. Γκατζής έχει το λόγο.
    ΝΙΚΟΛΑΟΣ ΓΚΑΤΖΗΣ: Κύριοι Βουλευτές, ο «καβγάς» ο οποίος έγινε επί του Ισολογισμού-Απολογισμού στην επιτροπή κατά τη συζήτηση αυτού του θέματος μεταφέρθηκε και εδώ. Και τα δύο κόμματα στάθηκαν περισσότερο στο να αναλύσουν τις συνέπειες από την περιβόητη δημοσιονομική απογραφή και καθένας από την πλευρά του να τεκμηριώσει αυτά τα οποία θέλει να περάσει. Η Νέα Δημοκρατία, κατά την άποψή μας –θα το πω και παρακάτω- παίρνοντάς το σαν γεγονός το οποίο έφερε πολύ πίσω την οικονομική κατάσταση της χώρας δεν μπορεί δήθεν, να ανταποκριθεί στις πραγματικές ανάγκες σήμερα των εργαζομένων για αύξηση του εισοδήματος και κοινωνική παραπέρα, αν θέλετε προστασία, το ΠΑ.ΣΟ.Κ. για να αποδείξει ότι η πολιτική που ακολουθεί η Νέα Δημοκρατία και με τη δημοσιονομική αλλά και με τη γενικότερη πολιτική που εφαρμόζει και με τον προηγούμενο προϋπολογισμό και με αυτόν, ακολουθεί μια λαθεμένη πορεία και ότι δεν είναι σε θέση να εφαρμόσει, να φτιάξει προϋπολογισμούς κ.λπ.
    Και προϋπολογισμό θα φτιάξει, κύριοι συνάδελφοι, και αντιλαϊκός θα είναι και αυτός και ταξικός θα είναι, όπως οι προηγούμενοι της Νέας Δημοκρατίας, όπως και οι προηγούμενοι σε συνέχεια ήταν και οι προϋπολογισμοί του ΠΑΣΟΚ. Ο «καβγάς» γίνεται για το ποιος είναι ο καλύτερος διαχειριστής. Δεν γίνεται για το ποιος τελικά εφαρμόζει αντιλαϊκή πολιτική γιατί και οι δύο εφαρμόζουν αντιλαϊκή πολιτική.
    Ο εισηγητής της Νέας Δημοκρατίας όταν αναφέρθηκε στα έσοδα τα έβαλε όλα σε ένα τσουβάλι για να μας πει ότι ήταν 70.000.000.000 συν τα 20.000.000.000 επιπλέον δανεισμού όπου φθάσαμε στα 90.000.000.000. Δεν έκανε τον κόπο όμως να αναλύσει από πού προέρχονται αυτά τα έσοδα, τουλάχιστον από την άμεση φορολογία γιατί η συμβολή των μεγάλων επιχειρήσεων στην άμεση φορολογία που δείχνει και την ταξικότητα του προϋπολογισμού, ποιος πληρώνει και ποιος δεν πληρώνει, είναι συμβολική. Είναι συμβολική των μεγάλων επιχειρήσεων.
    Το μεγάλο κόστος το σηκώνουν τα πάγια υποζύγια. Και στην προηγούμενη κυβέρνηση και σ’ αυτόν τον Απολογισμό, αλλά και στον προηγούμενο προϋπολογισμό, αυτόν που διανύουμε –και αυτός που θα έρθει πάλι τον ίδιο χαρακτήρα θα έχει- της Νέας Δημοκρατίας. Οι μικρομεσαίοι, οι μισθωτοί, οι συνταξιούχοι, αυτοί σήκωναν, αυτοί θα σηκώσουν πάλι το βάρος. Και στη διανομή της πίτας που είναι σαν εργαλείο πάλι δεν στάθηκε κανένας από τα δύο κόμματα να μας πει: «Καλά, που πηγαίνουν όλα αυτά τα λεφτά; Πού πηγαίνει αυτός ο παραγόμενος πλούτος που βγαίνει από τους εργαζόμενους;». 
    Στα μεγάλα τζάκια πηγαίνουν, στις μεγάλες επιχειρήσεις πάνε, στην ολιγαρχία του πλούτου πάνε. Λιτότητα –μας λένε- για το μεροκάματο, 2,5% οι αυξήσεις, περικοπή κοινωνικών δαπανών. Το ίδιο έγινε και με τον Απολογισμό του έτους που συζητούμε σήμερα, του 2003.
    Κύριοι Βουλευτές, το Κ.Κ.Ε. κατά τη συζήτηση του προϋπολογισμού το 2003 στη Βουλή τον καταψήφισε. Τον καταψήφισε ως αντιλαϊκό, ως ταξικό, ως έναν προϋπολογισμό, ο οποίος συσσωρεύει παραπέρα πλούτο σε λίγους και από την άλλη μεριά προσθέτει επιπλέον οικονομικά και κοινωνικά προβλήματα στα πλατιά λαϊκά στρώματα. 
    Το Κ.Κ.Ε. υπογράμμισε τότε ότι η Κυβέρνηση με εργαλείο τον προϋπολογισμό επιδιώκει την εκπλήρωση των στόχων του αντιλαϊκού Συμφώνου Σταθερότητας με την Ευρωπαϊκή Ένωση, την ενίσχυση της ανταγωνιστικότητας, της παραγωγικότητας και της επενδυτικής δραστηριότητας, δηλαδή της ενίσχυσης παραπέρα της κερδοφορίας του κεφαλαίου. 
    Αυτές τις εκτιμήσεις μας επιβεβαίωσε η έκθεση επί του προϋπολογισμού του 2003 του Ελεγκτικού Συνεδρίου. Και ο κρατικός προϋπολογισμός του 2003 λειτούργησε αναδιανεμητικά προς όφελος του πλούτου, της πλουτοκρατίας και σε βάρος των εργαζομένων με ακόμα μεγαλύτερη συμπίεση των τιμών της εργατικής δύναμης, την προώθηση των αναδιαρθρώσεων της ελληνικής οικονομίας μέσα από την επιτάχυνση των ιδιωτικοποιήσεων, την απελευθέρωση των αγορών παραπέρα, τη μεγαλύτερη ελαστικοποίηση και ευελιξία της αγοράς εργασίας, την αφαίρεση εργατικών κατακτήσεων και άλλων αντιλαϊκών μέτρων. 
    Ο κρατικός προϋπολογισμός του 2003 εξυπηρέτησε τις ανάγκες αναπαραγωγής του κοινωνικού κεφαλαίου, προχώρησε στη γενναία χρηματοδότηση του μεγάλου κεφαλαίου και τη διασφάλιση της κερδοφορίας του μέσα και από το Εθνικό Πρόγραμμα Επενδύσεων, του φορολογικού συστήματος, φοροαπαλλαγές κλπ., τη χρηματοδότηση πολλαπλάσια των προϋπολογισμών των Ολυμπιακών έργων, των έργων του Γ΄ Κοινοτικού Πλαισίου Στήριξης. 
    Τις εκτιμήσεις μας αυτές επί του Προϋπολογισμού του 2003 ήρθε η έκθεση του Ελεγκτικού Συνεδρίου να επιβεβαιώσει με στοιχεία τόσο για το χαρακτήρα όσο και για το στόχο μέσα από τον Ισολογισμό και Απολογισμό της έκθεσης την οποία παρουσιάζει. 
    Υπογραμμίζουμε για ακόμα μια φορά πως όλοι οι προϋπολογισμοί, όπως και αυτός και οι επόμενοι και αυτοί που θα έρθουν όσο διαρκεί αυτή η πολιτική και οι συσχετισμοί των πολιτικών δυνάμεων, θα είναι ταξικοί, σταθερά προσανατολισμένοι στη νεοφιλελεύθερη πολιτική της Ευρωπαϊκής Ένωσης, στην πολιτική δηλαδή της μονόπλευρης λιτότητας, με μισθούς και συντάξεις πείνας, με περικοπές παραπέρα στις κοινωνικές δαπάνες, φορομπηχτικός, εργαλείο αναδιανομής υπέρ της διανομής του παραγόμενου πλούτου και παροχής προνομίων στην ολιγαρχία και βαρών στα φτωχά λαϊκά στρώματα.
    Κυρίες και κύριοι Βουλευτές, η κατανομή των εσόδων του κράτους δείχνει από ποιους τα παίρνει η Κυβέρνηση και σε ποιους τα δίνει, ή μάλλον από ποιον παίρνει και από ποιον δεν παίρνει. Τα παίρνει από μισθωτούς, συνταξιούχους, από τα μικρομεσαία λαϊκά στρώματα και δεν τα παίρνει από τις μεγάλες επιχειρήσεις και γενικότερα από το κεφάλαιο, ενώ από τα έξοδα προκύπτει πού δεν δίνει το κράτος, δηλαδή στα λαϊκά στρώματα και τις κοινωνικές δαπάνες και πού δίνει, δηλαδή στο κεφάλαιο.
    Αν πάρουμε τα στοιχεία της εισοδηματικής πολιτικής, θα δούμε ότι οι προβλεπόμενες ως ονομαστικές αυξήσεις στους μισθούς, όχι μόνο δεν προσεγγίζουν την ονομαστική αύξηση του Α.Ε.Π. 7%, αλλά είναι και κάτω από τον πληθωρισμό, ο οποίος προβλεπόταν τότε στο 2,9% για το 2003.
    Αντίθετα, η Κυβέρνηση τότε υποστήριζε ότι μέσω του προϋπολογισμού του 2003 επιδιώκεται κυρίως η συγκράτηση και ο έλεγχος των δαπανών, η δημιουργία σημαντικών πρωτογενών πλεονασμάτων, η δραστική αποκλιμάκωση του δημόσιου χρέους, η ενίσχυση του κοινωνικού κράτους.
     Στις προτεραιότητες της αναπτυξιακής πολιτικής έλεγαν ότι σημαντική θέση κατέχουν η περιφερειακή σύγκλιση, η στήριξη των μικρομεσαίων επιχειρήσεων, η διασφάλιση του αγροτικού εισοδήματος καθώς και η δημιουργία και ενδυνάμωση υποδομών στο γεωργικό τομέα, η φορολογική ελάφρυνση των μισθολογικών εισοδημάτων, η δικαιότερη κατανομή φορολογικών βαρών και η ενίσχυση της επιχειρηματικότητας. 
     Μιλούσε για αναβάθμιση της ποιότητας στην εκπαίδευση και των υπηρεσιών υγείας και ότι τα Ολυμπιακά έργα και άλλα έργα υποδομής θα επηρεάσουν θετικά την απασχόληση. Η εμπειρία και τα καθημερινά βιώματα των εργαζομένων επαρκούν για να αποδειχθεί αν είχε δίκιο η Κυβέρνηση με αυτά που έλεγε ή με αυτά που είπαμε εμείς και που ισχυριζόμαστε, γιατί πραγματικά τόσο και από την έκθεση όσο και από τα αποτελέσματα βλέπουμε ότι όχι μόνο δεν βοηθήθηκαν τα αγροτικά εισοδήματα, όχι μόνο δεν έγιναν έργα αρδευτικά κλπ. όπως έλεγε, όχι μόνο δεν βελτιώθηκε η ποιότητα παροχής υπηρεσιών υγείας, όχι μόνο δεν βελτιώθηκε η ποιότητα ζωής των εργαζομένων, περιβάλλον κλπ., αλλά είχαμε μια επίθεση σε αυτούς τους ευαίσθητους τομείς, στους τομείς δηλαδή που δείχνουν την ευαισθησία ή αν θέλετε την ταξικότητα της πολιτικής μιας κυβέρνησης. Εκεί είναι που δίνει το βάρος τελικά η κυβέρνηση όταν αποκρούει την ενίσχυση των  εισοδημάτων των εργαζομένων, όταν δεν ενισχύει την παιδεία και την υγεία, όταν στέκεται απέναντί τους με περιοριστικά μέτρα. Έτσι δείχνει ουσιαστικά την αναλγησία ή όχι μιας κοινωνικής πολιτικής. 
     Κύριοι Βουλευτές η Εθνική Στατιστική Υπηρεσία με την έρευνα εισοδήματος και συνθηκών διαβίωσης των νοικοκυριών του 2003 που διενήργησε και ανακοίνωσε πρόσφατα στις 26 Σεπτεμβρίου του 2005 αναφέρει: Περισσότερα από 1 στα 5 νοικοκυριά της χώρας ζει κάτω από τα όρια της επίσημης καθορισμένης φτώχειας. Είναι στη σελίδα 54 της έκθεσης. Σε ποσοστό 21% σε απόλυτους αριθμούς που ξεπερνούν τα 2.310.000 άτομα που βρίσκονται σε αυτή την κατάσταση της φτώχειας. Μεγάλο τμήμα του πληθυσμού, το 46% δεν είναι σε θέση να αντιμετωπίσει στοιχειώδεις ανάγκες, ενώ το 52% δεν είναι σε θέση να πληρώσει μίας εβδομάδας διακοπές. Το 37% δυσκολεύεται να πληρώσει πάγιους λογαριασμούς ενοίκιο, τηλέφωνο, ρεύμα και το 19% έχει αδυναμία να πληρώσει το  κόστος θέρμανσης. 
     Από την άλλη κύριοι Βουλευτές, οι τράπεζες 55% αύξησαν τα έσοδα τους έναντι του 2002 κατά το έτος 2003. Έσπασαν ρεκόρ τα κέρδη των επιχειρήσεων «ΕΛΕΥΘΕΡΟΤΥΠΙΑ», 25.2.2004. 
     Όπως προκύπτει από τους ισολογισμούς του 2003 ανά τραπεζοϋπάλληλο τα κέρδη της «ALPHA BANK» ήταν 48.978 ευρώ, περίπου 50.000 ευρώ. Το ίδιο περίπου αναλογεί για κάθε τράπεζα για να μη το αναφέρω. Ενώ οι μεγαλύτερες εισαγωγικές και εμπορικές επιχειρήσεις ανεξάρτητα κλάδου αύξησαν τα κέρδη τους σε σχέση με το 2002 κατά 30%. Οι εταιρείες πετρελαιοειδών κατά 38%. Και έρχεται η Κυβέρνηση να μας πει και η προηγούμενη και αυτή ότι πρέπει να κερδίζουν οι επιχειρήσεις για να έχουμε αύξηση της απασχόλησης. Η ανεργία ανέβηκε κύριοι συνάδελφοι, ήταν στο 10,4% επίσημα, γιατί τα ανεπίσημα είναι ακόμη μεγαλύτερα κατά το έτος αυτό όπως και για τα προηγούμενα. 
     Κύριοι Βουλευτές, να δούμε παραπέρα από πού προέρχονται τα έσοδα; Η σχέση έμμεσης και άμεσης φορολογίας στα έσοδα συνεχίζει να είναι τρία προς δύο. Έμμεση τρία, άμεση δύο. Δηλαδή ό,τι πιο ταξική πολιτική μπορεί να εφαρμόσει μια κυβέρνηση για να πάρει τα έσοδά της είναι αυτός ο κεφαλικός φόρος της έμμεσης φορολογίας που πλήττει ίσα και τον Βαρδινογιάννη,  αλλά και τον φτωχό αγρότη με τα 200 ευρώ τα οποία παίρνει σύνταξη. Ίδια πληρώνουν σε όλα με την έμμεση φορολογία. 
     (Στο σημείο αυτό καταλαμβάνει την Προεδρική Έδρα ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Να πάμε στον καταμερισμό των βαρών στους άμεσους φόρους; Το σημαντικά μεγαλύτερο μέρος της έμμεσης φορολογίας, το 70% το πληρώνουν οι μισθωτοί και συνταξιούχοι. Οι μεγάλες επιχειρήσεις συμμετέχουν συμβολικά. Το σύνολο των άμεσων φόρων που εισπράχθηκαν το 2003, το 77,91% ήταν φόρος στο εισόδημα και από αυτά το 55,2% ήταν φόρος φυσικών προσώπων. Δηλαδή, από το 77% το 55% το πλήρωσαν τα φυσικά πρόσωπα και το υπόλοιπο οι επιχειρήσεις. 
    Ας έρθουμε στο δανεισμό. Ο δανεισμός και το 2003 από τα έσοδα αυτά καλύπτει το 47,85% των εσόδων του τακτικού προϋπολογισμού. Ήρθε προηγουμένως ο κ. Μακρυπίδης να μας πει ότι, ξέρετε, δώσαμε 2.000.000.000 επιπλέον απ’ ό,τι δώσαμε στα τοκοχρεωλύσια για να μειώσουμε το χρέος. Μα, όταν παίρνουμε δάνεια 33.000.000.000, μου λέτε τώρα για το αν δώσαμε 2.000.000.000 παραπάνω; Τα νοικοκυριά είναι χρεωμένα με δεκάδες δισεκατομμύρια. Και το νεογέννητο παιδί σήμερα είναι χρεωμένο με 20.000 ευρώ. Αυτή είναι η κατάσταση. Και μου λέτε ότι πάμε μπροστά και ότι έχουμε ισχυρή οικονομία; 
    Η αύξηση δε των προϋπολογισθέντων –για να το τεκμηριώσω- οφείλεται κυρίως στην αύξηση που προέρχεται από τις πιστωτικές εισπράξεις τόσο στον τακτικό προϋπολογισμό, όσο και στο πρόγραμμα δημοσίων επενδύσεων. Αυτή είναι η ανάπτυξη που ισχυρίζονταν η προηγούμενη κυβέρνηση και αυτή είναι σήμερα η οικονομική πολιτική, που ακολουθεί και η τωρινή Κυβέρνηση. Κινείται στο ίδιο πλαίσιο χωρίς καμία διαφορά. 
    Κύριοι Βουλευτές, θέλω να σημειώσω ακόμα ότι και όταν το κεφάλαιο εμφανίζει μέρος των κερδών του και τότε δεν καταβάλλει τον αναλογούντα φόρο. Στο σύνολο των Δ.Ο.Υ. όλης της χώρας το 2003 δεν έχει εισπραχθεί το 15,34% των βεβαιωθέντων φόρων που φτάνει περίπου τα 14.000.000.000 ευρώ. Αυτή είναι η κατάσταση σήμερα ως προς τη μεταχείριση στο μεγάλο κεφάλαιο και στους εργαζόμενους.
    Ας πάμε, κύριοι Βουλευτές, παραπέρα στις δαπάνες. Οι δαπάνες παρουσιάζουν μία υπέρβαση κατά 6,5 δισεκατομμύρια και ο κύριος όγκος της υπέρβασης αφορά στις πληρωμές για την εξυπηρέτηση της δημόσιας πίστης.
    Θέλω να πω εδώ ότι όσα παίρνουμε, κύριοι Βουλευτές, από την άμεση και έμμεση φορολογία στα τακτικά μας έσοδα το διαθέτουμε για την εξυπηρέτηση του χρέους. Εισπράττουμε 34.000.000.000 από άμεσους και έμμεσους φόρους και περίπου 33,5 δισεκατομμύρια δίνουμε για την εξυπηρέτηση του χρέους. Αυτή είναι η κατάσταση.
    Ας δούμε τις πληρωμές. Εδώ φαίνεται ακόμα μια φορά ο ταξικός και αντικοινωνικός χαρακτήρας της πολιτικής μιας κυβέρνησης: στο πώς ανταποκρίνεται στις δαπάνες και ιδιαίτερα σε αυτές που έχουν σχέση με την παιδεία, την υγεία, την πρόνοια και την ανάπτυξη της περιφέρειας, μία ανάπτυξη για ποιον και σε όφελος τίνος. 
    Με βάση τις δαπάνες κατά τομέα και Υπουργείο οι τακτικές δαπάνες του Υπουργείου Εθνικής Παιδείας στα προϋπολογισθέντα είναι στα ίδια χαμηλά και απαράδεκτα επίπεδα που ήταν τα προηγούμενα χρόνια με μία αύξηση 1,2%.
    Σημειώνουμε πως από τα 6,82 εκατομμύρια και τα 8.000.000 αντίστοιχα της πρωτοβάθμιας και δευτεροβάθμιας εκπαίδευσης, στα προϋπολογισθέντα δεν έχουν δοθεί αυτά που ήταν για υπερωριακή απασχόληση, δηλαδή το 1.000.000. Επίσης, δεν δόθηκαν αυτά που ήταν για αμοιβές ωρομισθίων εκπαιδευτικών και λοιπών προσώπων διδακτικού έργου κ.λπ., δηλαδή 15.000.000 ευρώ. Αυτή η πολιτική καθιστά αναγκαία τη χρηματοδότηση προγραμμάτων που έρχονται να επιβαρύνουν τους γονείς. 
    Να πάμε τώρα στο Υπουργείο Εργασίας. Και η σημερινή Κυβέρνηση ακολουθεί την ίδια ακριβώς πολιτική στον καταμερισμό των δαπανών τόσο στον προηγούμενο προϋπολογισμό όσο και στο σχέδιο προϋπολογισμού. 
     Η κοινωνική ασφάλιση έχει ανάγκη άμεσης παραπέρα χρηματοδότησης. Αντί να ενισχυθεί η χρηματοδότηση των ασφαλιστικών ταμείων, γιατί τα χρήματα υπήρχαν και κλάπηκαν από τα ασφαλιστικά ταμεία από τις μέχρι τώρα κυβερνήσεις για να δοθούν ως χαμηλότοκα δάνεια στις μεγάλες επιχειρήσεις, δήθεν για την ανάπτυξη της χώρας, πρέπει να ενισχυθούν και να μη φορτώσουν ξανά το πρόβλημα στους εργαζόμενους. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Το Υγείας Πρόνοιας είναι στο ανεπαρκέστατο ποσοστό δαπανών για την υγεία, το οποίο μειώθηκε σε σχέση με πέρυσι κατά 2,26%. Σημειώνουμε πως η μείωση των δαπανών υγείας έφθασε τα 119,7 εκατομμύρια ευρώ, αφού διατέθηκαν λιγότερα 3,131 εκατομμύρια ευρώ. 
     Κύριοι Βουλευτές, στον τομέα πρόνοιας οι πιστώσεις φαίνονται υψηλές. Τι γίνεται, όμως; Κόπηκαν από την υγεία, δόθηκαν στην πρόνοια και έτσι εμφανίζεται η πρόνοια ανεβασμένη. 
     Στο Υπουργείο Γεωργίας όπου εκεί έλεγε ότι θα γίνουν υποδομές, θα ενισχυθεί το αγροτικό εισόδημα κλπ. και εδώ απ΄όσα διατυμπάνιζε η Κυβέρνηση τίποτε δεν ισχύει, αφού και εδώ έχουμε περικοπές από τα προϋπολογισθέντα κατά 10,92%.
     Στο πρόγραμμα δημοσίων επενδύσεων, χώρια το ότι το μεγαλύτερο ποσοστό προέρχεται από δανεισμό στον Απολογισμό τα πράγματα εμφανίζονται ακόμα χειρότερα, αφού το ύψος του Προγράμματος Δημοσίων Επενδύσεων μειώθηκε στα 8.431 με απόκλιση μείον 482.000.000 ευρώ. Τι σημαίνει αυτό; Σημαίνει ότι δε θα ολοκληρωθούν τα έργα, τα οποία πρέπει να γίνουν για νοσοκομεία, για σχολεία, για άλλα αγροτικά έργα, για την ανάπτυξη κ.λπ. και η απόκλιση είναι στο 10,96% από το σύνολο του τακτικού προϋπολογισμού. 
     Εδώ να σημειώσουμε ότι από τα χρήματα του προϋπολογισμού τα περισσότερα, όπως είπα, είναι από δανεισμό, αλλά έχουμε και μεγάλη υστέρηση στην εκτέλεση των ονομαστικών προϋπολογισμών.
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Τελειώνετε σας παρακαλώ.
     ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. 
     Κύριοι Βουλευτές, πρόκληση προκαλούν οι μειώσεις στο Πρόγραμμα Δημοσίων Επενδύσεων των περιφερειών που έχουν τα μεγαλύτερα προβλήματα. Κοιτάξτε τι γίνεται κατά περιφέρεια. Στην Ήπειρο έχουμε περικοπές. Στη Θεσσαλία περικοπές. Στα νησιά Ιονίου και Αιγαίου περικοπές. Και αυτό συνεχίζεται. Το δημόσιο δε χρέος καλά τραβά.
     Θα ήθελα μόνο να πω ότι η αύξηση του δημόσιου χρέους αυξάνει χρόνο με το χρόνο και έφθασε σε ποσά, τα οποία είναι ασήκωτα για τον ελληνικό λαό. Εδώ και χρόνια το Κομμουνιστικό Κόμμα έχει επισημάνει ότι τα στοιχεία του κρατικού προϋπολογισμού δεν καταγράφουν την πραγματική εικόνα για το δημόσιο χρέος. Τόνιζε ότι η Κυβέρνηση χρησιμοποιεί τη δημιουργική λογιστική –κοινές λογιστικές αλχημείες, κατά την άποψή μου- ώστε να πιαστούν τα κριτήρια του Μάαστριχτ για την είσοδο της χώρας στην Ο.Ν.Ε. 
     ΠΡΟΕΔΡΕΥΩΝ (Γεώργιος Σούρλας):  Ολοκληρώστε, κύριε Γκατζή. Μας πιέζει αφόρητα ο χρόνος.
     ΝΙΚΟΛΑΟΣ ΓΚΑΤΖΗΣ: Η Νέα Δημοκρατία τα γνώριζε, αλλά έκανε, κοινώς, το κορόιδο, ούτως ώστε να επιτευχθεί η είσοδος στην ΟΝΕ. Αλλά έχουμε το ίδιο ακριβώς και στα προηγούμενα χρόνια. Το 2000, το 2001, το 2002 το χρέος συνέχεια ανεβαίνει. 
     Τι θα ήθελα να πω εδώ; Για το Κ.Κ.Ε., θα πρέπει να δουν οι εργαζόμενοι τι γίνεται με τους προϋπολογισμούς, από ποιους τα παίρνει, σε ποιους τα δίνει, ποιος στηρίζει αυτήν την ταξική πολιτική, ποιος ενισχύει τελικά το μεγάλο κεφάλαιο, ποιος τελικά φέρνει τον εργαζόμενο στην απόγνωση, στη φτώχεια, στην ανεργία. Χρειάζεται να αντιταχθεί σε αυτήν την πολιτική, να παλέψει, να ενισχύσει εκείνες τις δυνάμεις, οι οποίες παλεύουν για την εξυπηρέτηση των σύγχρονων αναγκών των εργαζομένων, να ανατρέψει τους πολιτικούς συσχετισμούς και να στείλει στην εξουσία τις δυνάμεις εκείνες, οι οποίες παράγουν τον πλούτο και θα τον χειριστούν για τα δικά τους συμφέροντα.
      ΠΡΟΕΔΡΕΥΩΝ (Γεώργιος Σούρλας): Είναι δύσκολο να διακόπτεις έναν συντοπίτη Βουλευτή.
      Έχω την τιμή να ανακοινώσω στο Σώμα ότι οι Υπουργοί Ανάπτυξης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Μεταφορών και Επικοινωνιών, κατέθεσαν σχέδιο νόμου:«Επιτάχυνση της διαδικασίας για την απελευθέρωση της αγοράς ηλεκτρικής ενέργειας».
      Παραπέμπεται στην αρμόδια Διαρκή Επιτροπή.
      Το λόγο έχει ο ειδικός αγορητής του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, ίσως είναι αναγκαίο να διευκρινίσουμε τι ακριβώς συζητούμε σήμερα. Σήμερα, δεν συζητούμε για το περιεχόμενο του Προϋπολογισμού του 2003, αλλά για τον Απολογισμό.
      Συζητούμε στην πραγματικότητα ένα θέμα που έχει να κάνει με τη σχέση του προϋπολογισμού με τη δημοκρατία, κατά πόσον δηλαδή η Βουλή, κατά πόσον η κοινωνία είναι σε θέση να αξιολογήσει έστω και μετά από δύο χρόνια αυτά που έγιναν το 2003 σε ό,τι αφορά στον προϋπολογισμό.
      Εάν ο προϋπολογισμός είναι ένα σπίτι, ένα δωμάτιο, δεν συζητούμε για το περιεχόμενο του σπιτιού, αλλά συζητούμε για την κουρτίνα, η οποία, όπως είναι σήμερα, εμποδίζει όχι μόνο τον απλό πολίτη, αλλά ακόμα και εμάς να έχουμε μία σαφή γνώση και επίγνωση του τι περιέχεται μέσα στους προϋπολογισμούς γενικότερα.
      Επομένως, δεν έχουν δίκιο όσοι θεωρούν αυτό το ζήτημα τεχνικό, δευτερεύον. Θα έλεγα ότι για εμάς είναι από τα πρώτης σημασίας θέματα, διότι ο λαός πρέπει να γνωρίζει και να είναι σε θέση να κρίνει και εμάς τους ίδιους που μιλάμε εδώ, ιδίως σε τέτοια θέματα που ο ένας λέει άσπρο, ο άλλος λέει μαύρο.
      Ακριβώς γι’ αυτό επιμένουμε κάθε χρόνο, ειδικά σ’ αυτή τη διαδικασία, σ’ αυτό το «ζήτημα της κουρτίνας», όπως είπα, δηλαδή της διαφάνειας, της δυνατότητας γνώσης, της δυνατότητας παρέμβασης στη διαμόρφωση του προϋπολογισμού, κοκ. Άλλωστε, το περιεχόμενο του προϋπολογισμού για το 2003 έχει ιστορική αξία πια. Ο λαός αποφάνθηκε στις εκλογές, το αξιολόγησε.
       Επίσης, σε ό,τι αφορά στο γενικότερο θέμα, τις προτάσεις μας, τις θέσεις μας, τις έχουμε αναλυτικά καταγράψει, στην έκθεσή μας, στην εισήγησή μας που υπάρχει στο σχετικό έντυπο.
      Εγώ θα ήθελα εδώ να αξιοποιήσω τη δυνατότητα που μου δίνεται για να αναφερθώ σε ορισμένα θέματα που αναδείχθηκαν και στην πορεία της συζήτησης. Τι ακριβώς θα ψηφίσουμε κατ’ αρχήν σήμερα; Άκουσα τον εισηγητή της Πλειοψηφίας της Νέας Δημοκρατίας να λέει ότι θα ψηφίσουμε τον Απολογισμό όχι με την έννοια ότι ψηφίζουμε το περιεχόμενό του, αλλά με την έννοια ότι ψηφίζουμε τη νομιμότητά του, ότι δηλαδή όλα αυτά έγιναν νόμιμα. Έγιναν νόμιμα; Είναι νόμιμη η δημοσιονομική διαχείριση όπως ασκείται; Και αυτό δεν αφορά μόνον αυτόν τον Απολογισμό, αλλά αφορά γενικότερα.
      Εγώ θα ήθελα να θέσω ορισμένα ερωτήματα προς όσους και όσες ψηφίζουν υπέρ του Απολογισμού, έστω με την έννοια της νομιμότητας. Το άρθρο 79, παράγραφος 2 του Συντάγματος, αναφέρει το εξής: Όλα τα έσοδα και τα έξοδα του κράτους πρέπει να αναγράφονται στον ετήσιο προϋπολογισμό και Απολογισμό. 
      Αναγράφονται; Εάν μας διαβεβαιώσετε και η Νέα Δημοκρατία και το ΠΑ.ΣΟ.Κ. –διότι εδώ ήταν προϋπολογισμός ΠΑ.ΣΟ.Κ.- ότι αναγράφονται, εμείς θα το λάβουμε σοβαρά υπ΄ όψιν μας. Όμως, πρέπει το ερώτημα να απαντηθεί.
      Διαβάζω από την ομιλία του κ. Δούκα, του Υφυπουργού, στην Επιτροπή επί του Απολογισμού και του Ισολογισμού. Στη σελίδα 7, αναφερόμενος στα εξοπλιστικά προγράμματα που αγοράστηκαν εκείνη την περίοδο, ο κ. Δούκας είπε «Υπήρχαν ολοκληρωμένα προγράμματα τα οποία παραλήφθηκαν στο σύνολό τους και πάλι δεν είχαν καταγραφεί πουθενά. Αυτοί οι αριθμοί ήταν σημαντικοί. Για το 2004, η πρόβλεψή ήταν περίπου 2,3 δισεκατομμύρια ευρώ…».
      Μας λέει δηλαδή ο Υφυπουργός ότι με βάση την απογραφή που έκαναν και τα στοιχεία που είδαν, υπήρχαν δαπάνες οι οποίες δεν ήταν γραμμένες πουθενά. Είναι σωστό αυτό;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Στον τακτικό προϋπολογισμό.
      ΙΩΑΝΝΗΣ ΔΡΑΓΑΣΑΚΗΣ: Στον τακτικό προϋπολογισμό.
      Εάν υπάρχουν, λοιπόν, δαπάνες που δεν γράφονται, υπάρχουν θέματα συνταγματικής τάξης.
      Δεύτερον, υπάρχουν ειδικοί λογαριασμοί. Γνωρίζετε ότι τα έσοδα από τις αποκρατικοποιήσεις κατ’ αρχήν πάνε σ’ έναν ειδικό λογαριασμό και από εκεί γίνεται η κατανομή τους.
      ‘Οταν συνάπτεται ένα δάνειο από την τράπεζα υπάρχει μια ειδική εισφορά, αν θυμάμαι καλά 0,6 τοις χιλίοις, που πάει σε ειδικό λογαριασμό. Θυμάμαι τον κ. Αλογοσκούφη, όταν ήταν στην αντιπολίτευση, που είχε πει εδώ μέσα ότι εκτιμούσε ότι μέσω των ειδικών λογαριασμών διακινείται περίπου το 1% του Ακαθάριστου Εθνικού Εισοδήματος. Πόσο είναι σήμερα; 
      Έχουμε την έκθεση του Ελεγκτικού Συνεδρίου που θα πρέπει να τη συμβουλευτείτε, κυρίες και κύριοι συνάδελφοι. Θέτει και φέτος και κάθε χρόνο θέματα, ερωτήματα συνταγματικής νομιμότητας σε ό,τι αφορά τους ειδικούς λογαριασμούς. 
      Εμείς προτείνουμε στο Προεδρείο της Βουλής να εξετάσει κατά πόσον η Βουλή θα μπορούσε να έχει, έστω εκ των υστέρων –γιατί αυτό το πρόβλημα συνεχίζεται, θα το έχουμε συνέχεια μπροστά μας- μία γνωμάτευση κατά πόσον υπάρχει όντως νομιμότητα ή υπάρχει πρόβλημα και πρέπει να αντιμετωπισθεί.
      Άλλο παράδειγμα. Είναι άπειρα τα παραδείγματα. Ο ν. 2362/95 περί δημοσίου λογιστικού επιβάλλει, αν έχουμε αποκλίσεις κατά την εκτέλεση ενός προϋπολογισμού, να κατατίθενται στη Βουλή συμπληρωματικοί προϋπολογισμοί. Δεν είχαμε αποκλίσεις το 2003; Δεν κατατέθηκε, όμως, κανένας συμπληρωματικός προϋπολογισμός, διότι κανείς δεν έχει ορίσει τι θα πει σημαντική απόκλιση. Επομένως, υπάρχει θέμα αν θέλουμε να είμαστε στοιχειωδώς ουσιαστικοί και να μην κάνουμε απλώς μια διεκπεραίωση μιας τυπικής διαδικασίας. Υπάρχει δηλαδή θέμα, όχι μόνο ως προς το περιεχόμενο του προϋπολογισμού, του Απολογισμού κλπ. αλλά υπάρχει θέμα και ως προς αυτό που θα λέγαμε συνταγματική τάξη σε ό,τι αφορά τη δημοσιονομική διαχείριση.
      Η Κυβέρνηση της Νέας Δημοκρατίας λέει συχνά –το ακούσαμε και σήμερα- ότι παρέλαβε μια χαώδη δημοσιονομική κατάσταση, μια αδιαφανή δημοσιονομική διαχείριση. Εμείς λέμε ότι αυτό είναι σωστό, αλλά το θέμα είναι ότι συνεχίζεται η ίδια κατάσταση. Κανένα μέτρο από αυτά που προτείναμε και εμείς και άλλοι δεν ελήφθη αυτό το διάστημα. 
      Και εδώ υπάρχει και μια ιδιομορφία. Να την πούμε και αυτή, διότι έχει νόημα να τη μάθουν οι πολίτες. Συνήθως τα κόμματα διαφωνούμε σε πάρα πολλά θέματα και αυτό φαίνεται και εδώ και στις επιτροπές. Υπάρχει μία επιτροπή όπου υπάρχει ένας υψηλός βαθμός ομοφωνίας, σε ό,τι αφορά αυτά που συζητάμε τώρα, πώς πρέπει να καταρτίζεται ο προϋπολογισμός, πώς πρέπει η Βουλή να παίζει κάποιο ρόλο, να έχει μια δυνατότητα ελέγχου κ.λπ. Ομόφωνα, λοιπόν, η Επιτροπή Απολογισμού και Γενικού Ισολογισμού έχει καταλήξει σε κάποιες προτάσεις. Τις λέμε εμείς, άκουσα σήμερα και τον εισηγητή της Πλειοψηφίας και τον εισηγητή της Μειοψηφίας. Γιατί δεν αξιοποιείται αυτή η συμφωνία; 
      Εδώ, λοιπόν, έχει στηθεί -ας μου επιτραπεί η φράση- ένα σύστημα, διακομματικά -διότι αυτή η ιστορία είναι από παλιά- που λέγεται κρατικός προϋπολογισμός, που λέγεται δημοσιονομική διαχείριση από το ΠΑ.ΣΟ.Κ. και τη Νέα Δημοκρατία και το σύστημα αυτό χαρακτηρίζεται από αδιαφάνεια, από αδυναμία ελέγχου και άρα όλα αυτά οδηγούν σε σπατάλες, ακόμα και σε διαφθορά ενδεχομένως, με τη Βουλή και την κοινωνία στο περιθώριο. Μέχρι πότε, λοιπόν, θα συνεχίζεται αυτό;
      Και για να μη θεωρηθεί ότι υπάρχει ίχνος υπερβολής σε αυτόν τον ισχυρισμό, θα θυμίσω, εν συντομία, μερικά από τα κεφάλαια αυτού που ονομάζουμε παθογένεια της δημοσιονομικής διαχείρισης και του προϋπολογισμού στη χώρα μας.
      Το πρώτο το είπα και είναι οι εκτός Προϋπολογισμού ειδικοί λογαριασμοί. Και για να μη δημιουργηθούν εντυπώσεις ότι αγνοούμε κάποιες πραγματικές καταστάσεις, διότι από ορισμένους ειδικούς λογαριασμούς πληρώνονται και εργαζόμενοι για κάποια επιδόματα κλπ., εμείς έχουμε πει κάτι απλό.
      Πρώτον, να γίνει αξιολόγηση των ειδικών λογαριασμών έναν προς έναν, να αποφασίσει η Κυβέρνηση ποιους θεωρεί αναγκαίους και αυτούς που θεωρεί αναγκαίους να τους επανιδρύσει με νόμο που θα έρθει στη Βουλή και όχι με μια απλή υπουργική απόφαση που δεν την παίρνει κανείς είδηση. Και βεβαίως να προτείνονται σαφείς κανόνες ελέγχου.
     Το δεύτερο θέμα είναι ότι δεν έχουμε κάποιο λογαριασμό στον προϋπολογισμό ο οποίος να αποτιμά και να παρακολουθεί την εξέλιξη της δημόσιας περιουσίας. Το κράτος έχει ακίνητα, έχει κινητές αξίες, έχει συμμετοχές, και όλα αυτά συνιστούν μια δημόσια περιουσία του ελληνικού λαού. Σε ορισμένες χώρες έχουν ειδικούς προϋπολογισμούς κεφαλαίου όπως τους λένε. Και καταλαβαίνει κανείς τη σημασία του αν κάτι δεν καταγράφεται, δεν ελέγχεται, δαπανείται, διασπαθίζεται ενδεχομένως κ.λπ.
     Τρίτον, δεν υπάρχει λογαριασμός υποχρεώσεων. Θα διαβάσατε προ ημερών στις εφημερίδες ότι βγήκε η Δ.Ε.Η. και είπε στο Υπουργείο Οικονομικών ότι δεν σου δίνω τα μερίσματα. Το κράτος έχει μετοχές στη Δ.Ε.Η., ακόμη τουλάχιστον και με βάση τις μετοχές αυτές θα έπρεπε να πάρει κάποιο μέρισμα. Η Δ.Ε.Η. λοιπόν, σαν να είναι κράτος εν κράτει, λέει δεν θα σου δώσω τα μερίσματα γιατί μου χρωστάει και εμένα το Υ.ΠΕ.ΧΩ.Δ.Ε.. Θα έπρεπε λοιπόν να υπάρχει ένας λογαριασμός στον προϋπολογισμό που να ξέρουμε τις υποχρεώσεις του κράτους. 
     Μου ήρθε ένα έγγραφο σήμερα, θα το καταθέσω με αναφορά, από εργολάβους της Κρήτης οι οποίοι διαμαρτύρονται διότι ενώ έχουν εκτελέσει έργα, δεν έχουν πληρωθεί. Είναι γραμμένο αυτό πουθενά; Υπάρχουν μια σειρά συνχρηματοδοτούμενα προγράμματα με την Ευρωπαϊκή Ένωση «Βοήθεια στο Σπίτι» κλπ.  κυρίως είναι κοινωνικά προγράμματα και γι’ αυτό έχει ενδιαφέρον. Η χρηματοδότηση όμως από την Ευρωπαϊκή Ένωση έχει ημερομηνία λήξης. Η ανάγκη όμως είναι διαρκής. Δεν έπρεπε στον προϋπολογισμό –και προτείνω στην κυβέρνηση να κάνει μια μελέτη γι’ αυτό- να υπάρχει ένας κατάλογος όλων εκείνων των κοινωνικών λειτουργιών και δράσεων που, ενώ είναι μόνιμες και διαρκείς, η χρηματοδότησή τους δεν έχει εξασφαλιστεί, αλλά προσωρινά καλύπτονται από ευρωπαϊκά προγράμματα. Άρα θα πρέπει να ενταχθούν κάποτε στον τακτικό προϋπολογισμό. 
     Τέλος, αυτό που ακούμε καμιά φορά έγινε έλεγχος δαπανών, γνωρίζετε κύριοι συνάδελφοι, είμαι σίγουρος ότι μιλάμε για έλεγχο σκοπιμότητας, αν τηρήθηκαν οι νόμοι. Σύστημα ελέγχου της κοινωνικής και οικονομικής αποτελεσματικότητας των δαπανών δεν έχουμε και πρέπει να το ξέρει ο κόσμος. Δηλαδή αποφασίζουν και πιέζουν διάφορα συμφέροντα να γίνει ένας δρόμος. Δεν υπάρχει όμως ένα σύστημα αξιολόγησης αν χρειαζόταν αυτός ο δρόμος, αν είναι σε πρώτη προτεραιότητα κλπ. Επίσης ψηφίζουμε εδώ μέσα το τάδε κίνητρο να δοθεί στις επιχειρήσεις διότι έτσι θα ανέβει η απασχόληση. Και δίνονται δισεκατομμύρια. Δεν πρέπει όμως να αξιολογηθεί κάποια στιγμή αν αυξήθηκε η απασχόληση, αν απέδωσε αυτό το μέτρο κ.λπ.; Και βεβαίως, το ξέρετε, διαβάζουμε στις εφημερίδες τι συζητάει ο κ. Αλογοσκούφης  με τον κ. Αλμούνια για να υποψιαστούμε τι είδος προϋπολογισμό θα έχουμε. 
     Υπαινίσσομαι δηλαδή αυτό που είπα και στην αρχή ότι εδώ υπάρχει ένα θέμα δημοκρατίας, ένα έλλειμμα δημοκρατίας όχι απλώς μια διαχειριστική ανωμαλία, που εμείς επειδή είμαστε αριστεροί, επειδή είμαστε αντιπολίτευση το λέμε κάθε χρόνο. Είναι από εκείνα τα προβλήματα που τα βάζετε κάτω από το χαλί, τα θεωρείτε δευτερεύοντα και κάποια στιγμή ξεσπούν όπως ξεσπούν άλλης φύσης προβλήματα τώρα στη Γαλλία και αλλού. 
     Ποια είναι η αιτία; Γιατί συμβαίνουν αυτά; Ενώ η Νέα Δημοκρατία ως αντιπολίτευση έλεγε τα ίδια και πιο έντονα, ως Κυβέρνηση δεν κάνει τίποτα. Γιατί το ΠΑ.ΣΟ.Κ. ως Αντιπολίτευση τα λέει και ως κυβέρνηση δεν τα έκανε και θα θυμάστε τους Υπουργούς Οικονομικών πως αντιμετώπιζαν τέτοιες προτάσεις όταν τις κάναμε; Μόνο γραφικούς δεν μας έλεγε. 
     Το συμπέρασμα το δικό μας είναι ότι πίσω απ’ αυτά βρίσκονται σκοπιμότητες. Η μια σκοπιμότητα είναι όλο αυτό το σύστημα πρώτον, βοηθάει σε μια πελατειακή διαχείριση του δημόσιου χρήματος. Μπορεί ο Υπουργός να κάνει ό,τι θέλει, κανείς δεν τον παίρνει χαμπάρι, κανείς δεν μπορεί να τον ελέγξει. Ελέγξτε τον ειδικό λογαριασμό στο Υπουργείο Πολιτισμού και να δείτε τις επιχορηγήσεις σε αθλητικά σωματεία ή πολιτιστικά από ποιες αρχές διέπονται κλπ. 
    Κατέθεσα ερώτηση και μου ήρθε ένα μπαούλο χαρτιά από κομπιούτερ. Άρα, η μία σκοπιμότητα είναι, το κράτος τώρα είναι δικό μας. Αφού είναι δικό μας, να μην κάνουμε και εμείς αυτά που έκαναν οι προηγούμενοι; Ναι, αλλά αυτά έχουν κόστος κοινωνικό κλπ.
    Η δεύτερη αιτία είναι ότι μέσω της αδιαφάνειας, επιδιώκουν οι κυβερνήσεις μας να βρουν βαθμούς ελευθερίας, να κοροϊδέψουν και την EUROSTAT και όποιον άλλον, διότι αλλιώς δεν βγαίνει το Σύμφωνο Σταθερότητας. Και αυτό είναι ένα θέμα που, αν θέλετε, εμείς το παίρνουμε υπόψη μας, όταν μιλάμε για γραφείο προϋπολογισμού στη Βουλή. Αναγνωρίζουμε ότι υπάρχουν και θέματα που πρέπει κανείς να δει πώς θα τα χειριστεί. Αλλά όχι να μην τα ξέρει ούτε η Βουλή. 
    Η δική μας άποψη είναι ότι και οι δύο αυτές σκοπιμότητες δεν έχουν μέλλον, δεν έχουν προοπτική.
    Σε ό,τι αφορά την πελατειακή διαχείριση, δεν έχει προοπτική, διότι αυτοί που ωφελούνται είναι πολύ λιγότεροι από αυτούς που δεν ωφελούνται. Και ακριβώς βλέπετε ότι ο κόσμος στο ερώτημα αν δουλεύει το μέσον, αν γίνονται ρουσφέτια και όλα αυτά, εκατό τα εκατό λέει ναι, βέβαια γίνονται. Στο ερώτημα «εσύ χρησιμοποίησες τέτοιες μεθόδους, ωφελήθηκες από τέτοιες μεθόδους», ένα 10% με 15% απαντά ναι. Άρα, θα έχετε αργά ή γρήγορα και εσείς, όπως την έπαθε και το ΠΑ.ΣΟ.Κ., απέναντί σας τους πολλούς και κοντά σας τους λίγους, για να χρησιμοποιήσω μίαν ολίγον κυνική λογική.
    Το δεύτερο, το να προσπαθούμε πάλι ως χώρα να βρούμε βαθμούς ελευθερίας με τέτοια τεχνάσματα, δεν έχει καμία προοπτική να αποδώσει. Εφόσον υπάρχουν προβλήματα, πρέπει να δει κανείς πώς θα τα λύσει στην ουσία του και όχι πως θα τα καλύψει. Αλλά επαναλαμβάνω, επειδή ζούμε και σε ένα κόσμο ανταγωνιστικό, επειδή υπάρχουν και συγκρουόμενα συμφέροντα, να βρεθεί ένας τρόπος νομιμοποιημένης διαδικασίας. Φέρτε σε μια επιτροπή της Βουλής κάποια τέτοια θέματα, ότι υπάρχει αυτό, γι’ αυτούς τους λόγους κρίνουμε σκόπιμο να γίνει αυτή η διαχείριση αυτού του αριθμού ή αυτού του μεγέθους. Αλλά όχι να μην ξέρουμε τι γίνεται. 
    Αυτά, λοιπόν, μας οδηγούν στο συμπέρασμα ότι υπάρχει ανάγκη ενός συνολικού εκδημοκρατισμού. Υπάρχει ένα έλλειμμα; Πρέπει να καλυφθεί. Και αυτό αφορά και τον ίδιο τον προϋπολογισμό και το περιεχόμενο και τη μορφή του, ένα θέμα δηλαδή εκδημοκρατισμού του προϋπολογισμού, αλλά και της δημοσιονομικής διαχείρισης. 
    Σε αυτή την κατεύθυνση θεωρούμε ότι υπάρχουν ώριμα πρώτα βήματα, τα οποία δεν κοστίζουν. Η πρόταση που έχουμε κάνει -και όπου, όπως είπα, με διαφορετικό τρόπο, από ό,τι άκουσα, υπάρχει μια συμφωνία- είναι ότι αυτή η Επιτροπή επί του προϋπολογισμού και του Απολογισμού, μπορεί να πάρει μία δομή, να αποκτήσει στελέχωση επιστημονική, να αποκτήσει όμως και δυνατότητα, να μπορεί δηλαδή αυτή η επιτροπή να καλέσει έναν Υπουργό και να δει τι γίνεται στο Υπουργείο του. Να μπορεί να καλέσει ένα φορέα, να μπορεί να καλέσει τον Διευθυντή της Στατιστικής Υπηρεσίας. Να μπορεί να μιλήσει ακόμα και στους εκπροσώπους της EUROSTAT, ούτως ώστε να έχει μια γνώση, άρα και γνώμη, για την πορεία εκτέλεσης του προϋπολογισμού.
    Δεύτερον, να κάνει αυτό που είχε προτείνει παλιά ο κ. Αρσένης ως πρόεδρος εκείνης της επιτροπής, να διαμορφωθούν κοινοί κανόνες. Ο κ. Αρσένης είχε πει να φτιαχτεί ένα εγχειρίδιο, τι είναι έλλειμμα, τι είναι χρέος, που πάει το τάδε κονδύλιο, πως εγγράφεται. Είπε και ο κ. Μακρυπίδης σήμερα μερικά τέτοια. Να γίνει, λοιπόν, αυτό το βήμα. Από ποιον εξαρτάται; Γιατί δε γίνεται; 
    Το δεύτερο. Να σχεδιαστεί πιο μακροπρόθεσμα μια διαδικασία, να πάμε σε προϋπολογισμούς προγραμμάτων, όπως λέγονται. Τώρα, έχουμε προϋπολογισμούς κονδυλίων. Μιλάμε για αριθμούς. Τι κρύβεται πίσω από τους αριθμούς; Κανείς δεν ξέρει. Έχει σημασία να έχεις έναν προϋπολογισμό που συντίθεται από προγράμματα, από δράσεις, τόσα λεφτά για να γίνει αυτό το πράγμα συγκεκριμένα. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, δεν θα έχω δευτερολογία τελικά αύριο, οπότε θα χρειασθώ λίγα λεπτά με την ανοχή σας. 
    Τρίτο βέβαια μέτρο είναι αυτό που ήδη είπα, να υπάρξει ένα σύστημα αξιολόγησης και ελέγχου των δαπανών σε ό,τι αφορά την αποτελεσματικότητά τους.
    (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
    Αυτά τα δύο πάνε μαζί. Εάν έχεις ένα προϋπολογισμό προγραμμάτων και δράσεων είναι και πολύ πιο εύκολο να αξιολογήσεις το αποτέλεσμά του. 
    Και τέλος το τέταρτο είναι ο γενικότερος ρόλος της Βουλής σε ό,τι αφορά τη δυνατότητά της να έχει μία γνώμη στο περιεχόμενό του. Δε βάζουμε θέμα εμείς συγκυβέρνησης. Την ευθύνη για τον προϋπολογισμό την έχει η Κυβέρνηση. Η Κυβέρνηση θα ορίσει τις συντεταγμένες του προϋπολογισμού, την ισορροπία γενικότερα του προϋπολογισμού. Αλλά από εκεί και πέρα εάν η Βουλή, εάν οι Βουλευτές από όλα τα κόμματα συμφωνούν και υποστηρίζουν ότι μπορεί να δοθούν 300.000.000 ευρώ για επίδομα θέρμανσης π.χ. σε χαμηλόμισθους ή ανέργους και ότι αυτά τα 300.000.000 ευρώ μπορούν να εξοικονομηθούν από την τάδε δαπάνη η οποία θα μπορούσε να περικοπεί, τέτοιου τύπου δυνατότητες θα μπορούσαν να εξασφαλιστούν σε όλο το στάδιο από την κατάθεση του προσχεδίου του προϋπολογισμού που κατά το Σύνταγμα είναι την πρώτη Δευτέρα του Οκτωβρίου, μέχρι τη διαμόρφωση του τελικού προϋπολογισμού και ενδεχομένως και κατά τη συζήτησή του.
    Ασφαλώς ένας δημοκρατικός επί της ουσίας προϋπολογισμός, ένας προϋπολογισμός δηλαδή που θα θυμίζει κάπως ένα κοινωνικό σχέδιο για τον επόμενο έστω χρόνο, ενταγμένος σε ένα πιο μακροχρόνιο προγραμματισμό, απαιτεί μία εξουσία και ένα σύστημα διακυβέρνησης που δεν θα αρκείται απλά ανά τετραετία να καλεί τους πολίτες να ψηφίζουν, αλλά θα επιδιώκει την παρέμβαση της κοινωνίας στη διαμόρφωση των επιλογών, στην κατανομή των δαπανών, στην άσκηση συνολικά και στον έλεγχο της εξουσίας. 
    Το γεγονός αυτό, το γεγονός ότι δεν έχουμε σήμερα τέτοιες συνθήκες, εμάς τουλάχιστον δεν μας εμποδίζει από το να προβάλλουμε από σήμερα τους στόχους αυτούς, να αγωνιζόμαστε να πείσουμε για την ορθότητά τους και να διεκδικούμε την υλοποίησή τους στο μέτρο που αυτό είναι δυνατό. 
    Εννοείται ότι καταψηφίζουμε με το σκεπτικό που είπα τον Απολογισμό, τον προϋπολογισμό και τον Ισολογισμό. 
    Σας ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε συνάδελφε.
    Ο συνάδελφος κ. Καλλιώρας έχει το λόγο για δεκαπέντε λεπτά.
    ΗΛΙΑΣ ΚΑΛΛΙΩΡΑΣ: Σας ευχαριστώ πολύ, κύριε Πρόεδρε.
    Αγαπητοί συνάδελφοι, σήμερα κυρώνουμε τη συνέχεια του κράτους. Σε ό,τι αφορά το οικονομικό έτος του 2003 και τον Ισολογισμό και τον Απολογισμό, τον βλέπουμε θετικά, διότι συνεχίζεται το κράτος επαναλαμβάνω. Αλλά είμαστε υποχρεωμένοι, αγαπητέ Πρόεδρε, να πούμε τα πράγματα όπως έχουν και να τα δούμε  με το όνομα επίσης όπως έχουν.
    Πρώτα απ’ όλα θα έλεγα στους συναδέλφους του ΠΑ.ΣΟ.Κ. για να με παρακολουθήσουν στη συνέχεια, ότι αν εγώ ήμουν στη θέση τους, θα έλεγα, συγγνώμη θα αναφερθώ στα δημοσιονομικά του κράτους ή συγγνώμη, θα μιλήσω για τους συμβασιούχους, συγγνώμη, το ίδιο για την Ολυμπιακή, το ίδιο για το Χρηματιστήριο και πάει λέγοντας. 
    Επιτρέψτε μου αγαπητοί συνάδελφοι, να εξηγηθώ τι εννοώ. Εάν οι Βουλευτές του ΠΑ.ΣΟ.Κ. έπαιρναν μία έκθεση από την Ευρωπαϊκή Επιτροπή, το 1980 θα έβλεπαν ότι το χρέος ως ποσοστό του Α.Ε.Π. ήταν είκοσι πέντε ποσοστιαίες μονάδες. Το 2003 –γιατί είχαμε εκλογές το 2004- αυτό έγινε 110%. Με άλλα λόγια, σε είκοσι τρία χρόνια πήγαμε από το 25% στο 110%, που σημαίνει ότι είναι προφανές, είναι αυταπόδεικτο, μιλάει από μόνο του ότι οι αγαπητοί του ΠΑ.ΣΟ.Κ. είναι αυτοί που βούλιαξαν τη χώρα. Και μόνο αυτό το στοιχείο είναι ξεκάθαρο και μάλιστα θα έκανε και κάτι άλλο. Οι ίδιοι, αντί να ήταν εισαγγελείς ή να το παίζανε, όπως και τώρα τους βλέπω στις τηλεοράσεις   και παντού,  πως οι άνθρωποι οι οποίοι θεωρούν -γιατί προσπαθούν να βγουν από πάνω ότι οι Έλληνες τρώνε κουτόχορτο- δεν θα έκαναν παρά μόνο θα περίμεναν από τα Μ.Μ.Ε. , όπως αυτό κάνουν, τα οποία οι ίδιοι θεωρούν ότι έχουν την ψευδαίσθηση, οι πολίτες ότι τους ακούν. Μέχρι εκεί φθάσαμε. 
      Αγαπητοί συνάδελφοι, ευχαριστούμε το ΠΑ.ΣΟ.Κ γι’ αυτό. Το 25% το έκανε 110%. 
      Πάω πιο κάτω. Επίσης, ευχαριστούμε το ΠΑ.ΣΟ.Κ, γιατί –να το πω με νούμερα τώρα λίγο διαφορετικά- στα χρόνια που προανέφερα, 1980-2003, 215.000.000.000 είναι το χρέος, και αν βάλουμε μέσα σ’ αυτά και τις εγγυήσεις του ελληνικού δημοσίου, το νούμερο πάει περίπου στα 230.000.000.000 ευρώ. 
      (Θόρυβος από την πτέρυγα του ΠΑ.ΣΟ.Κ)
      Ενοχλούνται. Συνεχίστε να πονάτε πολιτικά, όπως ο ελληνικός λαός. Και για τα χρεολύσια και τους τόκους θα πληρώσουμε, αγαπητοί συνάδελφοι του ΠΑ.ΣΟ.Κ –και σας ευχαριστούμε γι΄ αυτό- 30.000.000.000 ευρώ.
      Πάμε λίγο πιο κάτω. Προϋπολογισμοί 2002-03: Μας είπατε -ψέματα ζωντανά πάλι- 1,7 και 1,5. Και του 2004 1,2. Κουράζω με νούμερα, αλλά είναι σφικτά τα νούμερα και αποδίδουν την αλήθεια. Πόσο μας το παραδώσατε όμως, αντί για 1,7 του 2002; 4,9. Είναι στοιχεία της Ευρωπαϊκής Ένωσης. Με τη βούλα της Ένωσης δηλαδή. Το 2003 5,73 και το 2004 1,2. Με άλλα λόγια, αγαπητοί συνάδελφοι, λέγατε πάλι ψέματα, όταν από 2.000.000.000 ευρώ, που ήταν το χρέος, όπως μας το προτείνατε εδώ στη Βουλή και όπως το προϋπολογίζατε, στην ουσία ήταν 11.000.000.000. Ήταν 6,6 ποσοστιαίες μονάδες επί του ΑΕΠ. Ευχαριστούμε πάρα πολύ το ΠΑ.ΣΟ.Κ για τα 9.000.000.000 ευρώ που μας είπε ψέματα με τα στοιχεία και τη βούλα της Ευρωπαϊκής Ένωσης για το έτος 2004 και μόνο.
      Μετά, μας κατήγγειλε πριν από λίγο το ΠΑ.ΣΟ.Κ ξανά για το 1.000.000.000 ευρώ για το 2006, που βάζουμε για τιτλοποιήσεις. Αγαπητοί συνάδελφοι, ξεκάθαρες κουβέντες. Δεν θα υπάρχουν νέοι φόροι. Νοικοκύρεμα, μείωση δαπανών, θα ιδιωτικοποιήσουμε και θα φροντίσουμε κάποια από τα ακίνητα του κράτους να αξιοποιηθούν.
      Να πω και ένα άλλο ευχαριστώ πάλι στο ΠΑ.ΣΟ.Κ, γιατί αυτές τις ημέρες γίνεται η δίκη της «ΔΕΚΑ» –και θέλω να σας ευχαριστήσω για τέταρτη φορά- στο Τριμελές Εφετείο Κακουργημάτων. Οι παρεμβάσεις που έκαναν στα τελευταία λεπτά τότε στοίχισαν μόνο για τη «ΔΕΚΑ» 1.000.000.000 ευρώ. Σας ευχαριστούμε λοιπόν που οι δικές μας τιτλοποιήσεις είναι 1 δισεκατομμύριο από το κλέψιμο του ελληνικού λαού, τις δικές σας. Και πάλι σας ευχαριστούμε.
      Πάμε στις τιτλοποιήσεις, κύριοι συνάδελφοι του ΠΑ.ΣΟ.Κ. Και πάλι να σας ευχαριστήσω και εγώ ως Έλληνας πολίτης, διότι –προσέξτε τι κάνατε και κατηγορείτε εμάς- τιτλοποιήσατε, προεισπράξατε και ξοδέψατε μελλοντικά έσοδα το Νοέμβριο 2001. Τα στοιχεία είναι αμείλικτα. Από το Γ΄ Κοινοτικό Πλαίσιο Στήριξης 2.000.000.000. Ταμείο Παρακαταθηκών, Δεκέμβριος 2000: 740.000.000 ευρώ. Κρατικά λαχεία, Νοέμβριος 2000: 650.000.000 ευρώ. EUROCONTROL, τα τέλη εναέριας κυκλοφορίας το Δεκέμβριο 2001 –σύνολο μ’ αυτό 3,55- 3,775 δισεκατομμύρια ευρώ. Αυτό είναι το ΠΑ.ΣΟ.Κ και χιλιοευχαριστούμε σαν ελληνικός λαός που ξοδέψατε και πήρατε από μελλοντικά έσοδα, ενώ εμάς μας κατηγορείτε ότι κάνουμε τώρα τιτλοποιήσεις ιστορικών και βεβαιωθέντων εσόδων.
      Πάμε λίγο πιο κάτω. Αγαπητοί συνάδελφοι, έπρεπε να πάρουμε μια απόφαση και να το ξεκαθαρίσουμε κι αυτό για μια φορά ακόμα στην Αίθουσα. Έπρεπε να πάρουμε μια ουσιώδη, θεμελιώδη και ξεκάθαρη απόφαση. Τι έπρεπε να κάνουμε; Θα πρέπει να πάρουμε το δύσκολο δρόμο με τις δυσχέρειες, τον επώδυνο δημοσιονομικό δρόμο, γιατί είμαστε στο καθεστώς επιτήρησης. Και σας ευχαριστεί ο ελληνικός λαός για το καθεστώς επιτήρησης που μας βάλατε. Και μας κατηγορείτε και από πάνω και τώρα έρχεστε να μας πείτε «ακολουθήστε χαλαρή πολιτική, δεν πειράζει». Αν πάμε άλλα δύο χρόνια πίσω το καθεστώς επιτήρησης που εσείς μας λέτε, ποιος θα το πληρώσει, αγαπητοί συνάδελφοι του ΠΑ.ΣΟ.Κ; Πάλι ο ελληνικός λαός. Πάλι τα κορόιδα. Και σας ευχαριστούν αυτά τα κορόιδα. Συγγνώμη που μιλάω έτσι από το Βήμα της Βουλής.
      ΠΡΟΕΔΡΕΥΩΝ (Ιωάννης Τραγάκης): Βάλτε το «ευχαριστούμε» εντός εισαγωγικών, γιατί αυτή η νύχτα σήμερα έγινε η νύχτα των ευχαριστιών.
      ΗΛΙΑΣ ΚΑΛΛΙΩΡΑΣ: Ναι, έγινε. Θέλω να το θυμούνται για τα τόσα «ευχαριστώ» που έχουν να τους πουν οι Έλληνες μέσω εμού από το Βήμα.
      Πάμε λίγο πιο κάτω και ας πάρουμε την περίπτωση του Ο.Σ.Ε.. Και εδώ πάλι έχουμε «νύχτα των ευχαριστιών», κύριε Πρόεδρε. Τα έσοδα του Ο.Σ.Ε. για το 2003 ήταν 119.000.000 ευρώ και τα έξοδα 592.000.000 ευρώ. Δηλαδή, ήταν πέντε φορές πάνω τα έξοδα από τα έσοδα. Πόσα μας κληροδοτήσατε εσείς του ΠΑ.ΣΟ.Κ. σε εμάς τους Έλληνες συνολικά; Ήταν 4.000.000.000 ευρώ μόνο για τον Ο.Σ.Ε.. Με άλλα λόγια, εάν αυτά τα χρήματα δεν τα είχατε σπαταλήσει με τους γνωστούς τρόπους, θα μπορούσαμε να χτίσουμε σαράντα χιλιάδες εργατικές κατοικίες με εκατό χιλιάδες την κάθε εργατική κατοικία για τους Έλληνες πολίτες. Και πάλι, να είστε καλά πολιτικά.
      Πάμε λίγο πιο κάτω. Εδώ μπαίνει, κύριε Πρόεδρε, ένα πολιτικό θέμα, το οποίο θα συζητηθεί τον Ιανουάριο στις Βρυξέλλες. Ποιο είναι το ζήτημα; Η λύση που έχουμε να δώσουμε και με τις τιτλοποιήσεις και με τον προϋπολογισμό και με αυτά που λέει η Ευρώπη είναι θέμα πολιτικό. Δεν υπάρχει τεχνοκρατικό ζήτημα εδώ. Δεν μπορώ να δεχτώ ούτε εγώ ούτε κανείς σε αυτήν την Αίθουσα ότι κάποιοι τεχνοκράτες στις Βρυξέλλες μας πιέζουν αφόρητα, ούτως ώστε να ασκήσουμε τόσο μεγάλη και σκληρή δημοσιονομική πολιτική, όπως θέλουν αυτοί. Και μιλώ για τις τιτλοποιήσεις ειδικότερα. Τι θέλω να πω; Ποιο άλλο κράτος στην ευρωπαϊκή ιστορία μείωσε τρεις συν μία μονάδες –και προσέχω τι λέω- το έλλειμμα μέσα σε ένα χρόνο; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το ΠΑ.ΣΟ.Κ. 
      ΗΛΙΑΣ ΚΑΛΛΙΩΡΑΣ: Αστειεύεστε, κύριε Χριστοδουλάκη.
      Ερωτώ: Είναι δυνατόν να πιστεύει κανείς -επειδή το λέει ο κ. Αλμούνια ή κάποιοι τεχνοκράτες στην Ευρώπη- ότι θα πρέπει να πάμε στην ακρότατη περίπτωση και να μη βρούμε μία ενδιάμεση λύση, την οποία προτείνουμε για τον προϋπολογισμό; Τι θα πει, με άλλα λόγια, ότι πιέζει η επιτροπή; 
      Θα σας πω και κάτι άλλο. Το παιχνίδι που παίζεται φέτος στις Βρυξέλλες -για να πούμε τα πράγματα με το όνομά τους- είναι γιατί θέλουν να στείλουν μήνυμα μέσω της Ελλάδος στην Γερμανία. Ξέρετε πόσο θα κλείσει φέτος το έλλειμμα η Γερμανία; Το έλλειμμα θα είναι 4% για τέταρτη χρονιά. Η Ιταλία θα έχει φέτος 4,6%, η Γαλλία 3,4%, η Πορτογαλία 4,7%. Αυτά είναι τα στοιχεία με τα οποία θα κλείσουν φέτος οι Προϋπολογισμοί αυτών των χωρών. Θέλουν να στείλουν, όμως, τον πολιτικό λογαριασμό σε εμάς. Χτυπούν, δηλαδή, το σαμάρι για να καταλάβει ο όνος τι ακριβώς είναι το πολιτικό επιχείρημα.
      Πάμε λίγο πιο κάτω. Φωνάζουν οι αγαπητοί συνάδελφοι του ΠΑ.ΣΟ.Κ. Θέλετε να σας πω γιατί; Γιατί υπάρχει αίσθημα ενοχής και πολιτικές τύψεις. Νιώθετε άβολα. Βάζετε τα Μέσα Μαζικής Ενημέρωσης και διοχετεύετε πράγματα αστήριχτα μέσα από αυτήν τη διαδικασία με τα πρωτοσέλιδα και τους βασικούς μετόχους. Προχθές κάνατε τα παλικάρια, βγαίνοντας όλοι από την Αίθουσα και αφήνοντάς μας τα οκτώ σημεία για να γράψουμε έκθεση ιδεών. Δεν υποστηρίξατε το δικό σας ν.3321, αλλά φύγατε. Τι να κάνετε; Εκεί υποβάλλετε τα πολιτικά σας σέβη. Έρχεστε σήμερα και με ένα δαιμονιώδες πάθος προσπαθείτε από το Βήμα να πείτε πράγματα, τα οποία οι Έλληνες έχουν καταλάβει ότι δεν έχουν καμία αξία και σχέση με την πραγματικότητα. Βεβαίως, επαναλαμβάνω ότι αυτές είναι πολιτικές ενοχές και είναι πάρα πολλές.
      Κύριε Πρόεδρε, πάω λίγο πιο κάτω. Εγώ, όπως βλέπω σήμερα την κατάσταση, χωρίς να λέμε μεγάλα λόγια, παρατηρώ απλώς ότι η οικονομία αναπτύσσεται με 3,6%. Επίσης, βλέπω και παρατηρώ ως ουδέτερος τρίτος ότι το έλλειμμα πάει κάτω από το 4% και ας μας κατηγορείτε, λόγου χάρη, γιατί δεν δώσαμε το επίδομα θέρμανσης. Κάνατε ολόκληρη ιστορία προχθές στην Επιτροπή και ουσιαστικά ποιο ήταν το ερώτημα; Τι λέγατε τότε και τι λέτε σήμερα για να φανείτε καλοί, όταν εσείς στο δικό σας νομοσχέδιο δώσατε 230.000.000 ευρώ και σε αυτό που προτείνατε προχθές ήταν 430.000.000 ευρώ για το ίδιο θέμα, επειδή το πετρέλαιο είναι ακριβότερο και όχι μόνο, επειδή σπαταλάτε χρήματα τώρα που δεν είστε κυβέρνηση; Τι λέτε και τι σας απαντάμε; Οι πολίτες θα πληρώσουν το πετρέλαιο. Εσείς λέτε να το πληρώσουν φέτος και εμείς λέμε να μην το πληρώσουν του χρόνου. Έτσι ή αλλιώς, για να καταλάβετε το επιχείρημά μου, οι πολίτες θα το πληρώσουν.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το πετρέλαιο θα το πληρώσουν. Την κερδοσκοπία γιατί να την πληρώσουν;
    Θα το βάλλουμε στο χρέος να το πληρώσουν πάλι τα κορόιδα -και σας ευχαριστούμε γι’ αυτό- του χρόνου. Αυτή είναι η διαφορά. 
    Την κερδοσκοπία…
    ΗΛΙΑΣ ΚΑΛΛΙΩΡΑΣ: Ήσασταν τόσα χρόνια, κύριε Τσοχατζόπουλε. Δεν είδαμε την προκοπή σας. 
     ΠΡΟΕΔΡΕΥΩΝ (Ιωάννης Τραγάκης): Για ποια κερδοσκοπία; Για του χρόνου μιλάμε. 
     ΗΛΙΑΣ ΚΑΛΛΙΩΡΑΣ: Κύριε Πρόεδρε, ενοχλούνται.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι, μην διακόπτετε. 
     ΗΛΙΑΣ ΚΑΛΛΙΩΡΑΣ: Μ’ αρέσει, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Εσάς σας αρέσει αλλά δεν αρέσει στο Προεδρείο. 
     ΗΛΙΑΣ ΚΑΛΛΙΩΡΑΣ: Ο τουρισμός φέτος πήγε πολύ καλά. Η ναυτιλία μας βοηθάει. Και η ανεργία μειώθηκε από το 10,4% στο 9,4%. Και επειδή, αγαπητοί συνάδελφοι, ενοχλήστε απ’ αυτά που λέω και μ’ αρέσει αυτό γιατί με παρακολουθείτε…
      (Γέλια από την πτέρυγα του ΠΑ.ΣΟ.Κ.)
     Και επειδή η πραγματικότητα σας πονάει…
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε. Κύριοι συνάδελφοι, γιατί γελάτε; 
     ΗΛΙΑΣ ΚΑΛΛΙΩΡΑΣ: Τους πονάει, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Έχω δει πολλά γελάκια να καταλήγουν σε κλάμα. Σας παρακαλώ.
     ΗΛΙΑΣ ΚΑΛΛΙΩΡΑΣ: Το 25% το δικό σας το κάνατε 110% του χρέους, αύξηση του χρέους. Μπορείτε να γελάσετε τώρα; Σας βγαίνει γέλιο; Από το 1980 ως το 2003. Μπορείτε να σκάσετε ένα χαμόγελο και να σας πάρει η κάμερα να σας δει ο ελληνικός λαός; Για γελάστε λίγο για τα 230.000.000.000 ευρώ που χρωστάμε. 
     Και έρχεται τώρα αυτό το νοσηρό κλίμα το οποίο βλέπουμε τις τελευταίες μέρες. Δεν κάνετε εσείς την Αντιπολίτευση. Ξέρετε ποιοι κάνουν αντιπολίτευση; Κάνουν τα Μέσα Μαζικής Ενημέρωσης και όλοι οι άλλοι. Και εσείς παίρνετε γραμμή από τα Μέσα Μαζικής Ενημέρωσης. Και εγώ απολαμβάνω, κύριε Πρόεδρε, και δεν σας το κρύβω ότι όσο μας χτυπάνε τα Μέσα Μαζικής Ενημέρωσης τόσο αισθάνομαι και αισθανόμαστε ότι κάνουμε σωστά τη δουλειά μας. Διότι εσείς είστε αυτοί που υποβάλλατε τα σέβη σας τότε και συνεχίζετε και σήμερα. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς, κύριε συνάδελφε. Η κ. Παπανδρέου έχει το λόγο. 
     ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε τον Απολογισμό και Ισολογισμό του 2003. Είναι ο τελευταίος χρόνος που τον προϋπολογισμό και την υλοποίηση έκανε το ΠΑ.ΣΟ.Κ.. Και έρχεται η Κυβέρνηση της Νέας Δημοκρατίας σήμερα και μας ζητεί να ψηφίσουμε τον Απολογισμό. Οπότε ή λέγατε ψέματα πριν σχετικά με τον προϋπολογισμό και τη διαχείριση του 2003 –γιατί τώρα στον Ισολογισμό τα βρήκατε όλα καλά, ούτε μαύρες τρύπες, ούτε σπατάλες, ούτε κρυφά χρέη, είναι όλα νόμιμα και όλα σωστά- ή λέτε ψέματα με τον Απολογισμό και τον Ισολογισμό που ζητάτε να ψηφίσει η ελληνική Βουλή. 
     Και επειδή έχετε εθιστεί στα ψέματα σε πολύ λίγο διάστημα, έχετε φέρει και ένα προσχέδιο για τον προϋπολογισμό του 2006. Σας είπαμε ότι είναι στον αέρα. Επιμένατε ότι θα το συζητήσετε. Ξαναπήγατε δεύτερο προσχέδιο στις Βρυξέλλες και σήμερα σας ήρθε πάλι η απάντηση από τον κ. Αλμούνια ότι δεν δέχεται τιτλοποίηση για το 2006. Βέβαια, θα μου πείτε ότι είναι και αυτός ένας χαμηλόβαθμος υπάλληλος της Επιτροπής όπως ήταν και ο προηγούμενος, ο κ. Σαουμπ. Χαμηλόβαθμος ήταν και αυτός αλλά αναγκαστήκατε να αλλάξετε το νόμο. 
     Αυτό όμως που είναι πολύ σημαντικό είναι ότι στον Ισολογισμό εδώ γίνεται εμφανές πλέον ότι οδηγήσατε τη χώρα στο ντορβά για μικροκομματικές σκοπιμότητες με την δήθεν απογραφή που κάνατε. Και εδώ οι ίδιοι –γιατί το κύριο θέμα ήταν οι αμυντικές δαπάνες- αναφέρετε στην σελίδα 61 -να μην τα διαβάζω όλα, τα είπε και ο κ. Μακρυπίδης προηγουμένως- ότι δεν έχουν εγγραφεί διότι από το 2002 γράφονταν στη ληψοδοσία, σε έναν ειδικό λογαριασμό.
      Και λέτε στη σελίδα 11: «Επειδή το Υπουργείο Εθνικής Άμυνας δεν είχε μηχανισμό συλλογής στοιχείων, παραλαβών υλικού με αξιόπιστο τρόπο, αποφασίστηκε με την αποδοχή της EUROSTAT, όπως γίνεται σε τέτοιες περιπτώσεις, η καταγραφή των εξοπλιστικών δαπανών στο έλλειμμα σε ταμειακή βάση, σαν προσέγγιση της εκάστοτε αξίας παραδόσεων εξοπλιστικού υλικού. Σημειώνεται ότι για τους ίδιους λόγους η καταγραφή σε ταμειακή βάση ακολουθείται σε δεκαπέντε από τις είκοσι πέντε χώρες της Ευρωπαϊκής Ένωσης». 
      Άρα, ούτε σας υποχρέωσε κανείς, ήταν δική σας επιλογή να οδηγήσετε –και το λέτε σαφώς- τη χώρα στη δήθεν απογραφή. Σας είχαμε ειδοποιήσει  τι συνέβη με την Πορτογαλία και ότι το ίδιο θα συμβεί και στη χώρα. Βέβαια έχετε πέσει στη λούμπα και τώρα ίσως καταλαβαίνετε πού έχετε βρεθεί. Αυτό δεν μας ενδιαφέρει, μας ενδιαφέρει όμως ότι έχετε βάλει τη χώρα σε μία τεράστια περιπέτεια, μία περιπέτεια που θα πάρει πάρα πολλά χρόνια για να την ξεπεράσουμε και βεβαίως θα την πληρώσει ο ελληνικός λαός. Και τα ψέματα που λέτε,  έχουν πάρα πολύ κοντά ποδάρια, πλέον ούτε μία βδομάδα δεν κρατάει ό,τι λέτε. 
      Ο διασυρμός της χώρας δεν έχει τελειωμό. Με ποιο δικαίωμα αλλάζετε τον προϋπολογισμό κάθε βδομάδα; Με ποιο δικαίωμα παραπλανάτε τον ελληνικό λαό και την ελληνική Βουλή; Και έρχεσθε –η όλη απογραφή έγινε γιατί αλλάξαμε τις μεθόδους καταγραφής- τώρα και κάνετε ό,τι θέλετε, χωρίς να δίνετε λογαριασμό σε κανέναν και αυτό θα το πληρώσει η χώρα πάρα πολύ γρήγορα γιατί η EUROSTAT θα τα βρει αυτά, κύριε Δούκα.
      Με αίτημά σας αλλάξατε τον τρόπο καταγραφής των αμυντικών δαπανών από εθνικολογιστική βάση σε ταμειακή και έτσι φέρετε ένα δημοσιονομικό βάρος 6% του Α.Ε.Π. και φουσκώσατε τα ελλείμματα των ετών 2000-2004. Το ερώτημα είναι: Με ποια μέθοδο θα γίνει τώρα η καταγραφή του κόστους των F-16; Μήπως μέσω δανείου από Αμερική, μέσω αμερικάνικης τράπεζας, για να γραφτεί απλώς το χρέος και να μη φαίνεται στο έλλειμμα; 
      Στην περίπτωση των χρεών των νοσοκομείων ακολουθήσατε την εθνικολογιστική βάση. Τα χρέη πληρώθηκαν στα προηγούμενα χρόνια και το 2003 είναι 735.000.000 ευρώ. 
      Στην περίπτωση του Φ.Π.Α. συνέβη ακριβώς το αντίθετο. Έσοδα Φ.Π.Α. ύψους 0,9% του Α.Ε.Π. που ανήκουν δημοσιονομικά στο 2003, τα μεταφέρετε στο 2004. Έτσι έχουμε το 2003 να έχει έσοδα έντεκα μηνών και το 2004 να έχει έσοδα δεκατριών μηνών. Έχετε αναθεωρήσει επτά φορές τα στοιχεία για το 2004 και ακόμα δεν υπάρχει συμφωνία με την Ευρωπαϊκή Επιτροπή. Είναι ή δεν είναι αυτός διασυρμός της χώρας; 
      Τους κεφαλαιοποιημένους τόκους, τα νέα τοκομερίδια, τα πάτε σε δημοσιονομική βάση, επιβαρύνοντας τα ελλείμματα του έτους 2004. Την τιτλοποίηση παρελθόντων ετών την πάτε σε ταμειακή βάση, γιατί κανονικά θα έπρεπε να την πάτε και αυτή στα προηγούμενα χρόνια. Δηλαδή, χρησιμοποιείτε όποια μέθοδο θέλετε, ανάλογα πώς σας βολεύει, με τις λογιστικές αλχημείες να μειώσετε τα ελλείμματα τα οποία εσείς δημιουργήσατε.
      Κυρίες και κύριοι συνάδελφοι, θα πληρώσει η χώρα πάρα πολύ το έγκλημα της απογραφής, όπως το πλήρωσε και η Πορτογαλία. Και εμείς δεν χαιρόμαστε γι’ αυτό, γιατί  στην Πορτογαλία ο Μπαρόζο κάθισε δυόμισι χρόνια και έπεσε, αλλά τώρα ήρθε η σοσιαλιστική κυβέρνηση, είναι τρία χρόνια σε επιτήρηση. 
      Τα ελλείμματα έχουν ξεφύγει και τελικά όλο αυτό το πληρώνει ο ελληνικός λαός. Οι ρυθμοί ανάπτυξης μειώνονται, η ανεργία αυξάνεται, η ακρίβεια μεγαλώνει, τα ελλείμματα διογκώνονται και τελικά επιβαρύνεται ο ελληνικός λαός με πρόσθετα μέτρα που θα αναγκασθείτε να πάρετε πάλι για να αντιμετωπίσετε αυτή την κατάσταση. Οδηγείτε τη χώρα σε ύφεση και η ύφεση δεν είναι θετικό για τη χώρα, για την Κυβέρνηση της Νέας Δημοκρατίας.
      Στον απολογισμό που έχετε και στον Iσολογισμό, σε όλα, δεν έχετε καμία παρατήρηση να κάνετε. Τότε γιατί, κύριοι συνάδελφοι της Νέας Δημοκρατίας, λέγατε όλα αυτά τα ψέματα προς τον ελληνικό λαό, προεκλογικά και μετεκλογικά; Καταλαβαίνετε τώρα ότι η Κυβέρνησή σας σας παραπλανά και εσάς τους ίδιους; Σας είπε ότι το ΠΑ.ΣΟ.Κ. είχε…
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Ένα λεπτό, κύριε Πρόεδρε.
    …κρυφά χρέη, είχε σπατάλες. Θα τα περιορίσει όλα αυτά. Έρχεται τώρα και σας ζητάει να ψηφίσετε έναν Aπολογισμό και έναν Iσολογισμό που λέει -η ίδια σας η Κυβέρνηση- ότι το ΠΑ.ΣΟ.Κ. τα έχει κάνει όλα ωραία και καλά, όλα ήταν νόμιμα, ούτε κρυφά χρέη υπάρχουν, ούτε έχει επισημάνει σπατάλες τις οποίες εσείς θα περιορίσετε. Εγώ ειλικρινά σας λυπάμαι. Ο Θεός να σας βοηθήσει να πάρετε την απόφασή σας. 
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
    Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, θα περιοριστώ σε πολύ λίγα σχόλια και αποκλειστικά για τον Iσολογισμό. Ο Iσολογισμός είναι η οικονομική εικόνα του κράτους σε μία δεδομένη στιγμή, την 31.12.2003. Δεν είναι η κίνηση όλου του έτους, όπως είναι ο Απολογισμός, είναι εκείνη τη στιγμή ποια ήταν η οικονομική κατάσταση του κράτους. 
    Σύμφωνα, λοιπόν, με τον Απολογισμό, τον οποίο κατέθεσε στη Βουλή ο κ. Αλογοσκούφης, το σημαντικότερο οικονομικό μέγεθος που ταλανίζει την οικονομία μας -και το ξέρουμε όλοι- είναι το δημόσιο χρέος. Κατά τον κ. Αλογοσκούφη, σύμφωνα με την εισήγησή του, το δημόσιο χρέος την 31.12.2003 ήταν 171,3 δισεκατομμύρια δραχμές. Αυτό λέει ο ισολογισμός. Και δεν το λέει μόνο ο Ισολογισμός του κ. Αλογοσκούφη, αλλά τον αριθμό αυτό επικυρώνει το Ελεγκτικό Συνέδριο. Λέει δηλαδή το Ελεγκτικό  Συνέδριο στην έκθεσή του ότι αυτό είναι το δημόσιο χρέος. 
    Παρά ταύτα, όπως ξέρετε ο κ. Αλογοσκούφης, επ’ ευκαιρία της «απογραφής» διαπίστωσε ότι πολλά πράγματα γίνονταν κατά τρόπο που δεν ήταν σωστός. Αναγκάστηκε σε συμφωνία με την EUROSTAT και τις υπηρεσίες της επιτροπής, να αλλάξει τα μεγέθη των τελευταίων ετών και για το δημόσιο χρέος και για τα ελλείμματα.
    Έχουμε, λοιπόν, για τα τελευταία αυτά χρόνια τον κ. Αλογοσκούφη, τον ίδιο που εισηγείται τον Ισολογισμό, να αποδέχεται μία νέα μέθοδο καταγραφής ορισμένων μεγεθών –δεν θα κρίνουμε τώρα αν είναι καλώς ή κακώς- μία διαφορετική μέθοδο που τον αναγκάζει να τροποποιήσει τους αριθμούς.
    Πράγματι, συμφωνήθηκαν μεταξύ Αλογοσκούφη και της Ευρωπαϊκής Επιτροπής και της EUROSTAT νέα μεγέθη. Θα περίμενε κανείς, λοιπόν, ότι αυτά που συμφώνησε ο κ. Αλογοσκούφης με την επιτροπή θα απεικονίζονται σε αυτό το κείμενο που καλούμεθα σήμερα να εγκρίνουμε. 
    Όμως δεν είναι έτσι τα πράγματα. Ενώ εδώ το δημόσιο χρέος αναφέρεται ότι ήταν 171,3 δισεκατομμύρια, το δημόσιο χρέος σύμφωνα με την EUROSTAT, αλλά και σύμφωνα με τη Στατιστική Υπηρεσία που μου το επιβεβαίωσε σήμερα το πρωί, στις 31 Δεκεμβρίου ήταν μικρότερο.
Ήταν «μόνο» 167,7 δισεκατομμύρια δραχμές. Δηλαδή ο κ. Αλογοσκούφης συμφώνησε ότι κακώς εμφανιζόταν το χρέος 171.000.000.000 και το μίκρυνε στα 167,7 δισεκατομμύρια. Και είναι μεταξύ των παραδόξων ότι το ΠΑ.ΣΟ.Κ. ψηφίζει τον Ισολογισμό που εμφανίζει το δημόσιο χρέος φουσκωμένο για το 2003, σε σχέση με αυτό το οποίο επέβαλε στον κ. Αλογοσκούφη η Ευρωπαϊκή Ένωση. Αυτό είναι μεταξύ των παραδόξων που συμβαίνουν στην Αίθουσα αυτή. 
     Εδώ όμως τίθεται το εξής θέμα, κύριοι συνάδελφοι, το οποίο είναι πολύ σοβαρότερο. Είναι απίστευτα σοβαρό το να μην μπορεί το ελληνικό κράτος να έχει έναν αριθμό για το δημόσιο χρέος. Αυτό είναι σοβαρό θέμα. Διότι το ελληνικό κράτος συμπεριφέρεται –λυπάμαι που το λέω- όπως συμπεριφέρεται κάθε απατεώνας που έχει διπλά βιβλία. Άλλα βιβλία για τους Ευρωπαίους και τους τραπεζίτες και άλλα βιβλία για τους Βουλευτές εδώ. Οι απατεώνες τα κάνουν αυτά, όχι τα σοβαρά κράτη. 
     Έχουμε, λοιπόν, αυτή την πραγματικότητα αυτή τη στιγμή. Έχουμε μια απόκλιση 3,6 δισεκατομμύρια ευρώ στο δημόσιο χρέος, που φέρει την υπογραφή του ιδίου ανθρώπου, του κ. Αλογοσκούφη, μια για μας εδώ και άλλη μια φορά για κάποιους από τη EUROSTAT, χαμηλότερο. 
     Και ερωτώ: Αν αύριο έρθει ένας φοιτητής και μου πει: «Δεν μου λέτε, κ. Μάνο, ποιο ήταν το δημόσιο χρέος την 31.12.2003;» τι θα του απαντήσω; Αυτό που θα ψηφίσετε απόψε εσείς εδώ –λέω εσείς, διότι έχετε δηλώσει, Νέα Δημοκρατία και ΠΑ.ΣΟ.Κ., ότι θα ψηφίσετε αυτό τον αριθμό- ή αυτό που γράφει η Στατιστική Υπηρεσία, σε συμφωνία με τη EUROSTAT; Τι θα του πω εγώ του φοιτητή;
     Θα μου πει τώρα η Κυβέρνηση ότι υπάρχει αυτή η διαφορά διότι η ΕUROSTAT ακολουθεί άλλες μεθόδους υπολογισμού. Δηλαδή τι θέλει να πει η Κυβέρνηση, αν το πει αυτό; Ότι σε τελική ανάλυση ο κ. Αλογοσκούφης δεν αποδέχεται αυτά που του είπε η EUROSTAT; Τα απέρριψε δηλαδή; Τα πέταξε στο καλάθι των αχρήστων; Τότε γιατί τα δέχθηκε; Και αν τα απέρριψε, τότε γιατί δεν προσαρμόζει και τα στοιχεία της Στατιστικής Υπηρεσίας; 
     Τώρα πρέπει να σας επισημάνω –διότι αυτό αφορά τις ευθύνες πάλι των δυο μεγαλυτέρων κομμάτων- ότι και πέρυσι έγινε το ίδιο, σε μικρότερη κάπως έκταση. Και πάλι το επεσήμανα. Και είπα πέρυσι, ότι αρνούμαι να ψηφίσω πλαστό Ισολογισμό, όπως τον καταψηφίζω και φέτος. Διότι είναι πλαστός, με όλη τη σημασία της λέξης. Άλλα λένε εδώ, άλλα λένε εκεί. 
     Το θέμα για μένα –και το θέτω και σε όλους τους συναδέλφους εδώ- δεν είναι…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, μην με πιέζετε.
     Το θέμα, επαναλαμβάνω, δεν είναι το αν ήταν καλή ή κακή η διαχείριση του 2003. Αυτό τώρα δεν είναι τόσο σημαντικό άλλωστε, ιδίως όταν κρίνεται με δύο χρόνια καθυστέρηση. Αυτό που είναι σημαντικό είναι ότι για άλλη μια φορά αποδεικνύεται από τη σημερινή Κυβέρνηση που μας έκανε «σημαία» την ορθότητα των στοιχείων ότι το ελληνικό κράτος είναι ένα πλήρες αλαλούμ, για να μη χρησιμοποιήσω χυδαιότερη φράση. Και είναι απαράδεκτο αυτό το οποίο συμβαίνει. Πρέπει να υπάρχει απόλυτος συμφωνία μεταξύ των αριθμών που καλούμαστε να ψηφίσουμε εδώ και αυτών τους οποίους δείχνει στην Ευρωπαϊκή Ένωση η Κυβέρνηση. Και όσο δεν συμβαίνει αυτό, δεν πρόκειται να έχει κανείς εμπιστοσύνη στα λεγόμενα της Κυβέρνησης. Διότι, όσο και να σας κακοφαίνεται, –ενδεχομένως να σας κακοφαίνεται- είναι απολύτως  ουσιαστικό το να συνειδητοποιήσετε ότι οι αριθμοί, οι αξιόπιστοι αριθμοί, δημιουργούν αξιοπιστία στην Κυβέρνηση. Επίσης, ισχύει και το αντίθετο: Αναξιόπιστοι αριθμοί ισοδυναμούν με αναξιόπιστη Κυβέρνηση. Και αυτό πρέπει να το αντιμετωπίσετε τώρα.
     Ευχαριστώ πολύ, κύριε Πρόεδρε, για την ανοχή σας. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Μάνο.
     Ο συνάδελφος κ. Τασούλας έχει το λόγο.
     ΚΩΝΣΤΑΝΤΙΝΟΣ ΤΑΣΟΥΛΑΣ: Κυρίες και κύριοι συνάδελφοι, συζητούμε τον Απολογισμό και Ισολογισμό του 2003 και πριν από οτιδήποτε άλλο πρέπει κανείς να διευκρινίσει ότι ο τρόπος καταρτίσεως του Απολογισμού και Ισολογισμού του Κράτους διέπεται από το νόμο περί δημοσίου λογιστικού και όχι από τις οικονομολογικές θεωρίες ή τις οικονομικές απόψεις του καθενός. Είναι μια αδήριτη διαδικασία, η οποία θεωρεί ως τακτοποιημένα –και γι’ αυτό άξια να κυρωθούν- τα οικονομικά στοιχεία τα οποία έχουν μορφοποιηθεί στις 31 Δεκεμβρίου κάθε έτους και ορισμένων εξ αυτών που δεν έχουν τακτοποιηθεί 31 Δεκεμβρίου επιτρέπει την αναγνώρισή τους μέχρι το πολύ τον Απρίλιο του επομένου έτους.
     Συνεπώς, έχουμε να τιθασεύσουμε αυτό το αριθμητικό υλικό. Επομένως, αυτό που κάνουμε σήμερα εδώ δεν έχει να κάνει ούτε με το τι πιστεύουμε για την οικονομία της χώρας ούτε τι πιστεύουμε για το πώς πήγε το ΠΑ.ΣΟ.Κ. ή πώς πήγε η Νέα Δημοκρατία, αλλά έχει να κάνει με το γεγονός ότι δεν είναι δυνατόν να παραμείνουν ατακτοποίητοι οι λογαριασμοί του κράτους. 
     Θα μπορούσε να πει κανείς, αν αγνοούσε αυτή την αδήριτη πραγματικότητα, ότι η ψήφιση των απολογισμών από τις επόμενες κυβερνήσεις είναι η εκδίκηση της πραγματικότητος εις την πολιτικολογία. Αλλά ούτε αυτό ισχύει, διότι και η πολιτικολογία και η πολιτική τοποθέτηση επί της οικονομίας έχει τη δική της ξεχωριστή αξία και δεν σημαίνει ότι, επειδή ψηφίζουμε σήμερα εδώ τον απολογισμό της χρήσεως της κυβερνήσεως του ΠΑ.ΣΟ.Κ., είμαστε αντιφατικοί εν σχέσει με την άποψη που διατυπώνουμε ότι το ΠΑ.ΣΟ.Κ. έκανε μεγάλα λάθη στην οικονομία, ότι άφησε ελλείμματα, άφησε υστερήσεις εις τα έσοδα και μεγάλες αποκλίσεις εις τα έξοδα.
     Εδώ έχουμε να κάνουμε, κυρίες και κύριοι συνάδελφοι, με ένα δόκανο. Είναι δόκανο ο Απολογισμός και ο Ισολογισμός από το οποίο δεν μπορείς να ξεφύγεις. Έχει τις ημερομηνίες του, έχει τις απαιτήσεις του και όποιος συγχέει την άποψη που έχει με την οικονομία ένα κόμμα ή μια παράταξη με τον Απολογισμό του Κράτους, συγκρίνει δυο διαφορετικά πράγματα. 
     Αν τώρα προσθέσει κανείς σε αυτήν την εικόνα ότι το Υπουργείο Οικονομικών σε συνεργασία με το Σώμα Ορκωτών Λογιστών και το Οικονομικό Πανεπιστήμιο, η 24η Διεύθυνση του Υπουργείου Οικονομικών, προσπαθεί σε μια μεσοπρόθεσμη βάση –γιατί αυτό δεν μπορεί να αλλάξει άμεσα- να παρουσιάσει τον Απολογισμό και τον Ισολογισμό του Κράτους όχι με βάση την ισχύουσα νομοθεσία σήμερα που το εμφανίζει με το διπλογραφικό σύστημα και με την παρουσίαση των εσόδων-εξόδων ή και με την παρουσίαση των χρηματικών ενταλμάτων που εκ των υστέρων υπολογίζονται στις δαπάνες, αλλά με βάση το να θεωρούνται, να εγγράφονται και να παρουσιάζονται τα έσοδα, οι απαιτήσεις και οι υποχρεώσεις του κράτους επί δεδουλευμένης βάσεως την 31η Δεκεμβρίου κάθε χρόνου, θα αντιληφθεί ότι αυτή η πραγματικότητα κάποια στιγμή μεσοπρόθεσμα θα αλλάξει, θα γίνει πιο πιστή. Αν προσθέσει κανείς και σε αυτό το γεγονός ότι η απογραφή και όχι ο Απολογισμός γίνεται με βάση το Ευρωπαϊκό Σύστημα Λογαριασμών, το E.S.A. του 1995, το οποίο δεν έχει να κάνει με τον τρόπο που συνετάγη ο προϋπολογισμός του 2003, θα αντιληφθεί γιατί υπάρχουν αυτές οι αποκλίσεις.
    Η πραγματικότητα, λοιπόν, είναι ότι η Βουλή σήμερα θα κυρώσει τον Απολογισμό και τον Ισολογισμό του Κράτους του 2003, έναν απολογισμό και έναν ισολογισμό ο οποίος καταλείπει μία σημαντική απόκλιση στο σύνολο των εσόδων και εξόδων του κρατικού προϋπολογισμού της τάξεως του 9,5%, ενός απολογισμού ο οποίος εμφανίζει μία ουρανομήκη υστέρηση των εσόδων του Προϋπολογισμού Δημοσίων Επενδύσεων κατά 72,45%. Είχαμε μία απίστευτη υστέρηση στα έσοδα του Προϋπολογισμού Δημοσίων Επενδύσεων κυρίως λόγω των υστερήσεων στις απολήψεις και αξιοποιήσεις των κοινοτικών χρηματοδοτήσεων. Είχαμε προϋπολογήσει ότι θα εισπράξουμε 4,1 δισεκατομμύρια ευρώ και εισπράχθηκαν 1,8 δισεκατομμύρια ευρώ. 
    Αυτός, λοιπόν, ο Aπολογισμός και ο Iσολογισμός ψηφίζεται σήμερα όχι ως ένδειξη προσχωρήσεως στην άποψή σας αλλά ως ανάγκη να είναι τακτοποιημένοι οι λογαριασμοί του κράτους μέσα στις προθεσμίες που προβλέπει ο ν. 2362/1995. 
    Από εκεί και πέρα αναρωτιέται κανείς αν αυτή την τυπική -πανηγυρική, τολμώ να πω- κύρωση ενός Απολογισμού και Ισολογισμού που λογίζεται ως ένα άρθρο, μπορεί να την αποσιωπήσει και να μην μπει στον πειρασμό να εξηγήσει ότι η διαφορετικότητα της οικονομίας είναι εκείνη η οποία κάνει όλους εμάς και τον ελληνικό λαό να εκπλήσσεται ενώπιον της αξιώσεώς σας να παραδεχθούμε ότι δήθεν η οικονομία ήταν σε τάξη ή ότι δήθεν η οικονομία ήταν σε καλύτερη κατάσταση από αυτή την οποία παρουσιάσαμε. Θα ήθελα να πω ότι για όσους έχουν διανύσει περίοδο διακυβερνήσεως μικρού χρόνου οι λογιστικές αποτυπώσεις της πραγματικότητας έχουν μία σημασία. Για εκείνους οι οποίοι απήλαυσαν τη γενναιοδωρία της εμπιστοσύνης του ελληνικού λαού κατ’ επανάληψη και είχαν στη διάθεσή τους δεκαετίες για να τον κυβερνήσουν, οι αριθμοί δεν έχουν την παραμικρή σημασία. Και δεν έχουν την παραμικρή σημασία γιατί μέσα στο άνυσμα του μεγάλου χρόνου τον οποίον είχατε στη διάθεσή σας η κριτική, η οποία σας γίνεται, δεν έχει να κάνει με ισολογισμούς και απολογισμούς του δημοσίου λογιστικού ή με χρηματικά εντάλματα ή με αντίτιμα ή με άλλες δυσνόητες λέξεις, αλλά έχει να κάνει με το πώς αντιλαμβάνεται κανείς την πρόοδο της ζωής του, την πρόοδο της χώρας του όλα αυτά τα χρόνια.
    Δεν είστε σαν τον σιτιστή στο Στρατό, ο οποίος στο τέλος του χρόνου πρέπει να κλείσει τα βιβλία του και να εμφανίσει ισοσκελισμό των χρημάτων που διαχειρίστηκε με τα τιμολόγια τα οποία έχει να παρουσιάσει, αλλά έχετε διαχειριστεί τις τύχες αυτής της χώρας επί δεκαετίες. Και το συμπέρασμα αυτής της διαχειρίσεως είναι ότι υποχώρησε το βιοτικό επίπεδο του ελληνικού λαού, μεγάλωσε η απόκλιση μεταξύ πρωτεύουσας και ελληνικής περιφέρειας, μεγάλωσε η απόκλιση μεταξύ Ελλάδος και μέσου όρου της Ευρωπαϊκής Ενώσεως, αυξήθηκε ο πληθυσμός της Ελλάδος ο οποίος κυμαίνεται κάτω από τα παραδεκτά όρια της φτώχειας και όλα αυτά δεν έχει νόημα να τα απεικονίζει κανείς με χρηματικά εντάλματα ή με απεικονίσεις του ευρωπαϊκού λογιστικού συστήματος. Όλα αυτά πλέον είναι, όπως λένε στην Πολιτική Δικονομία, πασίδηλα για τον κάθε Έλληνα και την καθεμιά Ελληνίδα και γι’ αυτό εκφράστηκαν έτσι οι Έλληνες πριν από ένα χρόνο στις τελευταίες εκλογές. 
    Η παρουσίαση των μεγεθών του Απολογισμού και του Ισολογισμού του Κράτους επαναλαμβάνω ότι δεν έχει καμία σχέση με την απογραφή.
    Στην απογραφή, για παράδειγμα, παρουσιάζεται ότι οι αμυντικές δαπάνες τις οποίες μεταχειριστήκατε σαν «φαντομάδες», δεν ήταν υποχρεωτικό να εγγραφούν στο έλλειμμα του 2003, αλλά αρκούσε για σας να γραφτούν στη δημόσια ληψοδοσία, όπως λέγεται…
    ΒΑΣΩ ΠΑΠΑΝΔΡΕΟΥ: Ο Αλογοσκούφης το λέει αυτό, δεν το λέμε εμείς.
    ΚΩΝΣΤΑΝΤΙΝΟΣ ΤΑΣΟΥΛΑΣ: … και να μην επιβαρύνουν το έλλειμμα. 
    ΒΑΣΩ ΠΑΠΑΝΔΡΕΟΥ: Ο Υπουργός σας το λέει ότι σωστά έτσι έγινε.
    ΚΩΝΣΤΑΝΤΙΝΟΣ ΤΑΣΟΥΛΑΣ: Η πραγματικότητα είναι ότι από εδώ και πέρα και οι προκαταβολές και οι δόσεις με τις οποίες πληρώνονται οι αμυντικές δαπάνες, τη στιγμή που γίνεται η καταβολή, την ίδια στιγμή θα περιλαμβάνονται και θα επιβαρύνουν το έλλειμμα του κράτους. Και δεν πρόκειται ποτέ αυτό να δώσει μία καλύτερη εικόνα του ελλείμματος. 
    Επισκιάζεται, βέβαια, η συζήτηση του Απολογισμού και του Ισολογισμού του κράτους από μία άλλη υποβολή ενός άλλου απολογισμού και ισολογισμού, η οποία έγινε αυτές τις ημέρες υπό μορφήν αποσπασμάτων στις εφημερίδες και θα γίνει οσονούπω και υπό μορφήν παρουσιάσεως ενός ολόκληρου βιβλίου και δεν θα αφορά μόνο την περίοδο 2003, αλλά θα αφορά όλη την περίοδο της δεύτερης διακυβερνήσεως της χώρας από το ΠΑ.ΣΟ.Κ..
    Δυστυχώς, κύριε Υπουργέ, επισκιάζεται ο Απολογισμός τον οποίο σήμερα παρουσιάζετε στη Βουλή, από έναν ευρύτερο απολογισμό ο οποίος έγινε από τον τέως Πρωθυπουργό, τον κ. Σημίτη, ο οποίος παρουσιάζει χωρίς να μπορεί να διασωθεί από οποιοδήποτε πρότυπο λογιστικό σχέδιο μία τεράστια υστέρηση ευθύνης και μια τεράστια απόκλιση ευθύνης, η οποία δεν διορθώνεται με οποιονδήποτε μεταγενέστερο λογιστικό τρόπο.
    Αυτή η υστέρηση ευθύνης, η οποία ομολογείται σε περιόδους κρισιμότατες για την πατρίδα, ξεπερνά αυτά εδώ τα μεγέθη τα οποία εμείς παρουσιάσαμε ότι συνιστούν υστέρηση στα έσοδα και «ξεχείλωμα» των δαπανών. Και είναι βέβαιο ότι εάν η Νέα Δημοκρατία σήμερα, τηρώντας τους νόμους του κράτους και την ευθύνη που έχει ως παράταξη που κυβερνά, δεν μπορεί να αφήσει αδέσποτους και έκθετους τους λογαριασμούς που εσείς μας κληροδοτήσατε –και συνεπώς ζητεί την επιψήφισή τους- οι άλλοι λογαριασμοί οι οποίοι παρουσιάζονται στο βιβλίο του τέως Πρωθυπουργού, του κ. Σημίτη, να είστε βέβαιοι ότι δεν μπορούν με καμία συγκατάβαση και κανένα νόμο να τύχουν εγκρίσεως, τακτοποιήσεως και ισοσκελισμού.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο συνάδελφος κ. Βρεττός έχει το λόγο.
    ΚΩΝΣΤΑΝΤΙΝΟΣ ΒΡΕΤΤΟΣ: Κυρίες και κύριοι συνάδελφοι, στο επικαιροποιημένο πρόγραμμα σταθερότητας και ανάπτυξης που έστειλε η Κυβέρνηση της Νέας Δημοκρατίας στην Ευρωπαϊκή Ένωση, περιγραφόταν το οικονομικό έτος 2003 με πολύ καλά λόγια. Εκεί, λοιπόν, έδειχνε ότι η οικονομία μας ήταν πολύ εύρωστη, ότι είχαμε ένα ρυθμό ανάπτυξης 4,7%, ότι είχαμε καταπληκτικές αποδόσεις στις απορροφήσεις για το Γ Κοινοτικό Πλαίσιο Στήριξης. Όλα έδειχναν καλά με τη σφραγίδα και τη βούλα της Νέας Δημοκρατίας. 
    Βέβαια, δεν προοδεύαμε μόνο στην οικονομία το έτος 2003. Και σε πολλούς άλλους τομείς πηγαίναμε πολύ καλά. Τότε, είχαμε μία περίοδο εκτεταμένης ανάπτυξης των υποδομών της πατρίδας μας και οργανώσαμε σωστά τους Ολυμπιακούς Αγώνες,  ώστε να είναι πετυχημένοι το 2004. 
    Επίσης, είχαμε μία πολύ καλή Προεδρία και η Ελλάδα φάνηκε ότι παρά το γεγονός ότι είναι μικρή χώρα, μπορεί να παίξει ένα σπουδαίο ρόλο στην Ευρωπαϊκή Ένωση. Σας θυμίζω ότι τότε ψηφίστηκε η νέα Κοινή Αγροτική Πολιτική και διασφαλίστηκαν οι αγρότες μας μέχρι το 2013. Σας υπενθυμίζω ότι τότε, με παρέμβαση της Προεδρίας της Ελλάδας απεσοβήθησαν πολλές δυσμενείς επιπτώσεις από τον πόλεμο του Ιράκ. Σας υπενθυμίζω, επίσης, ότι τότε, το 2003, πετύχαμε να ενταχθεί η Κύπρος στην Ευρωπαϊκή Ένωση.
    Σπουδαίος ο χρόνος τότε, το 2003! Και πόση μεγάλη διαφορά υπάρχει, αγαπητοί συνάδελφοι, από τότε στο τώρα! Μετά από είκοσι μήνες διακυβέρνησης της Νέας Δημοκρατίας, η Ελλάδα άλλαξε, δεν είναι η Ελλάδα του 2003. Είναι η σημερινή Ελλάδα που θυμίζει Ελλάδα από το παρελθόν, Ελλάδα της ψωροκώσταινας, η Ελλάδα που παρακαλεί για  πράγματα που δεν της δίνονται, η Ελλάδα που ενίοτε τρώει χαστούκια από τους ισχυρούς.
    Θα αναφερθώ σε πω ορισμένα παραδείγματα. Δεν αξιοποιήσαμε την υλική και άυλη κληρονομιά των Ολυμπιακών Αγώνων. Τα έργα “μαραίνονται”, είναι εκεί και δεν αξιοποιούνται. Η επανίδρυση του κράτους που δεσμεύτηκε να κάνει ο κ. Καραμανλής μάλλον σήμαινε επανίδρυση του κομματικού κράτους. Δεν λέω πολλά πράγματα, γιατί δεν με παίρνει ο χρόνος, αλλά παραπέμπω στη γνωστή συνέντευξη.
    Σε ό,τι αφορά στην οικονομία που είναι και το θέμα μας, φαίνεται, αγαπητοί συνάδελφοι, ότι οι επιδόσεις στην οικονομία παρακολουθούν τις επιδόσεις του Υπουργού Οικονομικών κ. Αλογοσκούφη, όπως πρόσφατα χθες καταγράφηκαν σε ένα συγκεκριμένο γκάλοπ.
    Εκεί, λοιπόν, ο κ. Αλογοσκούφης μόλις και μετά βίας κατάφερε να μην πάρει την τελευταία θέση –κάπου μείον 30%- και αν δεν τον προλάβαινε η γαλοπούλα του κ. Μπασιάκου θα ήταν ο τελευταίος των τελευταίων. 
    Αυτό δείχνει πολλά πράγματα. 
    ΠΡΟΕΔΡΕΥΩΝ (Ιωάννης Τραγάκης): Δεν είχε άλλα η δημοσκόπηση; 
    ΚΩΝΣΤΑΝΤΙΝΟΣ ΒΡΕΤΤΟΣ: Έχει και άλλα, τα οποία μάλλον είναι εις βάρος της Νέας Δημοκρατίας, διότι από δημοσκόπηση σε δημοσκόπηση φαίνεται ότι βελτιώνεται η διαφορά υπέρ του ΠΑ.ΣΟ.Κ. 
    ΠΡΟΕΔΡΕΥΩΝ (Ιωάννης Τραγάκης): Μπείτε στο θέμα τώρα.
    ΚΩΝΣΤΑΝΤΙΝΟΣ ΒΡΕΤΤΟΣ: Βέβαια, δεν μιλάμε για δημοσκοπήσεις τώρα, μιλάμε για την οικονομία και για τις επιδόσεις…
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Μπείτε στο θέμα. Τέτοια ώρα, τέτοια λόγια!
    ΚΩΝΣΤΑΝΤΙΝΟΣ ΒΡΕΤΤΟΣ: Γιατί ενδιαφέρεστε από του Βήματος του Προεδρείου, κύριε Πρόεδρε; Γιατί ενδιαφέρεστε για τις δημοσκοπήσεις;
    ΠΡΟΕΔΡΕΥΩΝ (Ιωάννης Τραγάκης): Ρώτησα να μάθω αν έχει άλλα στοιχεία η δημοσκόπηση. 
    Συνεχίστε, κύριε συνάδελφε. 
    ΚΩΝΣΤΑΝΤΙΝΟΣ ΒΡΕΤΤΟΣ: Εσείς είστε για όλους εδώ, δεν είστε μόνο για τη Νέα Δημοκρατία. 
    ΠΡΟΕΔΡΕΥΩΝ (Ιωάννης Τραγάκης): Ασφαλώς, και εσείς το ξέρετε καλύτερα από όλους. 
    ΚΩΝΣΤΑΝΤΙΝΟΣ ΒΡΕΤΤΟΣ: Δύο μεγάλα σφάλματα, λοιπόν, έκανε η Νέα Δημοκρατία, τα οποία πληρώνουμε όλοι μας, βεβαίως και η ίδια. Το πρώτο είναι το σφάλμα της απογραφής. Το λέμε, το ξαναλέμε και θα το ξαναλέμε, διότι είναι τεράστιο σφάλμα. 
    Κοιτάξτε, το βασικό στοιχείο που διορθώθηκε με την απογραφή, ήταν αυτό που αφορούσε την καταγραφή των δαπανών των Ενόπλων Δυνάμεων. Κάπου 2% ανέβηκε το έλλειμμα από την αλλαγή της καταγραφής των δαπανών των Ενόπλων Δυνάμεων. Και αυτό το 2% πάντοτε θέλατε να το καλύψετε με την τιτλοποίηση. 
    Αφού υπήρχε μία σοβαρή αντιμετώπιση, όχι μόνο από την Ελλάδα, αλλά και από άλλες χώρες της Ευρώπης, γιατί εσείς την καταργήσατε και πάτε να κάνετε μία δική σας λογιστική τακτοποίηση και παρακαλάτε τον κάθε κύριο Αλμούνια ή τον κάθε άλλον Επίτροπο να σας κάνει τη χάρη και στο βωμό αυτής της χάρης να θυσιάσετε και άλλα –πιστεύω εγώ σοβαρά- εθνικά συμφέροντα, όταν έρθει η ώρα να τα ζητήσετε από το ΕΚΟΦΙΝ; 
    Το δεύτερο μεγάλο σφάλμα, βεβαίως, είναι ο «Βασικός Μέτοχος». Εκτός από το ότι γίναμε ρεζίλι, και αυτό και η απογραφή μας οδήγησαν σε μία άνευ προηγουμένου οικονομική ύφεση. Και η ύφεση ξεκινά πρώτα-πρώτα από το σταμάτημα των έργων. 
    Αγαπητοί συνάδελφοι, σταμάτησαν τα έργα. Δεν τροφοδοτήθηκαν τα έργα. Έτσι, λοιπόν, πρώτον, χάσαμε από το Γ Κοινοτικό Πλαίσιο Στήριξης χρήματα και θα χάσουμε και στο 2006 και στο 2007 και στο 2008. 
    Δεύτερον, χάσαμε έσοδα διότι μην τροφοδοτώντας τα έργα, δεν παίρνουμε το Φ.Π.Α. που θα μας δώσουν οι κατασκευές, άρα έχουμε μείωση των εσόδων.
    Τρίτον, δημιουργήσαμε εξήντα χιλιάδες ανέργους, δηλαδή αυξήσαμε την ανεργία στην πράξη και βεβαίως έχουμε μία μεγάλη απώλεια πόρων από το Γ Κοινοτικό Πλαίσιο Στήριξης που δεν πρόκειται να την καλύψουμε. 
    Αυτά είναι εγκλήματα, δεν είναι παίξε-γέλασε. Είναι εγκλήματα τα οποία θα τα πληρώσει δυστυχώς η χώρα μας.
    Έπεσε η ανταγωνιστικότητα της χώρας μας κατά εννέα μονάδες στην κατάταξη τον τελευταίο χρόνο. Επίσης προσπαθήσατε να κάνετε μεταρρυθμίσεις, οι οποίες δεν απέδωσαν σε τίποτα. Ούτε η απελευθέρωση του ωραρίου ούτε άλλου είδους μεταρρυθμίσεις δεξιάς κοπής απέδωσαν, διότι δεν μπορούσαν να αποδώσουν. Αν θέλαμε να κάνουμε μεταρρυθμίσεις, θα έπρεπε να τις κάνουμε σε σοβαρά πράγματα, όπως είναι η έρευνα και η τεχνολογία, όπως είναι η παιδεία κ.λπ. Εκεί τίποτα δεν κάνατε. Μειώσατε τις δαπάνες του προϋπολογισμού σ’ αυτά τα σοβαρά θέματα.
    Αγαπητοί συνάδελφοι, είναι προφανές ότι ο προϋπολογισμός που φέρατε δεν ισχύει. Σήμερα ο διαβόητος κ. Αλμούνια –δεν έχω τίποτα με τον άνθρωπο, αλλά δεν μπορώ να τον ακούω συνέχεια- είπε ότι δεν θα γίνει τιτλοποίηση για το 2006. Άρα, είμαστε στον αέρα. Και είναι προφανές, προφανέστατο ότι θα λάβετε νέα αντιλαϊκά μέτρα που θα τα πληρώσουν οι μη προνομιούχοι άνθρωποι, αυτοί που ταλαιπωρούνται, αυτοί οι άνθρωποι που ίσως μία εικόνα τους, ένα αντίγραφό τους βρίσκεται εκεί που γίνονται σήμερα οι μεγάλες διαδηλώσεις. Γιατί ό,τι συμβαίνει στην Ευρώπη μάς αφορά και εμάς. Αυτοί, λοιπόν, «οι Άθλιοι του Βίκτορος Ουγκώ», αυτοί που βρίσκονται στο Παρίσι και κατεβαίνουν στους δρόμους, αυτοί βρίσκονται και στην Ελλάδα και κάποια ώρα μπορεί να κατέβουν στους δρόμους. Είναι οι περιθωριοποιημένοι άνθρωποι που εσείς δημιουργείτε με την πολιτική σας.
    Το συμπέρασμα που βγάζω εγώ είναι ότι το 2003 ήταν η τελευταία εικόνα της καλής Ελλάδας. Από εκεί και πέρα, από την άνοιξη του 2004 και μετά, έχουμε μία άσχημη Ελλάδα. Το ερώτημα είναι πότε θα σταματήσει αυτός ο κατήφορος; Ελπίζω και πιστεύω ότι αυτός ο κατήφορος θα σταματήσει γρηγορότερα από ό,τι περιμένουμε όλοι μας. Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο συνάδελφος κύριος Αγοραστός έχει το λόγο.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
    Κύριε Υπουργέ, ακούσαμε πολλά από όλους τους ομιλητές της Αξιωματικής Αντιπολίτευσης, ακούσαμε να αναφέρεται ο καθένας στο τι λέει καθημερινά ο κ. Αλμούνια. Θα ήθελα να σας πω να μην ξεχνάτε ότι ο κ. Αλμούνια είναι πρώην σοσιαλιστής, όπως και εσείς. 
    Φτάσαμε να ακούσουμε σήμερα για το «Βασικό Μέτοχο». Κύριοι, στο «Βασικό Μέτοχο» παίξατε το παιχνίδι του θεαθήναι. Αφού δεν καταφέρατε να πείσετε ότι δεν είστε με τους συναλλασσομένους, δεν είστε με τα συμφέροντα, φθάσατε στο σημείο, δια στόματος του κ. Γιώργου Παπανδρέου, να θέλετε να καταργήσετε και το άρθρο του Συντάγματος. 
    Όσο για την απογραφή, βεβαίως η απογραφή έγινε και έγινε σωστά και έγινε με τους κανόνες της EUROSTAT. Στοιχεία της EUROSTAT καθημερινά επικαλείστε εδώ. Αλλά η απογραφή δεν σας συνέφερε. Γι’ αυτό θεωρήσατε ότι ήταν σφάλμα. Γιατί αν δεν κάναμε την απογραφή, εσείς σήμερα θα λέγατε, όπως η κ. Παπανδρέου προηγουμένως στη ρύμη του λόγου της είπε: «ελλείμματα που εσείς δημιουργήσατε». Φαντάζεστε να μην κάναμε την απογραφή; Η μη απογραφή ήταν η ασφαλιστική σας δικλείδα. Δυστυχώς, καταρρίφθηκε και αυτό.
     Άλλαξε η Ελλάδα. Βεβαίως, αγαπητοί συνάδελφοι, άλλαξε η Ελλάδα. Έχουμε πλέον την Ελλάδα της αξιοκρατίας, της διεκδίκησης, της αξιοπιστίας, της εμπιστοσύνης, της δικαιοσύνης. Λέτε ότι παραπλανούμε τον ελληνικό λαό. Λάθος. Σήμερα εσείς βαφτίζετε τη συνέπεια παραπλάνηση. Εσείς παραπλανούσατε τον ελληνικό λαό. Εσείς στρεβλώνατε την αλήθεια.
    Μιλήσατε ακόμη και για τη συνέντευξη. Και εδώ αδικείτε το νομοσχέδιο και αδικείτε τον εαυτό σας, όταν καθημερινά επικαλείστε πράγματα, τα οποία γνωρίζετε ότι δεν είναι έτσι όπως τα μεταφέρετε χάριν εντυπωσιασμού. 
    Αναφερθήκατε σε γκάλοπ. Ναι, όμως ξεχάσατε να πείτε ότι το μεγάλο πρόβλημα της διαφθοράς και της διαπλοκής που και εσείς αναγνωρίζετε είναι χάριν του κομματισμού στη δημόσια διοίκηση, του κομματισμού που εσείς δημιουργήσατε με ή χωρίς συνεντεύξεις, με ή χωρίς διαδικασίες Α.Σ.Ε.Π..
    Αναφερθήκατε σήμερα στην κύρωση του Απολογισμού και Ισολογισμού του κράτους για το έτος 2003. Κύριοι συνάδελφοι, η σημερινή κύρωση δεν σημαίνει και αποδοχή της οικονομικής πολιτικής και εν γένει της πολιτικής την οποία ακολουθήσατε το 2003. Άλλωστε αυτό δεν το αποδέχθηκε και το καταδίκασε ο ελληνικός λαός, οι Έλληνες πολίτες στις εκλογές του 2004. Και το καταδίκασε, γιατί εσείς οδηγήσατε την Ελλάδα στη χειρότερη θέση ή σχεδόν στη χειρότερη θέση στην Ευρώπη στο κατά κεφαλήν εισόδημα, στο δημοσιονομικό έλλειμμα, στην ανταγωνιστικότητα, στις εισροές κεφαλαίων για άμεσες επενδύσεις, στις εξαγωγές, στο έλλειμμα του εμπορικού ισοζυγίου, στην απορροφητικότητα των κοινοτικών κονδυλίων, στην ανεργία και ακόμα περισσότερο στην ανεργία των γυναικών, στην αδιαφάνεια και στους δείκτες ενεργειακής εξάρτησης της οικονομίας, που και σήμερα το πληρώνουμε αυτό λόγω της παγκόσμιας ανόδου της τιμής του πετρελαίου. Γιατί γιγαντώθηκε το χρέος; Γιγαντώθηκε από δικά σας λάθη, παραλείψεις και χρήματα, τα οποία σπαταλιόνταν –τεράστια ποσά- σε πράγματα τα οποία δεν απέδιδαν.
      Εμείς, κύριοι συνάδελφοι, η Κυβέρνηση, το οικονομικό επιτελείο δημιούργησε μια δημοσιονομική προσαρμογή των τριών ποσοστιαίων μονάδων από 6,6% το 2004 που μας παραδώσατε τα ελλείμματα σε 3,6% το 2006, μέσα σε δύο χρόνια. Δεν έχει ξαναγίνει τα τελευταία είκοσι χρόνια σε καμία ευρωπαϊκή χώρα τέτοια δημοσιονομική προσαρμογή. 
    Ας γυρίσουμε στο 2003. Θέλω να σας πω μια κρίσιμη παράμετρο του προβλήματος ενός προϋπολογισμού ή απολογισμού ή ισολογισμού. Ακούει στο όνομα «ευρύτερος δημόσιος τομέας». Και δεν είναι η μόνη δυστυχώς παράμετρος, την οποία πρέπει να αντιμετωπίσουμε ή χρειάζεται αντιμετώπιση. Άλλωστε, αν ανατρέξουμε στο παρελθόν και παρακολουθήσουμε από χρόνο σε χρόνο την εξέλιξη του δημοσίου χρέους διαπιστώνουμε ότι αυξάνεται, όχι μόνο γιατί καλύπτει τα τρέχοντα ελλείμματα του κρατικού προϋπολογισμού, αλλά και εξαιτίας της ανάληψης υποχρεώσεων από καταστάσεις εγγυήσεων λόγω μεταφοράς του χρέους από τον ευρύτερο δημόσιο τομέα στην κεντρική κυβέρνηση.
     Είναι βέβαιο ότι το μεγαλύτερο ποσοστό των δανείων των Δ.Ε.Κ.Ο. που στη συνέχεια δεν εξυπηρετούνται, συνάπτονται από κομματικές διοικήσεις όχι για να χρηματοδοτήσουν, αλλά για να καλύψουν τρέχοντα ελλείμματα που δημιουργούνται λόγω της κακοδιαχείρισης.
    Θα σας θυμίσω το κόστος των Ολυμπιακών Αγώνων. Κάποιος μίλησε για αξιοποίηση των ολυμπιακών εγκαταστάσεων. Κύριοι, η αξιοποίηση των ολυμπιακών εγκαταστάσεων προβλέπεται και αρχίζει από την ώρα που κατασκευάζονται οι ολυμπιακές εγκαταστάσεις, όχι από την ώρα που τελειώνουν οι Ολυμπιακοί Αγώνες. Και σ’ αυτό υπεύθυνοι είστε εσείς.
    Θα σας μιλήσω για την Αγροτική Τράπεζα και θα σας θυμίσω τις ζημιές πάνω από 4.000.000.000. Θα σας θυμίσω την Ολυμπιακή Εταιρεία όπου στο τέλος του 2003 οι συσσωρευμένες ζημιές έφταναν τα 900.000.000. Να μιλήσουμε για τον Ο.Σ.Ε. στον οποίο αναφέρθηκε το καλοκαίρι ο Υφυπουργός κ. Δούκας; Τα έσοδα του Ο.Σ.Ε. το 2003 ήταν 119.000.000 ευρώ. Ξέρετε πόσα ήταν τα έξοδα; Ήταν 592.000.000, δηλαδή πέντε φορές περισσότερα. Τα έσοδα του Ο.Σ.Ε. δεν φτάνουν για να πληρώσει ούτε τους μισθούς των μισών υπαλλήλων. 
    Τι θα κάναμε με αυτά; Και το επίδομα θέρμανσης θα δίναμε και πολύ μεγαλύτερο επίδομα θέρμανσης και 5.000 ευρώ καθαρά θα δίναμε σε 800.000 συνταξιούχους. Θα κάναμε άλλη κοινωνική πολιτική, την οποία θέλουμε να κάνουμε, αλλά δεν μπορούμε να την κάνουμε λόγω των χρεών που μας κληροδοτήσατε. Να αναφερθώ στην κατάσταση της Εμπορικής Τράπεζας, στην Ε.Β.Ο., στην ΠΥΡ.ΚΑΛ.;
    Κυρίες και κύριοι συνάδελφοι, επέλεξα την αναφορά αυτή, όχι μόνο για να δείξω το έργο της σπατάλης και της κακοδιαχείρισης που μας κληροδότησε το ΠΑ.ΣΟ.Κ., αλλά για να προβληθεί η υποκριτική, η αντιφατική πολιτική που ασκήθηκε τα τελευταία χρόνια από ένα κόμμα που ευαγγελιζόταν και συνεχίζει να ευαγγελίζεται το κοινωνικό κράτος.
      Αποδεικνύεται, εκτός από το παράδειγμα του Ο.Σ.Ε., της Ολυμπιακής, αλλά και από δεκάδες ανάλογα παραδείγματα, ότι η κρατική σπατάλη, η διαφθορά δεν άφηναν περιθώρια για άσκηση κοινωνικής πολιτικής. Βέβαια, η ελλειμματικότητα των Δ.Ε.Κ.Ο. είναι μια από τις πιο κρίσιμες διαστάσεις του κάθε προβλήματος, του κάθε προϋπολογισμού αλλά και του Απολογισμού του 2003. Υπάρχει όμως και μια άλλη κρισιμότερη διάσταση του προβλήματος, η χαμηλή παραγωγικότητα των δημοσίων επιχειρήσεων, την οποίαν εσείς δημιουργήσατε, η οποία επηρεάζει πτωτικά τη συνολική παραγωγικότητα της οικονομίας και κατ’ επέκτασιν μειώνει την ανταγωνιστικότητά της. Δεν αναφέρομαι μόνο στο πρόβλημα του Ο.Σ.Ε. αλλά και στον Ο.Τ.Ε., και στη Δ.Ε.Η., στα ΕΛ.ΤΑ., στην Ε.ΥΔ.ΑΠ. κ.λπ.. 
      Ακούστηκαν για τους ειδικούς λογαριασμούς. Θα σας θυμίσω έναν ειδικό λογαριασμό του Υπουργείου Πολιτισμού. Από αυτόν τον ειδικό λογαριασμό, όπως ανέφερε και ο κ. Δούκας το καλοκαίρι, την περίοδο 2001-2003 αποφασίστηκαν και ανακοινώθηκαν δαπάνες για επιχορηγήσεις συνολικού ύψους 614.000.000 ευρώ, για τις οποίες όμως εκταμιεύθηκαν 441.000.000. Έτσι, βρέθηκε σήμερα το δημόσιο να χρωστάει 176.000.000 ευρώ σε σωματεία, σε ομοσπονδίες, σε γυμναστήρια, σε γυμναστές για τους μισθούς τους, σε δήμους που ανέλαβαν και έκαναν έργα.
      Ακόμα, κύριοι συνάδελφοι, δεν φανήκατε ικανοί να διαχειριστείτε τα ευρωπαϊκά κονδύλια. Το 2003, ενώ εκτιμούσατε εσείς ότι θα εισπραχθούν 4.000.000.000 ευρώ, τελικά εισπράχθηκαν μόνο 1,84 δισεκατομμύρια. Ο δανεισμός το 2003 προϋπολογίσθηκε στα 26,9 δισεκατομμύρια και δανεισθήκατε 37,8 δισεκατομμύρια. Δηλαδή, 11,1 δισεκατομμύρια περισσότερα. Τα φορολογικά έσοδα είχαν προϋπολογισθεί για 35,4 δισεκατομμύρια και τελικά εισπράξατε 34,5 δισεκατομμύρια. Οι δαπάνες είχαν προϋπολογισθεί σε 30,4 δισεκατομμύρια και τελικά έφτασαν στα 35,2 δισεκατομμύρια.
      Το χρέος της Κυβέρνησης ήταν προϋπολογισμένο για 165,8 εκατομμύρια ευρώ και τελικά φθάσατε στα 171,323 και με την απογραφή 182,4.
      Ακόμα, θέλετε να μας αποδώσετε ευθύνες και για το πρόστιμο που επέβαλε η Ευρωπαϊκή Ένωση για τα έργα της περιόδου 2000-2003. Για εσάς υπεβλήθη αυτό το πρόστιμο και για τη δική σας κακή διαχείριση των κοινοτικών πόρων.
      Μιλήσατε για τρικ του σχεδίου του προϋπολογισμού του 2006. Θα σας θυμίσω επιγραμματικά ορισμένα δικά σας. Στρατιωτικές δαπάνες, νέα τοκομερίδια, τα αντίτιμα, τα πλασματικά έσοδα από το Γ Κοινοτικό Πλαίσιο Στήριξης, η άσπρη τρύπα κ.λπ.. Δηλαδή, καταγράψατε παραπάνω ως πλεονάσματα των Ο.Τ.Α. και των φορέων κοινωνικής ασφάλισης. Θα σας θυμίσω το swap, τις τιτλοποιήσεις των μελλοντικών εσόδων, του Γ΄ Κοινοτικού Πλαισίου Στήριξης, του Ταμείου Παρακταθηκών, των Κρατικών Λαχείων, της EUROCONTROL κ.λπ.. 
      Αντιλαμβάνεσθε ότι αν δεν είχαν συμβεί όλα αυτά, τι κοινωνική πολιτική θα μπορούσαμε σήμερα να είχαμε ασκήσει, αλλά θα μπορούσατε και εσείς να είχατε ασκήσει, αν διαχειριζόσασταν σωστά αυτά τα χρήματα τα οποία είχατε στη διάθεσή σας.
      Κύριοι συνάδελφοι, οι στόχοι αυτής της Κυβέρνησης πραγματοποιούνται με προσεκτικούς χειρισμούς, με σεβασμό στις κοινωνικές ανάγκες και χωρίς αιφνιδιασμούς. Και πάντα μέσα από ένα δημόσιο διάλογο και τη συνεννόηση, προωθήσαμε μέχρι σήμερα και συνεχίζουμε να προωθούμε αποτελεσματικές λύσεις για το παρόν και το μέλλον της χώρας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα έλεγα στο συνάδελφο ότι έτσι είναι, αν έτσι νομίζει. Είναι ένα θαυμάσιο θεατρικό έργο του Πιραντέλο. Και το λέω αυτό γιατί μόνο έτσι δεν είναι τα πράγματα. Δυστυχώς για τη Νέα Δημοκρατία ήρθε σήμερα η σφαλιάρα από τις Βρυξέλλες που αν δεν την έχετε αντιληφθεί, δείτε τα δελτία ειδήσεων, για να καταλάβετε πώς ο τεχνοκράτης των Βρυξελλών, όπως ειπώθηκε προηγουμένως εδώ, θα καθορίσει την οικονομική πολιτική της χώρας.
      Δεν έχουν αντιληφθεί οι συνάδελφοι ότι η ελληνική οικονομία είναι υπό επιτήρηση και έχουν λόγο οι τεχνοκράτες των Βρυξελλών.
      Επομένως, καλό θα είναι να αποφεύγονται αυτές οι μεγαλόστομες εκφράσεις γιατί θα τις βρείτε μπροστά, όπως βρήκατε μπροστά τόσα άλλα όσα σας λέγαμε πέρσι. Σας λέγαμε ότι θα βάλετε νέους φόρους στον προϋπολογισμό και εσείς λέγατε ότι δεν θα βάλετε. Και «πριν αλέκτωρ φωνήσαι…», αυξήσατε το Φ.Π.Α. . Έτσι είναι, αλλά βεβαίως δεν τα ακούτε αυτά.
      Εγώ θα σας πω ορισμένα στοιχεία από τον απολογισμό, που για να τα πετύχετε εσείς ούτε στο όνειρό σας δεν θα τα δείτε. 
      Η εκτέλεση του Προϋπολογισμού του 2003 με τα απολογιστικά στοιχεία που εσείς φέρνετε είναι τα εξής: Για τους άμεσους φόρους 97,45. Τα τακτικά έσοδα 97,53, οι έμμεσοι φόροι 97,48 και τα μη φορολογικά έσοδα 85. Όσον αφορά τις μεταβιβάσεις από την Ευρωπαϊκή Ένωση θα θυμάστε που λέγατε ότι δεν γίνεται καλή απορρόφηση των εσόδων από την Ευρωπαϊκή Ένωση, χάνονται εκατομμύρια κ.λπ.. Οι μεταβιβάσεις λοιπόν αυτές είναι 103,97, δηλαδή υπερέσοδα. Όχι μόνο δε χάσαμε, αλλά πήραμε και παραπάνω.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πού τα λέμε αυτά;
      ΔΗΜΗΤΡΙΟΣ  ΓΕΩΡΓΑΚΟΠΟΥΛΟΣ: Τα λέτε εσείς μέσα εδώ. Δεν είναι δικά μου τα στοιχεία. Αν θέλετε να σας τα διαβάσω και να σας πω σε ποια σελίδα είναι γιατί φαίνεται ότι δεν έχετε διαβάσει τον Απολογισμό καλά. Θα σας τα διαβάσω λοιπόν για να μην υπάρχει καμία αμφισβήτηση και αμφιβολία.
      Είναι στη σελίδα έξι και λέτε τα εξής: Συγκριτικός πίνακας εσόδων οικονομικών ετών 2002-2003. Και διαβάζω για το 2003 «ποσοστό επί τοις εκατό εισπράξεων μετά τη μείωση της επιστροφής του 2003 έναντι των προβλέψεων». Και λέει «τακτικά έσοδα, άμεσοι φόροι 97,53, έμμεσοι φόροι 97,45, σύνολο φορολογικών εσόδων 97,48, μη φορολογικά έσοδα 85». Και μετά πάει στις απολαβές από την Ευρωπαϊκή Ένωση που είναι 103,97%.
      Ποιος τα λέει αυτά; Αν μας λέτε ψέματα και εδώ …
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Όχι για το Πρόγραμμα Δημοσίων Επενδύσεων…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ μιλώ για τα έσοδα από την Ευρωπαϊκή Ένωση. Αυτά λοιπόν όταν έρχονται εδώ, είναι επόμενο να μη μπορείτε να πείτε ότι οι προϋπολογισμοί που έκανε το ΠΑ.ΣΟ.Κ. ήταν εικονικοί, πλασματικοί και όλα αυτά τα οποία λέγατε περί διπλών βιβλίων κ.ο.κ..
      Έρχομαι τώρα σε ένα άλλο θέμα, στις αμυντικές δαπάνες και διαβάζω πάλι μέσα από το κείμενο. «Τα δάνεια για τη χρηματοδότηση των εξοπλιστικών προγραμμάτων των Ενόπλων Δυνάμεων ανέκαθεν κατεγράφοντο στο ύψος του δημοσίου χρέους και η εξυπηρέτησή τους γινόταν κανονικά». 
      Έχετε να πείτε κάτι; Εσείς τα λέτε αυτά.
      Και για να πάμε στην περίφημη απογραφή, στο σημείο 4 λέτε «Σκοπός της απογραφής ήταν η αποτύπωση των δημοσιονομικών μεγεθών της χώρας μας σύμφωνα με τους κανόνες του ESA 95. Συνεπώς, για την ακριβή απεικόνιση του ελλείμματος ως προς τις εξοπλιστικές δαπάνες, η καταγραφή των δαπανών έπρεπε να γίνει κ.λπ..» και παρακάτω λέτε ότι το σύστημα ESA 95 για τους ιδίους λόγους, η καταγραφή σε ταμειακή βάση ακολουθείται σε δεκαπέντε από τις είκοσι πέντε χώρες της Ευρωπαϊκής Ένωσης. Επομένως, η εθνικολογιστική βάση την οποία αποτύπωνε το ΠΑ.ΣΟ.Κ. ήταν σύμφωνα με τους ευρωπαϊκούς κανόνες.
      Τι σας ώθησε, λοιπόν, να πάτε στην ταμειακή βάση και να βάλετε τη χώρα υπό επιτήρηση; Ποιος ήταν ο λόγος, ο οποίος σας ώθησε σε αυτό; Μπορείτε να μας απαντήσετε; Γιατί εδώ γεννώνται πολύ μεγάλα ερωτηματικά. Ως στόχο, λοιπόν, δεν είχατε την εξυπηρέτηση της χώρας, στόχο είχατε την εξυπηρέτηση των στενών κομματικών σας συμφερόντων και φέρατε τη χώρα σε αυτήν την κατάσταση. Πόσα άλλα «στριπτίζ» πρέπει να κάνετε στην Ευρωπαϊκή Ένωση; Πόσα άλλα «στριπτίζ» πρέπει να κάνει ο κ. Αλογοσκούφης για να καταλάβει ότι αυτό, το οποίο έκανε με την απογραφή, ήταν λάθος; Πόσα σχέδια θα στείλει; 
      Κύριε Υπουργέ, θέλω να ρωτήσω το εξής: Μας φέρατε ένα προσχέδιο, το οποίο συζητήσαμε στις αρχές Οκτωβρίου. Κάναμε διάφορες παρατηρήσεις εκεί για να αλλάξει, αλλά δεν το αλλάξατε. Είπατε ότι αυτό είναι το προσχέδιο, ότι αυτό θα γίνει ως σχέδιο. Μετά από είκοσι μέρες μαθαίνουμε ότι δεν είναι αυτό το σχέδιο, αλλά είναι άλλο. Θα ξαναφέρετε στην επιτροπή αυτό το άλλο προσχέδιο για να το συζητήσουμε και να κάνουμε και εκεί τις παρατηρήσεις μας; Γιατί τo προσχέδιο, επί του οποίου κάναμε παρατηρήσεις, δεν υπάρχει πλέον. Θα πρέπει να έρθει το προσχέδιο και σύντομα μάλιστα, πριν κατατεθεί το οριστικό σχέδιο, για να τηρηθεί ουσιαστικά το γράμμα του νόμου.
      Τώρα έρχομαι σε αυτό που ανέδειξε ο κ. Μάνος. Πώς μπορείτε να μας αιτιολογήσετε, παρακαλώ, ότι στην EUROSTAT το δημόσιο χρέος είναι 167,7 δισεκατομμύρια ευρώ και στον Ισολογισμό, που γίνεται εδώ με ημερομηνία 31 Δεκεμβρίου 2003, είναι 171,3%; Δικαιολογήστε το μας, σας παρακαλούμε, για να καταλάβουμε και εμείς. Είναι ή δεν είναι ισολογισμός; Γιατί, όπως γνωρίζετε πάρα πολύ καλά, για να υπάρξει ισολογισμός, θα πρέπει να συμφωνούν τα στοιχεία. Εδώ δεν συμφωνούν τα στοιχεία. Άρα, δεν υπάρχει ούτε ισολογισμός. Δεν υπήρξε προσχέδιο προϋπολογισμού για το 2006, δεν υπάρχει ούτε ισολογισμός του 2003 και καμώνεστε ότι η Κυβέρνηση τα κάνει όλα καλά. Έχετε χάσει το τρένο της οικονομικής πολιτικής. Η κατάσταση είναι μη αναστρέψιμη. Αν δεν το έχετε αντιληφθεί, είναι τόσο το χειρότερο για εσάς, αλλά είναι το χείριστο για τον ελληνικό λαό. Είστε επικίνδυνοι πλέον για την οικονομία, σύμφωνα με τα δικά σας στοιχεία. Εγώ δεν χρησιμοποίησα κανένα δικό μου στοιχείο, αλλά πήρα τα δικά σας κείμενα και τα διάβασα για να σας αποδείξω πόσο μεγάλο λάθος κάνετε, τι τραγική ειρωνεία είναι για εσάς που ήρθατε, υποτίθεται, για να διορθώσετε τα μεγάλα λάθη τα οποία έκανε το ΠΑ.ΣΟ.Κ. στην οικονομική πολιτική. Όμως, όπως λέει ο λαός, το ψέμα έχει κοντά ποδάρια. Θα τα βρείτε μπροστά σας όλα αυτά, κύριε Υπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η συνάδελφος κ. Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Κύριε Πρόεδρε, κυρίες και κύριοι συνάδελφοι, πραγματοποιούμε σήμερα για τρίτη φορά μετά από την τροποποίηση του Συντάγματος τη διαδικασία της έγκρισης των δημοσιονομικών πεπραγμένων της χώρας για το έτος 2003. Ως ομιλήτρια της Πλειοψηφίας θα ήθελα για μία ακόμα φορά να εκφράσω την ικανοποίηση της Νέας Δημοκρατίας γι’ αυτήν τη διαδικασία της έγκρισης, η οποία σαφώς αναβαθμίζει την κοινοβουλευτική εποπτεία επί των δημοσιονομικών της χώρας. 
      Κυρίες και κύριοι συνάδελφοι, η σημερινή συζήτηση θα ήταν πραγματικά άδικο για το πνεύμα των διατάξεων που την επιβάλλουν να αναλωθεί σε μία έκθεση αριθμών και λογιστικών αποτιμήσεων. Άλλωστε, πεποίθησή μου είναι ότι οι Έλληνες και οι Ελληνίδες έχουν πλέον γενική, αλλά και επαρκή εικόνα για τη φιλοσοφία της δημοσιονομικής πραγματικότητας από την προηγούμενη κυβέρνηση, από την κυβέρνηση του ΠΑ.ΣΟ.Κ.. Έτσι, η απλή επανάληψη των αστοχιών, αλλά και του συβαριτισμού που χαρακτήριζε την περίοδο 2001-2004 δεν θα προσέθετε τίποτα άλλο από το να δικαιολογήσει ακόμα περισσότερο τη δυσαρέσκεια των πολιτών για όλα όσα έλαβαν χώρα εκείνη την περίοδο. Και προς τούτο θα ήταν σκόπιμο να αποφευχθούν οι αντιπολιτευτικές κορώνες που ακούσαμε τόσο πολύ από την Αξιωματική Αντιπολίτευση, που τα δύο τελευταία χρόνια επιμένει σε μία απέλπιδα προσπάθεια να πείσει τόσο τη Βουλή όσο και τους Έλληνες πολίτες ότι η οικονομία μας την εποχή της διακυβέρνησης ΠΑ.ΣΟ.Κ. πήγαινε εξαιρετικά καλά και θα εξακολουθούσε να πηγαίνει καλά, εάν δεν δημιουργούσε τα σημερινά προβλήματα η σημερινή Κυβέρνηση μέσα από έναν εγωιστικό, αρνητισμό της να παραδεχθεί ότι επί κυβερνήσεων Σημίτη και Παπανδρέου έγινε ένα μεγάλο έργο στην Ελλάδα. 
      Ε, όχι, κυρίες και κύριοι συνάδελφοι του ΠΑ.ΣΟ.Κ., τα πράγματα δεν είναι έτσι και ο ελληνικός λαός το γνωρίζει πάρα πολύ καλά. Κάτι ανάλογο, άλλωστε, είναι και η αντίστοιχη επιχειρηματολογία του πρώην Πρωθυπουργού στο υπό κυκλοφορία βιβλίο του που, σύμφωνα με κάποια αποσπάσματα που είδαμε σε μία μερίδα του Τύπου, κάπου εκεί φαίνεται ότι έτσι προσπαθεί να δικαιολογήσει τα αδικαιολόγητα. 
      Η σημερινή συζήτηση, λοιπόν, είναι μία συζήτηση πολιτική, κυρίες και κύριοι συνάδελφοι, και πολιτικά είναι τα διαμειφθησόμενα σε τούτη εδώ την Αίθουσα και τα σχετικά με τον οικονομικό Απολογισμό του έτους 2003. Από την αναγνώριση της έκθεσης για τον Απολογισμό του κράτους του οικονομικού έτους 2003, αλλά και τον ισολογισμό του ιδίου έτους θέλω να κάνω δύο κρίσιμες, κατά την άποψή μου, πολιτικές παρατηρήσεις. 
      Το πρώτο κρίσιμο και πολιτικά αποκαλυπτικό στοιχείο είναι ότι οι τακτικές δαπάνες του κρατικού προϋπολογισμού υπερέβησαν κατά 21,6% τα τακτικά έσοδα του προϋπολογισμού. Σε απόλυτους αριθμούς αυτό σημαίνει –και το λέω με αριθμούς, για να γραφεί και στα Πρακτικά και να αποσαφηνιστεί πλήρως η εικόνα στα μάτια του ελληνικού λαού- ότι το κράτος ξόδεψε το 2003 8.078.983.000 ευρώ περισσότερα από όσα εισέπραξε. Και αυτό, κυρίες και κύριοι συνάδελφοι, σαφώς δεν είναι εικόνα ενός νοικοκυρεμένου κράτους. Θα προσέθετα δε ότι δεν είναι καν εικόνα ενός σύγχρονου κράτους που θέλει να βρεθεί μέσα σε μία τροχιά ανάπτυξης. Και αφήνω κατά μέρος την πραγματική εικόνα, γιατί με τη δημιουργική λογιστική που επικρατούσε τότε, είναι σαφώς χειρότερη.
      Το δεύτερο πολιτικά, κατά την άποψή μου, σημαντικό, αλλά και ενδεικτικό του τότε δημοσιονομικού κλίματος στοιχείο είναι ότι οι δαπάνες για πληρωμές προσωπικού το έτος 2003 αντιπροσώπευαν το 36,4% του συνόλου των κρατικών δαπανών. Δηλαδή, οι δαπάνες του προσωπικού αυξήθηκαν κατά 7,8% έναντι του προηγουμένου έτους 2002 και παρά την εικόνα του δημοσιονομικού ελλείμματος το οποίο, όπως αποδείχθηκε αργότερα, ήταν και πολύ μεγαλύτερο και τελικά έφθασε στο 5,7%. Το ποσό που διατέθηκε για τις δαπάνες του προσωπικού του 2003 πήγε δε κυρίως σε νέες προσλήψεις και αυξήσεις των μισθών. Και βεβαίως, όλοι καταλαβαίνουμε γιατί έγινε αυτό, καθόσον το 2003 ήταν προεκλογικό έτος. Γι’ αυτό, άλλωστε, για να μπορέσουν να καλυφθούν όλες αυτές οι προεκλογικές αναγκαίες δαπάνες χρειάστηκε ο δανεισμός απολογιστικά να φθάσει τα 37,8 δισεκατομμύρια δραχμές έναντι προϋπολογισθέντος ποσού 26,9 δισεκατομμύρια δραχμές. Δηλαδή δανειστήκαμε 11.000.000.000 περισσότερο για να μπορέσουμε να καλύψουμε τις ανάγκες που το προεκλογικό έτος του ΠΑ.ΣΟ.Κ. υπαγόρευε να γίνουν. 
      Επιμένοντας, κυρίες και κύριοι συνάδελφοι, στο πολιτικό περιεχόμενο της σημερινής κοινοβουλευτικής διαδικασίας –και επιμένω στο πολιτικό περιεχόμενο, αν και προέρχομαι από τον επιστημονικό και επαγγελματικό χώρο της οικονομίας- θα σας πω τι συμπέρασμα βγάζω από το τελευταίο αυτό στοιχείο που ανέφερα. Το συμπέρασμα είναι το εξής: Η δημοσιονομική φιλοσοφία του έτους 2003 ήταν προσανατολισμένη σε μία απλόχερη διαχείριση των οικονομικών του κράτους με έμφαση σε ένα αντικείμενο που σίγουρα έχει κατηγορηθεί τα μάλα για την κακή εικόνα της πολιτικής του σήμερα.
     Δηλαδή, σε συνθήκες δημοσιονομικής πίεσης, λόγω του ότι η επόμενη χρονιά θα ήταν η χρονιά των Ολυμπιακών Αγώνων του 2004, η τότε διαχείριση των δημόσιων ταμείων είχε δώσει προτεραιότητα στις προσλήψεις, λόγω άλλωστε του ότι λίγες βδομάδες μετά από το τέλος του 2003 έγιναν και οι εκλογές, όπως όλοι γνωρίζουμε, κυρίες και κύριοι συνάδελφοι, για να επιβεβαιωθούν όσοι από εμάς νέοι συνάδελφοι υποστηρίζουμε στην Αίθουσα αυτή ότι το ρουσφέτι πρέπει επιτέλους για το καλό όλων μας να μπει στα χρονοντούλαπα της ιστορίας, γιατί δεν τιμά καθόλου τις πολιτικές διαδικασίες της σύγχρονης χώρας.
     Κυρίες και κύριοι συνάδελφοι, ως Βουλευτής της περιφέρειας και μάλιστα μιας ακριτικής περιφέρειας, έδωσα πολύ μεγάλη σημασία στα αναφερόμενα στην έκθεση που συζητούμε σήμερα για το πρόγραμμα των δημοσίων επενδύσεων και τούτο, διότι κακά τα ψέματα, στο περιβάλλον της κατά βάση επενδυτικής ακινησίας προς την περιφέρεια που επικρατούσε εκείνη την εποχή, λόγω της προετοιμασίας των Ολυμπιακών Αγώνων, η περιφέρεια της χώρας είχε να ελπίζει μόνο από το πρόγραμμα δημοσίων επενδύσεων για να δώσει τη μάχη της ανάπτυξης. 
     Τι έγινε, λοιπόν; Το 2003, για τέταρτο συνεχόμενο έτος, παρατηρήθηκε μια πολύ μεγάλη διάσταση ανάμεσα στις προβλέψεις του προϋπολογισμού και στον απολογισμό. Ενώ λοιπόν ο στόχος των εσόδων από πλευράς Ευρωπαϊκής Ένωσης ήταν 4.100.000.000 ευρώ, τελικά εισπράχθηκαν 1.800.000.000 ευρώ. Βασική αιτία γι’ αυτήν την υστέρηση και την απώλεια των μη εισπραχθέντων ήταν η υστέρηση εσόδων από τα διάφορα ταμεία της Ευρωπαϊκής Ένωσης. Αποτέλεσμα οι δαπάνες του προϋπολογισμού των δημοσίων επενδύσεων να περιοριστούν κατά 483.000.000 ευρώ, στερώντας κρίσιμους πόρους για την ανάπτυξη από περιοχές, οι οποίες ασφυκτιούσαν εκείνη την εποχή και αυτές οι περιοχές δεν είναι άλλες από την απομακρυσμένη περιφέρεια, από την «άλλη» Ελλάδα, από την Ελλάδα του παρελθόντος. Και αυτή είναι η Ελλάδα του παρελθόντος, που ανέφερε λίγο πριν, ο κ. Βρεττός. 
     Κύριε Πρόεδρε, έχω την εντύπωση ότι από τη μία οι σπατάλες των προεκλογικών προσλήψεων και από την άλλη η αδυναμία της τότε κυβέρνησης να δώσει ένα επενδυτικό και αναπτυξιακό όραμα στον τόπο, που είχε ως αποτέλεσμα η ανάπτυξη να συναρτάται αποκλειστικά και μόνο από τους Ολυμπιακούς Αγώνες, δημιούργησαν ένα μείγμα εξαιρετικά κακής διαχείρισης των δημόσιων οικονομικών, που αυτό εδώ το μείγμα είναι τελικά και το πολιτικό στίγμα που άφησε η κυβέρνηση Σημίτη. Αφήνοντας, βέβαια, στην άκρη εθνικά θέματα που σίγουρα δεν είναι της παρούσης, αλλά επιτρέψτε μου αυτήν την ελάχιστη αναφορά, διότι συνεχίζει και σήμερα ο κ. Σημίτης, να προσφέρει από τη θέση που είναι, κακές υπηρεσίες στον τόπο, όταν στο δικό του απολογισμό, μέσω του βιβλίου που σύντομα θα κυκλοφορήσει για την κρίση στα Ίμια επιμένει να κρίνει ότι για όλα έφταιγε ο στρατός μας και όχι η τότε πολιτική ηγεσία. Για τα Ίμια η ευθύνη ήταν κυρίως πολιτική, κύριοι συνάδελφοι και όλοι συμφωνούμε γι’ αυτό. Αλλά και πέραν αυτού οφείλουμε και κάποιον σεβασμό τελικά στις Ένοπλες Δυνάμεις, αντί να τις μετατρέπουμε σε ένα διάδικο παράγοντα της πολιτικής μας ζωής. 
     Γνώμη μου, λοιπόν, είναι ότι ακριβώς ίδια είναι και η κρατούσα αντίληψη ανάμεσα στους πολίτες για τα τελευταία κυβερνητικά πεπραγμένα του ΠΑ.ΣΟ.Κ. σε ό,τι αφορά τα δημόσια οικονομικά. Οτιδήποτε και αν κάνει ή και αν πει ο πρώην Πρωθυπουργός της χώρας, είτε σε βιβλία είτε δια ζώσης, που αυτά είτε τα λέει για λόγους εσωκομματικού ανταγωνισμού είτε επειδή ο ίδιος κρίνει ότι πρέπει από μόνος τους να αποτιμήσει την παρουσία του στην πρωθυπουργία, ένα είναι βέβαιο, κυρίες και κύριοι συνάδελφοι, ότι άλλη είναι η  πραγματικότητα, ότι άλλη είναι η αλήθεια. Και την αλήθεια, δηλαδή, μία καθόλου κολακευτική εικόνα για τον κ. Σημίτη και όλη την κυβέρνηση του ΠΑ.ΣΟ.Κ., πριν από όλους και πρώτα απ’ όλους την ξέρει ο ελληνικός λαός.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, τον Απολογισμό της Βουλής συζητούμε; 
     ΠΡΟΕΔΡΕΥΩΝ (Ιωάννης Τραγάκης): Παρακαλώ συνεχίστε, κυρία συνάδελφε.
     ΧΡΙΣΤΙΑΝΑ ΚΑΛΟΓΗΡΟΥ: Στο σημείο αυτό, κύριε Πρόεδρε, θα ήθελα να αναφερθώ σε μερικά σημεία για τη σημασία της σημερινής συζήτησης. 
     Πρώτο σημείο. Να διασαφηνίσω προκαταβολικά ότι η υπερψήφιση ή  καταψήφιση της υπό συζήτηση έκθεσης, δεν κρίνεται από το βαθμό της πολιτικής συμφωνίας ή απόκλισης από όσα αναφέρονται σ’ αυτήν. Η πολιτική αποτίμηση των έργων και των ημερών των κυβερνήσεων του ΠΑ.ΣΟ.Κ. ήδη έχει γίνει και αυτή έγινε στις 7 Μαρτίου.
     Την παρούσα έκθεση επομένως την εγκρίνουμε, επειδή αποτυπώνει το βαθμό ανταπόκρισης της εκάστοτε κυβέρνησης στις προβλέψεις που η ίδια έκανε, όταν κατέθεσε τον προϋπολογισμό. Και λυπούμαι να πω ότι εντοπίζεται μία πλήρης αναξιοπιστία σε ό,τι αφορά την αντίληψή του, σχετικά με το πώς αντιλαμβάνεται την υποχρέωσή του να τιμά τις δεσμεύσεις απέναντι στους πολίτες. Και πρόκειται, κυρίες και κύριοι συνάδελφοι, για μια αναξιοπιστία που φαίνεται από τον Ισολογισμό – Απολογισμό απέναντι στο πως διαχειρίστηκαν τελικά τα δημόσια οικονομικά του έτους 2003 οι τότε κυβερνώντες.
     Δεύτερον, με δεδομένο το περιεχόμενο της σημερινής συζήτησης και επειδή εμείς στη Νέα Δημοκρατία σεβόμαστε τους θεσμούς, τιμούμε το Σύνταγμα και τους νόμους, εμείς προτείνουμε την υπερψήφιση της έκθεση αυτής. Άλλωστε εμείς ως  Κυβέρνηση αξιοποιούμε αυτήν τη διαδικασία για να συμβάλουμε στην αναβάθμιση της δημοσιονομικής αξιοπιστίας και στο πλαίσιο της πολιτικής των γενναίων μεταρρυθμίσεων που υλοποιεί η Κυβέρνηση Καραμανλή.
     Τρίτον, η θεσμική και κοινοβουλευτική ιστορία, καθώς και η πρακτικής της παράταξής μας, αλλά και η πολιτική ευταξία επιβάλλει την έγκριση του απολογισμού με νόμο. Προτείνουμε την υπερψήφισή του, χωρίς όμως αυτό να θεωρηθεί ούτε κατ’ ελάχιστον ότι νομιμοποιούμε πολιτικά την απαράδεκτη δημοσιονομική πρακτική της προηγούμενης κυβέρνησης. 
     Εξίσου απαράδεκτη από θεσμική άποψη είναι και η προσπάθεια, η οποία έγινε να αποδομήσετε τη σκοπιμότητα της δημοσιονομικής απογραφής που ανέλαβε και ολοκλήρωσε η Κυβέρνηση της Νέας Δημοκρατίας στο πλαίσιο του σχεδίου της δημοσιονομικής εξυγίανσης της χώρας.
     Και τα λέω αυτά, κύριε Πρόεδρε, για όλα όσα ελέχθησαν λίγο πριν από τους συναδέλφους του ΠΑ.ΣΟ.Κ., διότι υπήρχε και η ατυχής, κύριοι συνάδελφοι, επιχειρηματολογία του εισηγητή του ΠΑ.ΣΟ.Κ. κ. Μακρυπίδη, ότι ο σημερινός Υπουργός Οικονομικών ουσιαστικά αναγνωρίζει την ορθότητα των αποτελεσμάτων του απολογισμού του 2003 και έτσι νομιμοποιεί πολιτικά τη δημοσιονομική πολιτική του ΠΑ.ΣΟ.Κ..
     Σας καλώ, κύριοι συνάδελφοι του ΠΑ.ΣΟ.Κ., να μη συνεχίσετε να δείχνετε ανάλογα θεσμικά αντανακλαστικά, γιατί μπορεί εμείς, στη Νέα Δημοκρατία, να καταλαβαίνουμε ότι βρίσκεστε σε μια δύσκολη και άβολη θέση ενώπιον του ελληνικού λαού, σε ό,τι αφορά την αδυναμία σας να δικαιολογήσετε όσα κάνατε για τα δημόσια οικονομικά, αλλά με τους θεσμούς και το Σύνταγμα δεν έχει το δικαίωμα κανείς να παίζει για λόγους μικροπολιτικούς. Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Πρόεδρος κ. Κακλαμάνης.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ άκουσα προς το τέλος της ομιλίας της συναδέλφου, η οποία πρέπει να πω είναι από τους πλέον επιμελείς συναδέλφους και πάντοτε ανεβαίνει στο Βήμα με μελέτη σοβαρή και υπεύθυνη των θεμάτων για τα οποία ομιλεί.
     Θα ήθελα όμως, αναφερόμενος σ’ αυτήν τη διαδικασία που έχουμε και με αφορμή όχι μόνο αυτά που είπε η συνάδελφος, αλλά αυτά που ακούω σχεδόν σε κάθε συνεδρίαση που μας απασχολεί ένα θέμα που δεν οδηγεί σε εντάσεις και σε έντονες πολιτικές αντιπαραθέσεις, να πω ότι θα πρέπει κάποτε, για να ενισχύσουμε την αξιοπιστία του πολιτικού κόσμου και να βοηθήσουμε περαιτέρω ώστε το κύρος του Κοινοβουλίου να αναβαθμιστεί στη συνείδηση των πολιτών, να αποφασίσουμε ότι θα λέμε εδώ μέσα τα σύκα-σύκα και τη σκάφη-σκάφη.
     Εάν αυτός ο Απολογισμός δεν εγκρίνεται, διότι έχει πράγματα με τα οποία δεν συμφωνεί η σημερινή πλειοψηφία, οφείλει να το καταψηφίσει και περαιτέρω με την πλειοψηφία που έχει, να προτείνει και μια εξεταστική επιτροπή για να δούμε αν υπάρχουν είτε πολιτικές είτε και άλλες ευθύνες σε όσους εξετέλεσαν τον αντίστοιχο προϋπολογισμό.
     Αυτό είναι το έντιμο πολιτικά και το γενναίο που ταιριάζει σε πολιτικούς που εκπροσωπούν εδώ όχι μόνο τη σεμνότητα και ταπεινότητα, αλλά και τη γενναιότητα που χαρακτηρίζει τον ελληνικό λαό, η πλειοψηφία του οποίου τους έστειλε εδώ. Και με αυτή την αφορμή, θέλω για πολλοστή φορά, απευθυνόμενος σε σας κύριε Πρόεδρε, και στην Kυβέρνηση, να πω: Απ’ αυτή τη θέση παρακολούθησα επί πολλά χρόνια να κατατίθενται προτάσεις για σύσταση ξεταστικών επιτροπών, τις οποίες η τότε πλειοψηφία δεν υπερψήφισε. Όμως η τότε Αξιωματική Αντιπολίτευση επέμενε στις απόψεις της και έλεγε ότι όταν ο λαός θα της δώσει τη δυνατότητα διακυβέρνησης της χώρας, δεν θα παραμείνει με σταυρωμένα τα χέρια. 
     Τον Ιούνιο, κύριε Πρόεδρε, όπως ξέρετε, συμπληρώνεται η δεύτερη σύνοδος αυτής της περιόδου της Βουλής. Στο παρελθόν ελέγετο και πράγματι παρεγράφοντο όποια ενδεχομένως αδικήματα θα υπήρχαν, αν ολοκληρώνετο η πρώτη σύνοδος της επομένης περιόδου. 
     Πολλές φορές διαβάζω και ακούω ότι η προηγούμενη πλειοψηφία απέρριπτε τις προτάσεις της Νέας Δημοκρατίας. Μπορεί να μην έπαιρνα εγώ αποφάσεις κυβερνητικής ευθύνης, αλλά ανήκοντας στην πλειοψηφία και λόγω της θέσεώς μου ως Προέδρου της Βουλής, μη επιθυμώντας ποτέ να δημιουργώ θέματα χάριν εντυπώσεων, διότι πολλές φορές διολισθαίνουμε οι πολιτικοί σε αυτό το δρόμο για να δημιουργήσουμε εντυπώσεις, κάνουμε κριτική στο χώρο στον οποίο ανήκουμε, όμως η ψήφος μου ήταν δεδομένη. Και πιστεύω ότι αυτό που γίνεται σε άλλα Κοινοβούλια, όπου δεν καλείται ο Πρόεδρος της Βουλής να ψηφίσει, αλλά θεωρείται η ψήφος του δεδομένη για το κόμμα από το οποίο προέρχεται. Υπάρχουν δε κοινοβούλια στα οποία ο Πρόεδρος της Βουλής δεν ψηφίζει καν. Και έχουμε την περίπτωση του Βρετανικού κοινοβουλίου όπου μπορεί να είναι άλλη η πλειοψηφία στη Βουλή των Κοινοτήτων και ο Πρόεδρος του Σώματος να προέρχεται από την μειοψηφία. Υπάρχει ένα έθιμο εκεί, δεν βάζει κανείς υποψηφιότητα στη μονοεδρική που προέρχεται ο Πρόεδρος του Σώματος. 
     Θέλω, λοιπόν, να πω το εξής: Δεν ανέχεται η κοινοβουλευτική μου συνείδηση, έπειτα από τριάντα ένα  χρόνια παρουσίας σε αυτή την Αίθουσα η πλειοψηφία που έχει τώρα τη δυνατότητα, να μην επαναφέρει εδώ τις προτάσεις για εξεταστικές επιτροπές, για προανακριτικές επιτροπές, για ό,τι νομίζει ότι υπάρχει. Δεν είναι προς τιμήν του πολιτικού κόσμου να αναμασούμε πράγματα τα οποία αποτελούν στη συνέχεια αντικείμενο διαμάχης πολιτικής και επεισοδίων ενδεχομένως στα πέρατα της χώρας, στα καφενεία, στους διαφόρους χώρους συζητήσεων και εδώ μέσα να ανεβαίνουμε στο Βήμα, μάλιστα να ενθαρρύνουμε οι παλαιότεροι τους νεότερους συναδέλφους, αντί να ακολουθήσουν το δικό τους δρόμο, να επαναλαμβάνουν πράγματα τα οποία εμείς τελικά δεν τα εννοούμε και έτσι να παραβλάπτουμε ουσιαστικά το συμφέρον της χώρας που είναι η διαφάνεια, είναι οι καθαροί λόγοι στο λαό, το ξεκαθάρισμα των οποιονδήποτε θεμάτων, είτε πολιτικών είτε ποινικών είτε οποιωνδήποτε άλλων ευθυνών. 
     Εγώ λοιπόν, θα ψηφίσω αυτό. Ως Βουλευτής της Πλειοψηφίας είχα ψηφίσει και τον προϋπολογισμό. Δεν πιστεύω ότι όλα και μερικά εξ αυτών άρρητα αθέμιτα λέγονται ότι έχουν βάση, γι’ αυτό θα ψηφίσω. Όσοι νομίζουν ότι δεν έχουν βάση, οφείλουν κατά τη γνώμη μου να καταψηφίσουν τον Απολογισμό. Ακόμη και στο τελευταίο σωματείο της χώρας, ξέρουμε ότι όταν το Σώμα διαφωνεί με τη διαχείριση που έκανε το απερχόμενο διοικητικό συμβούλιο, τι κάνει; Καταψηφίζει τον Απολογισμό; 
     Ας σοβαρευτούμε, λοιπόν, κάποτε. Και επαναλαμβάνω, υπενθυμίζω ότι τον Ιούνιο τελειώνει η δυνατότητα που έχει αυτό το Σώμα, να δει και όλα αυτά που λέγονται για ευθύνες, είτε πολιτικές, είτε ποινικές, για χρηματιστήρια, για ιστορίες, που δε νομίζω ότι βοηθά ποια κανέναν να τα αναμασούμε χωρίς να τα εννοούμε. 
     Ευχαριστώ πάρα πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. 
     Ο συνάδελφος κ. Χριστοδουλάκης έχει το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, το 2003 είχα την ευθύνη και την τιμή να σχεδιάσω και να εκτελέσω τον προϋπολογισμό, τα αποτελέσματα του οποίου συζητούμε σήμερα. 
     Ο προϋπολογισμός του 2003 εκτελέστηκε μέσα σε δύσκολες συνθήκες. Σας θυμίζω τον πόλεμο στο Ιράκ, τη διεθνή αναταραχή, τη μεγάλη ύφεση που είχε παρασύρει ολόκληρη την ευρωπαϊκή οικονομία. Αλλά επίσης εκτελέστηκε και σε συνθήκες εντατικής προετοιμασίας των Ολυμπιακών Αγώνων.
     Σήμερα βλέπουμε τα αποτελέσματα τα οποία είχε αυτός ο δύσκολος προϋπολογισμός. Η κυβέρνηση του ΠΑ.ΣΟ.Κ. και εγώ προσωπικά είμαστε υπερήφανοι γι’ αυτόν τον προϋπολογισμό, διότι επισφράγισε μια δυναμική πορεία άφησε στη χώρα τον υψηλότερο ρυθμό ανάπτυξης τον οποίο πέτυχε την τελευταία δεκαετία, το χαμηλότερο πληθωρισμό της τελευταίας δεκαετίας, ένα μονοψήφιο ρυθμό ανεργίας και μια σειρά από έργα και υποδομές με τα οποία η Ελλάδα μπορεί να πορευθεί με περισσότερη βεβαιότητα στο μέλλον. 
     Ο προϋπολογισμός του 2003, κυρίες και κύριοι της Νέας Δημοκρατίας, δεν χρειάζεται, δεν απαίτησε και δεν εκλιπάρησε καμία επιείκεια και καμία ανοχή. 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Ούτε είστε υποχρεωμένοι να έρθετε σήμερα να τον ψηφίσετε. Εάν τον ψηφίσετε, η ψήφος σας η θετική θα είναι μια ομολογία της δικής σας κενόλογης προεκλογικής και μετεκλογικής πολιτικής, η οποία καταδίκασε τη χώρα σε ένα διεθνή διασυρμό, παρέσυρε την οικονομία σε μια χαμηλή ανάπτυξη και ύφεση, έχει δημιουργήσει μείζονα προβλήματα σε όλη την περιφέρεια, δοκιμάζει δεινά το εισόδημα του μισθωτού και του συνταξιούχου εξ αιτίας της δικής σας αλλοπρόσαλλης, αδιέξοδης, ανεύθυνης και κυνικής πολιτικής.
     Η σημερινή συζήτηση που κάνουμε και αυτά τα οποία γράφετε εσείς οι ίδιοι της Νέας Δημοκρατίας στην Έκθεση και τελικά η υπερψήφιση του Προϋπολογισμού του 2003, αποτελεί μια απλή, αλλά, ευθύτατη ομολογία δική σας αποτυχίας. Πρώτα απ’ όλα η Έκθεση αποκαλύπτει και απορώ με την ευθύτητα με την οποία το ομολογείτε, το πώς στήθηκε το φιάσκο της «απογραφής». Μέχρι πριν από λίγο ακούγαμε τον Κυβερνητικό Εκπρόσωπο να λέει ότι η κυβέρνηση ΠΑ.ΣΟ.Κ. άφησε πίσω της συντρίμμια στον ελληνικό λαό, τα κρυφά ελλείμματα, τα οποία συμποσούνται στο 8% του εθνικού  εισοδήματος από το 1999 μέχρι το 2003. 
     Ξέρετε τι σημαίνει 8% του ΑΕΠ; Σημαίνει 15.000.000.000 ευρώ κρυφά ελλείμματα, που αφορούν κυρίως τα όπλα, τις εξοπλιστικές δαπάνες, τα οποία ανέσυρε από την αφάνεια που τα είχε κρύψει «η πασοκική φαυλότητα», τα αποκάλυψε η Νέα Δημοκρατία στον ελληνικό λαό και τώρα θα πρέπει να πληρώσει αυτά τα 15 δισεκατομμύρια ευρώ ο ελληνικός λαός. 
     ΑΠΟΣΤΟΛΟΣ ΚΑΚΛΑΜΑΝΗΣ: Τα  οποία λένε ότι εκλάπησαν. Διότι λένε στο λαό να γυρίσουν τα κλεμμένα …
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και τι διαβάζουμε κυρίες και κύριοι συνάδελφοι στην έκθεση η οποία συνετάχθη διά χειρός του υφισταμένου Υφυπουργού και του αρμοδίου Υπουργού; 
      Ακούστε σας παρακαλώ μία φράση: «Τα δάνεια για τη χρηματοδότηση των εξοπλιστικών προγραμμάτων των Ενόπλων Δυνάμεων ανέκαθεν, «κατεγράφοντο στο ύψος του δημόσιου χρέους και –άκουσον άκουσον- η εξυπηρέτησή τους γινόταν κανονικά. Καλά το ακούσατε. Η εξυπηρέτησή τους γινόταν κανονικά». Ούτε ένα ευρώ ποτέ δεν έλειψε, δεν κρύφτηκε και δεν αποσιωπήθηκε. 
      Έπρεπε όμως η Νέα Δημοκρατία να βγάλει από την ατζέντα της όλα τα οποία είχε υποσχεθεί προεκλογικά στους Έλληνες πολίτες. Πώς θα τα έβγαζε; Χρειαζόταν ένα τέχνασμα έτσι, ώστε να παρουσιάσει την «καμένη γη» την οποία άφησαν πίσω τους οι διαπλεκόμενοι του ΠΑ.ΣΟ.Κ. Χρειαζόταν ένα προπαγανδιστικό τέχνασμα. Πώς το έκανε αυτό, για να εμφανίσει τα 15.000.000.000 ευρώ, τα οποία έλεγε ο Κυβερνητικός Εκπρόσωπος; Αποφάσισε η ίδια να αλλάξει τον τρόπο καταγραφής των αγορών εξοπλισμού για τις Ένοπλες Δυνάμεις. 
      Μέχρι τώρα μας έλεγε η Κυβέρνηση απευθυνόμενη κυρίως στους οπαδούς της και στην Κοινοβουλευτική της Ομάδα ότι αναγκάστηκαν να κάνουν την απογραφή, διότι δεν το σήκωνε άλλο η Ευρωπαϊκή Ένωση. Επανειλημμένες παραστάσεις στη Βουλή, θεατρινισμοί, φωνές και οιμωγές ότι «εμείς δεν θέλαμε να διασύρουμε τη χώρα αλλά τι να κάνουμε που μας υποχρέωσε η απηνής Ευρωπαϊκή Ένωση και δεν μπορούσαμε άλλο να κρατήσουμε τα ελεφαντάκια κάτω από το χαλί», όπως τόσο ωραία δίκην παραμυθιού μας εκθείαζε πριν από λίγους μήνες ο παριστάμενος Υφυπουργός. 
      Τι λέει όμως ο ίδιος υφυπουργός  σήμερα στην Έκθεση την οποία αυτός υπέγραψε και θα ψηφίσουμε όλοι; «Αποφασίστηκε προφανώς από την Κυβέρνηση και το απεδέχθη η EUROSTAT», να φύγουμε από την κλασική μέθοδο καταγραφής των αμυντικών δαπανών και να πάμε σ’ αυτό το οποίο οδήγησε στο διασυρμό της χώρας. Εσείς το αποφασίσατε, ουδείς σας το επέβαλε και βεβαίως η EUROSTAT το δέχθηκε, διότι είχε στο νου της να εκφοβίσει και να τρομοκρατήσει τα νεοεισερχόμενα μέλη. 
      Και εσείς όχι μόνο προκαλέσατε το διασυρμό της ελληνικής οικονομίας, αλλά ταυτόχρονα δημιουργήσατε και ένα φόβητρο με το οποίο θα τρομοκρατούνται τώρα και τα νέα μέλη της Ευρωπαϊκής Ένωσης. Και όσες περικοπές, επιτηρήσεις, συστάσεις ακούσουν οι Πολωνοί εργαζόμενοι, οι Ούγγροι εργαζόμενοι, οι Τσέχοι εργαζόμενοι, οι Σλοβένοι εργαζόμενοι, οι συνταξιούχοι όλων αυτών των χωρών θα είστε και εσείς υπεύθυνοι κατά ένα μέρος, διότι προκαλέσατε αυτήν τη συμπεριφορά  εκ μέρων των ευρωπαϊκών οργάνων. Δεν πλήξατε μόνο τον ελληνικό λαό, δεν πλήξατε μόνο τους μισθωτούς και τους συνταξιούχους, αλλά και τα εκατομμύρια εργαζομένων και συνταξιούχων της Ανατολικής Ευρώπης.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Εμείς τα προκαλέσαμε; Επί των ημερών σας έψαχναν οι Ευρωπαίοι τι γίνεται. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όχι μόνο αυτό, αλλά ακούστε να δείτε και το άλλο που λέει η Έκθεση για τις Ένοπλες Δυνάμεις και αποκαλύπτει σε τι επίπεδο τις έχει. Αυτό το κείμενο δεν έχει βγει από τη Χαριλάου Τρικούπη. Το ξαναλέω και πάλι ότι έχει βγει από το Υπουργείο Οικονομικών επί Υπουργίας Αλογοσκούφη-Δούκα. Λέει, λοιπόν, ότι δεν υπάρχει αξιόπιστος μηχανισμός στο Υπουργείο Αμύνης για τις παραλαβές υλικού με αξιόπιστο τρόπο. Δηλαδή, όλο το Υπουργείο Εθνικής Άμυνας είναι άχρηστο και δεν μπορεί να συλλέξει και να καταλάβει πότε παραλαμβάνει τα αεροπλάνα, τα ελικόπτερα, τα τζιπ, τα πυροβόλα. Δεν μπορεί να το κάνει αυτό, λέει τώρα η Νέα Δημοκρατία.
       Όταν όμως πρόκειται να επιβαρύνουμε τα ελλείμματα του ΠΑ.ΣΟ.Κ. στα νοσοκομεία, τότε όλα τα νοσοκομεία της χώρας, από τη Βέροια, την Άρτα, το Κιλκίς, τον Άγιο Νικόλαο, παντού ξέρουν επακριβώς πότε παρέλαβαν τις γάζες το 1999. Πότε παρέλαβαν τις ασπιρίνες το 2003; Πότε παρέλαβαν τους επιδέσμους το 2002; Όλα τα νοσοκομεία της χώρας έχουν τέλεια λογιστήρια, για να παραλαμβάνουν τις ασπιρίνες και να το θυμούνται επακριβώς έτσι, ώστε να φορτώσουμε τα βάρη στο ΠΑ.ΣΟ.Κ. Όμως κανείς στο Υπουργείο Αμύνης δεν μπορεί να καταγράψει πότε ήρθαν τα F16, πότε ήρθαν τα πυροβόλα, πότε έφτασαν οι φρεγάτες. Δεν το ξέρει κανείς αυτό. 
      Εάν ο Υπουργός Αμύνης χθες θεώρησε υποχρέωσή του να διαμαρτυρηθεί για τη δήθεν τρώση του κύρους των Ενόπλων Δυνάμεων από αυτά τα οποία γράφει στο βιβλίο του ο τέως Πρωθυπουργός, υποθέτω ότι η σημερινή βόμβα την οποία εσείς μας παρουσιάζετε εδώ διά της υπογραφής σας, κύριε Υπουργέ, πρέπει να προκαλέσει μείζον πολιτικό θέμα στην Κυβέρνησή σας. Αυτό όμως αποδεικνύει ότι το μόνο το οποίο σας ενδιαφέρει όλη αυτή την εικοσάμηνη περίοδο διακυβέρνησης είναι να αμαυρώσετε την πολιτική του ΠΑ.ΣΟ.Κ., για να μπορέσετε να πείσετε τους ψηφοφόρους σας και τον ελληνικό λαό ότι δεν πρόκειται να κάνετε καθόλου αυτά τα οποία υποσχεθήκατε. Όχι μόνο δεν μπορείτε να κάνετε αυτό, αλλά σήμερα ήρθε και το «πανηγυρικό» ράπισμα της Ευρωπαϊκής Επιτροπής που απέρριψε τον προϋπολογισμό. Η χώρα δεν έχει προϋπολογισμό, δεν έχει οικονομική πολιτική, δεν έχει δημοσιονομική πολιτική. 
      Και εσείς έρχεστε τώρα και μας λέτε ότι θα υπερψηφίσετε τον προϋπολογισμό του ΠΑ.ΣΟ.Κ. του 2003. Δεν χρειάζεται, κύριοι συνάδελφοι, να τον υπερψηφίσετε. Δεν σας υποχρεώνουμε, Χρειάζεται να τον διαβάσετε, να μάθετε πώς γίνεται αναπτυξιακή πολιτική με κοινωνική ευαισθησία, να μάθετε πώς χρηματοδοτούνται οι επενδύσεις, πώς χρηματοδοτείται η κοινωνική πολιτική, πώς αυξάνεται η απασχόληση, πώς πάει μπροστά η χώρα και όχι να συνεχίζετε την αδιέξοδη καταστροφική πολιτική σας, του διασυρμού, της ηττοπάθειας, της ύφεσης, της ανεργίας και όλα αυτά τα κακά που επιφέρει η πολιτική σας. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καράογλου έχει το λόγο. 
      ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, κύριε Υπουργέ, αγαπητοί συνάδελφοι, είναι προφανές ότι σήμερα και αύριο γίνεται μία ιδιόμορφη συζήτηση στη Βουλή, η συζήτηση για την κύρωση του Απολογισμού του οικονομικού έτους 2003 και για την κύρωση του Ισολογισμού του κράτους για το οικονομικό έτος 2003. Είναι πραγματικά μία ιδιόμορφη συζήτηση, μια που αφορά πεπραγμένα και οικονομική διαχείριση της προηγούμενης κυβέρνησης, της κυβέρνησης του ΠΑ.ΣΟ.Κ., διαχείριση και πεπραγμένα, τα οποία προσωπικώς, ρητώς και κατηγορηματικώς δηλώνω -σε αντίθεση με αυτά που έλεγε ο κύριος Πρόεδρος προηγουμένως- ότι είμαι υποχρεωμένος με βαριά καρδιά και για λόγους απλώς συνέχειας του κράτους και χρηστής διοίκησης να κυρώσω. Παρά το ότι ρητώς και κατηγορηματικώς για άλλη μια φορά το δηλώνω, πολιτικά διαφωνώ απολύτως. Πώς άλλωστε θα μπορούσε κανείς να εγκρίνει έναν Απολογισμό, έναν Ισολογισμό μιας κακής διαχείρισης, όπου πρωταγωνιστές ήταν η δημιουργική λογιστική, η σκόπιμη παραποίηση οικονομικών στοιχείων, η διαστρέβλωση της οικονομικής πραγματικότητας, η εμφάνιση μιας εικονικής πραγματικότητας που βεβαίως καμία σχέση δεν είχε με την αληθινή κατάσταση, με τη δεινή οικονομική θέση της ελληνικής οικονομίας, με την τραγική θέση του Έλληνα πολίτη, του χαμηλόμισθου, του χαμηλοσυνταξιούχου, που σύμφωνα ακόμη και με τα τότε επίσημα στατιστικά στοιχεία τουλάχιστον το 1/3 των Ελλήνων πολιτών ζούσε κάτω από τα όρια της φτώχιας;
      Ο τρόπος ήταν απλός γι’ αυτή την ηθελημένη λογιστική παραποίηση για την απεικόνιση μιας εικονικής πραγματικότητας. Οι κυβερνήσεις του ΠΑ.ΣΟ.Κ. και οι υπεύθυνοι στην κυριολεξία για τα χάλια της ελληνικής οικονομίας, διόγκωναν τα έσοδα, μείωναν τις δαπάνες, εξαφανίζοντας ακόμα και δεδομένες ανελαστικές οικονομικές δαπάνες και ανειλημμένες υποχρεώσεις και εμφάνιζαν –ω του θαύματος!- στα χαρτιά πάντα, μείωση του δημοσίου ελλείμματος, μείωση του δημοσίου χρέους, το «θαύμα» της ελληνικής οικονομίας που βέβαια ήταν τόσο μεγάλο, όσο ήταν και το άλλο θαύμα, το «θαύμα» του Χρηματιστηρίου, το οποίο θυμόμαστε όλοι, και βέβαια πολύ καλύτερα το θυμάται ο ελληνικός λαός. 
      Ανοίγω μία μεγάλη παρένθεση, γιατί θεωρώ ότι είναι ένα ζήτημα πάρα πολύ σημαντικό στο οποίο πρέπει να σταθούμε. Θυμάμαι το καλοκαίρι του 1999 και λίγο πριν από τις Ευρωεκλογές ότι οι αφίσες του ΠΑ.ΣΟ.Κ. θύμιζαν στον ελληνικό λαό ποιο ήταν το κόμμα του Χρηματιστηρίου, πως είχε πάει ο Γενικός Δείκτης του Χρηματιστηρίου επί Κυβερνήσεων του ΠΑ.ΣΟ.Κ. ανοδικά. Τότε είχαμε δηλώσεις του αρμόδιου Υπουργού Εθνικής Οικονομίας που προέβλεπε άνοδο του Γενικού Δείκτη του Χρηματιστηρίου στις δέκα χιλιάδες μονάδες.
    Τότε που με δηλώσεις υπεύθυνων -θεωρητικά υπεύθυνων, ανεύθυνων στην πράξη πολιτικών προσώπων- με διασπορά ψευδών ειδήσεων, με τις ανευθυνότητες του περίφημου προέδρου των μικρομεσαίων μετόχων, του κ. Καραγκούνη -αλήθεια που τον έχετε αποσύρει; Δεν θα βγει να κάνει καμιά ειδική πρόβλεψη και πάλι για το Xρηματιστήριο για την πορεία της οικονομίας;- τότε λοιπόν που εγκλωβίσατε και παγιδεύσατε τους έλληνες πολίτες ξεγελώντας τους και αφήνοντάς τους έρμαια κάποιων για να κλέψουν τα λεφτά τους, οικονομίες που κάποιοι με θυσίες χρόνων είχαν πραγματοποιήσει. 
    Φυσικά μετά την κλοπή του αιώνα, την κλοπή του χρηματιστηρίου, είχαμε την περίφημη δήλωση του τότε Πρωθυπουργού, του κ. Σημίτη για τα θύματα του Xρηματιστηρίου: «ας πρόσεχαν». Αλήθεια αυτή η ιστορική φράση γιατί δεν χρησιμοποιήθηκε ως τίτλος του αυτοβιογραφικού βιβλίου του τέως Πρωθυπουργού; Θεωρώ πως θα ήταν ένας πολύ πετυχημένος τίτλος. Είναι ένας τίτλος που θα ανέβαζε πολύ περισσότερο τις πωλήσεις αλλά και τα κέρδη του βιβλίου αυτού. 
    Κλείνοντας την παρένθεση και επανερχόμενος στο θέμα του Απολογισμού-Ισολογισμού του οικονομικού έτους του 2003 οφείλω να σταθώ και να κάνω μόνο δυο παρατηρήσεις επί αυτού. Βεβαίως θα μπορούσαν να γίνουν πολύ περισσότερες για να αποκαλυφθεί απολύτως η γύμνια του. Από τη μια όμως ο χρόνος που έχω στη διάθεσή μου και από την άλλη οι υπόλοιποι συνάδελφοι ομιλητές της Νέας Δημοκρατίας που θα καλύψουν αναλυτικά το παραπάνω ζήτημα, με αναγκάζουν να περιοριστώ σε δυο μόνο παρατηρήσεις επ’ αυτού. 
    Πρώτον, η τεράστια υπέρβαση των συναφθέντων δανείων για το 2003. Συγκεκριμένα –και αυτό είναι με βάση τα στοιχεία του ίδιου του Απολογισμού- ενώ για ολόκληρο το 2003 στον προϋπολογισμό προβλέπονταν δάνεια ύψους 26,9 δις ευρώ, τελικά πραγματοποιήθηκαν δάνεια ύψους 37,8 δις ευρώ, δηλαδή  υπέρβαση κατά 11.000.000.000 ευρώ περίπου ή ποσοστό 40,75% επί των προϋπολογισθέντων. Και μόνο η παράθεση αυτού του στοιχείου αποδεικνύει ρητώς και κατηγορηματικώς ότι αποκλείεται να έχει γίνει ανθρώπινο λάθος. Ότι αποκλείεται να έγινε μια λογική υπέρβαση των προϋπολογισθέντων, αλλά αντίθετα καθιστά σαφές ότι στον προϋπολογισμό του 2003 -μια που θυμίζω ήταν προεκλογικός προϋπολογισμός- είχαν αποκρυβεί τεράστιες δαπάνες, είχαν φουσκωθεί υπερβολικά τα έσοδα, με αποτέλεσμα, για να κλείσει ο προϋπολογισμός, να αναγκαστεί τελικά η τότε κυβέρνηση του ΠΑ.ΣΟ.Κ. να πάρει τόσο μεγάλο δάνειο, να αυξήσει τόσο πολύ το δανεισμό, κατά 41% περίπου. 
    Δεύτερον. Για πρώτη φορά είχαμε υπέρβαση των δανείων σε σχέση με τα φορολογικά έσοδα. Ευρωπαϊκή οικονομική πρωτοτυπία της Ελλάδος, που αποδεικνύει την τραγική κατάσταση της οικονομίας, ήταν ότι για πρώτη φορά από συστάσεως του ελληνικού κράτους ο δανεισμός, που άλλωστε όπως προείπαμε έφτασε τα 37,8 δις ευρώ, ξεπέρασε το σύνολο των φορολογικών εσόδων που για όλο το 2003, σύμφωνα πάντα με τα επίσημα στοιχεία του Απολογισμού του 2003, έφτασαν τα 36,9 δις ευρώ. Δηλαδή τα δάνεια ήταν περίπου 1.000.000.000 ευρώ μεγαλύτερα από τα έσοδα, τρανή απόδειξη της δημοσιονομικής ανισορροπίας στην οποία βάδιζε η χώρα μας ως το 2003. 
    Έτσι εξηγείται πως το έλλειμμα του κρατικού προϋπολογισμού σύμφωνα με τα στοιχεία της τότε κυβέρνησης ήταν μόνο 1,7% του Α.Ε.Π. –στα χαρτιά βεβαίως πάντα- ενώ αποδεικνύεται ότι ήταν 6,4% του Α.Ε.Π.. Έτσι εξηγείται πως η τότε κυβέρνηση ισχυριζόταν ότι το δημόσιο χρέος στις 31/12/2003 ήταν 165.000.000.000, ενώ στην πράξη αποδεικνύεται ότι ανερχόταν στα 183,5 δις ευρώ. 
    Έτσι εξηγείται –και καταλαβαίνει απολύτως ο ελληνικός λαός- γιατί ήμασταν αναγκασμένοι ως Κυβέρνηση να κάνουμε την δημοσιονομική απογραφή. Αφενός γιατί αυτό ήταν μια ειλημμένη υπόσχεσή μας στον ελληνικό λαό που έπρεπε να γνωρίζει την πραγματική κατάσταση της οικονομίας. Αφετέρου για να υλοποιήσουμε μια πολιτική ήπιας δημοσιονομικής προσαρμογής με οικονομικά μέτρα σεβόμενα την κοινωνική ευαισθησία και τις πραγματικά δύσκολες στιγμές που αντιμετωπίζει ο ελληνικός λαός. Μια πολιτική αναπτυξιακή, κοινωνικά δίκαια, μια πολιτική νοικοκυρέματος του ελληνικού κράτους, έτσι ώστε σήμερα να μπορούμε να πετύχουμε τους στόχους της Ευρωπαϊκής Ένωσης για μείωση του ελλείμματος σε ποσοστό μικρότερο του 3% επί του ΑΕΠ, για περιορισμό του δημοσίου χρέους. 
    Κυρίες και κύριοι συνάδελφοι, ολοκληρώνοντας την τοποθέτησή μου να πω για μια ακόμα φορά ότι με βαριά καρδιά είμαι αναγκασμένος να είμαι θετικός στην κύρωση του Απολογισμού και Ισολογισμού του κράτους για το έτος 2003, δηλώνοντας ταυτόχρονα ότι αυτό γίνεται για λόγους χρηστής διοίκησης και λόγους συνέχειας του κράτους. Ταυτόχρονα και εγώ καταδικάζω την οικονομική πολιτική της κυβέρνησης του ΠΑ.ΣΟ.Κ. για όλα τα χρόνια και ειδικότερα για το 2003 που συζητάμε, κάτι που άλλωστε και ο ελληνικός λαός έχει κάνει ήδη πράξη του με την αποφασιστική καταδίκη της πολιτικής αυτής στις εκλογές της 7ης Μαρτίου 2004.
    Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ ( Σωτήρης Χατζηγάκης): Σας ευχαριστώ. Ο κ. Γείτονας έχει το λόγο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. Κυρίες και κύριοι συνάδελφοι, η ξεχωριστή συζήτηση και κύρωση του Απολογισμού και του γενικού Ισολογισμού του κράτους με βάση το αναθεωρημένο Σύνταγμα πιστεύω ότι αποτελεί κοινοβουλευτικό κεκτημένο που δεν πρέπει να σπαταλήσουμε, αλλά τουναντίον πρέπει να αξιοποιήσουμε και περαιτέρω να διευρύνουμε κατάλληλα. Για να ανταποκριθούμε και στην ανάγκη –άλλωστε είναι και συνταγματική επιταγή- για συνεχή παρακολούθηση και ουσιαστικό έλεγχο των δημόσιων οικονομικών από το Κοινοβούλιο. Αυτό είναι χρέος μας. 
     Και προς αυτή την κατεύθυνση έχουν ακουστεί πάρα πολλές προτάσεις. Προτάσεις για αλλαγή του Κανονισμού, για τεχνική και επιστημονική στήριξη της ειδικής επιτροπής και πιστεύω ότι χρειάζεται, είναι καιρόςι να προχωρήσουμε παραπέρα με συγκεκριμένες αποφάσεις. 
     Όσο δε αφορά εμάς στο ΠΑ.ΣΟ.Κ.. Είναι δέσμευση  προς την κατεύθυνση της διασφάλιση της διαφάνειας –και της δημοσιονομικής διαφάνειας- η καθιέρωση μιας νέας διαδικασίας και συζήτησης του προϋπολογισμού, ελέγχου και παρακολούθησης της εκτέλεσής του από την Ειδική Κοινοβουλευτική Επιτροπή. 
     Μάλιστα, κύριε Υπουργέ, η πρόσφατη αρνητική εμπειρία από την παρωδία της απογραφής ενισχύει –πιστεύω- την ανάγκη για αυξημένο ρόλο της Βουλής στα θέματα αποτύπωσης και διαχείρισης των δημόσιων οικονομικών. Και φυσικά το πρώτο που θα έπρεπε να κάνουμε για να αξιοποιήσουμε και όχι να σπαταλήσουμε αυτό το κεκτημένο, είναι να είμαστε πάρα πολύ προσεκτικοί στις τοποθετήσεις μας σε μια τέτοια συζήτηση. Και θα εξηγήσω γιατί το λέω. 
     Εμείς, κύριοι συνάδελφοι της Νέας Δημοκρατίας, ψηφίζουμε συνειδητά τον Απολογισμό και Ισολογισμό του 2003. Γιατί στο πλαίσιο της αποδοτικής εφαρμογής του, της ορθής εκτέλεσής του, επιτύχαμε σταθερότητα τιμών, αύξηση των δημοσίων εσόδων, αύξηση των πραγματικών εισοδημάτων και των κοινωνικών δαπανών. Και προπάντων επιτύχαμε υψηλούς ρυθμούς ανάπτυξης, από τους υψηλότερους που έχουν επιτευχθεί στη χώρα. Γιατί η οικονομία και το 2003 είχε ανοδική πορεία. 
     Εσείς τι λέτε; Η Νέα Δημοκρατία τι λέει; Ψηφίζετε τον Απολογισμό και τον Ισολογισμό του 2003 κατ’ ανάγκη. Με συγκατάβαση. Άκουσα τον προλαλήσαντα, εκλεκτό συνάδελφο της Νέας Δημοκρατίας να λέει «με βαριά καρδιά». Κύριε συνάδελφε, της Νέας Δημοκρατίας, αυτό δεν συνιστά γενναιότητα, συνιστά ανευθυνότητα. Αν πιστεύετε ότι ο Ισολογισμός και ο Απολογισμός του 2003 έχει προβλήματα, όπως λέτε, προβλήματα κακοδιαχείρισης στην εκτέλεσή του οφείλετε να το καταψηφίσετε. Εδώ και τώρα. Τα υπόλοιπα είναι εκ του πονηρού. Υποδηλώνουν ανευθυνότητα. Δεν αναβαθμίζεται έτσι, κύριοι συνάδελφοι της Νέας Δημοκρατίας, το πολιτικό σύστημα. 
     Και με την αφορμή αυτή, θέλω να πω και κάτι ακόμα. Ακούμε πάλι να μας λέτε για σκάνδαλα και κουκουλώματα του ΠΑ.ΣΟ.Κ.. Ξεκουκουλώστε το οτιδήποτε. Και επειδή υπάρχει και προθεσμία από τον νόμο περί ευθύνης Υπουργών -τον Ιούνιο που λήγει η δεύτερη Σύνοδος της περιόδου αυτής- έχετε την ευθύνη να προχωρήσετε. Να αφήσετε τους ψιθύρους. Δεν μπορεί να προχωρήσει η πολιτική ζωή με ψιθύρους εις βάρος των αντιπάλων. Εδώ και τώρα. Να ξεκουκουλώσετε ό,τι νομίζετε ως σκάνδαλο, ό,τι ψιθυρίζετε ότι έχουμε κουκουλώσει. Να αποδοθούν εάν υπάρχουν ευθύνες. Να ρίξουμε φως παντού. Αν νομίζετε ότι έχετε στοιχεία. Αν έχετε στοιχεία, που δεν έχετε, αυτό θα ήταν το χρέος σας. Μη μας λέτε, λοιπόν και σήμερα ότι ψηφίζετε έναν Απολογισμό που δεν συμφωνείτε, ο οποίος έβλαψε το κράτος, που ψηφίζετε κατ’ ανάγκη με συγκατάβαση και ταυτόχρονα ψελλίζετε πάλι περί σκανδάλων. Τώρα που θα έπρεπε πραγματικά να έχετε κατεβάσει…
    ΑΝΔΡΕΑΣ ΛΥΚΟΥΡΕΝΤΖΟΣ: Δεν ξέρετε τίποτα για τα αντισταθμιστικά; 
    ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τα αυτά, κύριε συνάδελφε.
    …να έχετε κατεβάσει τους τόνους. Γιατί το «λάβαρο» της αρετής που σηκώσατε ξέφτισε και στον δήθεν αγώνα σας, κατά της διαπλοκής και της διαφθοράς βρεθήκατε και σκοντάψατε μπροστά στα δικά σας σκάνδαλα.
    ΑΝΔΡΕΑΣ ΛΥΚΟΥΡΕΝΤΖΟΣ: Ούτε για το Σμπώκο, ούτε για τα ΤΟR… 
    ΚΩΝΣΤΑΝΤΙΝΟΣ ΓΕΙΤΟΝΑΣ: Αλλά είναι φανερό γιατί πάτε να δικαιολογήσετε την ψήφο σας. Γιατί βρισκόσαστε σε αντίφαση, λόγω του φιάσκου της απογραφής. Και ποια είναι η αντίφαση; Τι λέει, αλήθεια,  ο κ. Αλογοσκούφης επί της δήλωσης του Ελεγκτικού Συνεδρίου; Διαβάζω αυτολεξεί τις παρατηρήσεις του κ. Αλογοσκούφη. «Καμία δαπάνη και κανένας λογαριασμός δεν ήταν κρυφός. Και επιπλέον τα δάνεια για τη χρηματοδότηση των εξοπλιστικών προγραμμάτων των Ενόπλων Δυνάμεων καταγράφονται στο ύψος του δημοσίου χρέους και εξυπηρετούνται κανονικά». Όμως, ως Αντιπολίτευση, όλοι σας και ο ίδιος ο κύριος Υπουργός Οικονομίας χάλαγε τον κόσμο για, δήθεν, κρυφά και διπλά βιβλία του ΠΑ.ΣΟ.Κ. Υποσχόταν μάλιστα ότι θα καταργήσει τους ειδικούς λογαριασμούς. Μέχρι τώρα τίποτα δεν έχετε αλλάξει. Αναθεματίζατε μάλιστα τις τιτλοποιήσεις και τώρα κρέμεστε πάνω τους. Είδατε τι συνέβη και σήμερα στις Βρυξέλλες με τις δηλώσεις Αλμούνια. 
    Παρά τα όσα λέτε, με τους προϋπολογισμούς του ΠΑ.ΣΟ.Κ. προωθήθηκαν σημαντικοί κοινωνικοί και οικονομικοί στόχοι. Η σύγκριση δε με εσάς, όσον αφορά τη δημοσιονομική διαχείριση, είναι συντριπτική σε βάρος σας. Ο προϋπολογισμός του 2004 έπεσε έξω. Λέτε και ψελλίζετε: «τι να κάνουμε, το ΠΑ.ΣΟ.Κ. τον είχε κάνει». Όμως, εσείς τον εφαρμόσατε και είναι ακέραιη η ευθύνη σας. Ο πρώτος κατ’ εσάς ειλικρινής και αξιόπιστος προϋπολογισμός, όπως λέγατε, του 2005, κατέρρευσε. Και τώρα ο προϋπολογισμός του 2006 από το προσχέδιο είναι ήδη στον αέρα. Και, όπως είπα και προηγουμένως, ακούσαμε τι ειπώθηκε στις Βρυξέλλες. Σας ερωτώ απλά, κύριε Υφυπουργέ, που παρίστασθε: Δεν νοιώθετε τώρα την ευθύνη, μετά και τα όσα συνέβησαν στις Βρυξέλλες να φέρετε στην επιτροπή της Βουλής πάλι το θέμα του προσχεδίου του προϋπολογισμού; Δεν παραβιάζετε ουσιαστικά το πνεύμα του Συντάγματος, αν δεν το κάνετε; Μας φέρατε ένα προσχέδιο, το οποίο ήταν στον αέρα με τις τιτλοποιήσεις. Δεν θα έλθετε τώρα να δώσετε εξηγήσεις στην επιτροπή της Βουλής, να μας πείτε πού θα βασίσετε τον Προϋπολογισμό που θα συντάξετε, αν μπορέσετε πραγματικά να τον συντάξετε; 
    Εξακολουθείτε να ισχυρίζεστε ότι η Κυβέρνηση έχει τη δημοσιονομική τάξη στο επίκεντρο της πολιτικής της. Υπήρξε, αλήθεια, καμία πραγματική βελτίωση στα δημόσια οικονομικά το εικοσάμηνο; Όχι για μένα. Να το καταλάβουμε όλοι. Η δημοσιονομική εξυγίανση που επικαλείστε, είναι εικονική. Δεν υπάρχει καμία πραγματική μείωση των ελλειμμάτων, αλλά συγκάλυψη και μεταφορά τους. Η εκτέλεση του προϋπολογισμού…
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κύριε Πρόεδρε, όπως δώσατε σε όλους.
    ΠΡΟΕΔΡΕΥΩΝ (Σωτήρης Χατζηγάκης): Η προσθήκη δεν χρειαζόταν, θα σας το έδινα ούτως ή άλλως. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Λέω ότι η εκτέλεση του προϋπολογισμού του 2005, υπήρξε παράδειγμα αποτυχίας με την κατάρρευση των εσόδων. 
    Τι προβλέπατε για το Φ.Π.Α.; Αύξηση 10,2% και έχετε αύξηση 0,9% για τα έσοδα από Φ.Π.Α., ενώ αυξήσατε στο μεταξύ και τους συντελεστές. Χρειάζεται να πω τίποτε άλλο; Το δε έλλειμμα -γιατί μίλησα για εικονικότητα- του 2005 ουσιαστικά, αν εξαιρέσω την τιτλοποίηση και με το δεδομένο ότι δεν επαναλαμβάνονται οι δαπάνες Ολυμπιακών Αγώνων, μένει στα επίπεδα του 2004. Αυτή είναι η αλήθεια. Με ποιους υγιείς πόρους, εννοώ αυξάνοντας τα έσοδα και μειώνοντας τα έξοδα, μειώσατε τα ελλείμματα; Τίποτα. Ποια εξυγίανση κάνετε, όταν ο  πληθωρισμός τρέχει με μεγαλύτερους ρυθμούς από εκείνους στην Ευρώπη και η ακρίβεια μαστίζει; 
    Χθες η EUROSTAT ανακοίνωσε –όταν τα λέγαμε εμείς, μας λέγατε ότι πλαστογραφούμε τα στοιχεία- ότι το τελευταίο δεκάμηνο είμαστε στην Ελλάδα πρωταθλητές της ακρίβειας στην ένδυση, στην ψυχαγωγία, στα τρόφιμα, στα καύσιμα. Αν το συνδυάσω αυτό με την εισοδηματική πολιτική λιτότητας, καταλαβαίνετε γιατί τα νοικοκυριά απορρίπτουν συνολικά την πολιτική σας. Γιατί βρίσκονται κυριολεκτικά σε απόγνωση.
    Τελειώνω, κύριε Πρόεδρε, λέγοντας το εξής: Όχι μόνο δεν μειώσατε τα δημοσιονομικά ελλείμματα, αλλά πραγματικά γεννιούνται με την πολιτική σας τεράστια αναπτυξιακά ελλείμματα. Έχουν βαλτώσει τα έργα -το φωνάζουν όλοι- οι επενδύσεις έχουν μειωθεί, ο ρυθμός ανάπτυξης επιβραδύνεται. Πού είναι εκείνο το 5% που τάξατε; Και τώρα, αφού κουτσουρέψατε το πρόγραμμα δημοσίων επενδύσεων, προσπαθείτε ουσιαστικά να το καταργήσετε. Εντάσσετε έργα που θα προβλεπόταν να γίνουν με πόρους εθνικούς στα συγχρηματοδοτούμενα, για να κερδίσετε πιστώσεις. Αλλά αυτό είναι σε βάρος των επενδύσεων σε έργα υποδομής, απασχόλησης και ενίσχυσης της επιχειρηματικότητας. 
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ τελειώστε, κύριε Γείτονα.
    ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε.
    Η πολιτική σας, λοιπόν, σπαταλά την πρόοδο που έχει επιτευχθεί στο κράτος, στην κοινωνία και τους επιχειρηματίες, σπαταλά δυνατότητές μας. Αλλάξτε ρότα. Απορώ πώς ο Πρωθυπουργός δεν το αντιλαμβάνεται. Μιλάτε αυτές τις ημέρες για ανασχηματισμό της Κυβέρνησης.
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Γείτονα, ολοκληρώστε.
    ΚΩΝΣΤΑΝΤΙΝΟΣ ΓΕΙΤΟΝΑΣ: Ανασχηματισμό όμως χρειάζονται οι πολιτικές σας. 
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, ολοκληρώστε, είστε και εκτός θέματος.
    ΚΩΝΣΤΑΝΤΙΝΟΣ ΓΕΙΤΟΝΑΣ: Για να μπορέσει να πάει η χώρα μπροστά, χρειάζεται να αλλάξετε οικονομική πολιτική. Δεν το ελπίζω, γι’ αυτό και πιστεύω ότι ο ελληνικός λαός που εξαντλείται η ανοχή και η υπομονή του, θα σας βάλει πάλι στη θέση της Αντιπολίτευσης. 
    Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ο κ. Σκρέκας έχει το λόγο.
    ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
    Κύριοι συνάδελφοι, είναι εντυπωσιακός ο τρόπος με τον οποίο οι συνάδελφοι της Αξιωματικής Αντιπολίτευσης προσεγγίζουν και αυτό το νομοθέτημα, το κορυφαίο νομοθέτημα του κράτους, που είναι ο Ισολογισμός και ο Απολογισμός. Και μάλιστα με ένα τέτοιο τρόπο που έφθασαν στο σημείο να κινδυνολογούν, να κατηγορούν την Κυβέρνηση και βέβαια  να συστήνουν τη σύσταση εξεταστικών επιτροπών για θέματα του παρελθόντος, για εξεταστικές επιτροπές που εμείς ζητούσαμε και καμία επί των ημερών τους δεν έκαναν δεκτή. Σήμερα, από το χώρο της Αξιωματικής Αντιπολίτευσης ανακαλύπτουν τις εξεταστικές επιτροπές ως εργαλεία εξαιρετικά για τη διερεύνηση και την εξέταση σοβαρών θεμάτων, αλλά επί των ημερών τους κουκούλωμα. 
    Βέβαια είναι επίσης εντυπωσιακό ότι ενώ συζητείται ένα νομοθέτημα που αφορά το έτος 2003, όλη η επιχειρηματολογία αναπτύχθηκε για την πολιτική της Κυβέρνησης και κυρίως την πολιτική της Κυβέρνησης για το 2005, αναπτύσσοντας και εδώ επιχειρηματολογία καταστροφική, χρεώνοντας στην Κυβέρνησή μας ότι πλέον ο προϋπολογισμός δεν θα εκτελεστεί, ότι θα καταρρεύσει η οικονομία μας και βεβαίως οι συνάδελφοι του ΠΑ.ΣΟ.Κ. ξεχνούν τη δική τους πολιτική, μια πολιτική που οδήγησε την χώρα εδώ που είναι σήμερα σε μεγάλα ελλείμματα, μεγάλο δημόσιο χρέος, μεγάλη ανεργία, χαμηλά εισοδήματα των εργαζομένων και χαμηλές συντάξεις, κακή δημόσια διοίκηση, χρεωκοπημένα ασφαλιστικά ταμεία και όλα αυτά βεβαίως για το ΠΑ.ΣΟ.Κ. είναι θέματα που αναπτύχθηκαν στο παρελθόν και οδηγούν και επιβαρύνουν δυστυχώς και το μέλλον. 
    Ο κ. Χριστοδουλάκης στον καταιγισμό της επιθετικής πολιτικής του και των επιχειρημάτων που προσπάθησε να επικαλεσθεί, μας κατηγόρησε ότι όλα αυτά χρόνια επί ΠΑ.ΣΟ.Κ. δεν μάθαμε πώς γίνονται οι επενδύσεις, δεν μάθαμε πώς έρχεται η ανάπτυξη, δεν μάθαμε πώς γίνεται η διαχείριση του δημόσιου πλούτου και μία σειρά άλλες τέτοιες παρατηρήσεις.
      Φαίνεται όμως ότι ο κύριος Χριστοδουλάκης τα θέματα οικονομικής πολιτικής τα έχει διδαχθεί μόνο θεωρητικά και τα προσεγγίζει ακόμα θεωρητικά, ενώ είχε την ευθύνη για μεγάλο χρονικό διάστημα ως ο καθ’ ύλην αρμόδιος Υπουργός και θα έπρεπε πλέον και πρακτικώς επί της ουσίας να τα προσεγγίζει. 
      Η σημερινή συζήτηση είναι σημαντική. Και είναι σημαντική γιατί γίνεται μια συζήτηση επί του Απολογισμού και του Ισολογισμού του κράτους. Η συζήτηση αυτή παρουσιάζει την υλοποίηση της πολιτικής της εκάστοτε κυβέρνησης και όχι τις προβλέψεις και εκτιμήσεις, οι οποίες γίνονται από τους προϋπολογισμούς. 
      Οι συνάδελφοι του ΠΑ.ΣΟ.Κ. -όπως και στην επιτροπή, έτσι και τώρα- αντί τελικά να καθίσουν να συζητήσουν επί του Απολογισμού και του Ισολογισμού του κράτους -και μάλιστα για έναν Απολογισμό και Ισολογισμό που ανήκει στη δική τους θητεία- ασχολήθηκαν με τα θέματα γενικότερης οικονομικής πολιτικής και το έκαναν σκοπίμως, γιατί δεν θέλουν να μείνουν επί της ουσίας και του Απολογισμού και του Ισολογισμού από όπου τελικά προκύπτει ο τρόπος με τον οποίο αντιμετώπιζαν τα θέματα οικονομικής πολιτικής επί των ημερών τους. 
      Η κατάρτιση του προϋπολογισμού, κύριοι συνάδελφοι, είναι μια τεχνική διαδικασία, μια τεχνική διαδικασία η οποία έχει τη βάση της στην προετοιμασία, στις εκτιμήσεις, στις προβλέψεις και βέβαια και στους στόχους που βάζει η κάθε κυβέρνηση. Ο απολογισμός και ο ισολογισμός απεικονίζουν την πραγματικότητα, το τι επετεύχθη στο χρόνο που υλοποιήθηκε αυτός ο προϋπολογισμός. 
      Και βέβαια, αυτό που τελικά προκύπτει από τον Απολογισμό και τον Ισολογισμό φαίνεται από δύο τρία παραδείγματα τα οποία θα επικαλεσθώ. Το πρώτο είναι τα μεγάλα ελλείμματα. Το έλλειμμα, κύριοι συνάδελφοι, καλύπτονταν επί ΠΑ.ΣΟ.Κ. με δανεισμό. Ο δανεισμός προσετίθετο στο δημόσιο χρέος. 
      Στον προϋπολογισμό του 2004 προέκυψε αύξηση του δημόσιου χρέους της κεντρικής κυβέρνησης για τη διετία 2000-2003 κατά 20.000.000.000 ευρώ. Το έλλειμμα για τη διετία αυτή αθροιστικά ανήλθε σε 11.000.000.000 ευρώ, που σημαίνει ότι 9.000.000.000 ευρώ από την αύξηση του δημόσιου χρέους δεν τα εμφανίσατε, κύριοι συνάδελφοι του ΠΑ.ΣΟ.Κ. στο έλλειμμα. Και αυτό είναι τελικά που προέκυψε από την απογραφή που κάναμε και για την οποία εσείς τόσο πολύ μας κατηγορείτε. Το έλλειμμα βρέθηκε τελικά να είναι για το 2004 στο ύψος του 5,3% αρχικά και το οποίο, μέσα από τη συνέχεια, ανήλθε στο 6,6%.
      Ένα δεύτερο παράδειγμα που θέλω να επικαλεσθώ είναι σε ό,τι αφορά το σκέλος των εσόδων. Το 2003 η κυβέρνηση του ΠΑ.ΣΟ.Κ., κύριοι συνάδελφοι, διαπίστωσε ότι είχε υστέρηση εσόδων της τάξης των 1.500 εκατομμυρίων ευρώ. Εκεί λοιπόν επιστράτευσε τη φαντασία και τη λεγόμενη ενεργητική λογιστική 
–όπως θέλετε πέστε την- τη δημιουργική λογιστική. 
      Τελικά, ανακάλυψε τον τρόπο για να αντιμετωπίζει αυτήν την υστέρηση με το να μεταφέρει έσοδα από το Φ.Π.Α. του Ιανουαρίου του 2004 στο 2003. Μάλιστα δε το έκανε με νόμο στις αρχές του 2004, με το ν. 3220, ΦΕΚ 15Α, 28-1-2004, όπως το άρθρο 39 παράγραφος 8 όπου αναφέρεται ότι μεταφέρθηκαν χρήματα από το Φ.Π.Α. του 2004 ύψους 1.435 εκατομμυρίων ευρώ. Βεβαίως, έγινε αποκατάσταση αυτού του φαινομένου με δικό μας νόμο μετά τις 7 Μαρτίου του 2004, δηλαδή μετά τις εκλογές.
      Ένα άλλο επίσης παράδειγμα που θέλω να επικαλεσθώ έχει σχέση με τις αμυντικές δαπάνες, που και αυτές χρησιμοποιείτε κατά κόρον στο οπλοστάσιο της επιχειρηματολογίας σας, κατηγορώντας σήμερα την Κυβέρνηση ότι δεν μπορέσαμε να αντιληφθούμε ή κινδυνολογούμε με το να κάνουμε αναφορά στα χρήματα τα οποία σπαταλήθηκαν για τις αμυντικές δαπάνες και τα οποία εμφανίζονταν μεν στο δημόσιο χρέος αλλά δεν εμφανίζονταν στο έλλειμμα.
      Κύριοι συνάδελφοι, ο τρόπος τήρησης των λογαριασμών είναι συγκεκριμένος και δεν μπορεί να τον ανακαλύπτει κανείς κάθε φορά αναλόγως με τα προβλήματα που αντιμετωπίζει. Όταν ξεκινάει μία σύμβαση και η χώρα μας είναι υποχρεωμένη να εξυπηρετήσει οικονομικά αυτήν τη σύμβαση, δίνει τις λεγόμενες προκαταβολές. 
      Κάθε προκαταβολή που πληρώνεται χρεώνεται στον προμηθευτή και πιστώνεται στο ταμείο του κράτους και αυτό συνεχίζεται μέχρι να ολοκληρωθεί η σύμβαση και να παραδοθεί η παραγγελία η οποία έχει ανατεθεί. Τότε έρχεται το κλείσιμο του λογαριασμού, πιστώνοντας τον προμηθευτή με τη συνολική αξία για να κλείσει ο λογαριασμός και χρεώνοντας πλέον τη δαπάνη του κράτους.
      Αυτή είναι η τακτική η οποία παρακολουθείται. Αυτή διδάσκει η οικονομική επιστήμη. Αυτή εφαρμόζεται από όλους τους ανθρώπους που ασχολούνται με τα θέματα της οικονομίας, αλλά εσείς είχατε ανακαλύψει το δικό σας τρόπο, αυτόν της δημιουργικής λογιστικής, να πληρώνετε και να μην τα εμφανίζετε πουθενά.
      Ένα τέταρτο παράδειγμα το οποίο θα αναφέρω -και θα κλείσω με αυτό- και το οποίο αφορά τον Απολογισμό και Ισολογισμό του 2003, έχει σχέση με ένα κλειστό κύκλωμα λειτουργίας δαπανών το οποίο δεν εμφανιζόταν πουθενά. Αυτό το κλειστό κύκλωμα αφορούσε το κράτος που όφειλε χρήματα στα ασφαλιστικά ταμεία και δεν τα έδινε. Τα ασφαλιστικά ταμεία χρωστούσαν χρήματα στα νοσοκομεία και δεν τα έδιναν. Τα νοσοκομεία χρωστούσαν χρήματα στους προμηθευτές και δεν τα έδιναν και αυτά δεν εμφανίζονταν πουθενά, παρά μόνο πού; Στο λογαριασμό του ιδιωτικού τομέα των προμηθευτών, όπου οι άνθρωποι όχι μόνο εμφάνιζαν τις απαιτήσεις τους από το δημόσιο, αλλά υποχρεώνατε αυτόν τον κόσμο, τους προμηθευτές, να πληρώνουν τους φόρους χωρίς καν να τους συμψηφίζετε.
      Κύριοι συνάδελφοι, εμείς κυρώνουμε τον Απολογισμό και τον Ισολογισμό του 2003 ως προς το ύψος των δαπανών, με βάση την έκθεση του Ελεγκτικού Συνεδρίου και δεν έχουμε τη δυνατότητα αξιολόγησης των στοιχείων αυτών γιατί μπορεί μέσα από το Σύνταγμα να έγινε σύσταση της Ειδικής Επιτροπής Ισολογισμού και Απολογισμού, αλλά η ειδική αυτή επιτροπή -που τελικά στελεχώνεται από Βουλευτές του Ελληνικού Κοινοβουλίου- δεν έχει τη δυνατότητα να αξιολογήσει τις δαπάνες όπως πραγματοποιούνται, όπως δεν τις έχει και ο τρόπος που λειτουργεί σήμερα το δημόσιο λογιστικό στη χώρα.
      Είναι ανάγκη να εφαρμοστεί το διπλογραφικό σύστημα, όπως εφαρμόζεται στον ιδιωτικό τομέα. Κύριε Υπουργέ, αναφέρετε ότι λειτουργεί το διπλογραφικό σύστημα, όμως δεν είναι διπλογραφικό σύστημα όπως το εννοείτε εσείς, με το να έχουμε λογαριασμό εσόδων και λογαριασμό δαπανών και οι δαπάνες να αξιολογούνται με βάση τη νομιμότητά τους και όχι τη σκοπιμότητα και την αποτελεσματικότητά τους από το Ελεγκτικό Συνέδριο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. 
    Κυρίες και κύριοι συνάδελφοι, τελευταίος ομιλητής γι’ απόψε είναι ο κ. Σπηλιόπουλος, με τον οποίο και θα κλείσουμε τη συνεδρίασή μας.
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριοι συνάδελφοι, πράγματι ήταν χρήσιμη και αποκαλυπτική η συζήτηση απόψε για την ψήφιση του Απολογισμού και του Ισολογισμού του έτους 2003. Άκουσα με πολύ μεγάλη προσοχή τους συναδέλφους που μίλησαν και άκουσα και τον εισηγητή της Πλειοψηφίας με πολύ μεγάλη προσοχή, ο οποίος είπε –και πολύ σωστά βέβαια- ότι είναι μια χρυσή ευκαιρία για να βγάλουμε χρήσιμα συμπεράσματα από αυτήν τη συζήτηση. Είπε επίσης ότι μας δίνεται η ευκαιρία εδώ –και πρέπει να μας δίνεται με τέτοιες συζητήσεις- για να δούμε αν υπάρχει η σωστή σύνταξη και η σωστή εφαρμογή του προϋπολογισμού των ετών, τα οποία έχουν περάσει.
    Έχουμε συνταγματικό και δημοκρατικό καθήκον να δούμε τη σύνταξη και να δούμε και την εφαρμογή του προϋπολογισμού και κατόπιν να ψηφίσουμε τον Απολογισμό ή τον Ισολογισμό. Συμφωνούμε απολύτως με αυτά. Αυτή λοιπόν η συζήτηση ήταν αποκαλυπτική και μας έδωσε ορισμένα στοιχεία, τα οποία πιστεύω ότι τα κατάλαβε όλη η Αίθουσα. 
    Είδαμε ότι η συζήτηση αυτή προσπάθησε να συμβιβάσει δύο πράγματα: Πρώτον, να δικαιολογήσει την απόφαση της Κυβέρνησης να κάνει την απογραφή, αυτή τη λανθασμένη πολιτική για μας. Και είδαμε και μια προσπάθεια σήμερα εδώ να δικαιολογήσουν τη θέση τους οι Βουλευτές της Νέας Δημοκρατίας, και η Κυβέρνηση συνολικά, ότι ψηφίζουν τον Απολογισμό και τον Ισολογισμό του 2003, αλλά όμως έχουν τις ενστάσεις τους. Το ότι ψηφίζουν τον Απολογισμό και τον Ισολογισμό του 2003 όμως –και σωστά κάνουν, πολύ καλά κάνουν- είναι γιατί ο ίδιος ο Υπουργός, ο κ. Αλογοσκούφης, το Ελεγκτικό Συνέδριο ήλεγξαν την εφαρμογή του προϋπολογισμού του 2003 και μας φέρανε έναν Απολογισμό  εδώ με τις εκθέσεις τους. Δεν είναι ότι δεν κάνανε αξιολόγηση. Την αξιολόγηση την κάνει ο καθ’ ύλην αρμόδιος, την κάνει ο Υπουργός μέσα από την έκθεσή του και την κάνει και το Ελεγκτικό Συνέδριο. Και εδώ μας δίνουν όλα τα επιχειρήματα ότι πράγματι υπήρξε μια πιστή εφαρμογή και μια σωστή διαχείριση των χρημάτων του ελληνικού λαού.
    Σήμερα λοιπόν έρχεστε, ενώ μας λέγατε πριν ότι οι κ. κυβερνήσεις του ΠΑ.ΣΟ.Κ. είχαν κρυφά ελλείμματα στην πολιτική τους, κρυφά χρέη, ότι δεν εφαρμόζανε τους προϋπολογισμούς, έρχεστε εσείς οι ίδιοι σήμερα και ομιλείτε και παραδέχεστε με τη στάση σας ότι σωστά έγιναν όλα αυτά. Εφαρμόστηκαν σωστά οι προϋπολογισμοί και σωστά εφαρμόστηκε το σχέδιο που είχε τότε η κυβέρνηση. Τι μας λέτε λοιπόν; Αποκαλύψατε οι ίδιοι την αλήθεια σήμερα. Διαφορετικά δεν εξηγείται η στάση σας.
    Υπάρχει ένα θέμα όμως. Αποφασίσατε την απογραφή, η Κυβέρνηση δηλαδή της Νέας Δημοκρατίας. Αναγνωρίζετε όμως μέσα από τις εκθέσεις που υπάρχουν –και του Ελεγκτικού Συνεδρίου και την έκθεση του Υπουργού- ότι αυτές οι διαφορές που υπάρχουν από την καταγραφή οφείλονται στους τρόπους καταγραφής των αμυντικών δαπανών και σε άλλους τρόπους καταγραφής ορισμένων δαπανών. Εδώ υπάρχει ένα θέμα. Πώς αποφασίσατε αυτήν την απογραφή; Είχε πολιτικούς στόχους; Ξεκίναγε από πολιτικά χαρακτηριστικά και ελατήρια ή ήταν μια επιπόλαιη και χωρίς συγκεκριμένους στόχους πράξη; Γιατί οι συνέπειες, αγαπητοί συνάδελφοι, πλέον είναι ορατές και δεν είναι αυτές που βλέπουμε μόνο μέχρι σήμερα. Δυστυχώς, θα είναι πολύ περισσότερες και στο μέλλον.
    Υπάρχει πραγματικά ένα μείζον πολιτικό ζήτημα. Γιατί αυτή η απογραφή, η οποία έγινε με αυτή την ελαφρά τη καρδία θα έλεγα τότε πράξη, έχει συνέπειες για τον ελληνικό λαό, για το ελληνικό κράτος και δεν τελειώνουν εδώ, δεν τελειώνουν σήμερα.
    Εγώ θέλω να κάνω ένα ερώτημα. Σήμερα, αν αναλάμβανε Κυβέρνηση η Νέα Δημοκρατία, έχοντας αυτά τα δύο χρόνια πίσω της, θα έκανε πάλι απογραφή ή την ίδια απογραφή;  
    ΑΝΔΡΕΑΣ ΛΥΚΟΥΡΕΝΤΖΟΣ: Φυσικά. Να μην ξέρουμε την αλήθεια;
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μα, δεν είπε κανείς ότι δεν πρέπει να γνωρίζουμε την αλήθεια. Την αλήθεια την παραδέχεστε μέσα από τον Απολογισμό. Αν διαβάσετε τον Απολογισμό, παραδέχεστε ποια είναι η αλήθεια. 
    ΑΝΔΡΕΑΣ ΛΥΚΟΥΡΕΝΤΖΟΣ: Γιατί ενοχλεί η απογραφή;
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί; Βρήκατε κάποια διαφορά; Βρήκατε πουθενά κάποια διαφορά; Αυτό είναι το θέμα. Αν βρήκατε κάτι, τότε οφείλατε να το καταθέσετε. Σας προκάλεσαν συνάδελφοι και ο πρώην Πρόεδρος. Και γιατί να ψηφίσετε άλλωστε τον Απολογισμό και τον Ισολογισμό; Δεν υπάρχει κανένας λόγος. Θα έπρεπε να το καταγγείλετε. Και να επισημάνετε όμως και όχι να καταγγείλετε, όπως γενικώς καταγγέλλετε διάφορα πράγματα, κυρίως στους ψηφοφόρους σας, αλλά να καταγγείλετε συγκεκριμένα πράγματα και πού υπήρξε λάθος και πού υπήρξε δόλος και πού υπήρξε λάθος καταγραφή. Δεν το κάνατε. Ίσα-ίσα έρχεστε σήμερα και παραδέχεστε ότι όλα έγιναν σωστά. Πώς θα το δικαιολογήσετε αύριο αυτό το γεγονός στους ψηφοφόρους σας και στον ελληνικό λαό, για όλα τα δεινά τα οποία τραβάει τώρα ο ελληνικός λαός εξαιτίας της απογραφής;
    Κύριοι συνάδελφοι, εμείς ψηφίζουμε τον Απολογισμό και τον Ισολογισμό, γιατί είναι σύμφωνα με αυτά που έχουμε κάνει και σύμφωνα με αυτά που λέγαμε. Εσείς σωστά ψηφίζετε τον Απολογισμό και τον Ισολογισμό του κράτους 2003, αλλά τώρα αποκαλύψατε την αλήθεια. Το σημαντικό είναι όμως πώς θα δικαιολογήσετε αυτή σας τη στάση, όχι για το παρελθόν, για ό,τι έγινε μέχρι σήμερα, αλλά γι’ αυτά που έρχονται για τον ελληνικό λαό μέσα από αυτήν την πράξη της απογραφής. 
    Γιατί εδώ θα μου δώσετε το δικαίωμα, κύριοι συνάδελφοι, να πω δύο-τρία πράγματα που έρχονται ως συνέπειες αυτής της πράξης, της απογραφής και της τιτλοποίησης, η οποία ήταν μία προσπάθεια για να καλύψετε τα κενά.
    Το πρώτο είναι το Πρόγραμμα Δημοσίων Επενδύσεων, το πρώτο θύμα και το μεγαλύτερο θύμα αυτής της πολιτικής σας και κυρίως της άρνησης να δεχθεί την τιτλοποίηση η Ευρωπαϊκή Ένωση.
    Τι σημαίνει όμως μείωση του Προγράμματος Δημοσίων Επενδύσεων που είναι και ο εύκολος στόχος σας; Σημαίνει μείωση των δαπανών για έργα και για ανάπτυξη. Και επειδή βεβαίως δεν μπορείτε και δεν πρέπει –και σωστά- να μειώσετε το σκέλος εκείνο των συγχρηματοδοτούμενων έργων, κόβετε το εθνικό σκέλος. Το εθνικό σκέλος όμως είναι δαπάνες που πηγαίνουν στην Τοπική Αυτοδιοίκηση και σε έργα διάφορης σημασίας, είναι οι ενισχύσεις των ιδιωτικών επενδύσεων, των αναπτυξιακών νόμων και δεν ξέρω πώς θα τα χρηματοδοτήσετε αυτά –που μας λέτε κάθε μέρα εδώ πέρα για τα σχέδια τα αναπτυξιακά- είναι οι δαπάνες που πάνε για ζημιές και θεομηνίες και δεν ξέρω τι θα γίνει, αν έχουμε και τέτοιες ζημιές και θεομηνίες και πού θα βρείτε τα χρήματα. 
    Αλλά να πω και κάτι τελευταίο, κύριοι συνάδελφοι. Το δεύτερο θύμα αυτής της πολιτικής σας είναι τα έργα, τα οποία δεν πρόκειται να γίνουν. Γιατί τι κάνετε τώρα, για να καλύψετε αυτά τα χρήματα που δεν σας εγκρίνουν μέσω της τιτλοποίησης από τις Βρυξέλλες; Έρχεστε και βάζετε έργα, τα οποία έχετε εκτελέσει –προσπαθείτε και τώρα τα μαζεύετε- για να τα εντάξετε στο Γ Κοινοτικό Πλαίσιο Στήριξης και να πάρετε την κοινοτική συνδρομή και έτσι βέβαια να καλύψετε και την αδυναμία σας να εκτελέσετε έργα, αλλά κυρίως να καλύψετε το έλλειμμα του προϋπολογισμού. 1.000.000.000 υπολογίζεται ότι είναι αυτή η περικοπή που κάνετε των έργων σε ολόκληρη τη χώρα. Και πρόκειται για έργα που έχουν εκτελεστεί και από την Τοπική Αυτοδιοίκηση και από τις περιφέρειες, ακόμα και από το Υπουργείο Άμυνας. Έργα αναζητείτε, για να καλύψετε αυτήν την αδυναμία.
    Κύριοι συνάδελφοι, καταλαβαίνω ότι η θέση σας είναι πολύ δύσκολη. 
    ΑΝΤΩΝΙΟΣ ΚΑΡΠΟΥΖΑΣ:  Εσείς μας την κάνατε δύσκολη. 
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είναι πολύ δύσκολη, επειδή πράγματι είχατε βγει πολύ ψηλά όταν λέγατε για την απογραφή και ότι θέλατε την αλήθεια. Δυστυχώς όμως για σας, η αλήθεια φαίνεται σήμερα, δια χειρός Αλογοσκούφη και δια χειρός της Κυβέρνησής σας. 
    Σας ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κ. Σπηλιόπουλε.
     Κυρίες και κύριοι συνάδελφοι, έχουν διανεμηθεί τα Πρακτικά της Παρασκευής 21 Οκτωβρίου 2005 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Παρασκευής 21 Οκτωβρίου 2005 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.05΄ λύεται η συνεδρίαση για αύριο ημέρα Τετάρτη 9 Νοεμβρίου 2005 και ώρα 10.30΄, με αντικείμενο εργασιών του Σώματος: νομοθετική εργασία, συνέχιση της συζήτησης επί των σχεδίων νόμων του Υπουργείου Οικονομίας και Οικονομικών: α) Κύρωση του Απολογισμού του Κράτους οικονομικού έτους 2003 και β) Κύρωση του Ισολογισμού του Κράτους οικονομικού έτους 2003, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
.ΣΥΝΕΔΡΙΑΣΗ ΟΛΟΜΕΛΕΙΑΣ 8-11-2005 	ΣΕΛ.1

