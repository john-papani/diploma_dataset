(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ΠΘ’
Τρίτη 17 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γενικό Λύκειο Διαπολιτισμικής Εκπαίδευσης Ευόσμου Θεσσαλονίκης, η Πρέσβης της Δημοκρατίας της Κροατίας κ. Vesna Crjetkovic Kurejec και ο Πρέσβης της Δημοκρατίας της Αλβανίας κ. Viti Minostolli, σελ.
4. Επί προσωπικού θέματος, σελ.
5. Επί του Κανονισμού, σελ.
6. Επί διαδικαστικού θέματος, σελ.
7. Αναφορά καταδίκης για την τρομοκρατική επίθεση στο τηλεοπτικό σταθμό ALTER, σελ.
8. Ευχές για ανάληψη Κυβερνητικών καθηκόντων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων του μελισσοκομικού κλάδου, σελ.
β) Προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος στο 3ο Γυμνάσιο και 2ο Λύκειο του Δήμου Γέρακα, σελ.
γ) Προς τον  Υπουργό Οικονομίας και Οικονομικών, σχετικά με τα στεγαστικά δάνεια των πολυτέκνων, σελ.
δ) Προς τον Υπουργό Μεταφορών και Επικοινωνιών, σχετικά με την υπογειοποίηση του προαστιακού σιδηροδρόμου και την κατασκευή του σταθμού σε άλλη θέση στο Δήμο Ταύρου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης: «Κύρωση του Μνημονίου Κατανόησης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού», σελ.
2. Συζήτηση και ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις», σελ.
3. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση των Πρωτοκόλλων του Βορειοατλαντικού Συμφώνου για την προσχώρηση της Δημοκρατίας της Αλβανίας και της Δημοκρατίας της Κροατίας», σελ.
4. Κατάθεση σχεδίων νόμων:
α) Οι Υπουργοί Εμπορικής Ναυτιλίας, Αιγαίου και Νησιωτικής Πολιτικής, Οικονομίας και Οικονομικών, Εξωτερικών και Μεταφορών και Επικοινωνιών, κατέθεσαν σχέδιο νόμου: «Κύρωση Μνημονίου Κατανόησης για την ανάπτυξη των Θαλασσίων Διαδρόμων στην περιοχή του ΟΣΕΠ», σελ.
β) Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Πρωτοκόλλου μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εξωτερικών των Ηνωμένων Πολιτειών του Μεξικού για τη συνεργασία μεταξύ της Διπλωματικής Ακαδημίας του Υπουργείου Εξωτερικών της Ελληνικής Δημοκρατίας και του Ινστιτούτου Matias Romero του Υπουργείου Εξωτερικών των Ηνωμένων Πολιτειών του Μεξικού», σελ.

ΟΜΙΛΗΤΕΣ
Α. Επί προσωπικού θέματος:
ΛΟΒΕΡΔΟΣ Α., σελ.

Β. Επί του Κανονισμού:
ΓΕΩΡΓΙΑΔΗΣ Α., σελ.
ΠΕΤΣΑΛΝΙΚΟΣ Φ., σελ.
ΡΟΝΤΟΥΛΗΣ Α., σελ.

Γ. Επί διαδικαστικού θέματος:
ΠΕΤΣΑΛΝΙΚΟΣ Φ., σελ.
ΡΟΝΤΟΥΛΗΣ Α., σελ.

Δ. Επί των επικαίρων ερωτήσεων:
ΓΚΙΟΚΑΣ Ι., σελ.
ΚΑΚΛΑΜΑΝΗΣ Α., σελ.
ΛΥΚΟΥΡΕΝΤΖΟΣ Α., σελ.
ΜΕΡΕΝΤΙΤΗ Α., σελ.
ΜΠΕΚΙΡΗΣ Μ., σελ.
ΜΠΟΥΡΑΣ Α., σελ.
ΠΑΠΑΔΟΠΟΥΛΟΣ Μ., σελ.
ΡΟΝΤΟΥΛΗΣ Α., σελ.

Ε. Επί του σχεδίου νόμου του Υπουργείου Τουριστικής Ανάπτυξης:
ΚΑΝΕΛΛΗ Λ., σελ.
ΠΟΛΑΤΙΔΗΣ Η., σελ.
ΨΑΡΙΑΝΟΣ Γ., σελ.

ΣΤ. Επί του σχεδίου νόμου του Υπουργείου Οικονομίας και Οικονομικών:
ΜΠΟΥΡΑΣ Α., σελ.

Ζ. Επί του σχεδίου νόμου του Υπουργείου Εξωτερικών:
Α’Ι’ΒΑΛΙΩΤΗΣ Κ., σελ.
ΒΑΡΒΙΤΣΙΩΤΗΣ Μ., σελ.
ΒΕΛΟΠΟΥΛΟΣ Κ., σελ.
ΓΕΩΡΓΙΑΔΗΣ Α., σελ.
ΓΙΑΝΝΑΚΑ Σ., σελ.
ΖΗΣΗ Ρ., σελ.
ΚΑΝΕΛΛΗ Λ., σελ.
ΜΠΑΝΙΑΣ Ι., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΥΛΙΔΗΣ Α., σελ.
ΠΛΕΥΡΗΣ Α., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΟΥΡΛΑΣ Γ., σελ.
ΤΖΙΤΖΙΚΩΣΤΑΣ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΠΘ΄
      Τρίτη 17 Φεβρουαρίου 2009
      
      Αθήνα, σήμερα στις 17 Φεβρουαρίου, ημέρα Τρίτη  και ώρα 18.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Εκ μέρους του Προέδρου της Βουλής κ. Σιούφα, του Προεδρείου και όλων των συναδέλφων της Εθνικής Αντιπροσωπείας, εκφράζω τα θερμά, ειλικρινή και βαθιά συλλυπητήρια για το θάνατο του αγαπημένου μας συναδέλφου Γιώργου Παπαδημητρίου, ενός ανθρώπου που διακρίθηκε για την επιστημονική του κατάρτιση, την προσφορά για τις κοινωνικές και εθνικές του ευαισθησίες, αλλά, όπως τον ζήσαμε εμείς εδώ, περισσότερο για το πολιτικό του ήθος, για το συγκροτημένο, μεστό, υπεύθυνο και πάντα παραγωγικό λόγο. Παρών στις συνεδριάσεις της Βουλής. Ακόμα και στις τελευταίες μέρες που η υγεία του είχε επιβαρυνθεί, ήταν εδώ στα πρώτα καθίσματα. Μας άφησε τις καλύτερες αναμνήσεις. 
      Του ευχόμαστε καλό ταξίδι και τα συλλυπητήριά μας στην οικογένειά του και στην παράταξη την οποία υπηρέτησε. 
      Παρακαλείται η κύρια Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αθανασία Μερεντίτη,  Βουλευτή Τρικάλων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  απολυμένοι της επιχείρησης σούπερ μάρκετ <<ΧΑΒΑΛΕΣ>> που εδρεύει στο Δήμο Σερρών ζητούν τη λήψη ειδικών μέτρων για τις περιοχές της περιφέρειας που μαστίζονται από την ανεργία.
      2) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο κ. Τσιργής Δημήτριος ζητεί τη μετάταξή του στο Σώμα Επιθεωρητών Εργασίας του Νομού Κυκλάδων.
      3) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Σύλλογος Επιστημονικού Υπαλληλικού Προσωπικού ΙΚΑ Βόλου ζητεί το διορισμό ειδικευμένων γιατρών για την εξυπηρέτηση των ασφαλισμένων του ΙΚΑ στο Βόλο.
      4) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Σύλλογος Γονέων - Κηδεμόνων και Φίλων Ατόμων με Ειδικές Ανάγκες Νομού Μαγνησίας ζητεί οικονομική συνδρομή στο κατασκηνωτικό του πρόγραμμα της φετινής θερινής περιόδου.
      5) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  το Σωματείο Εργαζομένων Ευρύτερης Περιφέρειας <<ΣΩΤΗΡΙΑ ΕΣΥ>> ζητεί την ανανέωση των συμβάσεων εργαζομένων στο Γενικό Νομαρχιακό Νοσοκομείο Βόλου.
      6) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο κ. Μαχαιράς Απόστολος ζητεί την επίλυση ασφαλιστικού του προβλήματος.
      7) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο κ. Μπίλλιας Θωμάς, Λ/γός ε.α. ζητεί την οικονομική του αποκατάσταση.
      8) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο κ. Κωστίκας Κωνσταντίνος, φαρμακοποιός ζητεί ειδική νομοθετική ρύθμιση για την ίδρυση φαρμακείου, από τους φαρμακοποιούς που απέκτησαν άδεια επαγγέλματος πριν τις 31/12/96.
      9) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Σύλλογος Ιδιοκτητών Ακινήτων - Οικιστών Πεδίου Άρεως Βόλου ζητεί ειδική ρύθμιση για τη δανειοδότηση των πλημμυροπαθών επαγγελματιών που δραστηριοποιούνται στο Πεδίο του Άρεως - Δήμου Βόλου. 
      10) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  ο Σύλλογος Προστασίας Περιβάλλοντος Λάρυμνας Νομού Φθιώτιδας ζητεί την τήρηση των περιβαλλοντικών όρων από τις επιχειρήσεις ιχθυοκαλλιεργειών που λειτουργούν στον κόλπο της Λάρυμνας.
      11) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  το  Περιφερειακό Τμήμα Κεντρικής και Δυτικής Θεσσαλίας του Τεχνικού Επιμελητηρίου της Ελλάδας ζητεί να δοθεί αναδρομική ισχύ στο πρόγραμμα επιχορήγησης νέων επαγγελματιών του ΟΑΕΔ για το 2009.
      12) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  η Ομοσπονδία Επαγγελματικών - Βιοτεχνικών - Εμπορικών Σωματείων Νομού Αχαίας ζητεί να δοθεί δικαίωμα εξαγοράς ενσήμων των παλαιών εργοδοτικών ασφαλιστικών ταμείων, από ασφαλισμένους που βρίσκονται κοντά στο όριο συνταξιοδότησης.
      13) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  το προσωπικό του Λαογραφικού Ιστορικού Μουσείου της Λάρισας ζητεί την άμεση καταβολή των δεδουλευμένων αποδοχών του κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 9074/26-3-2008 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. 23439/15-4-2008 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της ανωτέρω ερώτησης, και στο πλαίσιο των αρμοδιοτήτων μας, θα θέλαμε να σας ενημερώσουμε για τα ακόλουθα:
        Σύμφωνα με την κατανομή των πόρων του Προγράμματος στους Ο.Τ.Α. της Χώρας για την πενταετία 2005-2009, στους Ο.Τ.Α. του Νομό Ηρακλείου έχει κατανεμηθεί το συνολικό ποσό των 67.911.738,24€ για την υλοποίηση έργων δημοτικό χαρακτήρα (τυπική -45%- και προγραμματική -35%- κατανομή), ενώ αντίστοιχο για την υλοποίηση έργων διαδημοτικού χαρακτήρα κατανεμήθηκε το ποσό των 5.905.638,56€. Παράλληλα, στο πλαίσιο της κατανομής του 20% των πιστώσεων του Προγράμματος, που προορίζεται για την υλοποίηση οριζοντίων δράσεων, την αντιμετώπιση έκτακτων και επειγουσών αναγκών, την υποστήριξη της προσυμβατικής διαδικασίας για τις συμπράξεις των Ο.Τ.Α. με τον ιδιωτικό τομέα, την τεχνική στήριξη του Προγράμματος, την τεχνική στήριξη των Περιφερειών και την προβολή του Προγράμματος, έχουν ενταχθεί έργα συνολικό προϋπολογισμό 10.147.000€. Αναλυτικότερα, απαντώντας στο ερώτημά σας περί του ποσό που έχει διατεθεί κατά τα 4 πρώτα έτη υλοποίησης του Προγράμματος (2005-2008), θα πρέπει καταρχήν να σημειωθούν τα ακόλουθα:
        Σύμφωνα με το άρθρο 10 του Ν.3274/2ΟΟ4, τα έργα που εντάσσονται στο πρόγραμμα, προτείνονται από τους Ο.Τ.Α. και μέσω των Τεχνικών Επιτροπών Νομό (Τ.Ε.Ν.) υποβάλλονται στην Περιφερειακή Επιτροπή του Προγράμματος (Π.Ε.Π.) για αξιολόγηση και προσωρινή ένταξη και σχετική εισήγηση προς την Κεντρική Επιτροπή Παρακολούθησης (Κ.Ε.Π.). Η απόφαση προένταξης των έργων λαμβάνεται από την Κ.Ε.Π. κατόπιν σχετικής εισήγησης της Ομάδας Διοίκησης Έργου (Ο.Δ.Ε.). Η διαδικασία. επομένως, προένταξης των έργων περνάει από τρεις Επιτροπές, ενώ για την οριστική τους ένταξη, αναλόγως της ωριμότητας των έργων, αποφασίζει αποκλειστικά η Π.Ε.Π. του Προγράμματος ή με εξουσιοδότησή της, ο Γενικός Γραμματέας της Περιφέρειας.
        Με βάση τα παραπάνω και σύμφωνα, επομένως, με τις προτάσεις των Ο.Τ.Α. του Ν. Ηρακλείου, για την πενταετία 2005-2009, έχουν ενταχθεί 481 δημοτικά έργα συνολικό προϋπολογισμό 52.211.764,77€ και αντίστοιχα 6 έργα διαδημοτικό χαρακτήρα, προϋπολογισμό 5.715.368,56€, καθώς και 16 έργα οριζοντίων δράσεων προϋπολογισμό 10.147.000€. Από τα ανωτέρω, σύμφωνα με τα τεχνικά δελτία ωριμότητας που έχουν κατατεθεί. έχουν πάρει άδεια δημοπράτησης 296 έργα, προϋπολογισμό 47.504.755,80€, ενώ σύμφωνα με τις σχετικές συμβάσεις που ανέρχονται στο ποσό των 31.520.043,21€, έχει εκταμιευθεί το ποσό των 21.183.784,83€. Τέλος, από τις δικαιούμενες πιστώσεις των Ο.Τ.Α. του Ν. Ηρακλείου για την πενταετία 2005-2009, ποσό 40.974.540,16€ προορίζεται για τον προγραμματισμό και την υλοποίηση έργων δημοτικό και διαδημοτικό χαρακτήρα και οριζοντίων δράσεων για το έτος 2008.
        Ο Υφυπουργός
        ΑΘΑΝΑΣΙΟΣ ΝΑΚΟΣ»
    2. Στην με αριθμό 9308/31-3-2008 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. Φ 090022/8942/759/15-4-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
        «Απαντώντας στην αριθμ. 9308/31-3-2008 ερώτηση, η οποία κατατέθηκε στη Βουλή των Ελλήνων από το Βουλευτή κ. Γιώργο Κοντογιάννη, σχετικά με τη δυνατότητα αντικατάστασης βοηθητικών θεραπευτικών μέσων ασφαλισμένων ασφαλιστικών οργανισμών, που κατεστράφησαν από τις πυρκαγιές του 2007, σας γνωρίζουμε τα ακόλουθα:
        Οι ασφαλιστικοί οργανισμοί παρέχουν στους ασφαλισμένους τους κάθε είδους προθέσεις και βοηθητικά θεραπευτικά μέσα, με σκοπό την αποκατάσταση της υγείας τους ή την ανακούφιση της ήδη νοσηρής τους κατάστασης, σύμφωνα με τα οριζόμενα στους οικείους κανονισμούς παροχών.
        Από τις επιμέρους διατάξεις των Κανονισμών Παροχών, καθορίζεται ο τρόπος και η διαδικασία χορήγησης αυτών, το ποσό ή ποσοστό συμμετοχής του ασφαλισμένου, η χρονική διάρκεια ή ο τρόπος αντικατάστασης ή επισκευής τους καθώς και κάθε άλλη αναγκαία λεπτομέρεια
        Για τις περιπτώσεις, όμως, εκείνες των ασφαλισμένων τους που λόγω ανωτέρας βίας (π.χ. πυρκαγιές, σεισμοί) απώλεσαν ή καταστράφηκαν τα βοηθητικά θεραπευτικά τους μέσα (αμαξίδια, νοσοκομειακά κρεβάτια κλπ), τα Δ.Σ. των οργανισμών είναι αρμόδια να λάβουν όλα εκείνα τα μέτρα για την αντικατάστασή τους.
        Ενδεικτικά αναφέρουμε, ότι ο ΟΓΑ, στην ασφάλιση του οποίου υπάγεται ο μεγαλύτερoς αριθμός των πληγέντων από τις πυρκαγιές του καλοκαιριού του 2007, με σχετική απόφαση του Δ.Σ. του ( αριθ. 1149/11/5-9-2007) έχει ήδη δώσει οδηγίες και έχει ορίσει τον τρόπο και τη διαδικασία αντικατάστασης των κατεστραμμένων θεραπευτικών μέσων των ασφαλισμένων του.
        Η Υπουργός
        ΦΑΝΗ ΠΑΛΛΗ-ΠΕΤΡΑΛΙΑ»
    3. Στην με αριθμό  11818/12.5.2008 ερώτηση της Βουλευτού κ. Ευαγγελίας Αμμανατίδου-Πασχαλίδου δόθηκε με το υπ’ αριθμ. 1834/3.6.2008 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ε. Αμμανατίδου- Πασχαλίδου, σας πληροφορούμε τα εξής:
      Οι ζημιές που προξενούνται από την αρκούδα (Ursus Arctos) στη φυτική παραγωγή καλύπτονται ασφαλιστικά από τον ΕΛ.Γ.Α. και αποζημιώνονται σύμφωνα με τον Ειδικό Κανονισμό Ασφάλισης Φυτικής Παραγωγής Υπ. Αποφ. 26431/13-11-96 (ΦΕΚ 1034/Β').
      Ειδικότερα, ζημιά σε ποσοστό μέχρι του 5% της συνολικής παραγωγής του αγροτεμαχίου που ζημιώθηκε κατ’ είδος και ποικιλία καλλιέργειας δεν καλύπτεται ασφαλιστικά (δεν αποζημιώνεται) ενώ, αν η ζημιά είναι μεγαλύτερη από 5%, ο ΕΛ.Γ.Α. καταβάλλει αποζημίωση ίση προς το 100% του ποσοστού ζημιάς.
      Επίσης, οι ζημιές που προξενούνται στο Ζωικό Κεφάλαιο όλης της Χώρας από επιθέσεις αρκούδας καλύπτονται ασφαλιστικά από τον ΕΛ.Γ.Α. και αποζημιώνονται σύμφωνα με τον Κανονισμό Ασφάλισης Ζωικού Κεφαλαίου (ΦΕΚ 1999/Β/31-12-2003).
      Συγκεκριμένα, σύμφωνα με το άρθρο 8 παρ.2 του παραπάνω Κανονισμού εφόσον η ζημιά υπερβαίνει τους περιορισμούς των άρθρων 6 και 7, η αποζημίωση που καταβάλλει ο ΕΛ.Γ.Α. καλύπτει το 100% του πάνω από: 3% για τις χοιρομητέρες, τους κάπρους και τις στρουθοκαμήλους, 5% για τα χοιρίδια, τους παχυνόμενους και αναπτυσσόμενους χοίρους, τις όρνιθες αναπαραγωγής και αυγοπαραγωγής, 8% για τα κοτόπουλα πάχυνσης, τα εκτρεφόμενα θηραματικά πτηνά, τα λοιπά πτηνά, τα κουνέλια και τους λαγούς, ποσοστών ζημιάς του αριθμού εκτρεφόμενων ζώων κατά αυτοτελή εκτροφή.
      Για τα μόνοπλα, βοοειδή, αίγες και πρόβατα η κατά τα ανωτέρω αποζημίωση καλύπτει το 100% της ζημιάς, εφόσον ισχύουν οι παραπάνω προβλεπόμενοι περιορισμοί.
      Όσον αφορά τις ζημιές στα μελισσοσμήνη καλύπτεται το 100% της ζημιάς και δεν ισχύει κανένας περιορισμός.
      Όσον αφορά την προστασία της αρκούδας και την ομαλή συμβίωση των αγροτών με τα μεγάλα σαρκοφάγα, στο πλαίσιο της 4ης Προγραμματικής Περιόδου 2007-2013, έχει εγκριθεί η λειτουργία των παρακάτω αγροπεριβαλλοντικών προγραμμάτων.
       Μέτρο 214- Δράση 3.3: Προώθηση γεωργικών πρακτικών για την Προστασία της άγριας ζωής, το οποίο επιδοτεί τους αγρότες ώστε να αφήσουν ένα μέρος της παραγωγής ασυγκόμιστο ώστε να τραφεί η αρκούδα.
      · Μέτρο 216- Δράση 1.1: Αγορά- Εγκατάσταση ηλεκτροφόρου περίφραξης, το οποίο χρηματοδοτεί έως και 80% την εν λόγω δαπάνη για προστασία των μελισσοκόμων και των κτηνοτρόφων από τις επιθέσεις αρκούδας.
      · Μέτρο 216-Δράση 1.2: Αγορά - Διατήρηση Ελληνικού ποιμενικού σκύλου, το οποίο χρηματοδοτεί έως και 80% την εν λόγω δαπάνη για προστασία των κτηνοτρόφων από τις επιθέσεις αρκούδας και λύκου.
      Τέλος επισημαίνεται ότι τα τεχνικά δελτία των παραπάνω προγραμμάτων συντάχθηκαν με τη βοήθεια των περιβαλλοντικών οργανώσεων που δραστηριοποιούνται πάνω στα ζητήματα αυτά.
      Ο Υφυπουργός
      Κ. ΚΙΛΤΙΔΗΣ»
      4. Στην με αριθμό 12219/15.5.08 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. 22212/ΕΥΣ/2859/4.6.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την αρ. πρ. 12219/15-05-08 ερώτηση του Βουλευτή κ. Δ. Ρέππα, σας γνωστοποιούμε τα ακόλουθα:
      1. Στο Υπουργείο Οικονομίας και Οικονομικών έχει συσταθεί, με την υπ' αριθμόν 38006/ ΓΓΕΑ 3065/ 03.09.2007 απόφαση του -Γενικού Γραμματέα Επενδύσεων και Ανάπτυξης, Μόνιμη Ομάδα Έργου (ΜΟΕ) για την προετοιμασία υποβολής αιτημάτων προς το Ταμείο Αλληλεγγύης της Ευρωπαϊκής "Ενωσης (Τ.Α.Ε.Ε.), το συντονισμό και την παρακολούθησή τους καθώς και για λοιπές ενέργειες τεκμηρίωσης προς άλλα χρηματοδοτικά μέσα και μηχανισμούς της Ευρωπαϊκής Ένωσης. Στο πλαίσιο δράσης αυτής της ομάδας και ύστερα από γόνιμη συνεργασία τόσο με τις υπόλοιπες ελληνικές αρχές και τοπικούς φορείς, υπεύθυνους για τη συλλογή και εκτίμηση των ζημιών, όσο και με τις αρμόδιες υπηρεσίες της Ευρωπαϊκής Επιτροπής, διεμορφώθη και υπεβλήθη επιτυχώς το αίτημα της Ελληνικής Δημοκρατίας για συνδρομή του Ταμείου Αλληλεγγύης Ευρωπαϊκής Ένωσης (Τ.Α.Ε.Ε.) με στόχο την αντιμετώπιση των προβλημάτων που επέφεραν οι πρόσφατες καταστροφικές πυρκαγιές στην Χώρα.
      Η αναμενόμενη επιδότηση του Τ.Α.Ε.Ε. μπορεί να χρησιμοποιηθεί μόνο για τη χρηματοδότηση ορισμένων βασικών ενεργειών έκτακτης ανάγκης, όπως ορίζεται στο Άρθρο 3(2) του Κανονισμού 2002/2012 που διέπει τη λειτουργία του ΤΑΕΕ, δηλαδή,
      . άμεση αποκατάσταση της λειτουργίας υποδομών και εξοπλισμού στους τομείς της ενέργειας, των υδάτων, της αποχέτευσης, των τηλεπικοινωνιών, των μεταφορών, της υγείας και της εκπαίδευσης
      . εφαρμογή προσωρινών μέτρων στέγασης και χρηματοδότηση υπηρεσιών διάσωσης με	σκοπό την κάλυψη των άμεσων αναγκών του σχετικού πληθυσμού
      . άμεση διασφάλιση των υποδομών πρόληψης και λήψη μέτρων για την άμεση προστασία της πολιτιστικής κληρονομιάς
      . άμεσος καθαρισμός των περιοχών που επλήγησαν από την καταστροφή,
συμπεριλαμβανομένων των φυσικών περιοχών.
      Σκοπός της επιδότησης από το ΤΑΕΕ είναι η κάλυψη μέρους της δημόσιας δαπάνης επιδιόρθωσης των ζημιών. Η επιδότηση δεν πρέπει σε καμία περίπτωση να υπερβαίνει το κόστος των ενεργειών επιδιόρθωσης υφιστάμενων - κατά τον χρόνο της καταστροφής υποδομών. Το επιλέξιμο, δηλαδή, ποσό για τις ενέργειες αυτές αφορά σε ό, τι θεωρείται απολύτως απαραίτητο για την άμεση επαναφορά σε λειτουργική κατάσταση της κατεστραμμένης υποδομής και δεν καλύπτεται το κόστος πλήρους αναδόμησης. Σε περίπτωση όπου χρειάζεται αντικατάσταση εξοπλισμού (π.χ. οχήματα υπηρεσιών διάσωσης τα οποία καταστράφηκαν κατά τις επιχειρήσεις), μόνο η τρέχουσα αξία του εν λόγω εξοπλισμού είναι δυνατό να καλυφθεί από την επιδότηση.
      2. Με στόχο την αντιμετώπιση των προβλημάτων που επέφεραν οι πρόσφατες καταστροφικές πυρκαγιές στη Χώρα, προβλέπεται η αξιοποίηση των μηχανισμών υλοποίησης και διαχείρισης των πόρων που περιγράφονται στο πλαίσιο του Ειδικού Σχεδίου Ανασυγκρότησης και Ανάπτυξης Πληγεισών Περιοχών Από Πυρκαγιές, το οποίο εκπονήθηκε από τις Υπηρεσίες του ΥΠΟΙΟ και περιλαμβάνει σύνολο δράσεων και χρηματοδοτήσεων από εθνικούς και κοινοτικούς πόρους.
      3. Αναμένεται εντός του προσεχούς χρονικού διαστήματος και η τυπική έγκριση από τις αρμόδιες υπηρεσίες της Ευρωπαϊκής Επιτροπής της υποβληθείσας πρότασης Αναθεώρησης των Περιφερειακών Επιχειρησιακών Προγραμμάτων Κ.Π.Σ. 2000-2006 των πυρόπληκτων περιοχών και των σχετικών Τομεακών Επιχειρησιακών Προγραμμάτων, που περιλαμβάνουν χωροθετημένα στις πυρόπληκτες περιοχές έργα, στο πλαίσιο της οποίας τεκμηριώνεται η χρονική παράταση της υλοποίησής τους ενώ προβλέπονται παρεμβάσεις, οι οποίες δύνανται στη συνέχεια να εξειδικευθούν περαιτέρω και αφορούν στην αντιμετώπιση των προβλημάτων για τις πυρόπληκτες περιοχές.
      4. Παράλληλα, στο πλαίσιο του Εθνικού Στρατηγικού Πλαισίου Αναφοράς (ΕΣΠΑ) 2007-2013, προβλέπεται μία σειρά στόχων που αφορούν μεταξύ άλλων στην αειφόρο διαχείριση του φυσικού περιβάλλοντος, στη βελτιστοποίηση της διαχείρισης κινδύνων, στη βελτίωση του σχεδιασμού και της εφαρμογής της περιβαλλοντικής πολιτικής και στην ενεργοποίηση των πολιτών σε θέματα περιβαλλοντικής προστασίας. Οι ανωτέρω στόχοι του ΕΣΠΑ 2007-2013 εξειδικεύονται περαιτέρω στα Επιχειρησιακά Προγράμματα της προγραμματικής περιόδου 2007-2013 σε συγκεκριμένες κατηγορίες πράξεων, με δράσεις που αφορούν στην ανάληψη μέτρων πρόληψης κινδύνων, στην προώθηση της προστασίας του φυσικού περιβάλλοντος, στην ανάδειξη της φυσικής κληρονομιάς, στην υλοποίηση ολοκληρωμένων σχεδίων για την αγροτική αναγέννηση, στην ευαισθητοποίηση και ενεργοποίηση των κατοίκων, στην ενίσχυση του ανθρώπινου δυναμικού και τη βελτίωση της κοινωνικής συνοχής κ.α, στο πλαίσιο των οποίων δύνανται να ενταχθούν έργα που αφορούν στις πυρόπληκτες περιοχές της χώρας. Παράλληλα, εξετάζεται η δυνατότητα χρηματοδότησης αντίστοιχων δράσεων μέσω του Επιχειρησιακού Προγράμματος του Εθνικού Αποθεματικού Απροβλέπτων, το οποίο την παρούσα χρονική στιγμή βρίσκεται σε διαδικασία έγκρισης από την Ε. Επιτροπή.
      Πρόσθετες πληροφορίες μπορούν να σας δοθούν από τα Υπουργεία Αγροτικής Ανάπτυξης και Τροφίμων και Εσωτερικών, προς τα οποία κοινοποιείται το παρόν έγγραφο.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      5. Στην με αριθμό 13102/23.1.09 ερώτηση του βουλευτή κ. Φώτη Κουβέλη δόθηκε με το υπ΄αριθμ. 672/13.2.009 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 13102/23-01-09 ερώτησης του βουλευτή κ. Φ. Κουβέλη, σας ενημερώνουμε ότι:
      Στον τομέα της Έρευνας και Τεχνολογίας αυξήθηκαν τα διατιθέμενα κονδύλια κατά την Δ΄ Προγραμματική Περίοδο (τριπλασιάστηκαν σε σύγκριση με εκείνα του Γ΄ ΚΠΣ), με στόχο να φτάσουμε στο 1,5% του ΑΕΠ το έτος 2015. Εκπονήθηκε εθνική πολιτική στον τομέα, με την εξειδίκευση των δράσεων του ΕΣΠΑ και ήδη ολοκληρώθηκαν οι διαδικασίες για την προκήρυξη των πρώτων δράσεων. Ακολουθούν δε και άλλες προκηρύξεις στο αμέσως προσεχές διάστημα.
      Για την εφαρμογή του Ν. 3653/2008 συγκροτήθηκε ομάδα εργασίας στις 24.07.2008, προκειμένου να επεξεργαστεί τα σχέδια εκτελεστικών διαταγμάτων και υπουργικών αποφάσεων κατ' εξουσιοδότηση του νόμου. Λόγω της αδυναμίας έκδοσης των κανονιστικών αποφάσεων εφαρμογής του νόμου μέχρι τις 31-12-08, με το άρθρο 40 παρ. 2 του Ν.3734/09 (ΦΕΚ 8Α/28-01-09) ανεστάλη η έναρξη ισχύος του Ν. 3653/08 μέχρι την 01.01.2010.
      Με απόφασή του δε ο Γενικός Γραμματέας Έρευνας και Τεχνολογίας προέβη στη σύσταση Εθνικής Επιτροπής για την επεξεργασία της βέλτιστης εφαρμογής του Ν. 3653/2008, στο πλαίσιο μιας ορθολογικής πολιτικής για την Έρευνα, την Τεχνολογική Ανάπτυξη και την Καινοτομία.
      Ο Υπουργός
      Κ. ΧΑΤΖΗΔΑΚΗΣ»
      6. Στην με αριθμό 13386/28.1.09 ερώτηση των βουλευτών κύριων Ιωάννου Ζιώγα και Σοφίας Καλαντίδου δόθηκε με το υπ΄αριθμ. 1924/13.2.09 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας γνωρίζουμε τα εξής:
      1) Τα προβλήματα λειτουργίας της Ε.Ε.Λ.Θ δεν εμπίπτουν στην αρμοδιότητα του ΥΠΕΧΩΔΕ, αλλά αφορούν την λειτουργό της Εταιρείας Επεξεργασίας Λυμάτων Θεσσαλονίκης (ΕΕΛΘ) και τη μελλοντική λειτουργό του έργου (ΕΥΑΘ Α.Ε), τα εποπτεύοντα Υπουργεία αυτών (ΥΜΑΘ, ΥΠΟΙΟ), αλλά και τις αρμόδιες υπηρεσίες Περιβάλλοντος της Περιφέρειας και της Νομαρχίας.
      2) Για την ενίσχυση του βαθμού επεξεργασίας της ιλύος στην Ε.Ε.Λ.Θ και ειδικά για το θέμα της περαιτέρω επεξεργασίας της παραγόμενης ιλύος, το ΥΠΕΧΩΔΕ έχει δημοπρατήσει το συγχρηματοδοτούμενο έργο της ξήρανσης ιλύος.
      Ο διαγωνισμός (που έγινε στις 24/11/08 για το συγχρηματοδοτούμενο από την Ε.Ε. έργο ξήρανσης της λυματολάσπης), διεξάγεται με Επιτροπή Διαγωνισμού, η οποία μετά την ανακοίνωση του Πρακτικού Ι σχετικά με τον έλεγχο των δικαιολογητικών συμμετοχής, έχει προχωρήσει στις 19/1/09 και στην ανακοίνωση του Πρακτικού ΙΙ σχετικά με τον έλεγχο συμβατότητας των Τεχνικών προσφορών με τους απαράβατους τεχνικούς όρους, με το οποίο έχει κάνει δεκτούς και τους δύο διαγωνιζομένους. Εναντίον του Πρακτικού ΙΙ της Επιτροπής Διαγωνισμού δεν έχουν υποβληθεί ενστάσεις. Αξιολογούνται προς βαθμολόγηση οι τεχνικές προσφορές των διαγωνιζόμενων και' στη συνέχεια θα ανακοινωθούν τα αποτελέσματα με το Πρακτικό ΙΙΙ. Εάν δεν σημειωθούν ιδιαίτερες καθυστερήσεις λόγω αναγκών παροχής διευκρινήσεων επί των Τεχνικών προσφορών, εκτιμάται ότι η ανακοίνωση του Πρακτικού ΙΙΙ θα ολοκληρωθεί τον προσεχή Μάρτιο.
      Μετά από αυτό, εφόσον δεν υποβληθούν ενστάσεις, θα ανοιχτούν οι Οικονομικές προσφορές, θα προσδιοριστεί η επιρροή της αξιολόγησης του Πρακτικού ΙΙΙ επί των Οικονομικών προσφορών, θα υπολογιστούν οι Ανηγμένες Οικονομικές Προσφορές θα ανακηρυχθεί προσωρινός Ανάδοχος με το Πρακτικό ΙV της Επιτροπής Διαγωνισμού και θα υποβληθεί, προς έγκριση από την Προϊσταμένη Αρχή (ΕΥΔΕ).
      Εάν δεν υποβληθούν ενστάσεις, εκτιμάται ότι η ανωτέρω διαδικασία θα ολοκληρωθεί εντός του Απριλίου 09. Σημειώνεται ότι μετά τη λήξη της άνω διαδικασίας, και προ της υπογραφής της σύμβασης, απαιτούνται επιπλέον διαδικασίες που προβλέπονται από το νόμο, όπως ο προσυμβατικός έλεγχος από το Ελεγκτικό Συνέδριο, η επικαιροποίηση των δικαιολογητικών του μειοδότη κλπ. με πιθανό χρόνο υπογραφής σύμβασης τον προσεχή Σεπτέμβριο.
      Το χρονοδιάγραμμα ολοκλήρωσης του έργου είναι 35 μήνες, εκ των οποίων μέσα στους πρώτους 20 μήνες θα ολοκληρωθεί η κατασκευή του έργου, ενώ τους επόμενους 15 μήνες θα υπάρχει δοκιμαστική λειτουργία του έργου.
      3) Με την λειτουργία του έργου της ξήρανσης ο όγκος του τελικού προϊόντος της παραγόμενης ιλύος μειώνεται στο 1/4. Δηλαδή θα επιτυγχάνεται δραστική μείωση του όγκου και του βάρους του τελικού προϊόντος (που επιτρέπει την οικονομική και ασφαλή αποθήκευση και διακίνηση του προϊόντος). Ελαχιστοποιεί δε το πρόβλημα εναποθέσεων και ανοίγει τις περισσότερες προοπτικές τελικής διάθεσης όπως στη γεωργία, δασοκομία ή σαν καύσιμο στην τσιμεντοβιομηχανία και τα εργοστάσια ηλεκτροπαραγωγής. Το έργο θα επιλύσει οριστικά το σοβαρό πρόβλημα της διάθεσης της λάσπης η οποία συσσωρεύεται στην ΕΕΛΘ από τον lανουάριο του 2007, οπότε σταμάτησε η διάθεσή της στην χωματερή των Ταγαράδων, με σοβαρές κοινωνικές επιπτώσεις.
      Ο Υφυπουργός
      Θ. ΞΑΝΘΠΟΥΛΟΣ»
      7. Στην με αριθμό 5249/29-1-208 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 799/26-2-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας  στην παραπάνω ερώτηση που κατέθεσε ο Βουλευτής κ. Ε. Κουτμερίδης, σας πληροφορούμε τα εξής:
      1. Στο πλαίσιο του Μέτρου 1.1.3 «Πρόωρη συνταξιοδότηση γεωργών και γεωργικών εργατών» του Προγράμματος Αγροτικής Ανάπτυξης (Π.Α.Α.) 2007 - 2013 «ΑΛΕΞΑΝΔΡΟΣ ΜΠΑΛΤΑΤΖΗΣ» δικαιούχοι του νέου μέτρου μπορούν να κριθούν γεωργοί αρχηγοί της οικογενειακής γεωργικής εκμετάλλευσης, εφόσον:
      - Είναι ηλικίας τουλάχιστον 55 ετών και δεν έχουν συμπληρώσει το 65ο έτος της ηλικίας τους.
      - Έχουν ασκήσει γεωργική δραστηριότητα τουλάχιστον 10 έτη πριν από το έτος της αποχώρησής τους.
      - Μεταβιβάζουν σε διάδοχο, στο πρόσωπο του οποίου συντρέχουν οι προϋποθέσεις που αναφέρονται στη συνέχεια, το σύνολο της εκμετάλλευσής τους ως ακολούθως:
      - τουλάχιστον το 50% της χρησιμοποιούμενης γεωργικής γης με οριστική παραχώρηση και
      - το υπόλοιπο με τουλάχιστον 10ετή μίσθωση.
      Ο διάδοχος γεωργός θα πρέπει να εγκαθίσταται σαν νέος γεωργός κατά την έννοια" του Μέτρου 1.1.2 του Π.Α.Α. 2007 - 2013 «ΑΛΕΞΑΝΔΡΟΣ ΜΠΑΛΤΑΤΖΗΣ» και σύμφωνα με τις απαιτήσεις του εν λόγω μέτρου ή να είναι γεωργός ηλικίας κάτω των 40 ετών και με τη μεταβιβασθείσα εκμετάλλευση αυξάνει το μέγεθος της εκμετάλλευσής του τουλάχιστον κατά 50%.
      Οι δικαιoύχoι αποχωρούντες γεωργοί αναλαμβάνουν τις ακόλουθες δεσμεύσεις:
      - να παραμένουν στο πρόγραμμα για χρονικό διάστημα 10 ετών (περίοδος δέσμευσης βάσει του άρθρου 23 του Καν (ΕΚ) 1698/2005),
      - να παύσουν οριστικά την άσκηση οποιασδήποτε γεωργικής δραστηριότητας για εμπορικούς σκοπούς (όχι μόνο για 10 χρόνια),
      - καθόλη την περίοδο της δέσμευσής τους θα πρέπει:
      - να υποβάλλουν κατ' έτος αίτηση πληρωμής,
      - να δέχονται και να διευκολύνουν τους ελέγχους που πραγματοποιούν εξουσιοδοτημένα εθνικά και κοινοτικά όργανα.
      2. Η διάρκεια χορήγησης της ενίσχυσης είναι μέχρι 10 έτη με όριο και μέχρι του 70ου έτους της ηλικίας τους.
      3. Το ποσό της ενίσχυσης των δικαιούχων του νέου προγράμματος της Πρόωρης Συνταξιοδότησης Γεωργών ανέρχεται σε 5.000 ΕΥΡΩ ετησίως η οποία κατανέμεται σε ισόποσες μηνιαίες δόσεις.
      4. Στις υπό έκδοση διοικητικές πράξεις εφαρμογής θα αναφέρονται οι προϋποθέσεις του εγκεκριμένου Μέτρου 1.1.3 του Π.Α.Α. 2007 - 2013 «ΑΛΕΞΑΝΔΡΟΣ ΜΠΑΛΤΑΤΖΗΣ» και όσον αφορά τις κυρώσεις θα τηρηθεί μεταξύ των άλλων το άρθρο 31 του Καν.(ΕΚ) 1975/2006 της Επιτροπής «για τη θέσπιση λεπτομερών διατάξεων εφαρμογής του Καν(ΕΚ) αριθμ.1698/2005 του Συμβουλίου όσον αφορά την εφαρμογή διαδικασιών ελέγχου καθώς και την πολλαπλή συμμόρφωση σε σχέση με μέτρα στήριξης της αγροτικής ανάπτυξης ».
Ο Υπουργός
Α. ΚΟΝΤΟΣ»
      8. Στην με αριθμό 6094/12-2-2008 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. Β13-104/4-3-08 έγγραφο από τον Υφυπουργό Ανάπτυξης η ακόλουθη απάντηση:
      «Aπαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Π. Σγουρίδης, με θέμα «Καρτέλ γάλακτος», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή σας γνωστοποιούμε τα ακόλουθα:
     Ο Υπουργός Ανάπτυξης κ. Φώλιας και ο Υφυπουργός κ. Βλάχος, ανακοίνωσαν την Πέμπτη 21-02-2008 δέσμη 41 δράσεων για την ομαλή λειτουργία της αγοράς.
     Η εφαρμογή της δέσμης μέτρων και δράσεων αφορά σε όλο το φάσμα της παραγωγικής - εμπορικής - καταναλωτικής δραστηριότητας, («από το χωράφι μέχρι το ράφι και το καλάθι»), επιδιώκοντας την ολοκληρωμένη αντιμετώπιση διαρθρωτικών προβλημάτων και παθογενειών που συμβάλλουν στην πίεση των τιμών. Με βάση αυτή τη φιλοσοφία τα μέτρα και οι δράσεις της προτεινόμενης δέσμης διαρθρώνονται σε 6 κάθετα και 2 οριζόντια επίπεδο. Λειτουργούν συνδυαστικά ώστε το τελικό αποτέλεσμα να υπηρετεί 6 σαφείς στόχους:
	Ι. Εξασφάλιση συνθηκών υγιούς ανταγωνισμού σε όλο το φάσμα της αγοράς.
	ΙΙ. Ανάπτυξη καταναλωτικής συνείδησης και ορθολογικής καταναλωτικής συμπεριφοράς.
      ΙΙΙ. Ισχυροποίηση του εποπτικού και ελεγκτικού έργου έχοντας ως βασικές αρχές τη σαφήνεια, την απλούστευση, την ευελιξία και την αυστηρότητα.
      IV. Αποτροπή «κλίματος» και «ψυχολογίας» πληθωριστικής εκτροπής.
      V. Περιφρούρηση της αγοραστικής δύναμης με παρεμβάσεις εξυγίανσης και αδιαπραγμάτευτη τήρηση της νομιμότητας.
      VI. Μετάδοση ενός καθαρού μηνύματος προς κάθε κατεύθυνση: Κανείς δεν έχει το δικαίωμα να πλουτίζει αθέμιτα ή αδικαιολόγητα σε βάρος του Έλληνα καταναλωτή.
     Από το 1992 και μετά, δυνάμει της Α. Δ. 16/92, οι τιμές πώλησης στο σύνολο σχεδόν των τροφίμων και ποτών συμπεριλαμβανομένων και του γάλακτος, των παραγώγων αυτού και των ζωοτροφών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (παραγωγός, βιομηχανία, βιοτεχνία, εισαγωγέας, χονδρέμπορος, λιανοπωλητής) .
     Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών - Μελών της Ε.Ε., αφ' ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
     Συνεπεία πλέον της απελευθερωμένης αγοράς όσον αφορά το γάλα και τα παράγωγα αυτού, ο παραγωγός κατά τις συναλλαγές του, έχει τη δυνατότητα ελεύθερης διαπραγμάτευσης των τιμών πώλησης του είδους με στόχο την επίτευξη των πλέον συμφαρουσών γι' αυτόν τιμών, χωρίς βέβαια να παραγνωρίζονται και οι εκάστοτε κρατούσες συνθήκες, στην αγορά του είδους που πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση -άνοδος τιμών, με υψηλή προσφορά -χαμηλή ζήτηση -μείωση τιμών).
     Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λπ.).
     Κατ' ακολουθία των ανωτέρω, ο ανταγωνισμός υπαγορεύει στον κτηνοτρόφο την ανάγκη όπως, για την προστασία του και διασφάλιση των οικονομικών του συμφερόντων, να ερευνά την αγορά, για επιλογή των προϊόντων της αρεσκείας του (ζωοτροφές) και στις συμφέρουσες γι' αυτόν τιμές.
     Επίσης η χρήση του όρου «αιχροκέρδεια» δεν αποτελεί θέμα, που άπτεται του Aγορανομικού Κώδικα, δεδομένου ότι σύμφωνα με τη γνωμοδότηση 16/1954 του Αντιεισαγγελέα του Αρείου Πάγου, για τα προϊόντα, που διαμορφώνουν τιμές ελεύθερες, δεν έχει εφαρμογή η διάταξη του άρθρου 405 του Ποινικού Κώδικα «περί αισχροκέρδειας» διότι πρόκειται για αδίκημα, που απαρτίζεται από τελείως διαφορετικά στοιχεία.
     Τέλος, σας επισυνάπτουμε το με αριθ. πρωτ. 1185/27-02-2008 σχετικό έγγραφο της Επιτροπής Ανταγωνισμού.
Ο Υφυπουργός
ΓΕΩΡΓΙΟΣ ΒΛΑΧΟΣ»
	Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      9. Στην με αριθμό 5613/5-2-08 ερώτηση των Βουλευτών κυρίων Μιχάλη Καρχιμάκη, Ιωάννου Σκουλά, Βασιλείου Κεγκέρογλου, Μαρίας Σκραφνάκη και Εμμανουήλ Στρατάκη δόθηκε με το υπ’ αριθμ. Φ900α/5745/9497/29-2-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 5613/05-02-2008 ερώτησης της Βουλής των Ελλήνων, που κατέθεσαν οι Βουλευτές κ.κ. Μιχάλης Καρχιμάκης, Γιάννης Σκουλάς, Βασίλης Κεγκέρογλου, Μανώλης Στρατάκης και κα Μαρία Σκραφνάκη με θέμα την αιμοδοσία του προσωπικού της ΣΕΑΠ και την διάθεση των φιαλών αίματος, σας γνωρίζουμε τα ακόλουθα:
      Οι αιμοδοσίες στον Στρατό Ξηράς για το 2007 προγραμματίστηκαν σύμφωνα με την Παγία Διαταγή 7-1/2005/ ΓΕΕΘΑ/ΔΥΓ από το ΓΕΣ/ΔΥΓ σε συνεργασία με το Υπουργείο Υγείας.
      Για την κάλυψη εκτάκτων αναγκών και μετά από έγκριση του Σχηματισμού επιτρέπεται στο στρατιωτικό προσωπικό να προσφέρει αίμα προς όφελος ιδιωτών και μόνο ύστερα από την υποβολή αιτήματος των τμημάτων αιμοδοσίας των νοσοκομείων όπου νοσηλεύονται τα περιστατικά.
      	Σύμφωνα με την Παγία Διαταγή οι Σχηματισμοί και τα ΚΕΝ μετά την αιμοδοσία αναφέρουν στο ΓΕΣ/ΔΥΓ:
      	- Αριθμό εθελοντών αιμοδοτών
      - Αριθμό ακατάλληλων αιμοδοτών
      - Αριθμό μονάδων αίματος που χορηγήθηκαν στο Υπουργείο Υγείας.
      Το ΓΕΣ/ΔΥΓ στη συνέχεια επιβεβαιώνει σε τηλεφωνική επικοινωνία με το Υπουργείο Υγείας τον αριθμό των μονάδων αίματος.
      Τα προβλεπόμενα από την Παγία Διαταγή ισχύουν, τηρούνται επακριβώς και πάντοτε αναφέρεται ο πραγματικός αριθμός των ληφθεισών μονάδων αίματος. Οι Σχηματισμοί και οι Μονάδες Κατάταξης Νεοσυλλέκτων αναφέρουν στο ΓΕΣ/ Δ ΥΓ και στη συνέχεια επιβεβαιώνεται ο αριθμός των μονάδων αίματος με το Υπουργείο Υγείας.
      Ο αριθμός των μονάδων αίματος για τις αιμοληψίες της 2007 Α, Β και Γ ΕΣΣΟ ήταν αντίστοιχα εξήντα δύο (62), εβδομήντα τέσσερις (74) και πενήντα τέσσερις (54) μονάδες αίματος. Σας καταθέτουμε φωτοαντίγραφα των σημάτων της ΣΕΑΠ (Σχετικό 1).
      Κατά τις αιμοληψίες και με έγκριση του Σχηματισμού (5η ΤΑΞ ΠΖ), διατέθηκαν αντίστοιχα δέκα (10), δέκα πέντε (15) και δύο (2) μονάδες αίματος προς όφελος ιδιωτών και συγγενών Αξιωματικών, όπως προβλέπεται από την παράγραφο 8 της Παγίας Διαταγής.
      Στις αιμοδοσίες που έγιναν στις 28,30 Αυγούστου και 25 Σεπτεμβρίου του 2007 προσφέρθηκαν έξι εθελοντές για αιμοπετάλια και τέσσερις εθελοντές αιμοδότες. Οι αιμοδοσίες διενεργήθηκαν κατόπιν εγκρίσεως της 5ης ΤΑΞ ΠΖ προς όφελος συγκεκριμένου συγγενή Αξιωματικού και ιδιώτη. Σας καταθέτουμε τα σχετικά σήματα από τα οποία έχουν απαληφθεί τα προσωπικά και ιατρικά δεδομένα (Σχετικό 2).
      	Για τις υπόλοιπες ημερομηνίες που αναγράφονται δεν διατέθηκε αίμα για κάλυψη οποιασδήποτε ανάγκης.
      Η ΣΕΑΠ χορηγεί στους αιμοδότες βεβαίωση εθελοντικής αιμοδοσίας, καθώς δεν προβλέπεται από τον οργανισμό της Σχολής η χορήγηση αιμοδοτικών αδειών λόγω εκπαίδευσης. Η άδεια αιμοδοσίας, δύο ημερών, χορηγείται στους αιμοδότες από την μονάδα μεταθέσεώς τους, η οποία και την καταχωρεί στα ατομικά τους έγγραφα.
      Επιπροσθέτως, σας γνωρίζουμε ότι δεν προβλέπεται η λειτουργία «Τράπεζας Αίματος» από καμία μονάδα του ΓΕΣ πλην των στρατιωτικών νοσοκομείων και σαφέστατα δεν λειτουργεί «Τράπεζα Αίματος» της ΣΕΑΠ στο Βενιζέλειο Νοσοκομείο Ηρακλείου.
      Όσον αφορά στον ακριβή αριθμό αιμοδοτών-φιαλών αίματος που έχει καταχωρηθεί στο βιβλίο αιμοδοσίας του σταθμού αιμοδοσίας του Βενιζέλειου Νοσοκομείου Ηρακλείου, όπως αντιλαμβάνεσθε, πρόκειται για στοιχεία η γνώση των οποίων εκφεύγει των αρμοδιοτήτων του ΥΠ.ΕΘ.Α.
      Όλες οι διενεργηθείσες αιμοδοσίες καταχωρήθηκαν στο βιβλίο αιμοδοσίας της ΣΕΑΠ το οποίο δεν είναι δυνατόν να σας κατατεθεί επειδή περιέχει δεδομένα προσωπικού και ιατρικού χαρακτήρα. Σε κάθε περίπτωση φωτοαντίγραφο του εν λόγω βιβλίου μπορεί να σας επιδειχθεί κατόπιν επισκέψεως σας στο ΥΠ.ΕΘ.Α. οποτεδήποτε επιθυμείτε.
      Τόσο οι προγραμματισμένες από το ΓΕΣ/ΔΥΓ αιμοδοσίες όσο και οι έκτακτες με έγκριση της 5ης ΤΑΞ ΠΖ έγιναν αφενός για τη δημιουργία αποθεμάτων του Στρατού και αφετέρου προς όφελος ιδιωτών οι οποίοι νοσηλεύονταν (φ/α υποβάλλονται), η κοινοποίηση των ονομάτων των οποίων είναι παράνομη, καθώς αποτελούν προσωπικά δεδομένα.
      Τέλος, από τα παραπάνω καθίσταται σαφές ότι ουδεμία παρατυπία έχει λάβει χώρα στο συγκεκριμένο ζήτημα ενώ επισημαίνεται ότι η αιμοδοσία είναι καθαρά εθελοντική πράξη και οι Ένοπλες Δυνάμεις ανταποκρίνονται στα αιτήματα των νοσοκομείων χωρίς διακρίσεις και χωρίς να καθιστούν συγκεκριμένες κοινωνικές ομάδες σε πλεονεκτική θέση έναντι άλλων.
      Οι Ένοπλες Δυνάμεις είναι, και θα είναι πάντοτε, αρωγός στις προσπάθειες του  Υπουργείου Υγείας προκειμένου να καταστεί η χώρα μας αυτάρκης σε αίμα. Για το λόγο αυτό υπάρχει συνεχής ενημέρωση των Διοικήσεων και των ιατρών των Μονάδων όπου υπογραμμίζεται η εθνική, κοινωνική και ανθρωπιστική σημασία της αιμοδοσίας.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      10. Στην με αριθμό 9294/31-3-2008 ερώτηση του Βουλευτή κ. Σπυρίδωνα-Άδωνι Γεωργιάδη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./708/17-4-2008 έγγραφο από τον Υπουργό Πολιτισμού η ακόλουθη απάντηση:
      «Σε  απάντηση της με αριθμ. πρωτοκόλλου 9294/31.3.08 ερώτησης του Βουλευτή κ. Σπυρίδωνα-Άδωνι Γεωργιάδη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      1. Στη Σύμβαση της UNESCO του 1972 για την Προστασία της Παγκόσμιας Πολιτιστικής και Φυσικής Κληρονομιάς προβλέπεται η διαδικασία ένταξης φυσικών και πολιτιστικών μνημείων στον Κατάλογο της Παγκόσμιας Κληρονομιάς (World Heritage List) ως μνημείων εξέχουσας σημασίας σε παγκόσμιο επίπεδο. Η Ελλάδα από το 1981, έτος κύρωσης της Σύμβασης, μέχρι σήμερα, έχει επιτύχει την εγγραφή 17 μνημείων που βρίσκονται στην Ελληνική Επικράτεια στον Κατάλογο των Μνημείων Παγκόσμιας Κληρονομιάς. Κάθε νέα εγγραφή στον Κατάλογο αποτελεί σημαντική επιτυχία για τη χώρα μας, δεδομένου ότι υπόκειται σε μια σειρά προκαθορισμένων και αυστηρών κριτηρίων, την πλήρωση των οποίων κάθε χώρα πρέπει να τεκμηριώσει με επάρκεια. Η συμβατική ευθύνη της χώρας μας δεν εξαντλείται στην εγγραφή των μνημείων στον Κατάλογο, καθώς η κατάσταση διατήρησής τους υπόκειται σε συνεχείς ελέγχους, προκειμένου να διαπιστωθεί ότι τα κριτήρια εγγραφής εξακολουθούν να ισχύουν. Από τα αποτελέσματα των περιοδικών αυτών ελέγχων εξαρτάται και η παραμονή των ήδη εγγεγραμμένων μνημείων στον Κατάλογο.
      Η απόφαση για την εγγραφή ενός μνημείου στον Κατάλογο έρχεται ως αποτέλεσμα διαβουλεύσεων με τα αρμόδια όργανα της UNESCO, δηλαδή το Κέντρο Παγκόσμιας- Κληρονομιάς και τα συμβουλευτικά του όργανα, μέσα από συγκεκριμένες διαδικασίες που προβλέπονται στις Επιχειρησιακές Οδηγίες για την εφαρμογή της Σύμβασης του 1972 για την Προστασία της Παγκόσμιας Πολιτιστικής και Φυσικής Κληρονομιάς. Στην περίπτωση των πολιτιστικών μνημείων ιδιαίτερη βαρύτητα έχει ο ρόλος του ICOMOS (International Council of Monuments and Sites), το οποίο πραγματοποιεί την αξιολόγηση των υποψηφιοτήτων, συντάσσοντας σχετική αναφορά την οποία υποβάλλει στο Κέντρο Παγκόσμιας Κληρονομιάς.
      Είναι σκόπιμο να σημειωθεί ότι οι εγγραφές ακολουθούν τις νεότερες κατευθύνσεις που δίδονται από το Κέντρο Παγκόσμιας Κληρονομιάς της UNESCO και τα συμβουλευτικά της όργανα (ICOMOS). Πιο συγκεκριμένα, οι διεθνείς επιστημονικές επιτροπές του ICOMOS έχουν συντάξει ανάλυση, όπου παρουσιάζονται θέματα σχετικά με τις νέες εγγραφές. Σύμφωνα με την εν λόγω ανάλυση, τα ελληνιστικά και προϊστορικά μνημεία, τα οποία μέχρι τώρα δεν έχουν επαρκή εκπροσώπηση στον Κατάλογο Παγκόσμιας Κληρονομιάς της UNESCO, θα πρέπει να προσαχθούν, στο πλαίσιο μάλιστα σειριακών ή διασυνοριακών εγγραφών ή αποτελώντας μέρος μιας πολιτιστικής διαδρομής, καθώς οι σειριακές και διασυνοριακές εγγραφές και οι εγγραφές πολιτιστικών διαδρομών αποτελούν τη νέα τάση για τις εγγραφές στον Κατάλογο Παγκόσμιας Κληρονομιάς της UNESCO. Επιπρόσθετα, κατευθύνσεις έχουν δοθεί και για τις εγγραφές φυσικών και βιομηχανικών μνημείων καθώς και πολιτιστικών τοπίων.
      Η ως άνω ανάλυση και οι νέες επιχειρησιακές οδηγίες της UNESCO και του ICOMOS θα ληφθούν υπόψη από τη Νέα Διυπουργική Επιτροπή (αποτελούμενη από στελέχη του Υπουργείου Πολιτισμού, του Υπουργείου Εξωτερικών, του Υ.ΠΕ.ΧΩ.Δ.Ε. και του Υπουργείου Αγροτικής Ανάπτυξης και Τροφίμων). Υπόψη της Νέας Επιτροπής, θα τεθεί η πρόταση για την εγγραφή της Δωδώνης, καθώς και άλλων μνημείων, προκειμένου να εξεταστούν στο πλαίσιο των νέων κατευθύνσεων της UNESCO.
      Ως εκ τούτου, για να είναι επιτυχείς οι προσπάθειες για νέες εγγραφές, πρέπει να πραγματοποιούνται με συστηματικό τρόπο και με βάση προκαθορισμένες προτεραιότητες. Ήδη στον Ενδεικτικό Κατάλογο, ο οποίος αποτελεί καταγραφή των μνημείων που η κάθε χώρα έχει σκοπό να προωθήσει προς εγγραφή στα επόμενα χρόνια, έχουν συμπεριληφθεί οκτώ ελληνικά μνημεία. Τυχόν νέες υποψηφιότητες για εγγραφή μνημείων στον Ενδεικτικό Κατάλογο μπορούν να πραγματοποιηθούν μόνο μέσα από ανάλογες διαδικασίες, και σύμφωνα με τις νέες αναθεωρημένες οδηγίες του Κέντρου Παγκόσμιας Κληρονομιάς που απαιτούν όχι μόνο την υποβολή ενός πλήρους φακέλου για την υποστήριξη της μοναδικότητας και της εμβέλειας ενός μνημείου αλλά και την εξασφάλιση ενός ολοκληρωμένου συστήματος διαχείρισης για την προστασία και συντήρησή του, σε συνεργασία με αρμόδιους φορείς σε εθνικό και τοπικό επίπεδο.
      2. Στα πλαίσια της χρηματοδότησης του Γ ΚΠΣ για το αρχαίο θέατρο έχουν ολοκληρωθεί οι εξής μελέτες και εργασίες:
      Μελέτη συντήρησης επιφανειών του κοίλου.
      Μελέτη κλιματολογικών δεδομένων του αρχαίου θεάτρου.
      Μελέτη αρχιτεκτονικής τεκμηρίωσης και άρσης ετοιμορροπιών του σκηνικού οικοδομήματος.
      Μελέτη στερέωσης των τοίχων της ρωμαϊκής αρένας.
      	Μελέτη στερέωσης και αποκατάστασης του αρχαίου θεάτρου. Στα πλαίσια της εν λόγω μελέτης έχουν συνταχθεί τρεις συμπληρωματικές μελέτες α) γεωτεχνική έρευνα και αξιολόγηση των δεδομένων της για την εξασφάλιση του υποβάθρου του κοίλου, β) μελέτη υπολογισμού και διαστασιολόγησης οπλισμών των συγκολλήσεων και των συμπληρώσεων των αρχιτεκτονικών μελών του θεάτρου και γ) μελέτη σύστασης τεχνητού λίθου που θα χρησιμοποιηθεί στις επεμβάσεις συντήρησης και δομικής αποκατάστασης των μελών του μνημείου. Η μελέτη έχει ολοκληρωθεί και βρίσκεται σε στάδιο παραλαβής.
      Όσον αφορά τις εργασίες, εκτός από εκτεταμένους καθαρισμούς και ανασκαφικές τομές όπου απαιτείτο αρχαιολογική τεκμηρίωση, έχουν ολοκληρωθεί οι εργασίες συντήρησης των επιφανειών του πρώτου διαζώματος του κοίλοu του θεάτρου, ενώ προβλέπεται η ολοκλήρωση των εργασιών στο δεύτερο διάζωμα ως το τέλος του 2008.
      Η οικονομική απορρόφηση ως την παρούσα αναφορά αναλογεί στο 71,75% του συνολικού ποσού και η ολοκλήρωση των έργων σύμφωνα με τον τρέχοντα προϋπολογισμό αναμένεται στο τέλος του 2008.
      Όσον αφορά τον ευρύτερο αρχαιολογικό χώρο της Δωδώνης, έργο το οποίο επίσης είχε ενταχθεί στο Γ ΚΠΣ με χρηματοδότηση 1.467.043,25 ευρώ, οι εργασίες έχουν ολοκληρωθεί ήδη από τον Ιανουάριο του 2007 με ποσοστό απορρόφησης 98,62%.
      Σας γνωρίζουμε επιπλέον ότι για τον αρχαιολογικό χώρο της Δωδώνης έχει ήδη εγκριθεί συμπληρωματική χρηματοδότηση της τάξεως των 790.000,00 ευρώ για τη συνέχιση των εργασιών. Οι εργασίες που προγραμματίζονται αποτελούν συνέχεια του ήδη υλοποιημένου έργου και αφορούν τόσο την επέκταση της υπάρχουσας υποδομής (δίκτυα ηλεκτροδότησης, πυρασφάλειας - υδροδότησης, εξωραϊσμό περιβάλλοντος χώρου εισόδου, κοπή δέντρων και δημιουργία αντιπυρικών ζωνών στην ακρόπολη) όσο και την παρέμβαση με ήπια μέσα στα ίδια τα μνημεία (ανάδειξη των περιγραμμάτων και βελτίωση της αναγνωσιμότητας των μνημείων του Ιερού, αρχαιολογικοί καθαρισμοί στο αρχαίο Στάδιο και στο Βουλευτήριο, περιορισμένης κλίμακας εργασίες συντήρησης, αποχωματώσεις).
      Οι εργασίες εντάχθηκαν στο έργο «Προστασία, αποκατάσταση και ανάδειξη του αρχαιολογικού χώρου» ως 4ο υποέργο με ομώνυμο τίτλο φάση Β' και προϋπολογισμό 792.729,90 ευρώ.
      Ο Υπουργός
      ΜΙΧΑΛΗΣ ΛΙΑΠΗΣ»)
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Πρώτη είναι η με αριθμό 9383/5-11-2008 ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων του μελισσοκομικού κλάδου.
      Η ερώτηση της κ. Μερεντίτη έχει ως εξής:
      «Τα τελευταία δυο χρόνια η μελισσοκομία διανύει τη χειρότερη περίοδο και η Κυβέρνηση αντί να στηρίξει και να ενισχύσει τον κλάδο, ώστε να αναβαθμιστούν οι υπάρχουσες μονάδες, να δημιουργηθούν νέες και να αυξηθεί η παραγωγή και η εξαγωγή ελληνικού μελιού, ουσιαστικά δεν λαμβάνεται καμμία μέριμνα για την επιβίωση και ανάπτυξη του κλάδου, με αποτέλεσμα να οδηγείται στην απαξίωση και τον αφανισμό.
      Πρόκειται για ένα προϊόν, με εδραιωμένη σε όλο τον κόσμο την πεποίθηση ότι ασκεί ευεργετική επίδραση στην υγεία του ανθρώπου και μπορεί είτε ως αποκλειστική είτε ως δεύτερη απασχόληση η μελισσοκομία να συμβάλει σημαντικά στο εισόδημα των αγροτικών και μη οικογενειών.
      Επειδή, η ανάγκη για άμεση λήψη μέτρων για την επιβίωση του κλάδου καθίσταται επιτακτική, σας ερωτώ, κύριε Υπουργέ:
      1. Προτίθεται η Κυβέρνηση  να μεριμνήσει σχετικά, ώστε να έχουν δικαίωμα συμμετοχής και οι μελισσοκόμοι και ειδικά οι νέοι μελισσοκόμοι, στα προγράμματα του Δ΄ ΚΠΣ, προκειμένου να υπάρξει ουσιαστική στήριξη του εισοδήματός τους που πλήττεται συνεχώς τα τελευταία χρόνια;
      2. Προτίθεσθε, κύριε Υπουργέ, να προβείτε στις απαραίτητες ενέργειες, ώστε να καταβληθούν άμεσα οι αποζημιώσεις στους μελισσοκόμους από τα ΠΣΕΑ για την ξηρασία του 2007, καθώς και να ενταχθούν και για το 2008, που ήταν πολύ άσχημη χρονιά και είχε ως αποτέλεσμα να μειωθεί δραματικά η παραγωγή τους και λαμβάνοντας υπ’ όψιν τις ιδιαιτερότητες του κλάδου, να αυξήσετε επιπρόσθετα την επιδότηση για τα έξοδα μετακίνησης, στα 7 ευρώ ανά κυψέλη, από 3 που έχετε δώσει;». 
      Στην ερώτηση της κ. Μερεντίτη θα απαντήσει ο Υφυπουργός Αγροτικής Ανάπτυξης και Τροφίμων κ. Μιχαήλ Παπαδόπουλος. 
      Ορίστε, κύριε Υφυπουργέ, έχετε το λόγο.
      ΜΙΧΑΗΛ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Επιτρέψτε μου να υποβάλω και εγώ τα θερμά μου συλλυπητήρια στην οικογένεια του αγαπητού συναδέλφου Γιώργου Παπαδημητρίου για το εξαίρετο έργο του και την παρουσία του στο ελληνικό Κοινοβούλιο.
      Αγαπητή συνάδελφε, πρέπει να σας πω ότι υποβάλατε μια ερώτηση με την  οποία –και εγώ δεν έχω καμμία πρόθεση να σας προσβάλω- απαξιώνετε μόνη σας τους μελισσοκόμους. Και το λέω αυτό, διότι, ή δεν γνωρίζετε ή εσκεμμένα προσπαθείτε να δημιουργήσετε εντυπώσεις. 
      Το λέω αυτό, διότι στο πλαίσιο του Προγράμματος «Αγροτική Ανάπτυξη της Ελλάδας 2007-2013, Αλέξανδρος Μπαλτατζής» της Δ΄ Προγραμματικής Περιόδου έχει ληφθεί μέριμνα για την επιλεξιμότητα ενίσχυσης των μελισσοκόμων που θα ενταχθούν ως νέοι γεωργοί στο μέτρο 112 «Εγκατάσταση νέων γεωργών». Το έχω εδώ και θα το καταθέσω και στα Πρακτικά της Βουλής, για να το δείτε και να το μελετήσετε. 
      Η εφαρμογή αυτού του μέτρου αποσκοπεί στην πληθυσμιακή αναζωογόνηση της υπαίθρου, τη βελτίωση του ανθρώπινου δυναμικού της, την ενίσχυση της ανταγωνιστικότητας στον τομέα της γεωργίας. Στο πλαίσιο αυτό προβλέπεται η παροχή οικονομικών ενισχύσεων για τη διευκόλυνση της εγκατάστασης νέων γεωργών, ηλικίας κάτω των σαράντα ετών, οι οποίοι θα διαθέτουν επαρκή επαγγελματική ικανότητα, θα εγκαθίστανται για πρώτη φορά ως αρχηγοί γεωργικής εκμετάλλευσης και θα υποβάλλουν επιχειρηματικά σχέδια για την ανάπτυξη των γεωργικών δραστηριοτήτων τις οποίες έχουν. 
      Η συνολική δαπάνη του έργου αυτού ανέρχεται στα 305.000.000 ευρώ. Για την υλοποίηση του μέτρου έχει ήδη δημοσιευτεί η σχετική προκήρυξη, την οποία θα σας δώσω για να την δείτε. 
      Η περίοδος υποβολής των αιτήσεων των υποψηφίων νέων γεωργών για το έτος 2009 ορίζεται, σύμφωνα με την προκήρυξη, από τις 16-2-2009 έως το τέλος του έτους, ενώ το συνολικό ποσό της δημόσιας δαπάνης που αφορά στο μέτρο για το έτος 2009 είναι 100.000.000 ευρώ, με περιφερειακή κατανομή. 
      Ο κλάδος της μελισσοκομίας δεν έχει εξαιρεθεί από το πρόγραμμα. Μόνον στο πλαίσιο του μέτρου 121Α -το οποίο και αυτό θα σας δώσω για να το μελετήσετε- που αναφέρεται στον εκσυγχρονισμό γεωργικών εκμεταλλεύσεων, δεν είναι επιλέξιμες οι δράσεις στον τομέα της μελισσοκομίας, δεδομένου ότι το σύνολο των αναγκών για επενδύσεις θα καλυφθεί από τον κανονισμό 797/2004, τον οποίο και αυτόν θα σας τον δώσω για να τον δείτε. 
      Παρ’ όλα αυτά, μετά από συνεννόηση με τους φορείς και εφόσον εκδόθηκε η απόφαση του Υπουργού, όπου περιγράφονται σαφώς οι δράσεις οι οποίες είναι επιλέξιμες στο πλαίσιο του κανονισμού 797/2004, προωθείται αναθεώρηση του μέτρου 121Α ως προς τον τομέα της μελισσοκομίας, στο πλαίσιο της πρώτης αναθεώρησης. 
      Πιο συγκεκριμένα, ο τομέας της μελισσοκομίας προτείνεται να είναι επιλέξιμος στο πλαίσιο του μέτρου 121Α, με εξαίρεση τις δράσεις οι οποίες χρηματοδοτούνται από τον Κανονισμό 797. Έτσι, πιστεύω ότι γίνεται απόλυτα κατανοητό ότι η μελισσοκομία, για εμάς, αποτελεί μια σημαντική προτεραιότητα και για τη χώρα μας και για το Υπουργείο Αγροτικής Ανάπτυξης και για την Κυβέρνηση. 
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Μιχαήλ Παπαδόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Το λόγο έχει η ερωτώσα Βουλευτής κ. Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
      Κατ’ αρχάς, θέλω και εγώ να εκφράσω τα συλλυπητήριά μου για τον ξαφνικό –γιατί ξαφνικός ήταν, κύριε Πρόεδρε- θάνατο του εκλεκτού μας συναδέλφου, του Γιώργου Παπαδημητρίου, ενός ανθρώπου που υπηρέτησε από διάφορες θέσεις την κοινωνία, τον τόπο, την πολιτεία και από όπου και αν πέρασε, το έργο του ήταν θετικότατο και με πολλές προεκτάσεις στη ζωή και στην ποιότητα της καθημερινότητας όλων μας. 
      Ήταν ένας άνθρωπος που είχε ήθος, γνώσεις και πάνω απ’ όλα αξίες, τις οποίες δεν διαπραγματευόταν και ποτέ, μα ποτέ δεν παραμελούσε και δεν παρέκαμπτε. Θεωρώ ότι σε μικρό ή μεγάλο βαθμό όλοι μας πρέπει πολλά απ’ αυτά τα οποία υπηρέτησε, πίστεψε και με τον τρόπο του δίδαξε εδώ και όχι μόνο ο καθηγητής και συνάδελφός μας να ακολουθούμε και να αντιγράφουμε στο βαθμό που μπορούμε. 
      Εγώ είμαι ιδιαιτέρως συγκινημένη, διότι είχα και μία ιδιαίτερη σχέση και συνεργασία μαζί του. Συλλυπητήρια στην οικογένειά του. 
      Κύριε Υπουργέ, το εάν κάποιος είναι μελετημένος ή όχι το κρίνουν αυτοί που μας ακούν. Η έπαρση, όμως, του ποιος είναι μελετημένος και ποιος όχι δείχνει μερικές φορές και το κενό της γνώσης. 
      Ερχόμαστε τώρα στην πραγματικότητα, για να πούμε δυο κουβέντες για τον κλάδο της μελισσοκομίας, ο οποίος είναι ένας από τους σημαντικότερους τομείς της πρωτογενούς παραγωγής της χώρας μας. Λυπάμαι, όμως, που τα πράγματα δεν είναι μέλι-γάλα. Τώρα, πώς τα κρίνετε εσείς; Απ’ αυτά που άκουσα, ήξεις, αφήξεις και χωρίς συμπέρασμα. 
      Το ελληνικό μέλι είναι ένα από τα καλύτερα του κόσμου και έχει πάρει πολλές φορές διακρίσεις για την ποιότητά του. Τα τελευταία χρόνια, όμως, αυτή του η φήμη έχει υποστεί πλήγματα. Εδώ θα έπρεπε να λάβετε μέτρα, για να στηρίξετε αυτήν τη φήμη του ελληνικού μελιού, κάτι το οποίο δεν έχετε κάνει. 
      Τα δύο τελευταία χρόνια ξέρετε -και τα ωραία λόγια, που το ένα αναιρεί το άλλο, δεν καλύπτουν την πραγματικότητα- περνά πολύ δύσκολες στιγμές. Δεν είπατε τίποτα για το τι θα γίνει με τις αποζημιώσεις από την ξηρασία του 2007, οπότε και μειώθηκε ο πληθυσμός των μελισσών, έπεσε η ποιότητά τους και οι μελισσοπαραγωγοί περιμένουν ακόμα. Δεν άκουσα να μου πείτε κάτι για τα 500.000.000 -θα περιμένω μήπως μου απαντήσετε στη δευτερολογία σας- εάν μέσα σ’ αυτά, υπάρχει και κάποια μέριμνα για τους μελισσοκόμους. 
      Έχετε ευθύνες σαν πολιτεία, γιατί ατόνησαν οι έλεγχοι και οι κυρώσεις σχετικά με την εισαγωγή μελιού, τις ελληνοποιήσεις μελιού. Ακόμη και οι Έλληνες τρώνε κινέζικο μέλι, που έρχεται από τη Βουλγαρία ή δεν ξέρω και από πού αλλού, χωρίς να το ξέρει κανείς. Όλα αυτά είναι εις βάρος των μελισσοκόμων. Απ’ ό,τι γνωρίζω, δεν έχετε κάνει τίποτα για το κόστος παραγωγής. 
      Κύριε Υπουργέ, θα διαβάσω αυτά που καταθέσατε. Το να καταθέτουμε ένα χαρτί που μπορεί ο άλλος να μην το έχει υπ’ όψιν του είναι καλό. Εγώ, όμως, είχα συζήτηση μέχρι χθες με τους συνδικαλιστικούς φορείς των μελισσοκόμων και έχω εδώ τις προτάσεις τους, με τις οποίες ζητούν να ενταχθούν στο Πρόγραμμα «ΑΛΕΞΑΝΔΡΟΣ ΜΠΑΛΤΑΤΖΗΣ». 
      Είναι μεγάλη υπόθεση να καταφέρουμε να εντάξουμε και να εντάσσονται συνεχώς νέοι άνθρωποι στο επάγγελμα των μελισσοκόμων, διότι και μείωση της ανεργίας έχουμε, όταν είναι κύρια απασχόληση, και αύξηση του εισοδήματος γιατί μπορεί να είναι δεύτερη εργασία, αλλά έχουμε και αναζωογόνηση της υπαίθρου. Δεν μαραζώνει η ύπαιθρος. 
      Πρέπει να προχωρήσετε σε χωροταξική τοποθέτηση των κυψελών. Πρέπει να δημιουργήσουμε μελισσοκομικά πάρκα, να κάνουμε διάνοιξη δασικών δρόμων, να λάβουμε μέτρα για να πατάξουμε τη γραφειοκρατία, γιατί υπάρχει και τώρα μία σκέψη για θέσπιση υποχρεωτικής έκδοσης άδειας εγκατάστασης των κυψελών από τις τοπικές αρχές, που όμως και εδώ θα αυξήσουμε τη γραφειοκρατία. Πρέπει να δώσετε χρήματα. Από 3 ευρώ να γίνουν 7 τα ευρώ που δίνετε για τη μετακόμιση κάθε κυψέλης, διότι δεν καλύπτονται τα έξοδα. Πρέπει να λάβετε ουσιαστική μέριμνα για τους μελισσοκόμους, διότι το να λέμε εδώ μόνο παχιά λόγια δεν μετρά. Οι μελισσοκόμοι μας ακούν, κυρίως ζουν τα θλιβερά και καταστροφικά αποτελέσματα της μη παρουσίας σας δίπλα τους και στα προβλήματά τους. 
       (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Αγροτικής Ανάπτυξης και Τροφίμων κ. Παπαδόπουλος. 
      ΜΙΧΑΗΛ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Κυρία συνάδελφε, μακριά από εμένα τα παχιά λόγια και η αλαζονεία. Λάθος άνθρωπο βρήκατε. Δεν είπα ποτέ ότι είναι όλα μέλι-γάλα. Για μέλι μιλάμε. Δεν είναι μέλι-γάλα. 
      Με τον κανονισμό 797/2004 που αφορά το πρόγραμμα της βελτίωσης της παραγωγής και των προϊόντων της μελισσοκομίας, ένα πρόγραμμα που είναι αποκλειστικό για τη στήριξη του κλάδου της μελισσοκομίας και τον κανονισμό που σας είπα και πριν, τον 1405/2006, που αφορά το πρόγραμμα των μικρών νησιών του Αιγαίου Πελάγους, προωθούνται συγκεκριμένες δράσεις οι οποίες υλοποιούνται από συλλογικά κυρίως όργανα των μελισσοκόμων, όπως είναι οι συνεταιρισμοί τους, η Ένωση Μελισσοκομικών Συνεταιρισμών, οι σύλλογοί τους. Τέτοιες δράσεις είναι η λειτουργία των κέντρων μελισσοκομίας, ο εξοπλισμός μελισσοκομικών οργανώσεων, η εκπαίδευση μελισσοκόμων, ο εμπλουτισμός της μελισσοκομικής χλωρίδας, η υλοποίηση προγραμμάτων, πρωτοβουλιών για τα νησιά που σας είπα. Παράλληλα, λαμβάνονται και άλλα μέτρα ενίσχυσης για τους μελισσοκόμους. Από το πακέτο το οποίο είχατε, είναι στο στάδιο της εξειδίκευσης, της εξατομίκευσης και θα δούμε τι είναι. Δεν μπορώ να σας το πω τώρα, για να είμαι ειλικρινής και ξεκάθαρος. 
      ΑΘΑΝΑΣΙΑ ΜΕΡΕΝΤΙΤΗ: Θα δούμε, όμως. 
      ΜΙΧΑΗΛ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Επίσης, υπάρχει η ενίσχυση για προμήθεια και αντικατάσταση κυψελών, φαρμάκων, η τεχνική στήριξη μελισσοκόμων για εκμετάλλευση και ό,τι άλλο είναι δυνατό το οποίο προσφέρεται σε συνεργασία πάντα μαζί τους. Και αυτό, πρέπει να ξέρετε ότι είναι σημαντικό. 
      Η πολιτική ηγεσία του Υπουργείου Αγροτικής Ανάπτυξης και οι υπηρεσίες έχουν μία άριστη συνεργασία. Σας λέω ότι εμείς ενδιαφερόμαστε πραγματικά για τη μελισσοκομία. Θεωρούμε ότι είναι ένα πολύ δυνατό όπλο της χώρας μας και της ελληνικής γεωργίας. 
      Πιστεύουμε -και το δείξαμε έμπρακτα, όχι με λόγια- και είναι θέλησή μας, είναι πεποίθησή μας η ανάπτυξη του κλάδου. Το σημαντικότερο απ’ όλα είναι ότι υπάρχει στρατηγικός σχεδιασμός, υπάρχει όραμα στο οποίο συμφωνούν και συστρατεύονται οι μελισσοκόμοι της χώρας μας. Είναι ένα εργαλείο στο οποίο μπορούμε άφοβα να επενδύσουμε και για την προβολή της χώρας μας, αλλά και για την ουσιαστική ενίσχυση των μελισσοκόμων. 
      Σας ευχαριστώ. 
      ΑΘΑΝΑΣΙΑ ΜΕΡΕΝΤΙΤΗ: Εγώ σας κατέθεσα τις προτάσεις μας και λάβετέ τις υπ’ όψιν σας. 
      ΠΡΟΕΔΡΕΥΩΝ (Γεώργιος Σούρλας): Θα τα πείτε και στη συνέχεια, κυρία Μερεντίτη. Δεν σταματάει εδώ η συνεργασία και ο έλεγχος. 
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, ευχαριστώ για την ανοχή σας.
      ΠΡΟΕΔΡΕΥΩΝ (Γεώργιος Σούρλας): Συνεχίζουμε με την υπ’ αριθμόν 9369/5-11-2008 δεύτερη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Γκιόκα προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος στο 3ο Γυμνάσιο και 2ο Λύκειο του Δήμου Γέρακα. 
      Η ερώτηση του κυρίου συναδέλφου έχει ως εξής: 
      «Οξύτατο πρόβλημα σχολικής στέγης αντιμετωπίζουν όλα τα σχολεία του Δήμου Γέρακα τόσο στην πρωτοβάθμια όσο και στη δευτεροβάθμια εκπαίδευση αφού σ’ όλα σχεδόν τα σχολικά κτήρια, λόγω έλλειψης αιθουσών έχουν τοποθετηθεί κοντέινερς στις αυλές τους. 
      Το πρόβλημα αυτό είναι ιδιαίτερα έντονο για το σχολικό κτήριο το οποίο, ενώ στεγάζει το 3ο Γυμνάσιο Γέρακα, φιλοξενεί και το 2ο Λύκειο Γέρακα, με αποτέλεσμα στο κτήριο να φοιτούν ταυτόχρονα περίπου εξακόσιοι μαθητές, οι οποίοι με κινητοποιήσεις διεκδικούν την κατασκευή νέου σχολικού κτηρίου. 
      Το 2ο Λύκειο Γέρακα πριν μια εξαετία επρόκειτο να στεγαστεί στο χώρο που σήμερα στεγάζεται το Καλλιτεχνικό Γυμνάσιο-Λύκειο Γέρακα. Αποφασίστηκε τότε, προσωρινά και για μια διετία να φιλοξενηθεί στο κτήριο του 3ου Γυμνασίου Γέρακα, όμως η απόφαση αυτή εξακολούθησε να ισχύει. Επειδή οι αίθουσες δεν επαρκούν να καλύψουν τις ανάγκες των μαθητών των δύο σχολείων, έχουν ήδη τοποθετηθεί στο προαύλιο δύο κοντέινερς και άλλα εννέα, έξω από την περίφραξη του σχολείου, πάνω στο πεζοδρόμιο. Οι περισσότερες αίθουσες, όπως και η αίθουσα φυσικής και χημείας του σχολείου είναι χωρισμένες στα δύο, γεγονός που δημιουργεί πολλά προβλήματα και κινδύνους σε περίπτωση σεισμού ή πυρκαγιάς. 
      Ερωτώνται οι κύριοι Υπουργοί: 
      Είναι στην άμεση προτεραιότητά τους η ανεύρεση χώρου και η ανέγερση  νέου σχολικού κτηρίου για τη στέγαση του 2ου Λυκείου Γέρακα; Αν ναι, σε ποια φάση  βρίσκεται; 
      Αν θα μεταστεγαστεί άμεσα το 2ο Λύκειο σε άλλο δημοτικό χώρο, έτσι ώστε να μπορέσει να αποσυμφορηθεί το κτήριο του 3ου Γυμνασίου και τι άλλα μέτρα προτίθεται να πάρει άμεσα για την αντιμετώπιση του προβλήματος». 
      Στην ερώτηση του κ. Γκιόκα θα απαντήσει ο Υφυπουργός κ. Ανδρέας Λυκουρέντζος. 
      Κύριε Υπουργέ, έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):   Ευχαριστώ, κύριε Πρόεδρε. 
      Κύριε συνάδελφε, ένα μεγάλο έργο βρίσκεται σε εξέλιξη από τον Οργανισμό Σχολικών Κτηρίων στο Δήμο Γέρακα, ύψους 6,5 εκατομμυρίων ευρώ για την κατασκευή του 5ου Δημοτικού Σχολείου και του Καλλιτεχνικού Γυμνασίου Γέρακα, με το οποίο προβλέπεται ότι θα κατασκευαστούν είκοσι μία κύριες αίθουσες, εννέα ειδικές αίθουσες και αίθουσα πολλαπλών χρήσεων. 
      Το έργο αυτό πρόκειται να ολοκληρωθεί το 2011, στις αρχές του έτους και αυτό γιατί παρά το γεγονός ότι έχει ξεκινήσει η κατασκευή του από το 2006, στη συνέχεια ανέκυψαν ζητήματα με την Αρχαιολογική Υπηρεσία, έγιναν ανασκαφές, άλλαξε μετά τα αρχαιολογικά ευρήματα η μελέτη κατασκευής και το έργο ξεκίνησε μόλις πριν από το τέλος της προηγουμένης χρονιάς του 2008. Έχει εκδοθεί καινούργια οικοδομική άδεια και έκτοτε το έργο προχωρεί με εντατικούς ρυθμούς. 
      Όταν ολοκληρωθεί το συγκεκριμένο συγκρότημα θα έχουμε τις εξής μεταβολές. Το μεν Καλλιτεχνικό Σχολείο θα πάει στο καινούργιο συγκρότημα και βεβαίως θα μεταφερθεί το 2ο Λύκειο στους χώρους όπου σήμερα είναι οι εγκαταστάσεις του Καλλιτεχνικού Γυμνασίου. Κατ’ αυτόν τον τρόπο θα αποσυμφορηθεί και το 3ο Γυμνάσιο. 
      Γνωρίζετε ότι στις περιοχές αυτές, όπου έχουμε μια αύξηση της πυκνότητος των μαθητών, οι προσφερόμενες δυνατότητες δεν είναι ιδανικές σε ό,τι αφορά τη σχολική στέγη, αλλά την ίδια στιγμή ένα γιγάντιο πρόγραμμα εξελίσσεται από τον Οργανισμό Σχολικών Κτηρίων σε κάθε περιοχή της χώρας. 
      Αυτήν τη στιγμή χίλια εργοτάξια βρίσκονται σε εξέλιξη εντός του Προγράμματος Σχολικής Στέγης. Έχουν προγραμματιστεί να κατασκευαστούν χίλια διακόσια τριάντα τρία νέα σχολικά εκπαιδευτήρια. Τα 2/3 εξ αυτών προορίζονται για νηπιαγωγεία. 
      Οι δαπάνες είναι σημαντικές, δαπάνες οι οποίες προέρχονται κυρίως από τον τακτικό προϋπολογισμό και ο Οργανισμός σχολικών κτιρίων αξιοποιεί όλα τα χρηματοοικονομικά εργαλεία που έχει στη διάθεσή του, έτσι ώστε να αυξήσει τους πόρους του, τις δυνατότητές του, να προχωρήσει στην ταχύτατη δυνατόν υλοποίηση του προγράμματος αυτού. 
      Θεωρώ, λοιπόν, ότι παρά το γεγονός ότι υπάρχουν ανάγκες σημαντικές και προβλήματα στην καθημερινή λειτουργία των σχολικών μονάδων, γίνονται ουσιαστικά βήματα για τη βελτίωση των συνθηκών κάτω από τις οποίες εκπληρώνεται καθημερινά το εκπαιδευτικό έργο, συνθήκες τις οποίες θέλουμε να βελτιώσουμε για τους μαθητές και τους εκπαιδευτικούς. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Γκιόκας. 
      ΙΩΑΝΝΗΣ ΓΚΙΟΚΑΣ: Κύριε Υπουργέ, αν και η συγκεκριμένη ερώτηση είχε κατατεθεί στην αρχή της σχολικής χρονιάς, εν τούτοις θεωρούμε ότι το πρόβλημα παραμένει και απ’ ό,τι φαίνεται θα εξακολουθήσει να παραμένει μέχρι την ολοκλήρωση της κατασκευής του συγκεκριμένου σχολείου, στο οποίο προβλέπεται η μετεγκατάσταση του Καλλιτεχνικού Σχολείου. 
      Βέβαια, η περίπτωση των δύο αυτών σχολείων δεν αποτελεί ένα μεμονωμένο περιστατικό στην περιοχή της ανατολικής Αττικής και, όπως παραδεχθήκατε και ο ίδιος, είναι μια περιοχή που αναπτύσσεται πληθυσμιακά, μια περιοχή που χρόνο με το χρόνο αυξάνει ραγδαίως το μαθητικό δυναμικό και οι υπάρχουσες σχολικές υποδομές δεν επαρκούν για να στεγάσουν αυτό το μαθητικό δυναμικό. 
      Όμως, το πρόβλημα με το συγκεκριμένο σχολείο –και γι’ αυτόν το λόγο το καταθέτουμε σαν ερώτηση- είναι ότι αποτελεί την πιο τυπική θα έλεγα, την πιο χαρακτηριστική περίπτωση τριτοκοσμικών –πραγματικά πιστέψτε με- συνθηκών που επικρατούν. Αποτελεί χαρακτηριστική περίπτωση τέτοιων συνθηκών που επικρατούν και σ’ άλλα σχολεία της περιοχής, όχι μόνο στο Γέρακα, αλλά και στην Αρτέμιδα και στο Μαρκόπουλο και στη Ραφήνα. 
      Στο συγκεκριμένο σχολείο, κύριε Υφυπουργέ, δεν μιλάμε απλά για ένα χώρο παλαιωμένο, για ένα σχολείο που βρίσκεται σε κακή κατάσταση. Δεν είναι απλά ότι δεν εξασφαλίζονται οι στοιχειώδεις όροι διδασκαλίας, αλλά δεν εξασφαλίζονται οι στοιχειώδεις όροι για την ασφάλεια της υγείας και της ζωής των παιδιών. 
      Υπάρχουν εννέα κοντέινερ που αυτήν τη στιγμή βρίσκονται στο πεζοδρόμιο, ένα μέτρο από το μαντρότοιχο του σχολείου, δίπλα ακριβώς στο δρόμο. Υπάρχουν αίθουσες οι οποίες έχουν χωριστεί με τεχνητό τρόπο και επί της ουσίας σε μια αίθουσα κάνουν μάθημα δύο τμήματα και όλα αυτά στην προσπάθεια να συστεγαστούν σ’ ένα κτήριο δύο σχολεία με συνολικό αριθμό εξακοσίων μαθητών. 
      Από εκεί και πέρα εμείς θεωρούμε ότι είναι σημαντικό να ολοκληρωθεί όσο γίνεται πιο γρήγορα το έργο στο οποίο αναφέρεστε. Παρ’ όλα αυτά θεωρούμε ότι είναι εξαιρετικά επείγον και στο μεσοδιάστημα, μέχρι την ολοκλήρωση του συγκεκριμένου έργου, να υπάρχουν κάποια άμεσα μέτρα αποσυμφόρησης του συγκεκριμένου σχολείου, διαφορετικά φοβούμαστε ότι θα υπάρχουν σοβαρά προβλήματα για τη λειτουργικότητα του συγκεκριμένου σχολείου αλλά και αναφορικά με την ασφάλεια των παιδιών. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Κύριε Υπουργέ, έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Κύριε συνάδελφε, νομίζω ότι με απόλυτη ειλικρίνεια τοποθετήθηκα απέναντι στο πρόβλημα και αναμένω και να το αναγνωρίσετε, αλλά και με μια τίμια στάση δική σας απέναντί μας, να παραδεχθείτε ότι αυτές οι συνθήκες που περιγράψατε δεν είναι αποτέλεσμα της δικής μας παρουσίας στο Υπουργείο Παιδείας. Αντιθέτως κάνουμε ό,τι είναι δυνατόν για να βελτιωθούν οι συνθήκες αυτές και να αντιμετωπιστούν τα προβλήματα στη ρίζα τους, όπως αυτό που αφορά τη σχολική στέγη. 
      Εκτιμώ το ενδιαφέρον σας και σας επαινώ γι’ αυτό. Το ενδιαφέρον σας όμως πρέπει να λαμβάνει υπ’ όψιν τις αντικειμενικές συνθήκες κάτω από τις οποίες εξελίσσεται μια πολιτική σχολικής στέγης. Υπάρχουν περιορισμένα οικόπεδα, εκτάσεις που προσφέρονται. Υπάρχουν συγκεκριμένοι πόροι που κάθε φορά μπορούν να διατεθούν. Στις περιοχές όπως αυτή, αλλά και σ’ άλλες, δεν τίθεται καν ζήτημα πόρων -γιατί αποτελούν προτεραιότητα- αλλά ζήτημα αντικειμενικών συνθηκών.
      Εγώ στις παρατηρήσεις σας και σε όσα αναφέρατε, θα προσθέσω ότι θα παρακολουθήσω προσωπικά την εξέλιξη του έργου και θα επισκεφτώ το εργοτάξιο για να ενημερωθώ επί τόπου για το πώς εξελίσσεται και ποιο είναι το χρονοδιάγραμμα και αν υπάρχει δυνατότητα να συντομευθεί το χρονοδιάγραμμα παράδοσης του έργου. 
      Δεύτερον, υιοθετώ την πρόταση που κάνατε πριν από λίγο, ότι όποιες βελτιώσεις είναι εφικτές και αυτές ανεξαρτήτως του κόστους υιοθετούνται. Αν, δηλαδή, για τις λυόμενες αίθουσες τις οποίες αναφέρατε, υπάρχει άλλη εναλλακτική λύση, μαζί με το διευθύνοντα σύμβουλο του Οργανισμού Σχολικών Κτηρίων, τον κ. Μπαταριά, θα δώσουμε την καλύτερη δυνατή λύση για να βελτιωθούν οι συνθήκες.
	Η σχολική στέγη δεν είναι ένα ζήτημα το οποίο μπορεί να μας φέρνει σε αντιπαράθεση. Είναι ένα ζήτημα που μ’ έναν γόνιμο και δημιουργικό προβληματισμό και με σύνθεση προτάσεων μπορούμε να το αντιμετωπίσουμε κατά τον πλέον, κάτω από τις δυνατές συνθήκες, επιτυχημένο τρόπο. 
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμαστε στη συζήτηση της με αριθμό 12391/13-1-2009 τρίτης ερώτησης του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Οικονομίας και Οικονομικών, σχετικά με τα στεγαστικά δάνεια των πολυτέκνων. 
	Αναλυτικότερα η ερώτηση του κ. Ροντούλη έχει ως εξής:
      «Το 2006 δεκάδες πολύτεκνες οικογένειες επέλεξαν το Ταχυδρομικό Ταμιευτήριο για τη λήψη στεγαστικού δανείου πρώτης κατοικίας λόγω του ειδικού επιτοκίου 4%, που άλλωστε ήταν το ισχύον επιτόκιο και για το Ταμείο Παρακαταθηκών και Δανείων. 
      Σήμερα όμως το επιτόκιο του πολυτεκνικού στεγαστικού δανείου στο Ταχυδρομικό Ταμιευτήριο βρίσκεται στο 5,15% και με την εισφορά του ν. 128/75 (0,12%) φθάνει στο 5,27%, ενώ την ίδια στιγμή στο Ταμείο Παρακαταθηκών και Δανείων το επιτόκιο για τους πολυτέκνους παραμένει στο 4%.
      Η άνοδος αυτή του επιτοκίου έγινε σταδιακά, παράλληλα με τις αυξήσεις του επιτοκίου της Ευρωπαϊκής Κεντρικής Τράπεζας, από το Δεκέμβριο του 2006 μέχρι το Νοέμβριο του 2008, και επιβάρυνε αρκετά τη μηνιαία δόση που θα έπρεπε να καταβληθεί για την εξυπηρέτηση των στεγαστικών δανείων από τους πολυτέκνους. 
	Όμως από το Νοέμβριο του 2008 μέχρι 31-12-2008 καμμία μείωση δεν έγινε στο πολυτεκνικό επιτόκιο του Ταχυδρομικού Ταμιευτηρίου, μολονότι σημειώθηκαν αλλεπάλληλες μειώσεις επιτοκίου στην Ευρωπαϊκή Κεντρική Τράπεζα
(0,50%+0,50%+0,75%=1,75%).
	Συνεπώς ερωτάται ο κύριος Υπουργός:
      1. Γιατί συνεχίζεται η οικονομική αφαίμαξη των πολυτέκνων από το υψηλό επιτόκιο του Ταχυδρομικού Ταμιευτηρίου, τη στιγμή μάλιστα που η Ευρωπαϊκή Κεντρική Τράπεζα μειώνει τα επιτόκιά της;
      2. Προτίθεται το Υπουργείο να προχωρήσει σε κινήσεις εναρμόνισης του πολυτεκνικού επιτοκίου του Ταχυδρομικού Ταμιευτηρίου με το αντίστοιχο επιτόκιο του Ταμείου Παρακαταθηκών και Δανείων;»
      Στην ερώτηση του κ. Ροντούλη θα απαντήσει ο Υφυπουργός Οικονομίας και Οικονομικών κ. Μπούρας. 
      Ορίστε, κύριε Υπουργέ, έχετε το λόγο. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Πριν από την απάντησή μου θέλω να εκφράσω κι εγώ με τη σειρά μου τη λύπη μου και τα θερμά μου συλλυπητήρια για τον πρόωρο θάνατο ενός εξαίρετου ακαδημαϊκού και κοινοβουλευτικού άνδρα, του Γιώργου Παπαδημητρίου, και να πω ότι η διαδρομή του στην πορεία του και την ακαδημαϊκή αλλά και την πολιτική αποτελεί παράδειγμα προς μίμηση. 
      Κύριε συνάδελφε,  λάβατε έγγραφη απάντηση στη συγκεκριμένη ερώτηση από τον Υπουργό Οικονομίας και Οικονομικών κ. Παπαθανασίου και μάλιστα την περασμένη Τετάρτη 11/2. Μάλλον την επομένη, επειδή υπήρξε –και υπάρχει- η Διάσκεψη των Προέδρων, μπήκε για συζήτηση αυτή η ερώτησή σας και ως επίκαιρη. Εφόσον, λοιπόν, καλούμαι από την κοινοβουλευτική διαδικασία να σας απαντήσω πάλι, θα το κάνω. 
      Το Ταχυδρομικό Ταμιευτήριο Ελλάδος λειτουργεί κατά τους κανόνες της ιδιωτικής οικονομίας και απολαμβάνει πλήρους διοικητικής και οικονομικής αυτοτέλειας. Συνιστά ανώνυμη τραπεζική εταιρεία που διέπεται από τις διατάξεις της νομοθεσίας για τις ανώνυμες εταιρείες. Είναι εισηγμένη, λοιπόν, στο Χρηματιστήριο από τις 6 Ιουνίου του 2006 και πιστωτικό ίδρυμα από τις 19 Απριλίου του ιδίου έτους. Εξ όσων γνωρίζουμε όλοι μας τα επιτόκια διαμορφώνονται με βάση τους κανόνες της αγοράς, τη δυνατότητα άντλησης κεφαλαίων και το πραγματικό κόστος χρήματος της τράπεζας. 
      Ειδικότερα το Ταχυδρομικό Ταμιευτήριο λειτουργώντας και σ’ ένα πλαίσιο κοινωνικού ρόλου, ως μια τράπεζα, δηλαδή, που παραδοσιακά νοιάζεται και ενδιαφέρεται για τον Έλληνα πολίτη και τις ευαίσθητες κοινωνικές ομάδες, έχει πολύ χαμηλό μέσο όρο επιτοκίων χορηγήσεων και το χαμηλότερο επιτοκιακό περιθώριο στην ελληνική αγορά. 
      Όσον αφορά το δεύτερο σκέλος της ερώτησής σας οφείλω να ξεκαθαρίσω ότι το Ταχυδρομικό Ταμιευτήριο λειτουργεί πλέον με τους κανόνες της ιδιωτικής οικονομίας, με τα ίδια τραπεζικά και χρηματοοικονομικά κριτήρια που ισχύουν για όλες τις τράπεζες στον ελληνικό και διεθνή χρηματοπιστωτικό χώρο. Λόγω αυτού του χαρακτήρα λειτουργεί κατά τα πρότυπα των λοιπών πιστωτικών ιδρυμάτων και εισηγμένων ανωνύμων εταιρειών της χώρας. Τελεί υπό τον έλεγχο και την εποπτεία των αρμόδιων εποπτικών αρχών, δηλαδή, της Επιτροπής Κεφαλαιαγοράς, του Υπουργείου Ανάπτυξης, της Τράπεζας της Ελλάδος και των ανεξάρτητων εξωτερικών Ορκωτών Λογιστών. 
      Στην υφιστάμενη μετοχική διάρθρωση της τράπεζας το ελληνικό δημόσιο κατέχει άμεσα ποσοστό 34% και έμμεσα, μέσω των ΕΛΤΑ, 9,9%. Το υπόλοιπο μέρος, δηλαδή, το 53,8%, βρίσκεται σε διασπορά. Σε τριμηνιαία βάση συντάσσονται οικονομικές καταστάσεις, στις οποίες αποτυπώνονται πληροφορίες και στοιχεία όπου ο καθένας έχει ελεύθερη πρόσβαση.
      Συνεπώς άλλο το Ταχυδρομικό Ταμιευτήριο, που είναι πλέον μια ανώνυμη τραπεζική εταιρία και άλλο το Ταμείο Παρακαταθηκών και Δανείων που είναι νομικό πρόσωπο δημοσίου δικαίου. Δεν μπορούμε και δεν είναι λογικό να θέτουμε τα ίδια μέτρα και τα ίδια σταθμά στη διαχείριση δύο διαφορετικού καθεστώτος  ιδρυμάτων. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ροντούλης έχει το λόγο. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
      Κύριε Κακλαμάνη, επιτρέψτε μου να μεταφέρω τα θερμά συλλυπητήρια του Προέδρου του Λαϊκού Ορθόδοξου Συναγερμού για τον απροσδόκητο θάνατο του αειμνήστου Γεωργίου Παπαδημητρίου, εξαίρετου συναδέλφου, και με την παράκληση να τα μεταφέρετε τόσο στον Πρόεδρο του ΠΑΣΟΚ όσο και στους οικείους του. Ήταν ένας άνθρωπος εξαιρέτου ήθους, με ευρεία παιδεία, που θα μπορούσε να προσφέρει πάρα πολλά στο δημόσιο βίο της χώρας. 
      Έρχομαι, κύριε Πρόεδρε, στην τοποθέτησή μου επί της επίκαιρης ερώτησης. Κύριε Υφυπουργέ, εξεπλάγην. Διαβάσατε επακριβώς την έγγραφη απάντηση που μου εστάλη από το Υπουργείο. Για να πούμε τα πράγματα απλά, υπήρξε και υπάρχει μια ειδική κατηγορία συμπολιτών: οι πολύτεκνοι, οι πολυμελείς οικογένειες. Βάσει των συνθηκών αυτών υπήρξε και ένα ειδικό επιτόκιο, προκειμένου το Ταχυδρομικό Ταμιευτήριο να προσελκύσει τους ανθρώπους αυτούς, ένα επιτόκιο της τάξεως του 4%. Το κομβικό σημείο είναι το εξής. Κλιμακηδόν το επιτόκιο αυτό μέχρι το Νοέμβριο του 2008 –και εσκεμμένα αναφέρω το Νοέμβριο του 2008- άρχισε να αυξάνει. Η αιτιολογία ποια ήταν; «Τι θέλετε να κάνουμε; Τη στιγμή που αυξάνει τα επιτόκια η Ευρωπαϊκή Κεντρική Τράπεζα αυξάνει και το πολυτεκνικό επιτόκιο του Ταχυδρομικού Ταμιευτηρίου». Ωραιότατα! Θεμιτό και λογικό.  Τη στιγμή όμως που από το Νοέμβριο του 2008  και μετά άρχισε η αντίστροφη πορεία αποκλιμάκωσης των επιτοκίων της Ευρωπαϊκής Κεντρικής Τράπεζας το επιτόκιο ουδέποτε αποκλιμακώθηκε, αλλά παρέμεινε προσκολλημένο στο 5,27%, στα επίπεδα που είχε ανέλθει. Το πρόβλημα λοιπόν, αγαπητέ και αξιότιμε κύριε Υφυπουργέ, είναι το εξής. Γιατί δεν περνάει και στην ελληνική χρηματαγορά, στα ελληνικά πιστωτικά ιδρύματα η πτώση των επιτοκίων της Ευρωπαϊκής Κεντρικής Τράπεζας; Και βεβαίως μπορώ να το καταλάβω γιατί δεν περνάνε στην αγορά ούτε τα 28.000.000.000 που δώσατε αφειδώς στις τράπεζες. 
      Όμως, τουλάχιστον σε ευαίσθητες κοινωνικές ομάδες και κατηγορίες του πληθυσμού θα έπρεπε να υπάρχει μια άλλη αντιμετώπιση. Μου απαντήσατε «Μα, τι θέλετε να κάνουμε αυτήν τη στιγμή, αφού το Ταχυδρομικό Ταμιευτήριο είναι μία ανώνυμη τραπεζική επιχείρηση του ιδιωτικού τομέα;». Ωραία. Είπατε όμως, πάλι ότι το ελληνικό δημόσιο άμεσα και έμμεσα ελέγχει γύρω στο 44% των μετοχών και οι άλλες μετοχές είναι σε διασπορά. Ωραία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το κομβικής σημασίας ερώτημα, λοιπόν – αυτό σας ρωτάω- είναι το εξής: Δεν θα έπρεπε να υπάρξει μία πρωτοβουλία –αυτό περιμένουν οι πολύτεκνοι- από την πλευρά του μεγαλομετόχου, να το πω έτσι, προκειμένου το Ταχυδρομικό Ταμιευτήριο να ακολουθήσει μία πολιτική αποκλιμάκωσης των επιτοκίων, εάν όχι μία πολιτική συμβατή με το Ταμείο Παρακαταθηκών και Δανείων; 
      Άρα, λοιπόν, εμείς περιμένουμε μία πρωτοβουλία από την πλευρά του δημοσίου. Επιτρέψτε μου να πω ότι αυτά που λέτε είναι φθηνές δικαιολογίες. 
	Ευχαριστώ πολύ, κύριε Πρόεδρε.  
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):	Ευχαριστώ, κύριε Πρόεδρε.
      Κύριε συνάδελφε, πιστεύω να σας ξέφυγε η τελευταία λέξη, γιατί και εκ χαρακτήρος δεν σας ταιριάζει. 
      ΑΣΤΕΡΙΟΣ ΡΟΝΤΟΥΛΗΣ: Την αποσύρω, κύριε Υφυπουργέ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Δεν πειράζει. Ξέρετε, κύριε συνάδελφε, σας εκτιμώ και δεν υπάρχει κανένα πρόβλημα.
      ΑΣΤΕΡΙΟΣ ΡΟΝΤΟΥΛΗΣ:  Να διαγραφεί από τα Πρακτικά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν υπάρχουν φθηνές και ακριβές δικαιολογίες. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Πράγματι, είπα  μόνος μου ότι πήρατε γραπτή απάντηση. Και μου είπατε ότι τα ίδια είπα και σήμερα. Προφανώς, διότι δεν αλλάζει τίποτα. Η γραπτή απάντηση είναι ίδια με την προφορική απάντηση. 
      Είπα -και το λέω ξανά- ότι το Ταχυδρομικό Ταμιευτήριο λειτουργεί με τους κανόνες της ιδιωτικής οικονομίας. Δεν θα επαναλάβω, τα είπατε κι εσείς.
      ΑΣΤΕΡΙΟΣ ΡΟΝΤΟΥΛΗΣ: Το είπαμε αυτό. Την πρωτοβουλία σας περιμένουμε. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): 
      Δεν μπορούμε να συμψηφίζουμε τα δάνεια που δίνονται από το Ταμείο Παρακαταθηκών και Δανείων με τα στεγαστικά δάνεια του Ταχυδρομικού Ταμιευτηρίου. Εξήγησα ότι πρόκειται για εντελώς διαφορετικά δεδομένα. 
      Εν τούτοις, για να πω και αυτά που αιτιάστε, ακόμα και τώρα με τη συνεχή προτροπή του Υπουργείου Οικονομίας και Οικονομικών, το Ταχυδρομικό Ταμιευτήριο κράτησε χαμηλά τα επιτόκιά του, σε σχέση με τα υπόλοιπα χρηματοπιστωτικά ιδρύματα. Και αυτό -το εξήγησα και το επαναλαμβάνω- φαίνεται τόσο από τις δημοσιευμένες οικονομικές καταστάσεις όσο και από τα μόλις –κρατήστε το- 2.000.000 ευρώ των κερδών του εννιαμήνου. Αυτό έγινε με την παρέμβαση του Υπουργείου Οικονομίας και Οικονομικών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε συνάδελφε, η στήριξη της Κυβέρνησής μας στις πολύτεκνες και τρίτεκνες οικογένειες, για τις οποίες έχετε ιδιαίτερη ευαισθησία –κι εγώ το αναγνωρίζω- είναι προφανής. Όμως, έχουν παρθεί και πραγματοποιηθεί ουσιαστικά μέτρα που δίνουν κίνητρα στις οικογένειες να αποκτήσουν περισσότερα από δύο παιδιά.
      Συγκεκριμένα, θεσπίστηκαν –και το ξέρετε- τριάντα δύο νέα μέτρα ενίσχυσης της πολύτεκνης οικογένειας από την Κυβέρνηση του Κώστα Καραμανλή.
       Ενισχύσαμε με πράξεις και όχι λόγια την πολύτεκνη και τρίτεκνη οικογένεια. Σας θυμίζω τα εξής: Ενισχύσαμε τις τρίτεκνες οικογένειες δίνοντας εφάπαξ παροχή 2.000 ευρώ. Θεσμοθετήσαμε μηνιαίο επίδομα για πολυμελείς οικογένειες, επιδοτήσαμε τη γέννηση τρίτου παιδιού με 170 ευρώ μηνιαίως, θεσμοθετήσαμε τις ελεύθερες μεταγραφές, όπως και των πολυτέκνων –που είναι σημαντικό πράγμα- για τα πανεπιστήμια και τα ΤΕΙ, παρείχαμε επιδότηση ενοικίου και απαλλαγή από ασφαλιστικές εισφορές για τις τρίτεκνες μητέρες που είναι αγρότισσες, δώσαμε τη δυνατότητα για πλήρως άτοκα δάνεια από τον ΟΕΚ σε τρίτεκνες και πολύτεκνες οικογένειες. Τέλος, δώσαμε κίνητρα έμπρακτα στις οικογένειες για να αποκτήσουν και πέρα των δύο παιδιών. 
      Αγαπητέ συνάδελφε, η πολύτεκνη οικογένεια αποτελεί μία από τις προτεραιότητές μας. Προχωρήσαμε στην υιοθέτηση μέτρων που την ανακουφίζουν και την ενισχύουν. Σ’ αυτό το δρόμο θα συνεχίσουμε. Θα συνεχίσουμε στο δρόμο της στήριξης του πολίτη και της πραγματικής οικονομίας. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Υπουργέ. 
      Αναφορές – ερωτήσεις δεύτερου κύκλου:
      Επόμενη είναι η με αριθμό 11092/4-12-2008 ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος, κυρίου Απόστολου Κακλαμάνη προς τον Υπουργό Μεταφορών και Επικοινωνιών, σχετικά με την υπογειοποίηση του προαστιακού σιδηροδρόμου και την κατασκευή του σταθμού σε άλλη θέση στο Δήμο Ταύρου.
      Αναλυτικότερα, ο πρώην Πρόεδρος της Βουλής κ. Κακλαμάνης στην ερώτησή του αναφέρει τα εξής: 
      «Η σχεδιαζόμενη, θετική, καταρχάς, αλλά υπέργεια διέλευση του προαστιακού σιδηροδρόμου στο Δήμο Ταύρου, όπως και το ενδεχόμενο να μη γίνει ο προγραμματισμένος σταθμός σε άλλη θέση, εφόσον υπάρχει όντως πρόβλημα με την αρχαιολογική υπηρεσία, έχει προκαλέσει την αντίδραση των πολιτών του συγκεκριμένου Δήμου και του Δημοτικού Συμβουλίου της πόλης, το οποίο με σειρά ομόφωνων αποφάσεών του ζητεί την τροποποίηση του σχεδιασμού εκτέλεσης του συγκεκριμένου έργου.
      Συγκεκριμένα, η Δημοτική Αρχή του Ταύρου ζητά την αντικατάσταση της αερογέφυρας που προβλέπεται στον αρχικό σχεδιασμό, ώστε να αποφευχθούν οι δυσμενέστατες περιβαλλοντικές, κοινωνικές και οικονομικές επιπτώσεις που θα προκληθούν στην περίπτωση που δεν υιοθετηθεί το ομόφωνο αίτημα των κατοίκων. Για το σκοπό αυτό άλλωστε, ο Δήμος Ταύρου προσέφυγε στο Συμβούλιο της Επικρατείας, η απόφαση του οποίου εκκρεμεί. 
      Ερωτώνται οι κ.κ. Υπουργοί εάν προτίθενται να υιοθετήσουν το αίτημα που διατυπώνουν με επανειλημμένες ομόφωνες αποφάσεις του Δημοτικού Συμβουλίου και των κοινωνικών φορέων οι πολίτες του Ταύρου, ώστε να γίνει νέος σχεδιασμός που θα προβλέπει την υπογειοποίηση του προαστιακού σιδηροδρόμου και την κατασκευή σε άλλη θέση του σταθμού.».
      Στην ερώτηση του κ. Κακλαμάνη θα απαντήσει ο Υφυπουργός Μεταφορών και Επικοινωνιών κ. Μπεκίρης.
      Κύριε Υπουργέ, έχετε το λόγο.
      ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Κύριε Πρόεδρε, ο προαστιακός σιδηρόδρομος, όπως πολύ καλά γνωρίζετε και αναγνωρίζετε, αποτελεί ένα σημαντικό έργο πνοής για τους δήμους της Αττικής, αλλά και των υπολοίπων νομών όπου αυτός διαπερνά. Χάρη σ’ αυτό, έχουν βελτιωθεί κατά πολύ οι συγκοινωνιακές συνθήκες. Έχουν συνδεθεί αρκετές περιοχές μεταξύ τους, ενώ χιλιάδες άνθρωποι μέσα από αυτή τη διαδικασία έχουν μπει και στην αγορά εργασίας.
      Αναφορικά με το υπό συζήτηση θέμα το οποίο θίγετε, θα ήθελα να σας πω ότι μοιραία πρέπει να ειδωθεί από δύο τελείως –αν μου επιτρέπετε να πω- διαφορετικές πλευρές. Η πρώτη είναι η επιθυμία των κατοίκων και η δεύτερη είναι η τεχνική άποψη.
      Για τη μεν πρώτη πλευρά, οι απόψεις είναι διφορούμενες. Η Δημοτική Αρχή έχει προσφύγει, όπως πολύ σωστά επισημαίνετε στην ερώτησή σας, στο Συμβούλιο της Επικρατείας, τη στιγμή όμως που το έργο βρίσκεται σε πλήρη εξέλιξη, σύμφωνα πάντοτε με την απόφαση και του ΥΠΕΧΩΔΕ, αλλά και από όλες τις εκπονημένες μελέτες. 
      Σύμφωνα με την ενημέρωση που έχουμε λάβει από την αρμόδια υπηρεσία, οι αντιδράσεις των κατοίκων δεν είναι και πάρα πολλές. Μάλιστα, θα έλεγα ότι είναι και περιορισμένες, δεδομένου ότι στη γύρω περιοχή από το σταθμό βρίσκονται ελάχιστες κατοικίες και τα περισσότερα είναι οικόπεδα. 
      Για τη δεύτερη άποψη, τα πράγματα είναι πιο ξεκάθαρα. Οι αρμόδιες τεχνικές υπηρεσίες του ΟΣΕ αποφάνθηκαν ότι η πλέον ενδεδειγμένη λύση για την περιοχή είναι η διατήρηση του υφιστάμενου σχεδιασμού. Προφανώς, ο ΟΣΕ δεν επιδεικνύει αναίτια άρνηση έναντι του αιτήματος του Δήμου. Η περιοχή επηρεάζεται από μία σειρά παραγόντων που καθιστούν την υπογειοποίηση αποτρεπτική. Ο σχετικά περιορισμένος χώρος για τον οποίο απαιτείται αυτή, τα υδραυλικά και οδικά έργα στον Κηφισό, τα τεχνικά έργα στην Οδό Χαμοστέρνας, τα δίκτυα των Οργανισμών Κοινής Ωφελείας αποτελούν παραμέτρους που καθιστούν ασύμφορη την υπογειοποίηση του σταθμού, τόσο για τους κατοίκους, όσο και για τον περιβάλλοντα χώρο, το περιβάλλον της περιοχής.
      Αναφορικά με την αντικατάσταση της προβλεπόμενης από τον αρχικό σχεδιασμό αερογέφυρας, αυτό είναι ένα ζήτημα άρρηκτα συνδεδεμένο με την υπογειοποίηση του σταθμού. Δεδομένης της υφιστάμενης επιλογής να παραμείνει ο σταθμός υπέργειος, εκ των πραγμάτων δεν τίθεται θέμα αντικατάστασης της πεζογέφυρας που ενώνει τις εκατέρωθεν περιοχές και η οποία μόνο ως χρήσιμη μπορεί να ειδωθεί. 
      Σχετικά με την κατασκευή της, οι τεχνικές υπηρεσίες του ΕΔΙΣΥ έχουν επιλέξει μία καλαίσθητη ελαφρά μεταλλική κατασκευή. Η κατασκευή αυτή είναι εξοπλισμένη με κλίμακες και γυάλινους ανελκυστήρες, εξασφαλίζοντας με τον πλέον ασφαλέστερο τρόπο τη μετακίνηση μέσα και εκατέρωθεν του σταθμού, τόσο στους επισκέπτες, του όσο και στους μόνιμους κατοίκους της περιοχής, με ανάλογη πρόνοια για τη μετακίνηση των ατόμων με ειδικές ανάγκες.
      Επιπρόσθετα, προβλέπεται για την Οδό Δήμητρος η κατασκευή μιας εναέριας γέφυρας για τη διέλευση των αυτοκινήτων, έργο του οποίου οι μελέτες έχουν ολοκληρωθεί και εκκρεμεί η δημοπράτησή τους.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θέλω να ευχαριστήσω και εσάς και τους Υφυπουργούς που αναφέρθηκαν στην απώλεια του καθηγητή και συναδέλφου μας Γιώργου Παπαδημητρίου και τους συναδέλφους που αναφέρθηκαν εκ μέρους των κομμάτων και εξέφρασαν τη λύπη τους για αυτή την απώλεια, που είναι πράγματι ένα βαρύτατο πλήγμα και στην φυσική του οικογένεια και στην πολιτική του οικογένεια, στο ΠΑΣΟΚ. Πιστεύω όμως, ότι είναι απώλεια για την επιστήμη την οποία εθεράπευσε, ιδιαίτερα την επιστήμη του Συνταγματικού Δικαίου, με επιμονή στο πεδίο των ατομικών και κοινωνικών δικαιωμάτων. Είναι γνωστή η προσφορά του ως νομικού συμβούλου του Πρωθυπουργού κ. Κώστα Σημίτη στη διάρκεια της οκταετούς διακυβέρνησης της χώρας από τις κυβερνήσεις του ΠΑΣΟΚ. 
      Νομίζω ότι η εικόνα που θα έχουμε όλοι οι συνάδελφοι από την παρουσία του σε αυτήν την Αίθουσα θα πείθει απολύτως και όσους δεν έζησαν τον Γιώργο Παπαδημητρίου εδώ, πόσο μεγάλη είναι η απώλεια και για τον δημόσιο βίο της χώρας.
      Κύριε Πρόεδρε, εγώ τιμώ τους συναδέλφους και ιδιαίτερα τους πολύ νέους όπως τον συνάδελφο κ. Μπεκίρη, ο οποίος μου θυμίζει ότι πριν από κάμποσα χρόνια είχα διάλογο εδώ με τον πατέρα του τον Βασίλη Μπεκίρη. Και πράγματι είναι ένας φέρελπις νέος πολιτικός.
      Αλλά, κύριε Πρόεδρε, πότε επιτέλους θα αποφασίσει η Κυβέρνηση να συμμορφωθεί με τις παροτρύνσεις του Προεδρείου και να σεβαστεί αυτόν τον ιερό χώρο όπως τον σεβόμαστε όλοι όσοι ερχόμαστε, όχι ως αργόσχολοι. Δεν είμαστε αργόσχολοι, αλλά ερχόμαστε γιατί σεβόμαστε την αποστολή μας. Και η αποστολή της Κυβερνήσεως σύμφωνα με το Σύνταγμα και τον Κανονισμό τους Σώματος, είναι να δέχεται χωρίς δυσανεξία, με σεβασμό τον έλεγχο που οφείλουμε εμείς να ασκούμε για τα έργα της, τα αρνητικά ή τα θετικά, για τη βελτίωσή τους. 
      Για μια ακόμη φορά, κύριε Πρόεδρε, θέλω να παρακαλέσω, ο Πρόεδρος του Σώματος να απευθυνθεί πλέον στον Πρωθυπουργό της χώρας -υποθέτω ότι είναι ενεργός ο Πρωθυπουργός της χώρας- ο οποίος να αποφασίσει αν έχει Υπουργικό Συμβούλιο. Έχει Υπουργούς, που ασκούν τα καθήκοντά τους; Να μην υποτιμούν λοιπόν τους συναδέλφους, που είναι Υφυπουργοί στα Υπουργεία τους για συγκεκριμένο έργο. Σύμφωνα με το Σύνταγμα η Βουλή ελέγχει τους Υπουργούς και όχι τους Υφυπουργούς.
      Μπαίνω τώρα στο θέμα της ερώτησής μου. Όλοι γνωρίζουμε την κατάσταση, στην οποία ζουν οι πληθυσμοί των δήμων της Δυτικής Αθήνας. Είναι πληθυσμοί της περιφέρειάς μου, της Β΄ περιφέρειας της Αθήνας. Και οι οικονομικές συνθήκες και οι κοινωνικές συνθήκες και οι περιβαλλοντικές, γίνονται όλο και βαρύτερες γι’ αυτούς. Ο κ. Μπούρας θα το γνωρίζει, διότι και εκείνος τιμάται από το άλλοτε Υπόλοιπο που λέγαμε, τους δήμους της Περιφέρειας Αττικής πέραν των δήμων της Β΄ Περιφέρειας.
      Η συγκοινωνία είναι μέγιστο πρόβλημα που επιβαρυνει ιδιαίτερα τις συνθήκες του περιβάλλοντος και της ζωής των κατοίκων. Αυτό το έργο για το οποίο έκανα την ερώτησή μου θα έπρεπε, ως Ολυμπιακό έργο, να είχε ολοκληρωθεί το 2004. Κόπηκε σε δυο κομμάτια για να επισπευστεί η εκτέλεσή του. Και βέβαια το μεν ένα κομμάτι έχει προχωρήσει σημαντικά, από τις Τρεις Γέφυρες μέχρι το αεροδρόμιο, αλλά και εκεί, όσον αφορά στους Αγίους Αναργύρους και την υπογειοποίηση που τελικώς απεφασίσθη, θα τελειώσει το 2011. Για δε το άλλο κομμάτι, αυτό για το οποίο μιλάμε τώρα, μόλις το 2005 υπεγράφη η σχετική σύμβαση εργολαβίας με όριο εκτέλεσης του έργου έξι μήνες και είμαστε ήδη στο 2009.
      Ολόκληρο το έργο αγγίζει τα 500.000.000 ευρώ. Για τα 320.000.000 από αυτό το έργο έχουμε το 70% κάλυψη από κονδύλια της Ευρωπαϊκής Ένωσης. Αυτό σημαίνει ότι αν δεν σπεύσουμε να απορροφήσουμε αυτά τα κονδύλια, απλούστατα δεν θα γίνει αυτό το έργο. Και φοβάμαι ότι αυτή θα είναι η μοίρα αυτών των έργων, καθώς το πρόγραμμα δημοσίων επενδύσεων γνωρίζουμε ότι έχει περικοπεί. Ταυτόχρονα, αυτό σημαίνει περικοπή πολλαπλασίων ποσών από τα προγράμματα της Ευρωπαϊκής Ένωσης. 
      Εδώ το αίτημα των κατοίκων, αγαπητέ κύριε Υφυπουργέ –κάνετε λάθος και δεν ξέρω πόθεν αυτές οι πληροφορίες σας- και του δημάρχου με τον οποίο είχα σήμερα επικοινωνία είναι –επιμένουν επί έτη- η υπογειοποίηση, όπως έγινε και στους Αγίους Αναργύρους. Όλοι αυτοί οι αρνητικοί παράγοντες που αναφέρθηκαν είναι λόγοι που επιβεβαιώνουν, ότι όταν μιλάμε για τη δυτική Αττική γι’ αυτούς τους δήμους, γι’ αυτούς τους πληθυσμούς, έρχονται όλες οι δυσκολίες. Εάν αυτό το έργο ήταν για μια άλλη περιοχή, ασφαλώς θα αντιμετωπίζοντο αυτά τα θέματα. 
      Με την αερογέφυρα, μαζί με τη λεωφόρο Πειραιώς μαζί  με τις γραμμές του ΟΣΕ, θα τριχοτομηθεί ο Δήμος Ταύρου, όπου τριάντα χιλιάδες άνθρωποι ζουν τρία χιλιόμετρα από το κέντρο της Αθήνας. 
      Και το άλλο θέμα που θίγω, του σταθμού, εκεί που σύμφωνα με τη μελέτη, θα έπρεπε ήδη το έργο αυτό να έχει εκτελεστεί, βρέθηκαν αρχαία. Η δημοτική αρχή σας πρότεινε να μετακινηθεί σε μικρή απόσταση από εκείνο το σημείο, αν δεν γίνουν οι ανασκαφές οπότε θα μπορεί να εκτεθούν τα αρχαιολογικά ευρήματα, όπως κάναμε εδώ στη Βουλή. Κάναμε πέντε ορόφους υπόγειο γκαράζ και δεν επικαλύψαμε τα αρχαία. Αντίθετα, είναι στη διάθεση της επιστήμης και του κοινού.
      Κύριε Πρόεδρε, να μην πάρω άλλο χρόνο. Πραγματικά, λυπάμαι, γιατί υπάρχει και κάτι που ίσως να μην το ανέφεραν στον κύριο Υφυπουργό. Αυτή τη στιγμή που μιλάμε το έργο έχει σταματήσει. Εδώ και μήνες, δεν προχωρά η υπογειοποίηση αλλά ούτε η αερογέφυρα, ούτε ο σταθμός. Είναι μια νεκρή, ουσιαστικά εργολαβία ενώ θα έπρεπε να είχε ολοκληρωθεί έξι μήνες μετά το Μάιο του 2005, που υπεγράφη η σχετική σύμβαση. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών):  Κύριε Πρόεδρε, με όλο το σεβασμό και για όλα όσα αναφέρατε και για γνωστούς και άγνωστους λόγους, αφού σας γνωρίζω και σας σέβομαι εδώ και πολλά χρόνια, θέλω να σας πω ότι η Κυβέρνηση είναι ενιαία. Έχει Υπουργούς, έχει Υφυπουργούς και η φωνή της είναι ενιαία και ακούγεται και με αυτό τον τρόπο. Οπότε, μην προσπαθούμε να δημιουργήσουμε κάποιες εντυπώσεις για το αν παρίσταται εδώ ή όχι ο Υπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Το Σύνταγμα λέει κάτι άλλο επ’ αυτού.
      ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών):  Ο Υπουργός, ειρήσθω εν παρόδω, βρίσκεται σε συμβούλιο Υπουργών στην Πράγα. Αυτό προς ενημέρωσίν σας. 
      Αυτό το οποίο θα ήθελα να πω είναι ότι το ζήτημα το οποίο συζητάμε αυτή τη στιγμή εντάσσεται στο ευρύτερο πλαίσιο υποδομών, που στόχο έχει μια κύρια επιλογή της Κυβέρνησης, τη βελτίωση της ποιότητας ζωής των κατοίκων. 
      Προφανώς, ο Δήμαρχος Tαύρου, με τον οποίο συνομιλήσατε σήμερα, δεν σας ανέφερε δύο πολύ σημαντικά πράγματα, ότι η Νομαρχία Αθηνών και Πειραιώς, ο κ. Σγουρός σε γνωμοδότηση για τη μελέτη περιβαλλοντικών επιπτώσεων έχει γνωμοδοτήσει θετικά για όλα αυτά τα θέματα και έχει γνωμοδοτήσει τον Νοέμβριο του 2003.
      ΑΠΟΣΤΟΛΟΣ ΚΑΚΛΑΜΑΝΗΣ: Έχουμε 2009!
      ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Προσέξτε, μισό λεπτό. Μιλήσατε για καθυστέρηση των έργων, ότι με μεγάλη καθυστέρηση ξεκίνησαν και όλα αυτά. Η γνωμοδότηση, λοιπόν -και είναι και στη διάθεση για τα Πρακτικά- όπως είπα, είναι υπογεγραμμένη το 2003 και αυτή η γνωμοδότηση της νομαρχίας εγκρίνει αυτά τα οποία και η σημερινή Κυβέρνηση, η σημερινή ηγεσία του Υπουργείου Μεταφορών και Επικοινωνιών υλοποιεί.
      Ο Δήμος Ταύρου, λοιπόν, έχει επιλέξει ένα δικό του δρόμο, να αντιδρά με έντονο τρόπο, προσφεύγοντας, όπως είπατε, στο Συμβούλιο της Επικρατείας και αγνοώντας τι είναι ορθότερο, από τεχνικής απόψεως, να γίνει.
      Αν κάποιοι, λοιπόν, αγνοούν και επιλέγουν να αγνοούν την άποψη των ειδικών μηχανικών που ασχολούνται με το έργο -προφανώς για άλλους λόγους και για άλλα οφέλη- στην υφιστάμενη πολιτική ηγεσία, κύριε Πρόεδρε, δεν θα βρουν συνεχιστές. Δεν πρόκειται να παίξουμε πολιτικά παιχνίδια στις πλάτες των τοπικών κοινωνιών. Εμείς επιζητούσαμε και επιζητούμε την καλύτερη δυνατή λύση, δεδομένων των όσων προβλημάτων μπορεί η περιοχή να έχει, λόγω της γεωγραφικής της τοποθεσίας, αλλά και την ύπαρξη του Κηφισού σε πάρα πολύ κοντινή απόσταση.
      Αυτή τη στιγμή, λοιπόν -και δεν συμφωνώ με όσα λέτε- το έργο προχωρά κανονικά και ετοιμάζεται να ξεκινήσει η λειτουργία του εντός του έτους. Είτε κάποιοι, λοιπόν, το θέλουν είτε όχι, θα εξυπηρετήσει το Δήμο Ταύρου, οι κάτοικοι θα απολαμβάνουν τις υπηρεσίες του και μια ακόμα σημαντική συνοικία της Αττικής θα αναβαθμιστεί. Με την προσθήκη δε της εναέριας γέφυρας των αυτοκινήτων θα δοθεί στην περιοχή ένα ολοκληρωμένο έργο, ένα πλήρες έργο, που θα συνεχίσει να διευκολύνει και τη ζωή των κατοίκων, αλλά να βελτιώνει και την ποιότητα της ζωής τους.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Τροποποιήσεις επενδυτικών νόμων και άλλες διατάξεις».
      Θα ψηφισθεί στη συνέχεια.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των Πρωτοκόλλων του Βορειοατλαντικού Συμφώνου για την προσχώρηση της Δημοκρατίας της Αλβανίας και της Δημοκρατίας της Κροατίας».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση όρων απασχόλησης των  νοσοκομειακών ιατρών του ΕΣΥ, σύμφωνα με το π. δ. 76/2005 και άλλες διατάξεις».
      Το νομοσχέδιο θα συζητηθεί σε επόμενη συνεδρίαση.
      Υπουργείου Τουριστικής Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού».
      Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται στη Βουλή προς συζήτηση με τη διαδικασία του άρθρου 108 του Κανονισμού της Βουλής, δηλαδή, μπορούν να λάβουν το λόγο όσοι έχουν αντίρρηση επί της Κυρώσεως αυτής της Συμφωνίας.
      ΛΙΑΝΑ ΚΑΝΕΛΛΗ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ναι, κυρία Κανέλλη, έχετε το λόγο για πέντε λεπτά.
      ΛΙΑΝΑ ΚΑΝΕΛΛΗ: Κύριε Πρόεδρε, σας ευχαριστώ.
      Δεν έχω να προσθέσω πολλά σε όσα είπε η συνάδελφος στην επιτροπή, την οποία και αντικαθιστώ σήμερα.
      Είναι τέτοια και τόσο δραματικά, ειδικά για τους εργαζόμενους, τα ζητήματα του ελληνικού τουρισμού, που τέτοια νομοσχέδια δίνουν την ευκαιρία να τοποθετηθεί κάποιος για τα προβλήματα του ελληνικού τουρισμού. Ήδη, τα μηνύματα είναι αρνητικά. Μεγάλες τουριστικές επιχειρήσεις αυξάνουν την ανταγωνιστικότητα, μειώνουν το προσωπικό τους, παίρνουν τα μέτρα για να προσαρμοστούν.
      Δεν θεωρούμε ότι ένα τέτοιο νομοσχέδιο μπορεί να συντελέσει και για να σας το πω και λίγο πιο απλά, δηλαδή, σε μία εποχή παγκόσμιας κρίσης και ειδικά τουριστικής κρίσης, στην Ελλάδα θα σωθούμε από ανάπτυξη τουριστική ινδονησιακών συμφερόντων, μετά το τσουνάμι στην Ελλάδα; Θα αυξηθούν οι θέσεις εργασίας, που είναι και το ζητούμενο;
      Είναι παράγων της οικονομίας ο τουρισμός και ολοένα μεγαλώνει η συμμετοχή του στο ακαθάριστο εθνικό προϊόν. Όμως ούτε ο τουρισμός πια, η αναψυχή και η ξεκούραση είναι δικαίωμα των εργαζομένων, ως οφείλει να είναι και καλυπτόμενο με τους καλύτερους όρους ούτε η ανάπτυξη αυτής της βιομηχανίας γίνεται υπέρ των εργαζομένων είτε ως καταναλωτών των τουριστικών υπηρεσιών, είτε ως εργαζόμενων στην τουριστική βιομηχανία, την τόσο κρίσιμη για τη χώρα μας.
      Πήρα το λόγο για να πω ότι, επειδή είχε κρατηθεί για την Ολομέλεια η οριστικοποίηση της θέσης μας, το Κομμουνιστικό Κόμμα καταψηφίζει αυτή τη σύμβαση.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανέλλη.
      Ο κ. Πολατίδης έχει το λόγο.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Καταψηφίζουμε τη σύμβαση, διότι θεωρούμε ότι γίνεται με έναν τρόπο με τον οποίο δεν μπορεί να προσφέρει τίποτα στον ελληνικό τουρισμό και στην ελληνική οικονομία.
      Κατ’ αρχάς, υπάρχει αυτή η βιομηχανία συμβάσεων, οι οποίες έρχονται με σκοπό, υποτίθεται, να φέρουν κάποια αμοιβαία οφέλη στις χώρες με τις οποίες συμβάλλεται κάθε φορά η πατρίδα μας, αλλά αυτό που βλέπουμε είναι να έχουν γίνει κάποιες κομπίνες, να χρησιμοποιείται ιδιαιτέρως το άρθρο της παρούσης συμβάσεως, που είναι παρόμοιο και με τις υπόλοιπες, που προβλέπει την εκπαίδευση εργαζομένων στον τομέα του τουρισμού και αυτό έχει γίνει ένα παράθυρο με το οποίο έρχονται φθηνοί εργαζόμενοι από το εξωτερικό, ανασφάλιστοι, οι οποίοι είναι στις τουριστικές περιοχές, ζουν με πολύ μικρούς μισθούς μέσα στα ξενοδοχεία, εργάζονται δωδεκάωρο και φυσικά, αυτό τελικά καταλήγει να αυξάνονται μεν οι ξενοδοχειακές κλίνες, να αυξάνονται οι επενδύσεις στον τομέα αυτό, όπως και οι παραμονές που γίνονται κάθε χρόνο, αλλά παρόλο αυτά, τα οφέλη στην τοπική οικονομία και στους μισθωτούς να μειώνονται συνεχώς.
      Γι’ αυτό το λόγο, επειδή θεωρούμε ότι αυτό είναι μία κερκόπορτα η οποία θα φέρει επιπλέον εργαζομένους από την Ινδονησία, προκειμένου να εργάζονται με συνθήκες σκλαβιάς στα ελληνικά ξενοδοχεία και επειδή κατόπιν θα έχουμε τα επόμενα βήματα νομιμοποιήσεων αυτών των εργαζομένων ως πολλά χρόνια διαμενόντων και εργαζομένων στην Ελλάδα, γι’ αυτό το καταψηφίζουμε και θεωρούμε ότι δεν είναι προς τη σωστή κατεύθυνση.
(Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολατίδη.
      Πιστεύω ότι δεν υπάρχει άλλος ομιλητής.
      ΓΡΗΓΟΡΙΟΣ ΨΑΡΙΑΝΟΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Ψαριανέ, έχετε δικαίωμα επ’ αυτού.
      ΓΡΗΓΟΡΙΟΣ ΨΑΡΙΑΝΟΣ: Μάλιστα, κύριε Πρόεδρε, επ’ αυτού.
      Έχουμε σοβαρές επιφυλάξεις. Κατ’ αρχάς, είπαμε και στην επιτροπή ότι είμαστε υπέρ των διμερών συνεργασιών και θα ψηφίσουμε την Κύρωση της Σύμβασης, όμως με πολύ σοβαρές επιφυλάξεις πρώτον, για τα θέματα της καταπάτησης των ανθρωπίνων δικαιωμάτων από το καθεστώς της Ινδονησίας, πρώτον και δεύτερον, γιατί πιστεύουμε ότι και σε άλλες τέτοιες περιπτώσεις εξυπηρετεί περισσότερο ειδικού τύπου συμφέροντα, ας πούμε, διευκολύνει Έλληνες ταξιδιώτες για να πάνε στο Μπαλί, ενδεχομένως, πιο εύκολα απ’ ότι τώρα. Και δεν ξέρω κατά πόσο ανταποδοτικά θα μπορούσαν οι Ινδονήσιοι τουρίστες να επισκεφθούν την Ελλάδα, έτσι που έχουν καθοριστεί και λειτουργούν οι τιμές στην Ελλάδα και σε συνδυασμό με την απόσταση ανάμεσα στις δύο χώρες. Δεν ξέρουμε κατά πόσο θα είναι τελικά όπως θα μπορούσε να είναι, αν είχαν ληφθεί κάποια μέτρα και αν είχαν μπει κάποιες προτεραιότητες.
      Γενικά, είμαστε υπέρ της κύρωσης, με σοβαρές επιφυλάξεις για τα θέματα που σας είπα, κυρίως για τα ανθρώπινα δικαιώματα, για τον τρόπο που δουλεύουν άνθρωποι στην Ινδονησία, σε ένα καθεστώς που δεν θα ήθελα να επεκταθώ.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κ. Ψαριανέ.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης: «Κύρωση του Μνημονίου Κατανόησης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Τουριστικής Ανάπτυξης: «Κύρωση του Μνημονίου Κατανόησης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού» έγινε δεκτό κατ’ αρχήν, κατ’ άρθρον και στο σύνολό του κατά πλειοψηφία και έχει ως εξής:
      ( Να καταχωρισθεί το κείμενο του νομοσχεδίου )
      ΠΡΟΕΔΡΕΥΩΝ (Γεώργιος Σούρλας): Επανερχόμεθα τώρα στην ψήφιση στο σύνολο του νομοσχεδίου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις».
      Κύριε Υπουργέ, θέλετε το λόγο;
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Μάλιστα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, έχετε το λόγο.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Έχω μιλήσει και με τους εισηγητές των κομμάτων. Μια διευκρίνιση που έγινε και ήταν περιττή, για να διαγραφεί.
Στον πρώτο στίχο διαγράφονται οι λέξεις «και είναι καταγεγραμμένοι επίσημα από τις λιμενικές αρχές», γιατί εμπεριέχεται παρακάτω και επεξηγείται. Το καταθέτω. 
      (Στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας καταθέτει για τα Πρακτικά την προαναφερθείσα τροποποίηση, η οποία έχει ως εξής:
      ( Να φωτογραφηθεί η σελ. 52)
      ΠΡΟΕΔΡΕΥΩΝ (Γεώργιος Σούρλας): Πιστεύω ότι δεν υπάρχει Βουλευτής που να έχει αντίρρηση, γιατί εδώ ψηφίζουν Βουλευτές και όχι τα κόμματα. Αλλά πολύ καλά κάνει τη δουλειά του ο Υπουργός, που έχει πολύ μεγάλη εμπειρία και μεγάλη παρουσία στη Βουλή ως Βουλευτής. 
      Ερωτάται το Σώμα: Γίνεται δεκτό το νομοσχέδιο του Υπουργείου Οικονομίας και Οικονομικών «Τροποποιήσεις επενδυτικών νόμων και άλλες διατάξεις», όπως διενεμήθη και με τη νομοτεχνική βελτίωση του κυρίου Υπουργού και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΛΙΑΝΑ ΚΑΝΕΛΛΗ: Κατά πλειοψηφία. 
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Οικονομίας και Οικονομικών «Τροποποιήσεις επενδυτικών νόμων και άλλες διατάξεις», έγινε δεκτό κατά πλειοψηφία, όπως διενεμήθη και με τη νομοτεχνική βελτίωση του κυρίου Υπουργού, σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Γεώργιος Σούρλας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς το σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Εισερχόμεθα στη συζήτηση του νομοσχεδίου του Υπουργείου Εξωτερικών. 
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση των Πρωτοκόλλων του Βορειοατλαντικού Συμφώνου για την προσχώρηση της Δημοκρατίας της Αλβανίας και της Δημοκρατίας της Κροατίας». 
      Κύριε Υπουργέ, θα θέλατε να κάνετε καμμία παρατήρηση; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Όχι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Τζιτζικώστα, επιτρέψτε μου, θα ήθελα την άδειά σας, κυρίες και κύριοι συνάδελφοι, για να απασχολήσω επ’ ολίγον τη Βουλή για το θέμα των σχέσεων με την Αλβανία, γιατί δεν έχω τη δυνατότητα να κατέβω στο τιμητικό Έδρανο του Βουλευτή, στο Βήμα του Βουλευτή.
       Και αφού βλέπω ότι έχω την άδεια σας, θα ήθελα να πω ότι διανύουμε μια περίοδο ιστορικών αποφάσεων συνεργασίας των δύο χωρών, Αλβανίας και Ελλάδος. Στις 14 Ιανουαρίου κυρώθηκε η Συμφωνία Σταθεροποίησης και Σύνδεσης Αλβανίας με την Ευρωπαϊκή Ένωση, με τη θέση του κάθε κόμματος σεβαστή. Σήμερα συζητείται η Κύρωση για το ΝΑΤΟ και στις 9 Φεβρουαρίου υπεγράφη η Συμφωνία συνεργασίας μεταξύ Κυβερνήσεως της Ελλάδος και Δημοκρατίας της Αλβανίας για την κατασκευή δύο κοιμητηρίων στο έδαφος της Δημοκρατίας της Αλβανίας. 
      Πρόκειται για μία μεγάλη εθνική εκκρεμότητα, αφού επί εξήντα οκτώ ολόκληρα χρόνια παραμένουν άταφοι ή προσωρινά θαμμένοι επτά χιλιάδες εννιακόσιοι τριάντα έξι μαχητές που έπεσαν κατά το έπος 1940-1941, όπου βρήκαν την πλήρη έκφρασή τους τα σημαντικά χαρακτηριστικά των Ελλήνων, της πλήρους ομοψυχίας σε κρίσιμες στιγμές, του άκρατου πατριωτισμού, της αυτοθυσίας, της υπηρεσίας σε ανθρώπινες αξίες, που άλλαξαν την πορεία του Β΄ Παγκοσμίου Πολέμου. 
      Πράγματι, προκαλεί πολύ πόνο στους συγγενείς και σε όλους, εξήντα οκτώ ολόκληρα χρόνια να παραμένουν άταφοι, διάσπαρτα οστά, περίπου πέντε χιλιάδες, άλλα σε δύο ομαδικούς τάφους, στην Πρεμετή χίλιοι τετρακόσιοι σε ομαδικό τάφο, στην Κλεισούρα τετρακόσιοι, κάποιοι σε οστεοφυλάκια, μέσα σε σακουλάκια, με όσα προσωπικά αντικείμενα βρέθηκαν, όλοι άγνωστοι, αλλά για εμάς οι σπουδαίοι και μεγάλοι. Είναι, λοιπόν, ιστορικής σημασίας αυτή η απόφαση και πιστεύω ότι ανοίγει νέες προοπτικές και ορίζοντες για να κλείσει αυτή η μεγάλη εθνική εκκρεμότητα. 
      Αλλά και μία άλλη μεγάλη εθνική εκκρεμότητα είναι ότι δεν υπάρχει μνημείο πεσόντων για τους δεκατρείς χιλιάδες εννιακόσιοι τριάντα έξι που έπεσαν κατά τον ελληνοϊταλικό πόλεμο από τον Οκτώβριο του 1940 μέχρι τον Απρίλιο του 1941. Γι’ αυτούς δεν υπάρχει μνημείο, δεν υπάρχει το όνομα και τα παιδιά τους εκφράζουν το παράπονο, την επιθυμία, να δουν επιτέλους το όνομα του πατέρα τους γραμμένο σε μία μαρμάρινη πλάκα. Δεν είναι πολύ αυτό που ζητούν και πιστεύω ότι πρέπει να γίνει. 
      Πρέπει, επίσης, να εξάρω την απόφαση της Βουλής μας, δια του Προέδρου της κ. Σιούφα, για τα 500.000 ευρώ που εδόθησαν, παρουσία των εκπροσώπων όλων των κομμάτων, για να εγερθεί αυτό το μνημείο για τους δεκατρείς χιλιάδες εννιακόσιους τριάντα έξι στο Καλπάκι. 
      Ευχαριστώ πάρα πολύ για την άδεια που μου δώσατε. 
      Το λόγο έχει τώρα ο εισηγητής της Νέας Δημοκρατίας, ο κ. Τζιτζικώστας. 
      ΑΠΟΣΤΟΛΟΣ-ΙΩΑΝΝΗΣ ΤΖΙΤΖΙΚΩΣΤΑΣ: Ευχαριστώ, κύριε Πρόεδρε. 
      Θα ήθελα να εκφράσω κι εγώ τα ειλικρινή μου συλλυπητήρια, αλλά και τη θλίψη μου για το χαμό του συναδέλφου μας καθηγητή Γιώργου Παπαδημητρίου, ο οποίος με τη σεμνότητά του, την εντιμότητά του, την ειλικρίνειά του, την εργατικότητά του, αποτελούσε για όλους μας και ειδικά για εμάς τους νεότερους Βουλευτές, ένα φωτεινό παράδειγμα προς μίμηση. Ας είναι ελαφρύ το χώμα που θα τον σκεπάσει. 
      Κυρίες και κύριοι συνάδελφοι, η σημερινή μου εισήγηση στην Ολομέλεια σχετίζεται με την Κύρωση των Πρωτοκόλλων του Βορειοανατολικού Συμφώνου για την προσχώρηση της Δημοκρατίας της Αλβανίας και της Δημοκρατίας της Κροατίας. 
      Στις 9 Ιουλίου 2008, οι κυβερνήσεις των κρατών-μελών του ΝΑΤΟ, μεταξύ των οποίων και η χώρα μας, υπέγραψαν τα πρωτόκολλα για να προσχωρήσουν σ' αυτό η Δημοκρατία της Αλβανίας και η Δημοκρατία της Κροατίας. Σύμφωνα με τα ρωτόκολλα αυτά, τα μέρη του ΝΑΤΟ αναγνωρίζουν ότι η ασφάλεια του καλυπτόμενου από το Βορειοατλαντικό Σύμφωνο χώρου, θα βελτιωθεί με την προσχώρηση των δύο αυτών κρατών στο εν λόγω Σύμφωνο. Η διαδικασία των επικυρώσεων από τις χώρες-μέλη βρίσκεται σε εξέλιξη, καθώς έως σήμερα, ήδη οι είκοσι μία από τις είκοσι έξι χώρες έχουν ολοκληρώσει τις διαδικασίες. 
      Κυρίες και κύριοι συνάδελφοι, τα υπό κύρωση πρωτόκολλα περιλαμβάνουν τρία άρθρα. Στο πρώτο άρθρο, προβλέπεται ότι με την έναρξη ισχύος των πρωτοκόλλων, ο Γενικός Γραμματέας του ΝΑΤΟ θα αποστείλει εκ μέρους όλων των μερών πρόσκληση προσχώρησης στο Βορειοατλαντικό Σύμφωνο προς τις Κυβερνήσεις των δύο αυτών χωρών, της Αλβανίας και της Κροατίας. 
      Σύμφωνα με το άρθρο 10 του Συμφώνου, τα δύο κράτη θα καταστούν μέρη, την ημερομηνία κατά την οποία θα καταθέσουν το έγγραφο προσχώρησής τους στην Κυβέρνηση των Ηνωμένων Πολιτειών. 
      Στο δεύτερο άρθρο προβλέπεται ότι τα πρωτόκολλα θα τεθούν σε ισχύ, όταν κάθε ένα από τα κράτη-μέλη του ΝΑΤΟ γνωστοποιήσει την αποδοχή αυτών προς την Κυβέρνηση των ΗΠΑ. Στη συνέχεια, η αμερικανική Κυβέρνηση θα ενημερώσει όλα τα μέλη του Βορειοατλαντικού Συμφώνου, σχετικά με την ημερομηνία παραλαβής κάθε μιας από τις εν λόγω γνωστοποιήσεις, όπως επίσης και την ημερομηνία έναρξης ισχύος κάθε πρωτοκόλλου. 
      Στο τρίτο άρθρο, αναφέρεται ότι τα πρωτόκολλα θα κατατεθούν στα αρχεία της Κυβέρνησης των ΗΠΑ, ενώ νομίμως επικυρωμένα αντίγραφά τους θα αποσταλούν στις κυβερνήσεις όλων των κρατών-μελών του ΝΑΤΟ.
      Αξίζει να σημειωθεί στο σημείο αυτό, ότι από τις προτεινόμενες διατάξεις του σχεδίου νόμου, δεν προκαλείται καμμία δαπάνη σε βάρος του κρατικού μας προϋπολογισμού. 
      Κυρίες και κύριοι συνάδελφοι, η ένταξη της Αλβανίας και της Κροατίας στη Βορειοατλαντική Συμμαχία, θα ενισχύσει την ασφάλεια και τη σταθερότητα στην ευρύτερη περιοχή των δυτικών Βαλκανίων. Επιπλέον, αποτελεί και μία επιβράβευση για τα δύο κράτη, για την προσπάθεια που έχουν καταβάλλει τα τελευταία χρόνια να ξεπεράσουν παθογένειες και δυσκολίες που υπήρχαν στο εσωτερικό τους και να προχωρήσουν με ταχύτερους ρυθμούς στην ανάπτυξη δομών που παραπέμπουν σε σύγχρονα ευρωπαϊκά κράτη. 
      Τα δύο κράτη πληρούν τους όρους που θέτει η Συμμαχία, προκειμένου να ενταχθούν σε αυτήν, τόσο σε πολιτικό, όσο και στρατιωτικό επίπεδο. 
      Σε πολιτικό επίπεδο, οι δύο χώρες με την πολιτική που ακολουθούν τα τελευταία χρόνια, συμβάλλουν στην περιφερειακή σταθερότητα και συνεργασία, αλλά και στην εμβάθυνση των σχέσεων καλής γειτονίας. 
      Σε στρατιωτικό επίπεδο έχουν αναπτύξει τις απαραίτητες δομές, αλλά και τις επιχειρησιακές δυνατότητες στις Ένοπλες Δυνάμεις τους, που επιτρέπουν να ανταποκριθούν στις απαιτήσεις του ΝΑΤΟ, για το σύνολο των αποστολών στις οποίες θα κληθούν ως μέλη, να συμμετέχουν. 
      Κυρίες και κύριοι συνάδελφοι, η ένταξη των δύο αυτών βαλκανικών χωρών στη Βορειοατλαντική Συμμαχία, επιβεβαιώνει την πολιτική των ανοιχτών θυρών, την οποία έχει υιοθετήσει το ΝΑΤΟ. 
      Σύμφωνα με την πολιτική αυτή, όσες χώρες είναι πρόθυμες και έτοιμες να συμβάλλουν στην ασφάλεια και να ανταποκριθούν στους σκοπούς που υπηρετεί το ΝΑΤΟ, είναι ευπρόσδεκτες να καταστούν μέλη του. 
      Η χώρα μας έχει ταχθεί υπέρ της υιοθέτησης αυτής της πολιτικής και της διεύρυνσης του ΝΑΤΟ, ιδιαίτερα στην περιοχή μας, την περιοχή των Βαλκανίων. 
        Η έναρξη ενταξιακών διαπραγματεύσεων με χώρες των Βαλκανίων θα συμβάλλει στην εδραίωση της ειρήνης και της σταθερότητας στην ευρύτερη περιοχή και θα αποτελέσει ένα ισχυρό μέσον για την οριστική διευθέτηση ζητημάτων, τα οποία έως σήμερα προκαλούν τριβές και αντιδικίες ανάμεσα στα κράτη της Βαλκανικής χερσονήσου. Παράλληλα, θα αποτελέσει το πρώτο βήμα για την προεργασία που απαιτείται, προκειμένου να μπορέσουν μετέπειτα να ενταχθούν και στην ευρωπαϊκή οικογένεια, εκπληρώνοντας πάντα όλα εκείνα τα απαραίτητα κριτήρια. 
        Κυρίες και κύριοι συνάδελφοι, η κύρωση των Πρωτοκόλλων του Βορειοατλαντικού Συμφώνου για την προσχώρηση της Δημοκρατίας  της Κροατίας και της Αλβανίας από τη χώρα μας, θα αποτελέσει ένα ακόμη βήμα στην εμβάθυνση των διμερών σχέσεων με τα δύο αυτά κράτη. Οι διμερείς σχέσεις μας με την Κροατία βρίσκονται σε άριστο επίπεδο. Η Κροατική πλευρά αναγνωρίζει τη συνετή και σταθερή υποστήριξη που της παρέχει η χώρα μας στην Ευρωατλαντική, αλλά και την ευρωπαϊκή της πορεία. Στις εκατέρωθεν συναντήσεις αναζητούνται πάντοτε τρόποι για περαιτέρω ενίσχυση αυτής της συνεργασίας και την επέκτασή της σε οικονομικές, ενεργειακές, αλλά και τουριστικές δραστηριότητες, που θα ωφελήσουν και τα δύο κράτη.
        Όσον αφορά τις ελληνοαλβανικές σχέσεις, αυτές διαμορφώνονται σταδιακά σε ένα πολύ καλό επίπεδο και οικοδομείται ένα κλίμα αμοιβαίας εμπιστοσύνης. Η Αλβανική Κυβέρνηση αναγνωρίζει τη βοήθεια που παρέχει η χώρα μας στην προσπάθεια που κάνει να ενταχθεί στην Ευρωατλαντική οικογένεια. Το κλίμα συνεργασίας, που οικοδομείται, αποδεικνύεται άλλωστε και από τη συμφωνία που επετεύχθη, όπως είπε και ο Πρόεδρος προηγουμένως, κατά την πρόσφατη επίσκεψη της Υπουργού Εξωτερικών στη γειτονική χώρα για τα στρατιωτικά κοιμητήρια των πεσόντων του ελληνοϊταλικού πολέμου ’40-’41 στην Αλβανία. Με την υπογραφή της συμφωνίας αυτής δόθηκε αίσιο τέλος σε ένα ανθρωπιστικό ζήτημα, το οποίο εκκρεμούσε για δεκαετίες.
        Κυρίες και κύριοι συνάδελφοι, η είσοδος στο ΝΑΤΟ για τα δύο αυτά Βαλκανικά κράτη θα σημάνει την απαρχή μιας νέας πορείας στις σχέσεις όλων των Βαλκανικών κρατών. Οι δύο χώρες, που θα ενταχθούν στην Ευρωατλαντική Συμμαχία, θα πρέπει να τηρούν όλους τους κανόνες καλής γειτονίας που απορρέουν από τη είσοδό τους στο ΝΑΤΟ. Οι υπόλοιπες χώρες που επιθυμούν να ενταχθούν στη Συμμαχία, θα αντιληφθούν ότι ο μόνος δρόμος που θα τους οδηγήσει στην ένταξη είναι αυτός της συνεργασίας και της συναίνεσης με τα κράτη-μέλη. Η Ελλάδα, ως το παλαιότερο μέλος σε Ευρωπαϊκή Ένωση και ΝΑΤΟ από τις χώρες της Βαλκανικής, θα συνεχίσει να είναι προσανατολισμένη στην υποστήριξη των ενταξιακών διεργασιών στους δύο αυτούς θεσμούς για όλα τα γειτονικά κράτη, αρκεί φυσικά αυτά να πληρούν τους κανόνες που απαιτούνται και να έχουν ειλικρινή διάθεση για συνεργασία. Με τον τρόπο αυτό, θα εξαλειφθούν οι διενέξεις και οι αντιπαλότητες, ενώ παράλληλα θα δρομολογηθεί με ταχύτερους ρυθμούς η ανάπτυξη για την ευρύτερη περιοχή των Βαλκανίων.
        Κυρίες και κύριοι συνάδελφοι, θέτοντας τα ανωτέρω υπόψη της Ολομέλειας, εισηγούμαι την ψήφιση του υποβαλόμενου σχεδίου νόμου.
        Ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζιτζικώστα.
        Το Κομμουνιστικό Κόμμα Ελλάδος ορίζει Κοινοβουλευτικό Εκπρόσωπό του για τη σημερινή συζήτηση τη Βουλευτή κ. Λιάνα Κανέλλη. Ο Πρόεδρος της Κοινοβουλευτικής Ομάδας του ΣΥΡΙΖΑ ορίζει ειδικό αγορητή το Βουλευτή κ. Γιάννη Μπανιά. Ο κ. Ροντούλης, Κοινοβουλευτικός Εκπρόσωπος του ΛΑΟΣ, ορίζει ειδικό αγορητή το Βουλευτή κ. Άδωνη Γεωργιάδη.
        Το λόγο έχει η  εισηγήτρια του ΠΑΣΟΚ κ. Γιαννακά.
        ΣΟΦΙΑ ΓΙΑΝΝΑΚΑ: Ευχαριστώ πολύ, κύριε Πρόεδρε.
        Θέλω να εκφράσω με τη σειρά μου τα θερμά μου συλλυπητήρια για την απώλεια του Γιώργου Παπαδημητρίου, ενός ανθρώπου που κόσμησε το τελευταίο διάστημα με την παρουσία του αυτή την Αίθουσα, ενός ανθρώπου εγνωσμένου κύρους. Είχα, πραγματικά, την τιμή να τον γνωρίσω πριν από δεκαπέντε-δεκαοκτώ χρόνια, όταν τον συναντούσα σαν έναν άνθρωπο, έναν γνώστη της διεθνούς πολιτικής στα διεθνή fora. ΄Ηταν μεγάλη τιμή για εμένα να γνωρίζω τον Γιώργο Παπαδημητρίου, όπως είναι και τιμή για το ΠΑΣΟΚ, του οποίου κόσμησε την Κοινοβουλευτική Ομάδα, ένας άνθρωπος με βαρύνουσα γνώμη και γνώση ειδικά σε μια εποχή που οι πολιτικοί αναζητούν το υπερβολικό. Ο Γιώργος Παπαδημητρίου ήταν ένας άνθρωπος χαμηλών τόνων, ένας άνθρωπος σημαντικός για το έργο του, για την πολιτική του παρουσία, ένας άνθρωπος επίσης που είχε τη γενναιότητα να αντιμετωπίσει την ασθένειά του με μεγάλη αξιοπρέπεια και ήταν παρών σε αυτήν την Αίθουσα, στη Βουλή, ως την τελευταία στιγμή.
        Κύριοι συνάδελφοι, για να μπω στο θέμα, είναι πολύ ενδιαφέρον ότι κατά τη συζήτηση της εν λόγω κύρωσης στην επιτροπή, οι εισηγήσεις κάποιων εκ των μελών της επικεντρώθηκαν περισσότερο στη σημασία και την αξία, όχι της προσχώρησης των δύο χωρών στο ΝΑΤΟ, αλλά στη σημασία και στην αξία του ίδιου του Διεθνούς Οργανισμού. Είναι γεγονός ότι, τόσο το ΝΑΤΟ, όσο και η Ευρωπαϊκή Ένωση, αντιμετωπίζονται με ιδιαίτερο σκεπτικισμό από ορισμένες πολιτικές δυνάμεις της χώρας μας και αυτό όχι άδικα κατά μία έννοια. Υπάρχουν ωστόσο ορισμένα επιχειρήματα, ειδικά σε ό,τι αφορά το ΝΑΤΟ, που έμειναν αναλλοίωτα από άλλες δεκαετίες, ενώ το τέλος του Ψυχρού Πολέμου θα απαιτούσε τουλάχιστον την ανανέωσή τους, ώστε η κριτική που αξίζει να γίνεται να είναι έγκαιρη. Και θα ήταν επίσης πιο χρήσιμο, εάν ακούγαμε από τους επικριτές της δομής της Βορειοατλαντικής Συμμαχίας, ειδικά μετά το τέλος του Ψυχρού Πολέμου, κάποια αντιπρόταση για μια κοινή ευρωπαϊκή, αμυντική πολιτική, την οποία στηρίζουμε, αλλά δυστυχώς ούτε και αυτό συμβαίνει. 
        Μετά το 1974 η Αθήνα αναγκάστηκε από τις συνθήκες να έρθει πιο κοντά στο ΝΑΤΟ. Ήταν η ανάγκη προσέγγισης της Άγκυρας, αλλά και γενικότερα η ανάγκη μείωσης των εντάσεων στην ευρύτερη περιοχή. Ας μην ξεχνάμε ότι την περίοδο εκείνη, ούτε ο ΟΗΕ, αλλά ούτε και η τότε ΕΟΚ κατάφεραν να επιβάλουν μια βιώσιμη λύση στο Κυπριακό, ή να μειώσουν τη διαρκώς αυξανόμενη ένταση στο Αιγαίο. Τη στιγμή εκείνη, η Βορειοατλαντική Συμμαχία αποτελούσε για εμάς έναν επιπλέον Διεθνή Οργανισμό, μέσω του οποίου θα μπορούσε, ίσως, να επιτευχθεί η μείωση των εντάσεων μεταξύ της χώρας μας και της Τουρκίας. Κανείς δεν μπορεί να ισχυριστεί ότι το ΝΑΤΟ κατάφερε να μας προστατεύσει από κινδύνους που αντιμετωπίσαμε και ως ένα σημείο εξακολουθούμε να αντιμετωπίζουμε από γειτονικές χώρες οι οποίες, είτε είναι μέλη του ΝΑΤΟ είτε προσδοκούν να γίνουν μέλη του ΝΑΤΟ. Η ίδια η διάρθρωση του ΝΑΤΟ δεν διευκολύνει, ίσως, τις  δυνατότητες δράσης του, αλλά αυτό είναι μια άλλη συζήτηση.  Ωστόσο, η συνύπαρξη μέσα στο ΝΑΤΟ μας δίνει τη δυνατότητα διαλόγου, επίλυσης διαφορών, χωρίς προσφυγή στη βία, ή στον πόλεμο, και δημιουργεί ένα κλίμα κατανόησης και συνεργασίας ανάμεσα στα συμμετέχοντα κράτη. Αυτή είναι και η ουσία συμμετοχής μας σε αυτό άλλωστε. Δεν αμφισβητεί κανείς βέβαια ότι το ΝΑΤΟ τα τελευταία χρόνια διέρχεται μια κρίση αξιοπιστίας. Το 1994 ο πρώην διευθυντής του Διεθνούς Ινστιτούτου Στρατηγικών Μελετών επεσήμανε ότι το ΝΑΤΟ διέρχεται μια βαθιά, διαρκή κρίση και μπορεί να μην επιζήσει μέχρι το τέλος της δεκαετίας. Παρόμοιες προβλέψεις είχαν κάνει από το 1980 και άλλοι αναλυτές. Ωστόσο, καμμία δεν επαληθεύτηκε εντελώς ως σήμερα. Είναι γεγονός βέβαια ότι η ανάγκη ύπαρξης του ΝΑΤΟ, αλλά και η σημασία του για τη διασφάλιση  της ειρήνης, άλλαξε μετά το τέλος του Ψυχρού Πολέμου. Η αμερικανική ισχύ και η ηγετική θέση που παγιώθηκε μέσω της Βορειοατλαντικής Συμμαχίας σήμερα, αμφισβητείται από πολλές πλευρές. Το Γαλλογερμανικό βέτο στην περίπτωση της πρώτης στρατιωτικής επέμβασης στο Ιράκ επιβεβαιώνει αυτήν την αλλαγή. 
      Παρ’ ότι το ΝΑΤΟ λοιπόν παραμένει ο πιο ολοκληρωμένος στρατιωτικός οργανισμός, οι νέες πολιτικές και κοινωνικές προκλήσεις καθιστούν τις αλλαγές στη διάρθρωσή του αναγκαίες. Ας μην ξεχνάμε ότι, όταν μιλάμε σήμερα για την ατλαντική και ευρωπαϊκή συνεργασία και ασφάλεια, αυτή δεν αφορά απλώς αυτές τις δύο περιοχές του πλανήτη. Μια ισορροπία και μια αποτελεσματική συνεργασία αυτών των δύο πλέον ανεπτυγμένων περιοχών του πλανήτη σημαίνει ταυτόχρονα τρομακτικής εμβέλειας επιρροή και στον υπόλοιπο κόσμο.
      Συνεπώς, η αλλαγή, ο εκσυγχρονισμός του ΝΑΤΟ κρίνεται απαραίτητος. Η παρέμβαση και η συνεργασία υπό τις παρούσες συνθήκες δεν μπορεί να έχει πλέον μόνο στρατιωτικά χαρακτηριστικά. Γι’ αυτό, άλλωστε, και το ΝΑΤΟ συνεργάζεται με τον ΟΗΕ, τον ΟΑΣΕ και την Ευρωπαϊκή Ένωση. Θέλω εδώ να επισημάνω την πρόσφατη κοινή εμφάνιση Μέρκελ και Σαρκοζί για την ευρωπαϊκή στροφή που είναι τόσο αναγκαία πια στη στρατιωτική δομή του ΝΑΤΟ. Οι σύνθετες δράσεις είναι πλέον απαραίτητες, αφού οι κύριοι εχθροί της ασφάλειας και της ειρήνης στον 21ο αιώνα δεν είναι οι παλιότεροι, αλλά έχουν προστεθεί η φτώχεια και η εξαθλίωση.
      Η διεύρυνση του ΝΑΤΟ αποτελεί ένα κομμάτι του εκσυγχρονισμού του. Σε γενικές γραμμές μπορεί να έχει θετικά αποτελέσματα, όχι μόνο για τις ίδιες τις χώρες, αλλά και για την Ελλάδα, με τον όρο βέβαια να πληρούνται από τις υπό ένταξη χώρες όλοι οι απαιτούμενοι όροι και οι προϋποθέσεις. 
      Οι συνθήκες αυτές καθορίζουν τη σημερινή στάση της Ελλάδας απέναντι στην προσχώρηση των γειτονικών χωρών τόσο στο ΝΑΤΟ όσο και στην Ευρωπαϊκή Ένωση. Η χώρα μας ανέκαθεν επεδίωκε να είναι ο καταλυτικός παράγοντας ειρήνης, σταθερότητας, συνεργασίας και ευημερίας στην περιοχή των Βαλκανίων. Το ρόλο αυτό ανέλαβε η Ελλάδα τις τελευταίες δεκαετίες με ιδιαίτερη επιτυχία και απέδειξε ότι μπορεί με συνέπεια και ευθύνη να συμβάλει αποφασιστικά στην ενδυνάμωση της συνεργασίας των χωρών της Νοτιοανατολικής Ευρώπης. 
      Οι αρχές που προσυπογράφονται από τα κράτη-μέλη του ΝΑΤΟ αποτελούσαν ανέκαθεν πάγιες επιδιώξεις της ελληνικής εξωτερικής πολιτικής. Η διαφύλαξη, δηλαδή, της ελευθερίας, του πολιτισμού, των παραδόσεων των λαών, η ειρηνική επίλυση των διαφορών τους, η θεμελίωση των δημοκρατικών θεσμών, καθώς και η προαγωγή της σταθερότητας και της ευημερίας. 
      Η συλλογική άμυνα και η προστασία της διεθνούς ειρήνης και ασφάλειας αποτελούν τα μέγιστα αγαθά για μια χώρα, όπως η δική μας, που στο παρελθόν έχει βιώσει τις συνέπειες του πολέμου και ακόμη και σήμερα αντιμετωπίζει απειλητικές διαθέσεις άλλων χωρών. 
      Η ένταξη της Αλβανίας και της Κροατίας στο ΝΑΤΟ μπορεί να συμβάλει στην περαιτέρω ανάπτυξη των ειρηνικών και φιλικών σχέσεων της χώρας μας με αυτές. Επιπλέον, θα ενισχύσει την εδραίωση των δημοκρατικών τους θεσμών και θα προάγει τις συνθήκες σταθερότητας και ευημερίας στην ευρύτερη περιοχή. 
      Η εξάλειψη των συγκρούσεων στην περιοχή των Βαλκανίων υπήρξε διακαής πόθος όλων των χωρών της Βαλκανικής, ιδιαίτερα μετά τις τραγικές επιπτώσεις των εμπόλεμων συγκρούσεων στη δεκαετία του ’90. Από τότε η διπλωματική, πολιτική και οικονομική συνεργασία των χωρών της ευρύτερης περιοχής στάθηκε μοχλός ανάπτυξης για πολλές από αυτές. 
      Η προσχώρηση των Δημοκρατιών της Αλβανίας και της Κροατίας στο Βορειοατλαντικό Σύμφωνο θα μπορούσε να αποτελέσει για τα Βαλκάνια απόδειξη ότι οι δοκιμασμένες χώρες της Νοτιοανατολικής Ευρώπης κάνουν προσπάθειες και μπορούν να ξεπεράσουν το τραγικό παρελθόν τους. Μπορούν να συνεργαστούν ομαλά, προκειμένου από κοινού να διασφαλίσουν την εδαφική τους ακεραιότητα και την πολιτική τους ανεξαρτησία και παράλληλα να κατοχυρώσουν τη συνεργασία τους σε οικονομικό επίπεδο.
      Οι αλλαγές που επήλθαν στα Βαλκάνια κατά τη διάρκεια των τελευταίων δεκαετιών, κυρίως από το ‘90 και μετά, έδωσαν στη χώρα μας την ευκαιρία να αναθεωρήσει τις σχέσεις της με τις γείτονες χώρες και να προσδιορίσει εξ αρχής τις γεωστρατηγικές της επιδιώξεις. Μέσα στο περιβάλλον γενικότερης αποσταθεροποίησης της Νοτιοανατολικής Ευρώπης που προηγήθηκε, με το τέλος του Ψυχρού Πολέμου, η Ελλάδα, με την εδραιωμένη ευρωπαϊκή πορεία της, προβλήθηκε σαν πόλος σταθερότητας και ανάπτυξης. Η εξωτερική πολιτική της χώρας μας προσαρμόστηκε αργά, αλλά σταθερά στα νέα δεδομένα, προσπαθώντας να προωθήσει στη διεθνή κοινότητα όλα τα ζητήματα που απασχολούν κατά καιρούς τα Βαλκάνια. 
      Είναι γεγονός ότι οι εξελίξεις που διαδραματίζονται στις χώρες της Νοτιοανατολικής Ευρώπης επηρεάζουν άμεσα και τα εθνικά μας συμφέροντα. Για το λόγο αυτό έχουμε ιδιαίτερους λόγους να προωθούμε και να εφαρμόζουμε μία συνολική στρατηγική για την περιοχή. Η σταθερότητα, άλλωστε, της Βαλκανικής σήμαινε σταθερότητα και για την Ελλάδα.
      Η Ελλάδα, έχοντας εξ αρχής την ικανότητα να αφουγκράζεται τα προβλήματα των Βαλκανικών χωρών και να αναλύει αντικειμενικά την κατάσταση, αξιοποίησε τη βαθιά γνώση της για τον πολιτισμό και την ιστορία των γειτόνων και ανέλαβε το ρόλο του σταθεροποιητή. Η χώρα μας υπήρξε πρωτοπόρα στην περιοχή αναπτυξιακής και ανθρωπιστικής βοήθειας, ενώ παράλληλα ανέλαβε ενεργό δράση σε πολιτικό και διπλωματικό επίπεδο. Η ισχυροποίηση της διεθνούς θέσης της χώρας μας και η εμπέδωση κλίματος συνεργασίας στην ευρύτερη περιοχή της Νοτιοανατολικής Ευρώπης μας έδωσε τη δυνατότητα να προωθήσουμε τα ελληνικά οικονομικά συμφέροντα στο εξωτερικό, αλλά και να ενεργοποιήσουμε μηχανισμούς υποστήριξης για τα εθνικά μας θέματα.
      Η προσχώρηση, λοιπόν, των γειτονικών μας χωρών στο Βορειοατλαντικό Σύμφωνο μας δίνει τη δυνατότητα για ακόμη μια φορά να παίξουμε έναν προνομιακό ρόλο ως παλαιότερο μέλος και να αναπτύξουμε διμερείς ή πολυμερείς αμυντικές ή άλλες συνεργασίες με τις χώρες αυτές, προκειμένου να υπερασπίσουμε με μεγαλύτερη δύναμη τα εθνικά μας συμφέροντα. Και αυτό εντάσσεται, φυσικά, στο πλαίσιο της σημερινής ελληνικής εξωτερικής πολιτικής. 
      Σε ό,τι αφορά τη Δημοκρατία της Αλβανίας, η προσχώρησή της στο ΝΑΤΟ, αλλά και η ευρωπαϊκή της πορεία θα στερούνταν περιεχομένου, εάν οι κυβερνήσεις του ΠΑΣΟΚ δεν είχαν επανειλημμένως προτείνει και στηρίξει την προοπτική αυτή. Η Ελλάδα με θέρμη και υπευθυνότητα στάθηκε αρωγός στην προσπάθεια της γείτονος χώρας να αναπτυχθεί και να ανταποκριθεί στις απαιτήσεις ένταξής της τόσο στο Βορειοατλαντικό Σύμφωνο όσο και στην Ευρωπαϊκή Ένωση. 
      Υπήρξε στρατηγικός στόχος της χώρας μας η διασφάλιση της σταθερότητας, ανάπτυξης και σύμπλευσης της Αλβανικής Δημοκρατίας όχι μόνο με την Ελλάδα, αλλά και με τις υπόλοιπες ανεπτυγμένες χώρες. Άλλωστε, τα τελευταία χρόνια οι σχέσεις των δύο χωρών ακολούθησαν μια πορεία σταθερής συνεργασίας. Καταλυτικός ήταν ο ρόλος της Ελλάδας, σαν μέλος της Ευρωπαϊκής Ένωσης και του ΝΑΤΟ, για την εμπέδωση της ειρήνης και της οικονομικής και κοινωνικής ανάπτυξης στην περιοχή.
      Όταν το ΠΑΣΟΚ ανέλαβε την κυβέρνηση τον Οκτώβριο του 1993, οι ελληνοαλβανικές σχέσεις ήταν σε κρίση. Με την πολιτική του ΠΑΣΟΚ κατορθώσαμε να την ξεπεράσουμε. Ο τότε Έλληνας Πρωθυπουργός είχε επισημάνει, μεταξύ άλλων, ότι όχι μόνο δεν υφίσταται πλέον ο χαρακτήρας της Αλβανίας ως εχθρικού κράτους, αλλά αντιθέτως οι σχέσεις των δύο χωρών είναι πλέον φιλικές και η Ελλάδα είναι αποφασισμένη να βοηθήσει τη γείτονα χώρα στην προσπάθειά της να εκσυγχρονιστεί και να ευημερήσει. Εξάλλου, η θετική στάση της Ελλάδας απέναντι στην Αλβανία αποδεικνύεται έμπρακτα με μια σειρά πράξεων και πολιτικών που όλοι γνωρίζετε.
      Επιπλέον, τα τελευταία χρόνια έχει προωθηθεί και η συνεργασία των δύο χωρών στον αμυντικό τομέα, αλλά και σε θέματα ασφαλείας. Μια σειρά από διμερείς συμφωνίες που έχουν υπογραφεί μεταξύ των δύο χωρών αποδεικνύουν εμπράκτως την προσπάθεια της χώρας μας να βοηθήσει με κάθε τρόπο την Αλβανία να ανταποκριθεί στις απαιτήσεις του μέλλοντος και να συμβαδίσει πολιτικά, οικονομικά και κοινωνικά με τις ανεπτυγμένες χώρες.
      Σε ό,τι αφορά τη Δημοκρατία της Κροατίας, οι διμερείς πολιτικές σχέσεις μεταξύ Ελλάδας και Κροατίας είναι εξαιρετικές τα τελευταία χρόνια. Είναι, άλλωστε, γνωστή η εκατέρωθεν βούληση των δύο χωρών για περαιτέρω ανάπτυξη των διμερών οικονομικών και εμπορικών σχέσεων, οι οποίες μέχρι σήμερα υπολείπονται των δυνατοτήτων τους.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Όντας σαφές ότι η σταθεροποίηση, ανάπτυξη, αλλά και ένταξη των χωρών της Νοτιοανατολικής Ευρώπης σε διεθνείς οργανισμούς, όπως είναι το ΝΑΤΟ και η Ευρωπαϊκή Ένωση, συνδέεται άμεσα με τη θεμελίωση και καλή λειτουργία των δημοκρατικών θεσμών, την εφαρμογή του διεθνούς δικαίου και τη συνεργασία σε οικονομικό, πολιτικό και κοινωνικό επίπεδο δεν μπορούμε παρά να συμφωνήσουμε με την προσχώρηση της Αλβανίας και της Κροατίας στο Βορειοατλαντικό Σύμφωνο.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εμπορικής Ναυτιλίας, Αιγαίου και Νησιωτικής Πολιτικής, Οικονομίας και Οικονομικών, Εξωτερικών και Μεταφορών και Επικοινωνιών, κατέθεσαν σχέδιο νόμου: «Κύρωση Μνημονίου Κατανόησης για την ανάπτυξη των Θαλασσίων Διαδρόμων στην περιοχή του ΟΣΕΠ». 
      Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Πρωτοκόλλου μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εξωτερικών των Ηνωμένων Πολιτειών του Μεξικού για τη συνεργασία μεταξύ της Διπλωματικής Ακαδημίας του Υπουργείου Εξωτερικών της Ελληνικής Δημοκρατίας και του Ινστιτούτου Matias Romero του Υπουργείου Εξωτερικών των Ηνωμένων Πολιτειών του Μεξικού».
      Παραπέμπονται στις αρμόδιες Διαρκείς Επιτροπές.
      Επίσης, θέλω να σας ενημερώσω ότι από τα θεωρεία παρακολουθούν τη συνεδρίαση η Πρέσβης της Κροατίας και μάλιστα είναι εδώ και η Βουλευτής κ. Ροδούλα Ζήση, η οποία έχει εγγραφεί να πάρει το λόγο, που είναι Πρόεδρος της Ομάδος Φιλίας Ελλάδας – Κροατίας.
      Επίσης, παρακολουθεί τη συνεδρίασή μας ο Πρέσβης της Αλβανίας. 
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Λιάνα Κανέλλη. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ακούστηκαν πολλά στη διάρκεια της συνεδρίασης της επιτροπής. Ακούστηκαν πολλά για την προσχώρηση των δύο γειτονικών και φίλιων λαών χωρών στο ΝΑΤΟ. Καθ’ υπερβολήν, ακούστηκαν πολλά.
      Αυτό το οποίο προξενεί ειλικρινά απορία –και ειδικά σε Βουλευτή του Κομμουνιστικού Κόμματος- ήταν ένας άκρατος συναισθηματισμός, μία τρομακτική υπεράσπιση σε επίπεδο φανατισμού του ενός εκατομμυρίου Αλβανών που ζουν μετανάστες και εργάζονται στην Ελλάδα, συμβάλλοντας τα μάλα στον καθορισμό και την ανάπτυξη του Ακαθάριστου Εθνικού Προϊόντος της χώρας και ειδικά του αοράτου για τα ταξικά συμφέροντα της χώρας και για το κεφάλαιο. 
      Τόσος πόνος και τόση αγάπη, για ένα εκατομμύριο Αλβανούς μετανάστες στην Ελλάδα, που χύθηκε σε αυτή την επιτροπή εν όψει της ένταξης της Αλβανίας στο ΝΑΤΟ αποτελεί μνημείο, λες και το ένα εκατομμύριο Αλβανοί στην Ελλάδα δεν υφίσταται τις ίδιες ακριβώς ταλαιπωρίες με πληθώρα και δεκάδες, εκατοντάδες χιλιάδες άλλης καταγωγής και άλλης εθνικότητας μετανάστες, με τις απίστευτες δυσκολίες, με τα μαύρα μεροκάματα, με τη μη αναγνώριση και τα χίλια δύο άλλα πράγματα.
      Μιλούσαμε γι’ αυτούς τους μετανάστες ωσάν να είναι ήρωες. Είναι ήρωες, αλλά είναι ήρωες από μία εντελώς άλλη σκοπιά. Τους θυμηθήκαμε ξαφνικά για να στηρίξουμε την είσοδο της Αλβανίας στο ΝΑΤΟ; Η είσοδος ή η μη είσοδος της Αλβανίας στο ΝΑΤΟ δεν έχει θέση ούτε με πρώην μαρξιστικές θέσεις συνομιλητών στην επιτροπή, συναδέλφων Βουλευτών, ούτε με την ανάμειξη της Ορθοδοξίας των Σέρβων και μίας σειράς τέτοιων φληναφημάτων, τα οποία έπρεπε να στηρίξουν είτε αλλαγή πολιτικής κομμάτων, είτε παγία θέση κομμάτων υπέρ του ΝΑΤΟ. 
      Ακούστηκε και μία ανάλυση για το ΝΑΤΟ γενικότερη, κυρίως από τα δύο κόμματα που έχουν κυβερνήσει τη χώρα από το 1974 και μετά, ωσάν το ΝΑΤΟ να είναι συνώνυμο -άλλα αρχικά- του DNA της παγκόσμιας δημοκρατίας. Έχει κάποιος το αίσθημα ότι ζει σε άλλη χώρα, ειλικρινά σας το λέω. Προβληματίστηκα, να ανέβω στο Βήμα, να κάτσω κάτω και να πω τρεις κουβέντες;
      Η ένταξη της Αλβανίας και της Κροατίας στο ΝΑΤΟ είναι ειδικού συμφέροντος διαδικασία, ειδικού ταξικού συμφέροντος. Το Κομμουνιστικό Κόμμα είναι εναντίον του ΝΑΤΟ και είναι εναντίον του ΝΑΤΟ γιατί είναι ιμπεριαλιστικός μηχανισμός προώθησης καπιταλιστικών συμφερόντων πλέον όπου γης. 
      Ακούγονται όμως, και ανιστόρητα πράγματα μέσα στην επιτροπή, ότι το ΝΑΤΟ συμπτύχθηκε για να αντιμετωπίσει το Σύμφωνο της Βαρσοβίας, το οποίο ως γνωστό συνεστήθη μετά τη σύσταση του ΝΑΤΟ. Δεν καταλαβαίνω! Τι εννοεί ειδικό συμφέρον; Νομίζω ότι πολύ καλύτερα εμού το ειδικό συμφέρον το διευκρίνισε ο κ. Πάγκαλος, που είχε διατελέσει και Υπουργός Εξωτερικών αυτής της χώρας.
      Διαβάζω όσα αφορούν τον κ. Πάγκαλο. Είπε, λοιπόν, ο κ. Πάγκαλος: «Είναι προφανές ότι γενικότερο συμφέρον συμμετοχής στο ΝΑΤΟ δεν υπάρχει από τη στιγμή που έπαψε να υπάρχει η αιτία ύπαρξης του ΝΑΤΟ, που είναι η άμυνα απέναντι στο Στρατό του αντιθέτου συγκροτήματος, που ήταν το Σύμφωνο Βαρσοβίας. Έτσι το ΝΑΤΟ καθίσταται ένας χώρος αλληλεγγύης μεταξύ των μελών του και ενδεχόμενα παρεμβάσεων στις παρυφές του χώρου μας και σε απώτερες περιοχές της υφηλίου. Το σημαντικό με το ΝΑΤΟ, το ειδικό συμφέρον, είναι ότι εκεί συνεργαζόμαστε αμυντικά με τις Ηνωμένες Πολιτείες και τον Καναδά. Στο μέλλον μπορεί να αναπτυχθεί και η Δυτικοευρωπαϊκή Ένωση, πράγμα που ελπίζω να γίνει, και τότε θα υπάρχει πραγματικά αμυντική και στρατιωτική συνεργασία των ευρωπαϊκών χωρών στο πλαίσιο μιας κοινής εξωτερικής πολιτικής». 
      Δεν χρειάζεται επιχειρηματολογία. Την αλήθεια λέει ο κ. Πάγκαλος. Και κάποιος που συμφωνεί με την ένταξη αυτών και άλλων τόσων χωρών για τη διεύρυνση του ΝΑΤΟ, χρήζει επιτέλους ενός χειροκροτήματος για την ειλικρίνεια. 
      Είναι ο πρώτος πολιτικός που ακούμε εμείς ωμά, με αφορμή αυτό, να λέει: Ναι, γενικότερο συμφέρον δεν υπάρχει, ειδικότερο συμφέρον είναι να συμμετέχεις σε ένα ιμπεριαλιστικό –θα πω εγώ, θα μου το επιτρέψετε παρά το μαρξιστικό σας παρελθόν- μηχανισμό, ο οποίος έχει σκοπό να παρεμβαίνει στις παρυφές υπέρ ποίου; Υπέρ του λαού της Αλβανίας και του ενός εκατομμυρίου μεταναστών. Ε, αυτό καλύτερα να καθίσουμε και να ρωτήσουμε για παράδειγμα τους κατοίκους ανεξαρτήτως εθνικότητας ή καταγωγής …
      ΘΕΟΔΩΡΟΣ ΠΑΓΚΑΛΟΣ: (Δεν ακούστηκε)
      ΛΙΑΝΑ ΚΑΝΕΛΛΗ: Δεν θα μπω σε διάλογο, κύριε Πάγκαλε, όχι για κανέναν άλλον λόγο, αλλά γιατί δεν μας επιτρέπει η διαδικασία της Βουλής να το μετατρέψουμε σε ένα ευχάριστο παράθυρο.
      ΘΕΟΔΩΡΟΣ ΠΑΓΚΑΛΟΣ: Μα, μιλάει για μένα και …
      ΛΙΑΝΑ ΚΑΝΕΛΛΗ: Δεν μας το επιτρέπει η διαδικασία της Βουλής. Θα σεβαστώ τη διαδικασία και τον Πρόεδρο. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, μόνο αν το επιτρέπει η κ. Κανέλλη.
      ΛΙΑΝΑ ΚΑΝΕΛΛΗ: Δεν σας διέκοψα ούτε πρόκειται να σας διακόψω. Ειλικρινά σας θαυμάζω για τον…
      ΠΡΟΕΔΡΕΥΩΝ (Γεώργιος Σούρλας): Άλλωστε είστε Κοινοβουλευτικός …
      ΛΙΑΝΑ ΚΑΝΕΛΛΗ: …κυνισμό σας και τον τρόπο με τον οποίο κάνετε εξαιρετικές ιδεολογικές κωλοτούμπες. Δεν με απασχολεί, δεν θα μπω σε διάλογο.
      ΘΕΟΔΩΡΟΣ ΠΑΓΚΑΛΟΣ: Μιλάει και με κοιτάει …
      ΠΡΟΕΔΡΕΥΩΝ (Γεώργιος Σούρλας): Είστε Κοινοβουλευτικός και θα απαντήσετε.
      ΘΕΟΔΩΡΟΣ ΠΑΓΚΑΛΟΣ: Δεν είναι τρόπος αγόρευσης αυτός. 
      ΛΙΑΝΑ ΚΑΝΕΛΛΗ: Βεβαίως είναι τρόπος αγόρευσης. Ο καθένας επιλέγει όποιον θέλει. Αν θέλετε, πηγαίνετε στο ΝΑΤΟ, να τα λέτε όπως σας λένε.
      ΠΡΟΕΔΡΕΥΩΝ (Γεώργιος Σούρλας): Να ηρεμήσουμε και να προχωρήσουμε. 
      ΛΙΑΝΑ ΚΑΝΕΛΛΗ: His master’s voice είναι μόνο στο ΝΑΤΟ. Εδώ να μου υπαγορεύσετε εσείς τι θα πω εγώ γι’ αυτά που είπατε εσείς δημοσίως στην επιτροπή, θα σας πω ότι δεν απαγορεύεται ο σχολιασμός των Πρακτικών. Δεν απαγορεύεται ακόμα, για την ώρα, εκτός αν ακολουθήσετε τη διαδικασία του ευρωπαϊκού κειμένου -Ecofin το κείμενο, όχι δικό μου- της επιτροπής, το οποίο λέει επί λέξει –όχι στο «ΡΙΖΟΣΠΑΣΤΗ», διαβάστε τον Ρούσσο Βρανά στα «ΝΕΑ» που έχει και το απόσπασμα μεταφρασμένο να μην κάνετε τον κόπο- ότι η κρίση είναι μία ευκαιρία για το μεγάλο κεφάλαιο, να μπορέσεις να αλλάξεις εργασιακές σχέσεις, να ανταγωνιστεί ο επιχειρηματίας της Δύσης την Κίνα και να απαλλαγούμε επιτέλους από το Μπολσεβίκικο βραχνά του συνδικαλισμού. Έτσι μιλούν οι Ευρωπαίοι, πρώην και νυν και αεί επιχειρηματίες, με τα δικά τους συμφέροντα και με τη δική τους πολιτική θέση. 
      Άρα, λοιπόν, ερχόμαστε εδώ να ομολογήσουμε, θέλουμε να βάλουμε στη «στρούγκα» του ΝΑΤΟ και τις γειτονικές χώρες για να επιτελείται ευκολότερα και αποτελεσματικότερα. Άλλωστε, ειδικά στην κατακερματισμένη πρώην πολιτισμική, πρώην πολυεθνική Γιουγκοσλαβία, προέκυψαν τα εθνοκαθαρμένα διά της Νατοϊκής διαδικασίας κράτη, μεταξύ αυτών και το κράτος Κόσοβο. 
      Χθες είδαμε την Υπουργό των Εξωτερικών, την κ. Ντόρα Μπακογιάννη να πηγαίνει και να παρακάθεται στον Πρωθυπουργό του Κοσόβου. Πότε έγινε κράτος; Τι μορφή απέκτησε; Πότε μπήκε πρωθυπουργός; Θα μου πείτε ο πρώτος Πρωθυπουργός ήταν ο νυν Υπουργός Εξωτερικών της Γαλλίας, ο κ. Μπερνάρ Κουσνέρ. Έχουμε, δηλαδή, μία υβριδική μορφή. 
      Όλα αυτά να τα παραδεχτείτε. Πρέπει να βοηθήσουν και οι γειτονικές χώρες κατά το δοκούν στα ιμπεριαλιστικά σχέδια. Υπάρχει και η Γεωργία, υπάρχει το Αζερμπαϊτζάν, υπάρχει ενδεχομένως δεν ξέρω εγώ ποιο μέρος του κόσμου, όπου θα διακυβεύονται οικονομικά συμφέροντα των πολυεθνικών κι εκεί το ΝΑΤΟ είναι ένας εξαιρετικά χρήσιμος αμερικανοκαναδοδυτικοευρωπαϊκός οργανισμός. Δεν έχει κανείς αντίρρηση να το παραδεχτεί ότι έτσι είναι.
Μπορεί να έχει όμως, την πολιτική αντίρρηση να θέλει να το πατάξει, να το διαλύσει και να μην υπάρχει. Και βεβαίως, κάποιος που θέλει τη διάλυση του ΝΑΤΟ και κάθε ιμπεριαλιστικού μηχανισμού, βεβαίως δεν συστήνει στις άλλες χώρες και στους άλλους λαούς να χρησιμοποιούν τους μετανάστες τους, τις δυνάμεις τους, τα χίλια δυο άλλα πράγματα. Δεν ήταν βεβαίως το ΝΑΤΟ όταν γίνονταν οι πυραμίδες εκεί και ασκούνταν αυτή η πολιτική και στέλναμε τα στρατεύματα εμείς στο Βορρά επί κ. Τσοχατζόπουλου. Δεν περνούσαμε ούτε καν τα σύνορα. Τόσο φιλικές ήταν οι σχέσεις μας! Όταν ξέσπασε η υπόθεση με τις πυραμίδες δεν περνούσαμε τα σύνορα για να πάμε. Όχι! Στέλναμε δυνάμεις από τη Θεσσαλονίκη, περνούσαν τον Ισθμό, έκαναν ολόκληρο το γύρο και πήγαιναν στο Βορρά λέει για να μην δημιουργηθούν προβλήματα με το φίλο λαό της Αλβανίας στο Νότο. Και χρησιμοποιήσαμε μεταφραστές! Στο Βορρά τόσο πολύ τους σεβόμασταν ως φίλους, τόσο πολύ αντιμετωπίζαμε τη δημοκρατία της Αλβανίας την εν τη γενέσει της αστικού τύπου ως εξαιρετικά σημαντική. Φτάσαμε σε ένα σημείο να αποδεχόμαστε κυνικά την μετατροπή του ΝΑΤΟ σε ένα μοχλό προώθησης ειδικών ταξικών συμφερόντων και να λέμε ότι αυτά προάγουν την ειρήνη, προάγουν την ευημερία! Ως γνωστόν το ΝΑΤΟ δεν βομβάρδισε ποτέ τα γειτονικά Βαλκάνια! Μα, ποτέ! Αυτά που έπεσαν ήταν ανθοδέσμες, ήταν μαραμένα πρώην σοσιαλδημοκρατικά γαρύφαλλα τα οποία έπεφταν με το κιλό! Το απεμπλουτισμένο ουράνιο στην περιοχή δεν ήταν ποτέ νατοϊκής ή αμερικανοκαναδικής κατασκευής! Ποτέ! Δεν υπήρξαν προτάσεις και συμφωνίες μπότας στρατιωτικής σε μια περιοχή! Δεν αναγνωρίστηκαν εν μια νυκτί κράτη! 
      Ανοίξατε συζητήσεις για τη θρησκευτική συνείδηση. Δεν είναι ζήτημα θρησκευτικής συνείδησης και υπόστασης όταν το ΝΑΤΟ και η Ευρωπαϊκή Ένωση οι Αμερικανοί και οι Καναδοί έχουν δεχθεί υβριδικό κράτος στα Βαλκάνια το οποίο απαρτίζεται από μια εθνότητα Βόσνιους και μια θρησκευτικότητα μουσουλμάνους και λέγεται Βοσνία Ερζεγοβίνη και δεν λειτουργεί! Μα, δεν λειτουργεί! Είναι υπό διαρκή αντίδραση ενός προτεκτοράτου το οποίο δεν ξέρετε πώς θα λειτουργήσει ως υβρίδιο. Και εσείς θα κατηγορήσετε άλλους για τον τρόπο της πολιτικής αντιμετώπισης ως ιμπεριαλιστικού καπιταλιστικού στυγνού μηχανισμού; Με τη βάση Μποντ στυλ, δύο βήματα από εδώ, προωθείται η ειρήνη με το Γκουαντάναμό της που πατάει και λίγο στην Αλβανία που πατάει και λίγο στο Κόσοβο, που πατάει και λίγο στη FUROM; Αυτό το τέρας που φιλοξενεί και Γκουαντανάμο; Που φιλοξενεί και πυρηνικά και που μπορεί να μην έχει η περιοχή οδικό δίκτυο, αλλά η ίδια η βάση έχει εκατόν ογδόντα έξι χιλιόμετρα καταπληκτικής ασφάλτου; Γι’ αυτό το ΝΑΤΟ μιλάμε; Το ΝΑΤΟ το οποίο θα μας βοηθήσει να αντιμετωπίσουμε προβλήματα με τους γείτονες στα Βόρεια σύνορα όπως αντιμετωπίσαμε στα Ανατολικά με τη εισβολή στην Κύπρο; Θα μιλήσουμε για ευαισθησίες ξαφνικά και τάχαμου  δήθεν προσδιορισμού εθνικοτήτων, ευαισθησιών στα Βαλκάνια και θα το κάνουμε τάχαμου δήθεν από σοσιαλδημοκρατική πλευρά; Γιατί, παρενέβη ποτέ το ΝΑΤΟ στις διεκδικήσεις της Σκοτίας, στα προβλήματα στην Ουαλία, στο ζήτημα των Βάσκων στον τρομακτικό εμφύλιο θρησκευτικού περιεχομένου που είχε αιματοκυλήσει την Ιρλανδία επτά αιώνες; Παρενέβη ποτέ το ΝΑΤΟ στην τρομοκρατία που ξεσπά κατά καιρούς στη Σαρδηνία ή στην Κορσική; Κατέβηκαν εκεί τα στρατά να προτείνουν πότε Ντέϊτον, πότε Ραμπουιγέ, πότε Κόσοβο και Κφορ; 
      Υπάρχουν εκθέσεις νατοϊκών κρατών και δυνάμεων για το ποιες ήταν ποιες δυνάμεις, πότε και πού, αυτές οι οποίες δημιούργησαν έναν αριθμό από μικρά κράτη ανίκανα να σταθούν χωρίς την αναγκαστική τους συμμετοχή στο ΝΑΤΟ και χωρίς την αναγκαστική τους συμμετοχή στην Ευρωπαϊκή Ένωση; Ναι, γι’ αυτό συνωστίζονται απέξω, γιατί χρειάζονται δουλεία διόδου στον κόσμο οι λαοί τους πλέον και είναι υποχρεωμένοι να πληρώσουν τα περατατζίδικα και στο ΝΑΤΟ και στην Ευρωπαϊκή Ένωση και στη Δυτικοευρωπαϊκή και σε οποιαδήποτε άλλη φτιάξετε. 
      Η στάση του Κομμουνιστικού Κόμματος απέναντι στο ΝΑΤΟ είναι στάση ιδεολογική απέναντι σε ιμπεριαλιστικούς μηχανισμούς. Είναι η ίδια στάση που μπορεί να έχει κάποιος και είναι εντελώς διαφορετική από το να τραγουδάει την πτώση του φασισμού στις 9 Μαΐου –είναι μια στάση- και τη νίκη κατά του φασισμού και η άλλη στάση είναι να τραγουδάει με φράκο την Ενάτη  του  Μπετόβεν για το ευρώ! Είναι άλλη στάση πολιτική. Είναι άλλο πράγμα να χρησιμοποιείς την ίδια ημερομηνία με δύο διαφορετικές εκδοχές και να θεωρείς και δημοκρατικό πνίγοντας τη μία, φτιάχνοντας αντικομμουνιστικά μανιφέστα μέσα στη σύγχρονη Ευρώπη, απαγορεύοντας την ύπαρξη και τη λειτουργία ανθρώπων μέσα στην Ευρώπη γιατί δεν αρνήθηκαν ενδεχομένως να πουλήσουν την ιδεολογία τους, το παρελθόν τους! 
      Θέλετε να τραγουδάτε την Ενάτη του Μπετόβεν και να χαίρεστε πολύ με φράκο στις 9 κάθε Μαΐου; Να το κάνετε. Θέλετε να πανηγυρίζετε τη μετατροπή του ΝΑΤΟ σε παρεμβατικό καθ’ ομολογίαν σας μηχανισμό στις παρυφές ή στα απώτερα σημεία του κόσμου; Δηλαδή πού θα παρέμβετε; Θα είμαστε πολύ ευτυχισμένοι Κροάτες, Αλβανοί, Έλληνες ΄Αγγλοι, Γάλλοι, Πορτογάλοι να πάμε και στο Ιράκ να πάμε και στο Αφγανιστάν να πάμε και λίγο παραπέρα! Εμείς δεν είμαστε! Δεν θέλουμε να ανοίγεται συζήτηση εδώ για τη θητεία, για ψευδαισθήσεις περί εννιάμηνης θητείας, για μισθοφορικό στρατό στην Αεροπορία και στο Ναυτικό, για κατάργηση των αναβολών της ελληνικής νεολαίας, να πάνε όλοι στο Στρατό για να υπηρετήσουν νατοϊκά συμφέροντα! Με μισθοφορικούς στρατούς για να διατηρήσουμε την παραγωγή του οπίου στο Αφγανιστάν στα ύψη που έφτασε; Για να διατηρήσουμε τις διόδους για τη «ΣΕΒΡΟΝ» και την οποιαδήποτε άλλη εταιρεία; 
      Κυρίες και κύριοι συνάδελφοι – και κλείνω κύριε Πρόεδρε- αυτήν τη στιγμή της παγκόσμιας οικονομικής κρίσης που θεωρείται ένα από τα μεγαλύτερα σκάνδαλα το λεγόμενο «Μπάφετ σκάνδαλο» κάποιου ωραίου χρυσού τύπου ο οποίος έφαγε 50.000.000.000 δολάρια έρχεται στο φως της δημοσιότητας το μεγαλύτερο σκάνδαλο πέντε φορές ο Μπάφετ, τρεις φορές ο Μπάφετ, 125.000.000.000 δολάρια της κατάχρησης του προγράμματος «πετρέλαιο για τρόφιμα» και της κατασκευαστικής εταιρείας των Αμερικανικών και άλλων δυτικών συμφερόντων στο Ιράκ μετά τον πόλεμο. Αυτό είναι πολύ μεγαλύτερο σκάνδαλο και αποδεικνύει στους λαούς τι είναι τα ΝΑΤΟ και τι είναι οι προσφορές εξαγωγής δημοκρατίας. Αυτήν τη στιγμή ξεσπάει το σκάνδαλο! Εκατόν είκοσι πέντε δισεκατομμύρια δολάρια είναι το σκάνδαλο από την εκμετάλλευση της επέμβασης στο Ιράκ που τα έφαγαν δέκα πολυεθνικές εταιρείες της Γαλλίας, της Αγγλίας, της Γερμανίας και των Ηνωμένων Πολιτειών οι Χάλι Μπάρτον ο Τσέινι και η παρέα του! 
      Η συμμετοχή λοιπόν στο ΝΑΤΟ δεν είναι υλοποίηση του DNA της δημοκρατίας. Είναι υλοποίηση του DNA της ιμπεριαλιστικής τρομοκρατίας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανέλλη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα εννέα μαθητές και μαθήτριες και τρεις συνοδοί-καθηγητές από το Γενικό Λύκειο Διαπολιτισμικής Εκπαίδευσης Ευόσμου Θεσσαλονίκης.
      Η Βουλή τους καλωσορίζει. Τους εύχεται καλές σπουδές και καλή επιστροφή στην πρωτεύουσα της Μακεδονίας την όμορφη Θεσσαλονίκη. 	
      (Χειροκροτήματα απ’ όλες τις πτέρυγες της Βουλής)
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς ο κ. Μπανιάς. 
      ΙΩΑΝΝΗΣ ΜΠΑΝΙΑΣ: Κύριε Πρόεδρε, θα ήθελα κατ’ αρχάς να εκφράσω τη βαθιά λύπη μας για το θάνατο του Γιώργου Παπαδημητρίου. Ο Γιώργος Παπαδημητρίου υπήρξε ένας άξιος επιστήμων, αναγνωρισμένος καθολικά, ένας συνεπής δημοκράτης αγωνιστής ιδιαίτερα στο πεδίο των δικαιωμάτων. Υπήρξε ένας εξαίρετος συνάδελφος, ένας σεμνός άνθρωπος, ένας καλός φίλος. Τον χαρακτηρίζει πάρα πολύ κατά τη γνώμη μου ο τρόπος που έφυγε, τόσο ήσυχα δηλαδή. Περίπου δεν αντιληφθήκαμε ότι έφυγε και αυτό είναι ένα χαρακτηριστικό για το ήθος του ανθρώπου. Υπήρξε ένα βαρύ πλήγμα ο θάνατός του. Είναι σημαντική η απώλειά του για τη δημοκρατική παράταξη είναι σημαντική επίσης για το δημόσιο βίο της χώρας μας, για το Κοινοβούλιό μας, σημαντική για όλους μας. 
Ο ΣΥΡΙΖΑ κι εγώ προσωπικά θα θέλαμε να εκφράσουμε τα θερμά μας συλλυπητήρια στην οικογένειά του. 
	Κύριε Πρόεδρε, κύριε Υπουργέ, κατ’ επανάληψιν από την πλευρά μας έχουμε δηλώσει ότι θεωρούμε το ΝΑΤΟ ως έναν επιθετικό Οργανισμό. Και δεν το λέμε αυτό έτσι αυθαίρετα. Έχουμε εξηγήσει πολύ αναλυτικά γιατί το λέμε, γιατί ισχυριζόμαστε αυτό το πράγμα. Κατά τη γνώμη μας, αυτόν τον ισχυρισμό τον αποδεικνύουν οι δραστηριότητες του ΝΑΤΟ σε μια σειρά γεγονότα στην εποχή μας, ιδιαίτερα στην τελευταία φάση των διεθνών εξελίξεων. Το αποδεικνύουν οι δραστηριότητές του στη γειτονική μας πρώην Γιουγκοσλαβία, στο Ιράκ, στο Αφγανιστάν, αλλά ακόμη και στα γεγονότα του Καυκάσου στη Γεωργία μ’ έναν έμμεσο, ίσως, εκεί τρόπο. 
      Στη πρώην Γιουγκοσλαβία έχουμε, κατά τη γνώμη μας, πρωταγωνιστικό ρόλο του ΝΑΤΟ, εμμέσως ή αμέσως, στο διαμελισμό της.
      Στο Ιράκ έχουμε ουσιαστική συμμετοχή του ΝΑΤΟ στην στρατιωτική επέμβαση που έγινε στο όνομα κάποιων λόγων, αλλά βεβαίως στη συνέχεια και οι Ηνωμένες Πολιτείες της Αμερικής και οι σύμμαχοί τους και το ΝΑΤΟ συνολικότερα, που συνέπραξαν σ’ αυτήν την στρατιωτική επέμβαση σε μια ξένη χώρα, ουσιαστικά δεν ζήτησαν συγγνώμη αλλά είπαν ότι δεν υπήρχαν αυτοί οι λόγοι, οι κύριοι λόγοι, για τους οποίους πραγματοποίησαν τη στρατιωτική τους επέμβαση. 
	Πιστεύουμε επίσης ότι και η παρουσία, με τον τρόπο που υπάρχει σήμερα, του ΝΑΤΟ στο Αφγανιστάν, είναι μια παρουσία που κυρίως αποσκοπεί, όπως και η επέμβαση που έγινε εκεί, στην υποστήριξη των οικονομικών και στρατηγικών συμφερόντων ιδιαίτερα των Ηνωμένων Πολιτειών της Αμερικής. Δεν θα ξεχάσουμε ποτέ ότι ακούστηκε, όταν έγινε αυτή η επέμβαση, ότι έχουμε μεγάλη παραγωγή ναρκωτικών στο Αφγανιστάν. Και ξέρουμε τώρα ότι αυτή η παραγωγή ναρκωτικών υπερδιπλασιάστηκε... 
      ΠΡΟΕΔΡΕΥΩΝ (Γεώργιος Σούρλας): Να σας ενημερώσω ότι το 2001, επί Ταλιμπάν και Μουλά Ομάρ, είχε εκατόν ογδόντα τόνους παραγωγή οπίου. Φέτος ξεπερνάει τους εννέα χιλιάδες τόνους. 
      ΙΩΑΝΝΗΣ ΜΠΑΝΙΑΣ: Ακόμη περισσότερο, κύριε Πρόεδρε, αυτό τι αποδεικνύει; Ότι τελικά οι λόγοι για τους οποίους γίνονται αυτές οι επεμβάσεις, στις οποίες συμμετέχει ενεργά το ΝΑΤΟ, στην πραγματικότητα ή είναι ανύπαρκτοι ή προφανώς όταν γίνονται αυτές οι επεμβάσεις σε άλλες κατευθύνσεις κινούνται αυτοί οι οποίοι πλέον λειτουργούν ως δυνάμεις κατοχής σ’ αυτές τις χώρες, είτε στο Ιράκ είτε στο Αφγανιστάν. 
	Σε ό,τι αφορά τέλος τα γεγονότα του Καυκάσου, στη Γεωργία, είναι γνωστό ότι η στρατιωτική επέμβαση, που έγινε σε πρώτη φάση από τον ίδιο τον Πρόεδρο της Γεωργίας, έγινε με την ενθάρρυνση των Ηνωμένων Πολιτειών και του ΝΑΤΟ. Και βεβαίως στη συνέχεια είχαμε και την επέμβαση της Ρωσίας, με τα γνωστά αποτελέσματα σήμερα του να αποτελεί η περίπτωση της Νότιας Οσετίας και της Αμπχαζίας ένα σημαντικό, μεγάλο πρόβλημα, με το οποίο ασχολείται συνεχώς ολόκληρος ο κόσμος και η Ευρώπη και να ακούμε από τον νέο Πρόεδρο των Ηνωμένων Πολιτειών της Αμερικής ότι θα επανεξετάσει τη στάση των Ηνωμένων Πολιτειών απέναντι σ’ αυτό το πρόβλημα και ιδιαίτερα στο πρόβλημα της εγκατάστασης πυραύλων αμυντικών, όπως τους λέει, –στην πραγματικότητα, επιθετικοί είναι και αυτοί οι πύραυλοι- στις γειτονικές χώρες της Ρωσίας, για να έχουμε έτσι μια κλιμάκωση ουσιαστικά του Ψυχρού Πολέμου στην εποχή μας. 
	Το ΝΑΤΟ όλοι έλεγαν τότε και από την πλευρά σας ακόμη –και το έχω ξαναπεί και στην Επιτροπή, το είπε και η συνάδελφος από το ΚΚΕ- ότι έγινε για να είναι ένας αμυντικός Οργανισμός έναντι της επιθετικότητας τότε, όπως έλεγαν, της Σοβιετικής Ένωσης και των χωρών του «υπαρκτού τότε σοσιαλισμού», δηλαδή του Συμφώνου της Βαρσοβίας. Και ακούστηκε απ’ όλες τις πλευρές ότι, εάν είχαμε μια εξέλιξη όπου από το διπολικό κόσμο θα περνούσαμε σ’ έναν μονοπολικό κόσμο θα διελύεντο όλοι οι επιθετικοί Οργανισμοί. Το Σύμφωνο της Βαρσοβίας, ως γνωστόν, διελύθη. Το ΝΑΤΟ όχι μόνο δεν διελύθη, αλλά και θεσμικά αναβαθμίστηκε ο ρόλος του, ώστε να επεκτείνει τις δραστηριότητες του και έξω από τα σύνορα της Ευρώπης, που θεσμικά επίσης είχε αυτές τις αρμοδιότητες στην εποχή που υπήρχε το Σύμφωνο της Βαρσοβίας.  Δηλαδή το ΝΑΤΟ μπορούμε να πούμε βάσιμα ότι έχει εξελιχθεί σε μία αιχμή του δόρατος, σ’ έναν διεθνή χωροφύλακα για επιθετικές ενέργειες σε ξένες χώρες. Άρα το αντίθετο από αυτό που ισχυριστήκατε. Δεν είναι ένας Οργανισμός που προστατεύει, που συμβάλλει στην εμπέδωση της ειρήνης στον κόσμο, αλλά ψευδώνυμα χαρακτηρίζεται «αμυντικός Οργανισμός». Δεν προστατεύει, δεν συμβάλλει στην εμπέδωση της ειρήνης. Αντίθετα, λειτουργεί ως επιθετικός Οργανισμός. 
      Θα ήθελα να ρωτήσω -και θα θέλαμε μια απάντηση σ’ αυτό το πράγμα- τι έκανε το ΝΑΤΟ στην περίοδο, στη φάση εκείνη της στρατιωτικής επέμβασης της Τουρκίας στην Κύπρο;  Ποιο ρόλο έπαιξε; Επιτέλους, πότε θα διευκρινιστεί και στην Ελλάδα, με βάση τα πραγματικά στοιχεία, το τι ρόλο έπαιξε το ΝΑΤΟ εκείνη την περίοδο; Κατά την γνώμη μας, το ΝΑΤΟ ήταν συνένοχο, βοήθησε δηλαδή, συνέβαλε στην επέμβαση εκείνη με τον  τρόπο με τον οποίο γνωρίζουμε.
      (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ) 
	Δεύτερο ερώτημα: Εφόσον είναι ένας Οργανισμός που ενδιαφέρεται λοιπόν για την ειρήνη στον κόσμο, στη Μέση Ανατολή κ.λπ. θα σας παρακαλέσω να μου απαντήσετε τι έκανε το ΝΑΤΟ στη βάρβαρη στρατιωτική επέμβαση του Ισραήλ στη Λωρίδα της Γάζας πρόσφατα, όπου είχαμε ουσιαστικά μια σφαγή και μια γενοκτονία του λαού της Παλαιστίνης που ζει σ’ αυτήν την περιοχή. Τίποτε απολύτως! Σφύριζε αδιάφορα σ’ αυτήν τη βάρβαρη στρατιωτική επέμβαση και στην πραγματικότητα, μαζί με τις Ηνωμένες Πολιτείες, κατά τη γνώμη μας, είναι συνένοχο, διότι αφέθηκε επί τόσο μεγάλο διάστημα ελεύθερο το Ισραήλ ,απρόσκοπτα δηλαδή, να δολοφονεί αμάχους. Διότι είναι γνωστό ότι η μεγάλη πλειοψηφία -τώρα πια τα στοιχεία είναι αδιάψευστα- των θυμάτων σ’ αυτήν τη βάρβαρη στρατιωτική επέμβαση, από ξηρά, αέρα και θάλασσα, ήταν άμαχοι στη Λωρίδα της Γάζας και κυρίως, ήταν μικρά παιδιά. Είχα και προσωπικά την ευκαιρία να δω τραγικές σκηνές μικρών παιδιών, μωρών, με κομμένα πόδια. Δεν θέλω να μιλήσω με έναν τέτοιο τρόπο, αλλά ήταν πραγματικά συγκλονιστικές αυτές οι σκηνές και τίποτε δεν έκανε το ΝΑΤΟ, μια και μιλάμε σήμερα για το ΝΑΤΟ. Δυστυχώς πιστεύω – τα είπαμε αυτά και στο Συμβούλιο της Ευρώπης και στην Ευρωπαϊκή Ένωση- ότι έχουν σοβαρές ευθύνες και η Ευρωπαϊκή Ένωση και το Συμβούλιο της Ευρώπης που δεν έκαναν απολύτως τίποτε για να σταματήσουν αυτήν τη βάρβαρη επέμβαση. Και σας λέω ότι στην συνάντησή μας στο Κάιρο με τον Υφυπουργό Εξωτερικών, αρμόδιο για τις διεθνείς σχέσεις, γι’ αυτά τα ζητήματα, το πρώτο που μας είπε -και θέλω να το καταθέσω εδώ στο Κοινοβούλιο- ήταν το εξής: Εμείς τους είπαμε ότι δεν έκαναν τα πρέποντα, δεν έκαναν όσα έπρεπε. Αυτοί μας είπαν ότι «εμείς προσφύγαμε στο Συμβούλιο Ασφαλείας, αλλά δυστυχώς το Συμβούλιο Ασφαλείας πήρε κάποια απόφαση την οποία δεν εφάρμοσε». Άρα είναι αναξιόπιστο. 
      Αλλά αμέσως μας είπαν και εσείς τι κάνατε με τη βάση που επιτρέψατε στους Αμερικάνους, έτσι ακριβώς μας είπαν και σας το καταθέτω, επιτρέψατε στους Αμερικάνους από το Λιμάνι του Αστακού να μεταφέρουν όπλα στο Ισραήλ, εκείνη την περίοδο που έκανε την επέμβαση. Εμείς τους είπαμε τι έχετε απαντήσει, ως κυβέρνηση, αλλά οι ίδιοι είπαν ότι δεν νομίζουν ότι είναι έτσι τα πράγματα. 
      Δεύτερον, μας είπαν, εγκαλείτε εμάς τον αραβικό κόσμο, την Αίγυπτο που, εν πάση περιπτώσει, κάναμε κάποιες προσπάθειες μέσα στο πλαίσιο των δυνατοτήτων που έχουμε και δεν εγκαλείτε την Ευρωπαϊκή Ένωση και το Συμβούλιο Ασφαλείας, που υπήρξαν αδιάφοροι απέναντι σε αυτήν την επέμβαση; Τους είπαμε ότι εμείς έχουμε θέσει αυτά τα θέματα στη διεθνή κοινότητα. Θα μπορούσαμε να πούμε πάρα πολλά πράγματα για το τι γίνεται στην περιοχή μας και ευρύτερα. 
      Η δική μας άποψη είναι ότι το ΝΑΤΟ δεν έχει κανένα απολύτως λόγο ύπαρξης στην εποχή μας. Γι’ αυτό εμείς λέμε καθαρά και απ’ αυτό το Βήμα, ότι το ΝΑΤΟ πρέπει να διαλυθεί. Με βάση αυτήν την άποψη, είναι αυτονόητο ότι δεν συμφωνούμε με τη διεύρυνσή του. Και δεν έχει αυτό σχέση με το αν είναι η Αλβανία ή Κροατία. Το έχουμε ξαναπεί ότι δεν συμφωνούμε με τη διεύρυνση του ΝΑΤΟ. Εξάλλου, θα ήταν μία μεγάλη αντίφαση, αφού ζητάμε να διαλυθεί το ΝΑΤΟ, να συμφωνήσουμε τη διεύρυνσή του. Κατά συνέπεια, καταψηφίζουμε το σχέδιο νόμου. 
      Τελειώνοντας, θα ήθελα να κάνω μια παρατήρηση. Γιατί ανακατέψατε όλα αυτά τα ζητήματα; Απ’ ό,τι βλέπω άλλαξε ο Πρόεδρος. Μας είπατε προηγουμένως για τα κοιμητήρια κ.λπ.. Συμφωνούμε απολύτως. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Μπανιά, τι θέλετε από το νέο Πρόεδρο που είναι αυτήν τη στιγμή στην Έδρα; 
      ΙΩΑΝΝΗΣ ΜΠΑΝΙΑΣ: Ο κ. Σούρλας αναφέρθηκε στα κοιμητήρια που θα γίνουν στην Αλβανία. Λέμε ότι πολύ σωστά γίνεται αυτό το πράγμα. 
      ΠΡΟΕΔΡΕΥΩΝ (Φίλιππος Πετσάλνικος): Πράγματι, γίνεται σωστά. 
      ΙΩΑΝΝΗΣ ΜΠΑΝΙΑΣ: Δεν το είπε ο κ. Σούρλας ως επιχείρημα, αλλά δεν μπορούμε τώρα σε ένα τόσο σημαντικό θέμα που ουσιαστικά έχει σχέση με τη διεθνή πολιτική και με τους διεθνείς συσχετισμούς δυνάμεων, να ανακατεύουμε τέτοια ζητήματα. Συμφωνούμε και εμείς ότι πρέπει τα κοιμητήρια για τους Έλληνες που έπεσαν σε εκείνη την περιοχή, να γίνουν. Δυστυχώς, πολύ κακώς τόσα χρόνια δεν έγιναν. Επίσης, δεν πρέπει να ανακατεύουμε το θέμα των μεταναστών και τη θέση μας απέναντι στους μετανάστες με το αν θα μπει η Αλβανία ή όχι, στο ΝΑΤΟ. Και θα έλεγα, μάλιστα, ότι η συμπεριφορά της Κυβέρνησης που αναφέρθηκε σ' αυτό το θέμα ο Υφυπουργός, απέναντι στους Αλβανούς μετανάστες, δεν είναι η πρέπουσα ανεξάρτητα από το εάν μπαίνει η Αλβανία στο ΝΑΤΟ. Εμείς υποστηρίζουμε και για τους Αλβανούς μετανάστες και για τους άλλους μετανάστες, ότι θα πρέπει να τύχουν μιας ισότιμης μεταχείρισης με τους Έλληνες εργαζόμενους. Από τη στιγμή που τους χρειάζεται η χώρα μας, από τη στιγμή που τους επιτρέπει να ζουν και να εργάζονται στην Ελλάδα, πρέπει να είναι ισότιμοι με τους Έλληνες εργαζόμενους. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ειδικός αγορητής του ΛΑΟΣ κ. Γεωργιάδης. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Πριν πω οτιδήποτε άλλο, θέλω να εκφράσω και εγώ τα συλλυπητήριά μου για το θάνατο του Γεώργιου Παπαδημητρίου. Εγώ δεν είχα την τύχη και την τιμή, όπως η κ. Γιαννακά, να τον γνωρίζω για πάρα πολλά χρόνια, αλλά για το διάστημα που ήμασταν εδώ στο Κοινοβούλιο, μπορώ να βεβαιώσω ότι επρόκειτο περί ανθρώπου εξαιρετικά ευγενούς και αξιοπρεπούς. Άρα, είναι μία απώλεια αυτός ο θάνατος. 
      Στο θέμα της σημερινής μας συζήτησης, επισημαίνω αρχικά το ατυχές γεγονός ότι η κ. Κανέλλη απεχώρησε από την Αίθουσα. Θα ήθελα πάρα πολύ να τη ρωτήσω, επειδή αναφέρθηκε στο Αφγανιστάν εις τι διέφερε η εισβολή της Σοβιετικής Ενώσεως στο Αφγανιστάν από την εισβολή του ΝΑΤΟ στο Αφγανιστάν. Θα ήθελα να ακούσω, εκ μέρους του Κομμουνιστικού Κόμματος Ελλάδας, που αυτό το διάστημα διανύει τον προσυνεδριακό του διάλογο και αύριο μπαίνει στο συνέδριο, όπου αποθεώνει περίπου τη Σοβιετική Ένωση και το σταλινισμό, να μας εξηγήσει επί της ουσίας ποια είναι η διαφορά μεταξύ του Γκουαντάναμο και των Γκούλαγκ, γιατί έχω την εντύπωση ότι τα Γκούλαγκ ήταν μάλλον πολύ χειρότερα από το Γκουαντάναμο. Θα ήθελα να μας εξηγήσει η κ. Κανέλλη εάν η ίδια έχει συναίσθηση του τι θα συνέβαινε σε αυτή τη χώρα, εάν οι Ηνωμένες Πολιτείες της Αμερικής δεν είχαν βοηθήσει την αστική Ελληνική Δημοκρατία, να κερδίσει τον Εμφύλιο του 1945-1949 και εάν θα υπήρχε σήμερα αυτό το Ελληνικό Κοινοβούλιο και εάν θα υπήρχε αυτή η δημοκρατία και το κυριότερο, εάν θα υπήρχε η κ. Κανέλλη σε αυτή την Αίθουσα. 
      Αυτό το λέω, γιατί εμένα μου αρέσει πάρα πολύ η λογική. Δεν το συνεχίζω μόνο γιατί λείπει, υπ’ αυτήν την έννοια! 
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, απουσιάζει η συνάδελφος του Κομμουνιστικού Κόμματος Ελλάδας. Είναι καλύτερο να μην κάνετε αυτές τις αναφορές. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν το συνεχίζω, γιατί έφυγε. Θεωρώ ότι οι εισηγητές πρέπει να μένουν και να ακούν τους άλλους εισηγητές. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, σας παρακαλώ να συνεχίσετε επί του νομοσχεδίου. 
      (Θόρυβος από την πτέρυγα του ΛΑΟΣ)
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, παρακαλώ να κρατηθεί ο χρόνος μου. 
      ΠΡΟΕΔΡΕΥΩΝ (Φίλιππος Πετσάλνικος): Και παρακαλώ και τους συναδέλφους που διαμαρτύρονται. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, ό,τι είπα είναι πάνω σε παρατηρήσεις της κ. Κανέλλη. Σας παρακαλώ πολύ δεν θέλω λογοκρισία. 
      ΠΡΟΕΔΡΕΥΩΝ (Φίλιππος Πετσάλνικος): Για τον οποιονδήποτε συνάδελφο το ίδιο θα έλεγα. Συνεχίστε επί του νομοσχεδίου. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Σας παρακαλώ πάρα πολύ! 
      ΠΡΟΕΔΡΕΥΩΝ (Φίλιππος Πετσάλνικος): Με παρακαλείτε, δεν με παρακαλείτε, παρακαλώ συνεχίστε επί του νομοσχεδίου, όπως επιτάσσει ο Κανονισμός της Βουλής. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Το τι θα πω εγώ επί του νομοσχεδίου είναι δικός μου λογαριασμός. Ό,τι είπα είναι επί του νομοσχεδίου! 
      ΠΡΟΕΔΡΕΥΩΝ (Φίλιππος Πετσάλνικος): Δεν θα διαμορφώνετε εσείς το δικό σας Κανονισμό. Παρακαλώ συνεχίστε επί του νομοσχεδίου! Και εσείς, κύριε Βελόπουλε, από κάτω μην θορυβείτε. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα επιμείνω. Η συζήτηση σήμερα είναι περί ΝΑΤΟ και έχω δικαίωμα να εκφράσω οποιαδήποτε άποψη περί του ΝΑΤΟ και περί εξωτερικής πολιτικής. Λογοκρισία στην Αίθουσα δεν επιτρέπεται. 
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, όταν απουσιάζουν οι συνάδελφοι να μην κάνετε αναφορές σε αυτούς. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αυτά που είπα είναι πράγματα τα οποία ανεφέρθησαν στην Αίθουσα προηγουμένως και ουδείς διέκοψε την προηγούμενη ομιλήτρια. 
      ΠΡΟΕΔΡΕΥΩΝ (Φίλιππος Πετσάλνικος): Να περιμένετε, όταν είναι παρόντες, να κάνετε τις αναφορές σας στους συναδέλφους. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εντάξει, αλλά παρακαλώ πολύ, μην παρεμβαίνετε στην ομιλία μου. 
      ΠΡΟΕΔΡΕΥΩΝ (Φίλιππος Πετσάλνικος): Και εσείς συνεχίστε επί του νομοσχεδίου. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αφήνουμε, λοιπόν, αυτό το κεφάλαιο, λόγω της απούσας συναδέλφου και πάμε στο δεύτερο κεφάλαιο, κύριε Υφυπουργέ. 
      Συζητάμε σήμερα ένα κρίσιμο θέμα εξωτερικής πολιτικής. Είναι βέβαιο ότι οι πολιτικές δυνάμεις της χώρας μπορούν να διαχειριστούν με τη δέουσα σοβαρότητα, τόσο κρίσιμα ζητήματα; Εγώ θα φέρω δύο παραδείγματα. Πριν από ένα μήνα, εάν θυμάμαι καλά, ένας σύμβουλος επικοινωνίας τότε του Προέδρου του ΠΑΣΟΚ κ. Παπανδρέου, ο κ. Γρηγόρης Βαλιανάτος βρέθηκε σε μία τηλεοπτική εκπομπή στο «EXTRA», όπου αναφέρθηκε υπέρ των απόψεών του ότι οι Σκοπιανοί πρέπει να λέγονται Μακεδόνες. Δεν αναφέρω τυχαία το όνομα στη σημερινή συζήτηση. Το αναφέρω, διότι όλοι ξέρουμε τα σχέδια του ΝΑΤΟ για τα Βαλκάνια που είναι φυσικά η διάσπαση των Βαλκανίων. Το είδαμε να γίνεται στην πρώην Γιουγκοσλαβία. Και όλοι μπορούμε να καταλάβουμε τι σημαίνει η συζήτηση που κάνουμε σήμερα. 
      Ακούστε τι έγινε. Ο κ. Βαλιανάτος βγήκε στο «EXTRA», παρεδέχθη αυτά που πάντοτε έλεγε και εάν θυμάμαι καλά -μπορεί να κάνω λάθος- ο κ. Λοβέρδος έβγαλε ανακοίνωση ότι τον έβγαλε από σύμβουλο του κ. Παπανδρέου. Ερώτηση: ο κ. Παπανδρέου που τον είχε σύμβουλο στο Υπουργείο Εθνικής Παιδείας και Θρησκευμάτων, ως Υπουργός Παιδείας επί χρόνια, και σύμβουλο στο Υπουργείο Εξωτερικών ως Υπουργός Εξωτερικών επί χρόνια, δεν εγνώριζε τις απόψεις του κ. Βαλιανάτου; 
      Ακούστε, λοιπόν, τι σχεδιάζουν το ΝΑΤΟ και οι Αμερικάνοι για τα Βαλκάνια. Ο κ. Βαλιανάτος συμμετείχε ως μέλος του Ελληνικού Παρατηρητηρίου των Συμφωνιών του Ελσίνκι πριν από λίγες ημέρες –θα καταθέσω για τα Πρακτικά της Βουλής το σχετικό δημοσίευμα από την εφημερίδα «ΤΟ ΠΑΡΟΝ» της Κυριακής- σε εκδήλωση του Παρατηρητηρίου εκεί. Το Παρατηρητήριο του Ελσίνκι χρηματοδοτείται κατά δική του δήλωση, από τον Τζορτζ Σόρος, από τις Ηνωμένες Πολιτείες της Αμερικής, ΝΑΤΟ. Κάνανε, λοιπόν, την ενωμένη μακεδονική διασπορά, όπου κάτω από το πανό που λέει «απορρίπτουμε το ελληνικό απαρτχάιντ τώρα», ο πρώην σύμβουλος του κ. Παπανδρέου Γρηγόρης Βαλιανάτος είπε τα εξής: «Ζητώ συγγνώμη που δεν μπορώ να σας μιλήσω στη μακεδονική γλώσσα. Σε αυτή τη χώρα επισήμως αναγνωρίζονται μόνο οι Έλληνες, αλλά ανεπίσημα γνωρίζω ότι υπάρχουν Αλβανοί, Τούρκοι, Καταλανοί» –εδώ δεν καταλαβαίνω τι εννοεί- «ορθόδοξοι, τρανσέξουαλ»… –οι τρανσέξουαλ γίνονται εθνοτικό είδος- και «φυσικά και Μακεδόνες». 
      Και προσέξτε τώρα τι είπε ο πρώην σύμβουλος του κ. Παπανδρέου για το σχέδιο των Βαλκανίων «…είτε Έλληνες Μακεδόνες είτε καθαροί Μακεδόνες». 
      Το καταθέτω για τα Πρακτικά της Βουλής από το «ΤΟ ΠΑΡΟΝ» της Κυριακής, ιδιαίτερα για τον κ. Πάγκαλο που έχει την ευαισθησία στο ρατσισμό. 
      (Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά το προαναφερθέν δημοσίευμα, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεν είναι ρατσισμός, κύριε Υπουργέ –θα μας απαντήσετε μετά- να μας λέει ο πρώην σύμβουλος του κ. Παπανδρέου ότι υπάρχουν «καθαροί» και «βρώμικοι» Μακεδόνες»; 
      Και ερωτώ το εξής. Ο Πρόεδρός σας που τον είχε χρόνια σύμβουλο δεν γνώριζε αυτές τις απόψεις του και τις έμαθε ξαφνικά από την κ. Τάνια Ιακωβίδου στον τηλεοπτικό σταθμό «ΕΞΤΡΑ»; Ποιους κοροϊδεύουμε; 
      Και πάμε στο προκείμενο. Χαίρομαι που είναι και ο Πρέσβης της Αλβανίας εδώ, για να τα ακούσει και εκείνος. 
      Πριν από ένα μήνα, είχαμε μία συζήτηση με τον κύριο συνάδελφο. Είχαμε μία συζήτηση, όταν έγινε η συζήτηση για την Κύρωση της Συνδέσεως Ευρωπαϊκής Ένωσης και Αλβανίας. 
      Πρέπει να σας πω ότι το κόμμα μου, ο Λαϊκός Ορθόδοξος Συναγερμός μετ’ επιτάσεως καταψήφισε αυτή τη σύνδεση όχι γιατί το κάναμε μόνοι μας ούτε γιατί είμαστε, όπως εξηγήσαμε, κατά της ευρωπαϊκής προοπτικής της Αλβανίας  -και εδώ έχουμε εσάς, κύριε Υπουργέ- αλλά διότι είχε φθάσει εδώ ότι το 95% των οργανωμένων Βορειοηπειρωτών κατήγγειλαν σωρεία παραβάσεων ανθρωπίνων δικαιωμάτων σήμερα της Αλβανίας εναντίον των Ελλήνων της Βορείου Ηπείρου και ζητούσαν την ολιγόμηνη καθυστέρηση αυτής της Κυρώσεως για να μπορέσουν να πιέσουν στο Αλβανικό Κοινοβούλιο να γίνουν σεβαστά τα δικαιώματά τους. 
      Καταθέτω και πάλι από την εφημερίδα «ΤΟ ΠΑΡΟΝ» της Κυριακής του κ. Μάκη Κουρή. Το αναφέρω για να μη μου πει κανένας ότι είναι κανένα έντυπο της άκρας Δεξιάς. Μιλάμε για τον κ. Μάκη Κουρή και την εφημερίδα «ΤΟ ΠΑΡΟΝ». 
      Γράφει τα εξής: «Οι μπουλντόζες λύγισαν τους Έλληνες στη Νίβιτσα». 
      (Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά το προαναφερθέν δημοσίευμα, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εάν δεν ξέρουν οι συνάδελφοι του ΠΑΣΟΚ και της Νέας Δημοκρατίας που σήμερα υπερψηφίζουν, κύριε Υπουργέ –και κυρίως εσείς πρέπει να το ξέρετε- αυτή τη στιγμή που μιλάμε οι Αλβανοί καταπατούν ελληνικές περιουσίες! Τι έχει κάνει η Κυβέρνησή σας γι’ αυτό το θέμα; Μπορείτε να μου πείτε; 
      Σας διαβάζω το δημοσίευμα: «…Τελικά το μήνυμα «Μπερίσα κάτσε καλά» είτε από Αθήνα είτε από Βρυξέλλες δεν έφθασε ποτέ…». Και αφού περιγράφει πώς μπήκαν οι μπουλντόζες και έδειραν τους Έλληνες εκεί στη Νίβιτσα, καταλήγει με το εξής: «Όμως, μία ομάδα επιθεωρητών από την Παγκόσμια Τράπεζα κατέληξε στο συμπέρασμα…» -η Παγκόσμια Τράπεζα, όχι ο Καρατζαφέρης- «…ότι το σχέδιο στις παράλιες περιοχές της νοτίου Αλβανίας βοήθησε στην καταστροφή του χωριού Γιάλι…».
      Καταστρέφουν τα ελληνικά χωριά τώρα που μιλάμε! Εσείς τι κάνετε ως Ελληνική Κυβέρνηση; Έχετε κάνει τίποτα; Και μη μου πείτε ότι δεν ξέρετε ότι στη διπλωματία πριν δώσεις, παίρνεις! Ψηφίσατε την Κύρωση της Συμφωνίας με την Ευρωπαϊκή Ένωση. Τι κάνατε; Πήρατε διασφαλίσεις; Τίποτα δεν πήρατε! Και έρχεστε σήμερα όχι μόνο χωρίς να έχετε πάρει τίποτα, αλλά μας ζητάτε να υπερψηφίσουμε και την Κύρωση εντάξεως της Αλβανίας. 
      Και θα κλείσω με ένα κομμάτι από το δημοσίευμα, γιατί έχει πολύ ενδιαφέρον, για να καταλάβουμε τώρα πώς περνάνε έξω αυτά που λέμε εδώ: «Η φράση «Αίσχος Πάγκαλου» κάνει το γύρο όλων των Βορειοηπειρωτών για όσα είπε στη Βουλή (στις 14/1) σχετικά με την επικύρωση της Συμφωνίας της Ευρωπαϊκής Ένωσης με την Αλβανία. Εκεί έδωσε έναν δικό του ορισμό για την έννοια «έθνος» και είπε ότι οι Βορειοηπειρώτες: «μπορούν να βρουν συμπαράσταση και στο Αλβανικό Κοινοβούλιο»! Να θυμίσουμε ότι όλοι οι Βορειοηπειρώτες ζήτησαν να μην εγκριθεί από την Ελληνική Βουλή αυτή η Συμφωνία, πριν υπάρξουν συγκεκριμένες δεσμεύσεις από την πλευρά της Αλβανίας». 
      Πράγματι, ο κύριος Υπουργός έδωσε έναν ορισμό ο οποίος επιστημονικά είναι πολύ ενδιαφέρον. Είπε, αν θυμάμαι καλά, ότι στο έθνος ανήκει όποιος δέχεται να συμφωνεί με τους νόμους του κράτους που κατοικεί. Δηλαδή, ο κλέφτης που δεν δέχεται τους νόμους, δεν ανήκει στο έθνος και είναι κάτι άλλο. 
      Ομολογώ ότι ως ιστορικός τέτοιον ορισμό δεν έχω ακούσει ξανά στη ζωή μου. 
      ΘΕΟΔΩΡΟΣ ΠΑΓΚΑΛΟΣ: Δεν είπα αυτό. Δεν καταλάβατε τι είπα. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα το πείτε μετά και θα το καταλάβω. Με μεγάλη χαρά θα σας ακούσω. 
      ΘΕΟΔΩΡΟΣ ΠΑΓΚΑΛΟΣ: Δεν είπα αυτό! 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Όχι, έθνος είναι άλλο πράγμα, κύριε Υπουργέ και θα σας το πω ξανά, γιατί τότε είχε γίνει και παρεξήγηση.
      ΘΕΟΔΩΡΟΣ ΠΑΓΚΑΛΟΣ: Μην μου αποδίδετε, κύριε συνάδελφε, πράγματα που δεν είπα. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Συγγνώμη, συγγνώμη, το παίρνω πίσω. 
      Όσον αφορά στον Ηρόδοτο -για να ακουστεί στη Βουλή των Ελλήνων και επειδή ακούστηκε η φράση ότι εμείς είμαστε με τους Αρχαίους Έλληνες και όχι με τα αίματα- σας παραπέμπω στο ότι ο ορισμός του έθνους από τον Ηρόδοτο, όπως έχει σωθεί εδώ και δυόμισι χιλιάδες χρόνια, λέει: «Ελληνικόν έθνος εόν, όμαιμον τε ομόγλωσσον, ομότροπον, κοινά τε πάτρια ιερά». Δηλαδή ο Ηρόδοτος λέει «ότι για μας τους Έλληνες αυτός που ανήκει στο ελληνικό έθνος είναι πρώτον, αυτός που έχει το ίδιο αίμα, δεύτερον, την ίδια γλώσσα, τρίτον, αυτός που έχει τα ίδια ήθη και έθιμα και τέταρτον, αυτός που έχει κοινά ιερά». 
      Δεν ξέρω εάν αυτό σας αρέσει. Μπορεί να μην σας αρέσει, αλλά δεν θα χρεώνετε στην Αρχαία Ελλάδα αυτά που θέλετε εσείς! Η Αρχαία Ελλάδα είναι η Αρχαία Ελλάδα και τα κείμενά της υπάρχουν και τα ξέρουμε. Θα λέτε «εμάς δεν μας αρέσουν αυτά». Δεν θα τα χρεώνετε, όμως, στην Αρχαία Ελλάδα. Σας παρακαλώ πολύ!
      ΘΕΟΔΩΡΟΣ ΠΑΓΚΑΛΟΣ: Ποιος …τον Ηρόδοτο; (δεν ακούστηκε)
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Και έρχομαι λίγο στο προκείμενο. 
      Ξέρετε, κύριε Υπουργέ, ότι στο μεσοδιάστημα –καλώ κυρίως τους συναδέλφους της Νέας Δημοκρατίας, ένας από εσάς δεν θα βρεθεί να καταψηφίσει σήμερα;-  μεταξύ της Κυρώσεως της Ευρωπαϊκής Ένωσης που μας έλεγε εδώ ο κ. Βαληνάκης πόσο θα βελτιωθούν οι σχέσεις μας, μέχρι σήμερα βγήκε η εφετιακή απόφαση και καταδίκασε σε τρία χρόνια φυλάκιση τέσσερις Βορειοηπειρώτες. Ξέρετε ποια είναι η κατηγορία; Ακούστε. Η κατηγορούμενη –δεν λέει το όνομά της, θα το καταθέσω, όμως, στα Πρακτικά της Βουλής- όπως και οι άλλοι κατηγορούμενοι ήταν αρκετά δραστήριοι στην οργάνωση της διαδήλωσης μπροστά στο Δημαρχείο της Χειμάρας -αυτά ήταν επεισόδια που έγιναν, όταν  είχαν πάει, αν θυμάστε, Αλβανοί παρακρατικοί και έβαλαν τις χειροβομβίδες στις κάλπες- κάνοντας εκκλήσεις κατά του αλβανικού κράτους και έθνους. 
      Όταν ήρθαν οι κάλπες από τα εκλογικά κέντρα του χωριού της Χειμάρας, αυτή που καταδικάστηκε τώρα εκ νέου σε τρία χρόνια φυλάκισης από το εφετείο, μετά την Κύρωση της Συμφωνίας που μας έλεγαν εδώ το πώς θα βελτιωθούν οι σχέσεις μας, ήταν από τους πρώτους που αναπέταξαν την ελληνική σημαία με την οποία αργότερα έντυσε το κορμί της ψάλλοντας ελληνικά τραγούδια και υποκινώντας και τους άλλους να πράξουν το ίδιο. Και γι’ αυτό, κύριοι συνάδελφοι, καταδικάστηκε σε τρία χρόνια φυλάκιση, επειδή άπλωσε την ελληνική σημαία, ντύθηκε μ’ αυτήν και φώναξε «Ζήτω η Ελλάς»! 
      Δεν μου λέτε, αν συλλαμβάναμε κάποιον Αλβανό μετανάστη εδώ που άπλωνε την αλβανική σημαία και έλεγε «ζήτω η Αλβανία» και τον κρίναμε με τρία χρόνια φυλάκιση, κυρία συνάδελφε του ΠΑΣΟΚ εισηγήτρια, τι θα λέγατε εσείς εδώ; Ξέρετε τι θα λέγατε; Αυτά κάνει η Αλβανία τώρα. Αυτά κάνει η Αλβανία μετά την Κύρωση της Συμφωνίας! Το τονίζω. Τόσο έχουν βελτιωθεί οι μεταξύ μας σχέσεις. Τόσο εξαιρετική επίπτωση είχε η θετική κύρωση της ψήφου, κύριε Υπουργέ, από την Κυβέρνησή σας. Και είναι κρίμα, γιατί κάποτε αυτό το κόμμα το οποίο και εγώ υπηρέτησα, υποτίθεται ότι είχε και εθνικά αντανακλαστικά. 
      Το 95% των Ελλήνων Βορειοηπειρωτών, οι οποίοι έχουν πρόσβαση και στο Αλβανικό Κοινοβούλιο μέσω του κόμματος της «Ομόνοιας», για να λύσω την απορία ορισμένων -άρα, εκφράζουν την άποψη και Βουλευτών από το Αλβανικό Κοινοβούλιο- σας λένε: «σταματήστε για τρεις μήνες. Σας κάνουμε έκκληση. Σταματήστε για τρεις μήνες για να μπορούμε να πούμε στο Κοινοβούλιο στην Αλβανία ότι δεν έχει γίνει η κύρωση μέχρι να ανοίξουν τα ελληνικά σχολεία». Και εσείς δεν σταματάτε για τρεις μήνες! 
      Και ρωτάω τον κ. Βαληνάκη, ρωτάω την κ. Μπακογιάννη και τώρα ρωτάω εσάς, κύριε Υπουργέ. Ελπίζω τουλάχιστον εσείς ως νέος σ’ αυτήν την καρέκλα να ευαρεστηθείτε να απαντήσετε, διότι οι προηγούμενοι δεν απάντησαν. Το ερώτημά μας δεν είναι εάν θα λέγαμε «ναι, να μπει η Αλβανική Δημοκρατία στην Ευρωπαϊκή Ένωση». Εκ των προτέρων σας λέμε ότι και εμείς είμαστε υπέρ, όπως και οι Βορειοηπειρώτες. Το ερώτημα είναι τι θα παθαίναμε εάν το καθυστερούσατε τρεις μήνες. Θα μου απαντήσει κανείς από την Κυβέρνηση σ’ αυτό το ερώτημα; Κάνουμε το ερώτημα, άλλα απαντάνε. Κάνουμε το ερώτημα, άλλα απαντάνε. Δηλαδή, όσο εμείς θα ασχολούμαστε εδώ με τα εσωκομματικά μας και με το αν θα γίνουν ή δεν θα γίνουν εκλογές και θα πει ο Αρχηγός μας, θα αφήνουμε να δέρνουν τους Βορειοηπειρώτες, να τους παίρνουν τις περιουσίες, να τους κλείνουν τα σχολεία; Και εσείς με ελαφρά τη συνειδήσει θα ψηφίσετε σε όλα αυτά «ναι»; Αυτός είναι ο ρόλος του Βουλευτού τον οποίο ονειρευτήκαμε όλοι; 
      Κύριε Υπουργέ, θέλω μία συγκεκριμένη απάντηση για να τη δώσω στους Βορειοηπειρώτες. Τι θα πάθαινε, ποια θα ήταν η ζημιά στα εθνικά μας συμφέροντα εάν καθυστερούσατε την κύρωση τρεις μήνες; Και το ίδιο ερώτημα για το σημερινό. Ποια θα είναι η ζημιά στα εθνικά μας συμφέροντα εάν δεν το κυρώσουμε σήμερα και ως μέσο πίεσης προς την Αλβανική Δημοκρατία το κυρώσουμε μετά από τρεις μήνες; 
      Αυτό είναι το ερώτημα και παρακαλώ πολύ να μην «παίξετε» και εσείς όπως οι προηγούμενοι δύο συνάδελφοί σας, ο κ. Βαληνάκης και η κ. Μπακογιάννη, με τη νοημοσύνη μας να μας απαντάτε σε άλλα από αυτά που σας ρωτάμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε ένα λεπτό τελειώνω, κύριε Πρόεδρε. 
      Κοντολογίς και για να μην καταχραστώ το χρόνο, τι είναι αυτό που έχει απομείνει από το ΝΑΤΟ; 
      Θα θέσω ξανά κάτι. Όσο υπήρχε η Σοβιετική Ένωση, πράγματι το ΝΑΤΟ ήταν χρήσιμο. Είναι εντυπωσιακό ότι η εισηγήτρια του ΠΑΣΟΚ, η καλή συνάδελφος, είπε ότι από το 1974 και μετά η Ελλάς έπρεπε να συσφίξει τις σχέσεις με το ΝΑΤΟ. Πράγματι, υπήρχε τότε το Σοβιετικό μπλοκ, αλλά θέλω να υπενθυμίσω ότι τότε το ΠΑΣΟΚ ήταν το ΠΑΣΟΚ του «ΕΟΚ και ΝΑΤΟ, το ίδιο συνδικάτο» και «Έξω οι βάσεις του θανάτου»! 
      Δεν τα βλέπατε αυτά τότε, ότι έπρεπε να πάμε κόντρα στο ΝΑΤΟ; Τώρα είδατε το «φως το αληθινόν»; Εσείς είδατε το «φως το αληθινόν», αφού διαλύθηκε το Σύμφωνο της Βαρσοβίας. Μα, η βασική αιτία, όπως σωστά είπε ο κ. Πάγκαλος στην επιτροπή, υπάρξεως του ΝΑΤΟ είναι τα σοβιετικά τανκς. Εσείς, όσο υπήρχαν τα σοβιετικά τανκς, λέγατε «Έξω από το ΝΑΤΟ» και μόλις διαλύθηκαν τα σοβιετικά τανκς λέτε «Τι ωραίο που είναι το ΝΑΤΟ».
      Έμαθα και εγώ σήμερα ότι η παγκόσμια ιστορία ήταν μια σύγκρουση πολιτισμών, λαών, εθνών, συμφερόντων μέχρι την ώρα που γεννήθηκε το «άγιο» ΝΑΤΟ. Αυτό δεν είναι συμμαχία. Αυτό είναι ένα «μοναστήρι» διεθνές που μάχεται για τα ανθρώπινα δικαιώματα, για τη δημοκρατία, για την ελεημοσύνη, για τον ανθρωπισμό.
      Μα, τώρα είναι αυτά πράγματα που μπορεί κανείς να τα πιστεύει σοβαρά; Το ΝΑΤΟ είναι ένας συνασπισμός συμφερόντων. Αυτό που καλούμαστε να απαντήσουμε είναι, μας συμφέρει να συμμετέχουμε σ’ αυτό το συνασπισμό;
      Εμείς το λέμε ξεκάθαρα, κυρίες και κύριοι. Έχει έρθει η ώρα η Ευρώπη να κάνει το δικό της βηματισμό. Τι δουλειά έχει η Ευρώπη να προσκυνά τους Αμερικάνους προχθές το βράδυ; Πώς θα γίνει η Ευρωπαϊκή Ένωση υπαρκτή και πολιτική οντότητα, όταν στηρίζεται μονίμως στο στρατό του ΝΑΤΟ, άρα στην ουσία δεν έχει δικό της στρατό, άρα στην ουσία δεν έχει δικό της λόγο εις το παγκόσμιο σύστημα	;
      Αυτά είναι ζητήματα που έπρεπε να συζητήσουμε, εάν πράγματι μας απασχολεί το εθνικό συμφέρον.
      Και το μόνο που έχει μείνει από το ΝΑΤΟ και κλείνω, είναι ο περίφημος πόλεμος κατά της τρομοκρατίας. Δεν έχω χρόνο, γιατί έχω ξεπεράσει το χρονικό περιθώριο, να διαβάσω ένα άρθρο από την εφημερίδα «ΑΥΓΗ», από την ομάδα Ρόζα, της 3ης Φεβρουαρίου 2009 -θα το αφήσω για άλλη μου ομιλία- απλώς και μόνο για να καταλάβουμε ποιοι σ’ αυτή τη χώρα είναι υπέρ της τρομοκρατίας και κατά της τρομοκρατίας, γιατί στο τέλος θα τρελαθούμε. Άρθρο σε εφημερίδα κοινοβουλευτικού κόμματος που λέει ότι κακώς καταδικάζουν κάποιοι το σύνθημα «μπάτσοι γουρούνια δολοφόνοι» και πρέπει εμπράκτως, δια της βίας να στραφούμε κατά του εθνικού συμφέροντος. Αυτά έγραφε η «ΑΥΓΗ» στις 3 Φεβρουαρίου 2009.
      Κυρίες και κύριοι συνάδελφοι, ας πούμε αλήθειες. Και αλήθεια είναι ότι οι σχεδιασμοί του ΝΑΤΟ στα Βαλκάνια δεν εξυπηρετούν το δικό μας εθνικό συμφέρον και γι’ αυτό είμαστε αντίθετοι.
(Χειροκροτήματα από την πτέρυγα του ΛΑΟΣ)
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Λοβέρδος ζητά το λόγο επί προσωπικού.
      ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Κύριε Πρόεδρε, θα ήθελα και εγώ το λόγο, επίσης.
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Υπουργέ.
      Προηγείται ο κ. Λοβέρδος, καθώς ζητάει το λόγο επί προσωπικού. Πολύ σύντομα θα τοποθετηθεί και αμέσως μετά, θα κάνετε εσείς την παρέμβασή σας, για να ακολουθήσει η παρέμβαση των Κοινοβουλευτικών Εκπροσώπων, διότι έχει ζητήσει το λόγο και ο κ. Πάγκαλος και να συνεχίσουμε τον κατάλογο με τον κ. Σγουρίδη.
      ΑΝΔΡΕΑΣ ΛΟΒΕΡΔΟΣ: Ευχαριστώ πάρα πολύ, κύριε Πρόεδρε.
      Ευχαριστώ πολύ για την κατανόηση.
      Ενώ, κύριε Υπουργέ, κύριοι συνάδελφοι, το θέμα που σήμερα συζητάμε είναι πάρα πολύ ενδιαφέρον με τη συγκεκριμένη διεύρυνση του ΝΑΤΟ, ενώ πολλά θα μπορούσε κανείς να πει με επιχειρήματα κριτικά για την εξέλιξη του ΝΑΤΟ, για τις νέες ημέρες στη ζωή αυτού του οργανισμού, που διαφέρουν πάρα πολύ από εκείνες των ιδρυτικών του ημερών, ενώ πολλά θα μπορούσε κανείς να υπογραμμίσει για την ανάγκη συνεργασίας των κρατών-μελών της Ευρωπαϊκής Ένωσης μέσα στο πλαίσιο του ΝΑΤΟ, ενώ πολλά κανείς μπορεί να πει, συζητώντας με τα καινούργια μέλη για την προοπτική του οργανισμού αυτού, αντ’ αυτών, συνάδελφοι στην Εθνική Αντιπροσωπεία ανακατεύοντας τα θέματα -και κύριε Γεωργιάδη, απευθύνομαι σε εσάς, με την τελευταία παρέμβασή σας που ήταν δηκτική και έθιγε πρόσωπα και πράγματα στο κόμμα στο οποίο έχω την τιμή να ανήκω- ενώ, λοιπόν, έχετε χίλιες δύο ευκαιρίες για χίλια επιχειρήματα, Α’, Β’ ή Γ’ τάξης, κατά την κρίση σας, εσείς, όπως και πριν από λίγες μέρες άλλος συνάδελφός μας από τον πολιτικό σας σχηματισμό, αναφερόμενος με τρόπο ανοίκειο στον Πρόεδρο του ΠΑΣΟΚ, τον κ. Παπανδρέου, χρησιμοποιήσατε σήμερα επιχείρημα το οποίο δεν έχει κανένα νόημα.
      Κύριε Πρόεδρε, είναι πάρα πολύ γνωστό ότι το πρόσωπο στο οποίο αναφέρθηκε ο κύριος συνάδελφος, ο αγαπητός κύριος συνάδελφος, σχετίζεται…
      ΚΥΡΙΑΚΟΣ ΒΕΛΟΠΟΥΛΟΣ: Το προσωπικό πού είναι, κύριε Πρόεδρε;
      ΑΝΔΡΕΑΣ ΛΟΒΕΡΔΟΣ: Μη με διακόπτετε, κύριε συνάδελφε.
      Επαναλαμβάνω, το πρόσωπο σχετίστηκε με το ΠΑΣΟΚ με τρόπο εργασιακό, διεκόπη η εργασιακή του σχέση τον καιρό εκείνο τον οποίο και εσείς αναφέρατε. Ουδέποτε συμβούλευε τον Πρόεδρο του ΠΑΣΟΚ το πρόσωπο αυτό, κύριε συνάδελφε, για θέματα εξωτερικής πολιτικής και ως αρμόδιος για τα θέματα αυτά σας διαβεβαιώνω ότι δεν συμμετείχε και σε καμμία σύσκεψη ούτε είχε εισαγάγει τις σκέψεις για τις οποίες τον μέμφεται ο συνάδελφος στη συζήτηση εντός του πλαισίου μας.
      Συνεπώς, κύριε συνάδελφε, δεν σας συμβουλεύω για τις ομιλίες σας. Δεν έχω το δικαίωμα. Εσείς θα κάνετε αυτό που θεωρείτε καλύτερο. Δεν σας επιτρέπω, όμως, ως μέλος μιας παράταξης την οποία μέμφεστε, αφ’ ενός μεν να κάνετε διαφοροποιήσεις ανάμεσα σε πατριώτες και σε μη πατριώτες και αφ’ ετέρου δε να μιλάτε με τον προσβλητικό τρόπο με τον οποίο μιλήσατε.
      Ευχαριστώ πολύ.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει προσωπικό, κύριε Γεωργιάδη.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Υπάρχει προσωπικό, κύριε Πρόεδρε.
      ΚΥΡΙΑΚΟΣ ΒΕΛΟΠΟΥΛΟΣ: Υφίσταται προσωπικό, κύριε Πρόεδρε!
      ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει προσωπικό και όσο και αν φωνασκείτε και εσείς, κύριε Βελόπουλε, δεν υπάρχει επί προσωπικού.
      Ο κ. Λοβέρδος έκανε, μάλιστα και μια πολύ ήπια παρέμβαση, παρά τις αναφορές. Δεν υπάρχει θέμα επί προσωπικού.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δικαιούμαι για ένα λεπτό, βάσει του Κανονισμού!
      ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει θέμα επί προσωπικού, κύριε Γεωργιάδη!
      Ο κύριος Υφυπουργός έχει ζητήσει το λόγο για μια σύντομη παρέμβαση.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Βάσει του Κανονισμού, δικαιούμαι το λόγο για ένα λεπτό.
      ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει επί προσωπικού!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, δικαιούμαι για ένα λεπτό να εξηγήσω.
      ΠΡΟΕΔΡΕΥΩΝ (Φίλιππος Πετσάλνικος): Λέω ότι δεν υπάρχει επί προσωπικού, κύριε Γεωργιάδη.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, δικαιούμαι για ένα λεπτό να εξηγήσω σε τι συνίσταται το προσωπικό.
      ΠΡΟΕΔΡΕΥΩΝ (Φίλιππος Πετσάλνικος): Δεν υπήρξε καμμία αναφορά υποτιμητική από πλευράς του κ. Λοβέρδου.
      Ο κύριος Υφυπουργός έχει το λόγο για μια σύντομη παρέμβαση, όπως ζήτησε.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, σας το ξαναλέω.
      ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει, επαναλαμβάνω, θέμα επί προσωπικού!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, δεν έχετε το δικαίωμα να μου στερήσετε το λόγο!
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, καθίστε κάτω!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Από ποιο άρθρο του Κανονισμού της Βουλής μού στερείτε το λόγο;
      ΠΡΟΕΔΡΕΥΩΝ (Φίλιππος Πετσάλνικος): Καθίστε κάτω, σας παρακαλώ!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε!
      ΠΡΟΕΔΡΕΥΩΝ (Φίλιππος Πετσάλνικος): Καθίστε κάτω!
      Παρακαλώ να μη γράφεται τίποτα από όσα λέει ο κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: …
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υφυπουργός έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Επί του Κανονισμού, κύριε Πρόεδρε.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: …
      ΠΡΟΕΔΡΕΥΩΝ (Φίλιππος Πετσάλνικος): Καθίστε κάτω!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: …
      ΠΡΟΕΔΡΕΥΩΝ (Φίλιππος Πετσάλνικος): Καθίστε κάτω, σας παρακαλώ!
      Με άλλο τρόπο υποβάλλεται το αίτημα επί του Κανονισμού.
      Κύριε Υφυπουργέ, σας παρακαλώ έχετε το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: …
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ!
      Κύριε Υφυπουργέ, έχετε ζητήσει το λόγο για μια σύντομη παρέμβαση.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: …
      ΠΡΟΕΔΡΕΥΩΝ (Φίλιππος Πετσάλνικος): Καθίστε κάτω, κύριε Γεωργιάδη, σας παρακαλώ! Ακολουθήστε τις διαδικασίες που προβλέπει ο Κανονισμός της Βουλής.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: …
      ΠΡΟΕΔΡΕΥΩΝ (Φίλιππος Πετσάλνικος): Ακολουθήστε τη διαδικασία που προβλέπει ο Κανονισμός! Σας παρακαλώ, καθίστε κάτω!
      Σας παρακαλώ, κύριε Υφυπουργέ, έχετε το λόγο για τη σύντομη παρέμβαση που ζητήσατε στο σημείο αυτό.
      ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Κύριε Πρόεδρε, αυτά τα θέματα δεν λέγονται ελαφρά τη συνειδήσει, όπως μας είπε, ο κύριος συνάδελφος, και δεν μπορεί τόσο βαριές εκφράσεις να τις εκστομίζει σ’ αυτήν την Αίθουσα η οποία έχει ταλαιπωρηθεί από άκρατους εθνικισμούς και βέβαια, έχουμε δει τι έχουνε πάθει οι γείτονές μας, όταν μπήκαν στο παιχνίδι του άκρατου εθνικισμού.
      Διότι αυτό το οποίο περιέγραψε ο κ. Γεωργιάδης πριν από λίγο είναι ουσιαστικά ότι θέλει δίπλα μας, στα βόρεια σύνορά μας, να υπάρχει μια «μαύρη τρύπα», να μην έχουμε σχέσεις, να μην υπάρχει η οδός των ευρωατλαντικών θεσμών, να μην υπάρχει η πορεία της εξομάλυνσης των μεταξύ μας σχέσεων, της διεύρυνσης των σχέσεών μας και βέβαια, της περισσότερης εμπλοκής μας.
      Και θα ήθελα να σας πω, επειδή θέσατε συγκεκριμένα ερωτήματα και θέλω να είμαι πολύ συγκεκριμένος στις απαντήσεις, ότι η Ελλάδα είναι από τις τελευταίες χώρες που κυρώνουν το συγκεκριμένο Πρωτόκολλο για την είσοδο της Αλβανίας και της Κροατίας στο ΝΑΤΟ.
      Δεύτερον, σε ό,τι αφορά τα θέματα της περιουσίας της Μειονότητας, έχω διατελέσει επί ενάμιση χρόνο Πρόεδρος της Επιτροπής Εξωτερικών και Άμυνας και είχα συνεργασία με όλες τις βορειοηπειρωτικές οργανώσεις τακτικά, εδώ μέσα στο Κοινοβούλιο και όλα τα θέματα των περιουσιών, ετίθεντο από όλους τους Έλληνες αξιωματούχους, Υπουργούς, Βουλευτές, Πρέσβεις, σε όλα τα επίπεδα γιατί θεωρούμε ότι πρέπει να δουλέψουμε ακόμη περισσότερο στην υπεράσπιση των δικαιωμάτων της Μειονότητας, μέσα στο πλαίσιο των αρχών του Διεθνούς Δικαίου.
      Σε ό,τι αφορά την περίπτωση των πέντε ομογενών που καταδικάστηκαν, η Ελληνική Πρεσβεία στα Τίρανα παρακολουθεί την υπόθεση και βρίσκεται σε επαφή με έγκριτους νομικούς της Μειονότητας που έχουν επιληφθεί της υποθέσεως για τον περαιτέρω χειρισμό. Δεν αφήνουμε τίποτα στην τύχη, αλλά θεωρούμε ότι οι σχέσεις μας με την Αλβανία έχουν εξομαλυνθεί μέσα από αυτή την διαδικασία. Θεωρούμε ότι είναι μια πράξη ηθικής δικαίωσης απέναντι στους νεκρούς του Αλβανικού Έπους η δημιουργία των δύο νεκροταφείων και θεωρούμε ότι η περαιτέρω οικονομική ενίσχυση της παρουσίας της Ελληνικής Μειονότητας στην Αλβανία είναι ένας στρατηγικός στόχος της πολιτικής μας και γι’ αυτό κάνουμε πολλά και θα συνεχίσουμε να κάνουμε πολλά και θα πηγαίνουμε στην Αλβανία και θα συναλλασσόμαστε με την Αλβανία και θα συνδιαλεγόμαστε με τις Αλβανικές αρχές και πάντοτε θα προωθούμε αυτό που θεωρούμε εθνικά ωφέλιμο και πάνω από όλα, ό,τι προωθεί τη σταθερότητα στην περιοχή, από την οποία όλοι έχουμε να κερδίσουμε.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΠΑΣΟΚ, ο κ. Θεόδωρος Πάγκαλος.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, έχω μια απορία, τι θέμα συζητάμε;
    Και αυτό γιατί κάνατε μια παρέμβαση, η οποία ενδεχομένως ήταν δικαιολογημένη, αλλά είχε προηγηθεί, όταν δεν ήσασταν εσείς στην Έδρα, αλλά ο άλλος Αντιπρόεδρος, ο κ. Σούρλας, ομιλία της κ. Κανέλλη, η οποία ήταν επί παντός επιστητού. Επετέθη ονομαστικά σε τέσσερις ή πέντε συναδέλφους, μεταξύ των οποίων μου επεφύλαξε προνομιακή μεταχείριση και βεβαίως, δεν την σταμάτησε το Προεδρείο την κ. Κανέλλη. Δεν ξέρω αν αυτό οφείλεται σε κάποιο δέος που αισθάνεστε απέναντι σε μια ειδικής μορφής ρητορεία, η οποία αναπτύσσεται από την εν λόγω κυρία. Δεν τη σταμάτησε την κ. Κανέλλη κανείς  και βεβαίως με την έννοια αυτή, ο συνάδελφος κ. Γεωργιάδης έχει κάποιο δίκιο. Διότι η εκτροπή από το άρθρο του Κανονισμού, που λέει ότι πρέπει να συζητάμε το θέμα που τίθεται στην κρίση μας και να περιοριζόμαστε στο πλαίσιο αυτό, είχε ήδη γίνει.
    Άκουσα, λοιπόν, εδώ τις ομιλίες των δύο εκπροσώπων της κομμουνιστικής προέλευσης Αριστεράς, οι οποίοι μας εξήγησαν, πόσο κακό πράγμα είναι το ΝΑΤΟ. Θεωρώ δηλαδή …
    ΙΩΑΝΝΗΣ ΜΠΑΝΙΑΣ: … (Δεν ακούστηκε)
    ΘΕΟΔΩΡΟΣ ΠΑΓΚΑΛΟΣ: Μα, η μισή Βουλή είναι κομμουνιστικής προέλευσης, κύριε Μπανιά, αλλά το θέμα είναι να μην επιμένει κανείς. «Errare humanum est perseverare diadolicum» έλεγε ο Πάπας.
    Είχαμε, λοιπόν, εδώ μια συζήτηση, η οποία αφορά το χαρακτήρα του ΝΑΤΟ. Είναι καλό το ΝΑΤΟ; Κάνει καλό στην ανθρωπότητα; Είναι ιμπεριαλιστικό το ΝΑΤΟ; Αναρωτιέμαι, ποιο είναι το νόημα αυτής της συζήτησης; Θα προστατεύσουμε εμείς τους λαούς της Κροατίας και της Αλβανίας, οι οποίοι διακαώς, με παμψηφία, όχι απλώς με συντριπτική πλειοψηφία, θέλουν να μπουν στο ΝΑΤΟ; Διότι αυτοί δεν έχουν το προνόμιο, ως εξερχόμενοι του κομμουνισμού, να έχουν κομμουνιστικά κόμματα οι κακόμοιροι. Εμείς έχουμε αυτήν την πολυτέλεια, αυτοί δεν την έχουν. Ακούνε κομμουνισμό και το βάζουν στα πόδια! Αυτοί, λοιπόν, ομοφώνως θέλουν να μπουν στο ΝΑΤΟ. 
    Και ερχόμαστε εμείς και τους λέμε όχι, εμείς, η Ελληνική Βουλή, εμείς οι εκπρόσωποι του ελληνικού λαού, θα σας διδάξουμε ποιο είναι το εθνικό σας συμφέρον και θα σας αποτρέψουμε από τα δεινά τα οποία θα υποστείτε στο ΝΑΤΟ, δεινά που υφιστάμεθα εμείς, όντας στη θέση που είμαστε, δηλαδή απασχολώντας αυτήν τη στιγμή στο έδαφός μας περίπου το 1/3 του ενεργού πληθυσμού της Αλβανίας. Ενώ αν δεν ήμασταν στο ΝΑΤΟ και ακολουθούσαμε φιλελεύθερες και φιλάνθρωπες απόψεις όπως αυτές που ακούσαμε, προφανώς θα ήμασταν τώρα εμείς στην Αλβανία. Τουλάχιστον οι Αλβανοί είναι και δεινοί πετράδες. Εγώ δεν ξέρω τι δουλειά θα βρίσκαμε να κάνουμε!
     Θυμάμαι ότι στην Ευρωπαϊκή Ένωση είχε δοθεί μάχη επί σειρά ετών για να συναφθεί η πρώτη σχέση Ευρωπαϊκής Ένωσης-Βιετνάμ. Τότε η οικονομία του Βιετνάμ δεν είχε τη σημερινή μορφή που έχει. Ήταν το δογματικό κομμουνιστικό Βιετνάμ που είχε εξέλθει από το μεγάλο απελευθερωτικό πόλεμο, στον οποίο και νίκησε ο λαός του Βιετνάμ. Είχαν κομμουνιστικό καθεστώς, κομμουνιστικό οικονομικό σύστημα, καμμία απολύτως σχέση με την Αμερική. Και είπαμε εκεί στην Ευρώπη μερικοί πιο φωτισμένοι να ρίξουμε μια γέφυρα, να κάνουμε ένα άνοιγμα. Η κ. Θάτσερ, η οποία βεβαίως ακολουθούσε την Αμερική, όπως κάνουν συνήθως οι Βρετανοί και δεν ξέρω τι άλλα προηγούμενα είχε με τους Βιετναμέζους, εμπόδιζε με τη μειοψηφία του ενός, με βέτο δηλαδή, αυτήν την εξέλιξη. 
     Κάποτε εκάμφθη η κα Θάτσερ, θριάμβευσαν οι προοδευτικοί, οι φιλοευρωπαίοι, οι ευρωπαϊστές και οι αριστεροί τέλος πάντων, ας το πούμε έτσι, του Συμβουλίου και έφερα ο κακομοίρης εδώ τη Σύμβαση αυτή, υπερήφανος για το κατόρθωμά μου. Και ήρθε το ΚΚΕ και μου είπε τότε στην επιτροπή της Βουλής: «Όχι, δεν θα σας επιτρέψουμε να σύρετε το λαό του Βιετνάμ σε συνάφεια με την Ευρωπαϊκή Ένωση και να διαφθαρεί ο σοσιαλισμός. Εμείς, οι Έλληνες κομμουνιστές, θα προστατεύσουμε το λαό του Βιετνάμ», ο οποίος στο κάτω-κάτω της γραφής είχε νικήσει τη μεγαλύτερη αυτοκρατορία της δύσης μόλις μερικά εξάμηνα πριν! 
     Αναρωτιέμαι, είναι σοβαρή συζήτηση αυτή; Είναι μια καθαρά εθνική συζήτηση. Εγώ βρίσκω αυτόχρημα γελοία την προσπάθεια να πείσουμε τους λαούς αυτούς ότι δεν πρέπει να αναπτύξουν την ένταξή τους στον ευρωατλαντικό χώρο, όπως επιθυμούν. 
     Συμφέρον έχουμε; Ενδιαφέρον πρέπει να έχουμε; Αυτή είναι η συζήτηση. Και επ’ αυτού, βεβαίως όλες οι απόψεις είναι θεμιτές.
     Πιστεύω, κύριε Πρόεδρε, ότι το μεγάλο έγκλημα για την περιοχή μας, η μεγάλη ζημιά στην περιοχή μας προήλθε από τη διάλυση της πρώην Γιουγκοσλαβίας. Κατ’ αρχήν, υπέφερε ο ίδιος ο γιουγκοσλαβικός λαός ή οι γιουγκοσλαβικοί λαοί, ας το πούμε, όπως είναι σήμερα. Και πιστεύω ότι το αποφασιστικό βήμα για τη διάλυση της Γιουγκοσλαβίας ήταν η αναγνώριση της ανεξαρτησίας της Κροατίας από την Ευρωπαϊκή Ένωση.
     Υπουργός τότε ήταν ο κ. Αντώνης Σαμαράς. Η δικαιολογία που έδωσε ήταν ότι αν δεν γινόταν η αναγνώριση από την Ευρωπαϊκή Ένωση, θα αναγνώριζε μονομερώς η Γερμανία και ότι προς αυτήν την κατεύθυνση τον είχε απειλήσει ο κ. Χανς Ντίτριχ Γκένσερ, ο οποίος ήταν τότε Υπουργός Εξωτερικών της Γερμανίας. Είναι πολύ πιθανόν όλα αυτά να είναι αλήθεια.
     Πάντως γεγονός παραμένει ότι υπήρξε η αποσύνθεση της Γιουγκοσλαβίας, ενώ θα μπορούσε ίσως, όχι η ίδια η Γιουγκοσλαβία, αυτή του Τίτο και του κομμουνισμού, αλλά μια άλλη Γιουγκοσλαβία, μια χαλαρότερη ομοσπονδία ή μια κάποια συνομοσπονδία να αποτελέσει πραγματικά την ατμομηχανή της δυτικοανατολικής Ευρώπης προς την κατεύθυνση της ευρωπαϊκής ενοποίησης.
     Οι ζημιές που πάθαμε από τη διάλυση της Γιουγκοσλαβίας σε οικονομικό, σε πολιτικό και σε πολιτιστικό, θα έλεγα, επίπεδο, είναι ανυπολόγιστες. Η ιστορία πήγε πίσω στην περιοχή μας και τώρα γίνονται οι πρώτες προσπάθειες για να ξαναβάλουμε τους λαούς αυτούς στην ορθή πορεία που είναι η ευρωπαϊκή ενοποίηση, η ασφάλειά τους στο δυτικό πλαίσιο, όπως οι ίδιοι επιθυμούν.
     Οι Κροάτες δεν είναι γείτονές μας. Αλλά όταν μιλάμε για τις πατροπαράδοτες σχέσεις της Ελλάδας με τη Γιουγκοσλαβία, μιλάμε μόνο για τους Σέρβους; Ποιος το είπε αυτό; Μιλάμε για όλους τους γειτονικούς λαούς. Με όλους αυτούς είχαμε πατροπαράδοτες φιλικές σχέσεις, άρα και με τους Κροάτες.
     Θέλω να τονίσω ότι η Ελλάδα είναι ιδιαίτερα αγαπητή στην Κροατία, όπως μου έχει δοθεί επανειλημμένα η ευκαιρία να διαπιστώσω, ότι η Κροατία έχει έναν έντονα μεσογειακό χαρακτήρα, λόγω της μεγάλης ακτογραμμής της και πολλά κοινά χαρακτηριστικά με εμάς απ’ αυτήν την άποψη. Μπορεί να υπάρξει ευρύτατη συνεργασία στον τουρισμό. Πρέπει κάποτε να προωθήσουμε αυτόν τον αυτοκινητόδρομο της δυτικής ακτής των Βαλκανίων, ο οποίος θα περνάει από την Ήπειρο και τη Δυτική Ελλάδα, θα είναι προέκταση δηλαδή του αυτοκινητοδρόμου που εμείς κατασκευάζουμε προς τα δυτικά μας σύνορα και πρέπει να αυξήσουμε τις ανταλλαγές μας. Όλα αυτά προωθούνται μέσα από την ανάπτυξη άλλων θέσεων.
     Η Αλβανία. Σε τι έγκειται η δυσκολία που έχουμε με την Αλβανία; Υπάρχουν προβλήματα που αφορούν την άσκηση των δικαιωμάτων των Ελλήνων που ανήκουν στη Μειονοτική Κοινότητα, την οποία η Αλβανία έχει αναγνωρίσει και έχουν αναγνωρίσει επίσης όλοι οι διεθνείς οργανισμοί, οι οποίοι ασχολούνται με τα ζητήματα αυτά; Πρέπει να τεθούν τα ζητήματα αυτά από την Κυβέρνηση, να τεθούν ενεργά. Χάρηκα, γιατί ο κύριος Υπουργός μίλησε αποφασιστικά επί του θέματος αυτού. 
     Πρέπει να εκμεταλλευθούμε όλες τις δυνατότητες που μας παρέχει το νομικό πλαίσιο στο οποίο ανήκουμε, ώστε αν υπάρχουν πυρήνες τέτοιοι, όπως φαίνεται ότι υπάρχουν, οι οποίοι προσπαθούν να αναβιώσουν συνήθειες του παρελθόντος, με τις υπερβολικές αυτές ποινές, με τις υπερβολικές καταδίκες, με τις καταδιώξεις εκδηλώσεων φρονήματος, όπως είναι η χρήση της ελληνικής σημαίας, ελληνικών τραγουδιών, ελληνικών συνθημάτων και οτιδήποτε άλλο προς την κατεύθυνση αυτή, πρέπει εκεί να υπάρχει η παρέμβαση της Ελλάδος και  η παρέμβαση της Ελλάδος να είναι έντονη. 
     Εμείς, όμως, δεν μπορούμε να έχουμε μια σχέση, η οποία θα στηρίζεται στην εξίσωση προς τα κάτω των συμπεριφορών. Πρέπει να έχουμε μία σχέση, η οποία θα στηρίζεται στην ανάδειξη προς τα πάνω των συμπεριφορών. Πρέπει να είμαστε πρωτοπόροι, πρέπει να είμαστε υπόδειγμα συμπεριφοράς απέναντι σε αυτούς που μας εμπιστεύονται τη ζωή τους και την περιουσία τους, εργαζόμενοι εδώ, ζώντας στο πλευρό μας, αναπτύσσοντας όλες τους τις δραστηριότητες, ενδεχόμενα θέλοντας να παραμείνουν για πάντα στη χώρα αυτή και να αποτελέσουν μέρος του Ελληνικού Έθνους.
     Άκουσα τα φιλοσοφικά του κ. Γεωργιάδη. Το όντι είπε έτσι ο φιλόσοφος, ο συγγραφέας μάλλον -γιατί ο Ηρόδοτος δεν είναι φιλόσοφος, αλλά ιστορικός- τον οποίο αναζητήσατε στα βάθη των αιώνων. Ξέρετε ότι υπάρχει ένα ερώτημα για το αν υπήρξε ο Ηρόδοτος, όπως και ο Όμηρος.
      Εν πάση περιπτώσει, αν εσείς τον επικαλείστε με τόση ζέση, προφανώς ξέρετε ότι υπήρξε. Αλλά τι θα πει αυτό, κύριε Γεωργιάδη; Δεν χρειάζεται να πάμε στην αρχαιότητα. Υπάρχει και ο Αριστοτέλης που δίνει άλλο ορισμό. Αλλά, στην εποχή μας  υπάρχουν δύο «σχολές σκέψεις»: Η μία θεωρεί ότι το έθνος αποτελείται από ανθρώπους που έχουν κοινό πολιτισμό, κοινή γλώσσα και συγκατοικούν στο ίδιο έδαφος και η άλλη  αναζητά την «κοινότητα» του αίματος. Είναι γνωστή η σχολή αυτή, είναι η φυλετική σχολή. Και όποιος πιστεύει στην φυλετική σχολή, πρέπει να το λέει ευθαρσώς. Δεν είναι καταδικαστέος, ούτε υπάρχει στο Σύνταγμά μας ή στους νόμους μας τίποτα που να αποκλείει τις οποιεσδήποτε απόψεις και ιδέες από την ελεύθερη έκφρασή τους, ακόμα και μέσα στο Κοινοβούλιο. Θα  μου επιτρέψετε όμως εμένα να μην είμαι της φυλετικής σχολής και να είμαι πατριώτης. Δεν θεωρώ ότι ένας ξένος είτε Αλβανός, είτε Φιλιππινέζος, είτε Κογκολέζος, αν έχει ζήσει δέκα ή δώδεκα χρόνια στην Ελλάδα και θέλει να γίνει Έλληνας, δεν είναι Έλληνας. Είναι  Έλληνας εξίσου με εμένα και με τον κ. Γεωργιάδη, για να του κάνω και μία παρενόχληση στο τέλος της ομιλίας μου. 
      Ευχαριστώ κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, τέσσερις συνάδελφοι του ΛΑΟΣ έχουν υπογράψει σχετικό κείμενο προς το Προεδρείο, με το οποίο διαμαρτύρονται για μη τήρηση του Κανονισμού  σε σχέση με το ότι δεν εδόθη νωρίτερα  ο λόγος επί προσωπικού, όπως έκρινε το Προεδρείο, στον κ. Γεωργιάδη. 
      Εγώ, κύριε Ροντούλη, θα σας δώσω το λόγο για να αναπτύξετε σε τι συνίσταται η κατά την άποψή σας μη  τήρηση του Κανονισμού και θα σας απαντήσω μετά, με βάση αυτά που  ισχύουν στα άρθρα του Κανονισμού. 
      Ορίστε, έχετε το λόγο για δύο λεπτά. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, δεν θέλουμε να αμφισβητήσουμε επ’ ουδενί -και δεν έχουμε τέτοια πρόθεση- τον τρόπο λειτουργίας του Προεδρείου. Όμως, συνέβη μία εμφανής παραβίαση του Κανονισμού και νομίζω ότι γίνεται αντιληπτό αυτό, διότι αμέσως μετά την τοποθέτηση του κ. Λοβέρδου θα έπρεπε, βάσει του άρθρου 68 του Κανονισμού, να τοποθετηθεί ο κ. Γεωργιάδης, διότι υπάρχει ένα προσωπικής φύσεως ζήτημα, τη στιγμή που ο  κ. Λοβέρδος αναφέρθηκε σε «ανοίκεια» επίθεση που δέχθηκε το ΠΑΣΟΚ και ο Πρόεδρος του ΠΑΣΟΚ από τον Βουλευτή του Λαϊκού Ορθόδοξου Συναγερμού. Συνεπώς, θα έπρεπε να δοθεί για ένα λεπτό ο λόγος, βάσει του Κανονισμού, στον κ. Γεωργιάδη να εξηγήσει πού συνίσταται το προσωπικής φύσεως ζήτημα και στη συνέχεια, εάν το Προεδρείο ή η Βουλή με ανάταση της χειρός έκρινε ότι υπάρχει όντως «προσωπικό» ζήτημα, θα μπορούσε επί πεντάλεπτο ο κ. Γεωργιάδης να τοποθετηθεί και να εξηγήσει πληρέστερα το όλο ζήτημα. 
      Άρα, λοιπόν, νομίζω ότι ήταν υποχρεωμένο –και δεν υπάρχει καμμία προσωπική μομφή είτε στον Πρόεδρο είτε γενικότερα στη λειτουργία του Προεδρείου-  το Προεδρείο να δώσει επί του συγκεκριμένου θέματος την άδεια στον  κ. Γεωργιάδη να τοποθετηθεί. 
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Απαντώντας σε εσάς -και να θυμίσω στους συναδέλφους, γιατί γνωρίζουν τον Κανονισμό- θα ήθελα να μου επιτρέψετε πολύ σύντομα να αναφερθώ στα σχετικά άρθρα και πώς ακριβώς ρυθμίζουν τέτοιες περιπτώσεις. 
      Σε ό,τι αφορά τα προσωπικά ζητήματα, το άρθρο 68 λέει τα εξής: «Προσωπικό ζήτημα θεωρείται η μομφή που περιέχει υβριστική εκδήλωση  ατομικά εναντίον Βουλευτή ή μέλους της Κυβέρνησης, καθώς και η απόδοση σε ομιλητή διαφορετικής γνώμης από εκείνης  που εξέφρασε». Κατά την άποψή μου ούτε το ένα, ούτε το άλλο υπήρξε. Και όχι μόνο κατά την άποψή μου, ίσως την  ίδια εκτίμηση να κάνουν και οι συνάδελφοι Βουλευτές που ήταν παρόντες στην Αίθουσα.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Να το θέσουμε σε ψηφοφορία. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, παραβιάζετε συνεχώς τον Κανονισμό διακόπτοντας και είναι και εκνευριστικό να σας πω την  αλήθεια, αυτό.
      Λέω, λοιπόν, ότι κατά την άποψή μου, επειδή ακριβώς άκουσα με προσοχή τον κ. Λοβέρδο που είχε μία ήπια μάλιστα τοποθέτηση -δεν έκανε και ουσιαστικά ευθεία αναφορά, ούτε πολύ περισσότερο ήταν υβριστική η τοποθέτησή του,  ούτε επίσης  απέδωσε διαφορετική γνώμη σε κανέναν, δηλαδή συγκεκριμένα σε εσάς κύριε Γεωργιάδη, από αυτήν που είχατε εκφράσει νωρίτερα επί του Βήματος, περιέγραψε γεγονότα-  έκρινα ως Προεδρείο ότι δεν υπάρχει θέμα επί προσωπικού. 
      Αν επιμένετε, κύριε Ροντούλη, σε σχέση με αυτό, τότε είμαι αναγκασμένος να προσφύγω σ' αυτό που ο ίδιος ο Κανονισμός προβλέπει. 
      Σε σχέση τώρα με το παρεμπίπτον ζήτημα, εάν υπάρχει παράβαση του Κανονισμού εκ μέρους του Προεδρείου, ή όχι, ως προς την προηγούμενη συζήτηση και σε αυτή την περίπτωση εγώ εξακολουθώ να επιμένω ως Προεδρείο αυτή τη στιγμή ότι δεν υπήρξε λόγος  να δοθεί επί προσωπικού ο λόγος στον κ. Γεωργιάδη. Αλλά και για τα παρεμπίπτοντα ζητήματα αποφαίνεται ο Πρόεδρος. 
      Εσείς όμως, βλέπω ότι έχετε αντίρρηση.
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε….
      ΠΡΟΕΔΡΕΥΩΝ (Φίλιππος Πετσάλνικος):  Εξακολουθείτε να έχετε αντίρρηση στη δική μου εκτίμηση, ερμηνεία και εφαρμογή του Κανονισμού;
      ΑΣΤΕΡΙΟΣ ΡΟΝΤΟΥΛΗΣ:  Ναι, κύριε Πρόεδρε, έχουμε αντίρρηση. 
      ΠΡΟΕΔΡΕΥΩΝ (Φίλιππος Πετσάλνικος): Εφόσον έχετε αντίρρηση, τότε αποφασίζει η Βουλή με ανάταση ή έγερση.  Δεν χρειάζεται, όμως, να εγερθείτε.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο. 
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε,  ευχαριστώ πολύ . Το όλο θέμα προέκυψε, διότι ο κ. Λοβέρδος τοποθετήθηκε επί προσωπικού, τη στιγμή που δεν υφίστατο ζήτημα επί προσωπικού. Αναφέρθηκε προσωπικά στον κ. Γεωργιάδη προκαλώντας τον μάλιστα για «ανοίκεια» επίθεση. Άρα λοιπόν, ο συνάδελφος δικαιούται το λόγο για ένα λεπτό, να εξηγήσει και στη συνέχεια η Βουλή μπορεί με ανάταση της χειρός να του δώσει το λόγο και για πέντε λεπτά. Νομίζω ότι είμαστε βάσει του Κανονισμού. 
      ΠΡΟΕΔΡΕΥΩΝ (Φίλιππος Πετσάλνικος): Μάλλον, έχετε ξεχάσει τι ακριβώς ειπώθηκε στην Αίθουσα. Όταν δείτε τα Πρακτικά, θα διαπιστώσετε ότι έχω δίκιο, γιατί ο κ. Γεωργιάδης αναφερόταν και στον κ.  Λοβέρδο, επικαλούμενος διάφορα γεγονότα, τα οποία αντέκρουσε, ως γεγονότα, ο  κ. Λοβέρδος. 
      Ο Κανονισμός δεν αφήνει κενό σε αυτήν την περίπτωση. Αφού όμως επιμένετε, οι δεχόμενοι ότι  υπήρξε πρόβλημα εφαρμογής του Κανονισμού, δηλαδή ότι το Προεδρείο δεν χειρίστηκε  ορθά το θέμα, να σηκώσουν το χέρι τους. 
      (Σήκωσαν το χέρι οι Βουλευτές του ΛΑΟΣ)
      Και οι συνάδελφοι, οι οποίοι θεωρούν ότι ορθώς χειρίστηκε το θέμα το Προεδρείο και εφαρμόστηκε ο Κανονισμός, παρακαλώ επίσης να σηκώσουν το χέρι τους. 
      (Σήκωσαν το χέρι οι Βουλευτές του ΠΑΣΟΚ)
      Προφανώς σήκωσαν  το χέρι οι περισσότεροι. 
      Συνεπώς, η πρόταση δεν έγινε δεκτή. 
      ΚΥΡΙΑΚΟΣ ΒΕΛΟΠΟΥΛΟΣ:  Νίκησε η δημοκρατία του ΠΑΣΟΚ!
      ΠΡΟΕΔΡΕΥΩΝ (Φίλιππος Πετσάλνικος): Σε αυτές τις περιπτώσεις θα ζητούσα ειλικρινά, κύριε Ροντούλη και από τους συναδέλφους σας  περισσότερη σοβαρότητα. Όταν διεξάγεται μία ψηφοφορία  στο Κοινοβούλιο, δεν νικά καμμία δημοκρατία κανενός κόμματος. 
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Το λόγο βάσει του Κανονισμού…. 
      ΠΡΟΕΔΡΕΥΩΝ (Φίλιππος Πετσάλνικος): Υπάρχει με βάση τον Κανονισμό η διαδικασία της πλειοψηφίας και της μειοψηφίας. Εδώ προβλέπεται η διαδικασία και το θέμα  έχει λήξει. Εγώ εκφράζω τη λύπη μου για εκφράσεις, όπως αυτή του συναδέλφου κ. Βελόπουλου - που δεν ξέρω για ποιο λόγο έχει τέτοια συμπεριφορά-  που είπε, εξερχόμενος της Αίθουσας. 
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Φίλιππος Πετσάλνικος):  Μισό λεπτό, κύριε Ροντούλη. Θα κάνετε την κανονική τοποθέτησή σας;  Γιατί θέλω και επ’ αυτού να διευκρινίσουμε ένα θέμα. 
      ΑΣΤΕΡΙΟΣ ΡΟΝΤΟΥΛΗΣ:  Μάλιστα, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υφυπουργός ενωρίτερα -και ορθώς- αναρωτήθηκε, όταν άρχισε να τοποθετείται ο Κοινοβουλευτικός Εκπρόσωπος του ΠΑΣΟΚ κ. Πάγκαλος, εάν θα γίνουν οι τοποθετήσεις των Κοινοβουλευτικών πριν ακούσουν τον Υφυπουργό, γιατί ο Υφυπουργός ακόμα δεν έχει ακουστεί. Δεν έχει ακουστεί ο Υφυπουργός, αλλά δεν έχουν ακουστεί και οι έξι πρώτοι ομιλητές, γιατί δόθηκε ο λόγος στον κ. Πάγκαλο. Γιατί όταν ανήλθα στην έδρα, ο προκάτοχός μου κ. Σούρλας μου είπε ότι έχει ήδη ζητήσει το λόγο ο κ. Πάγκαλος και είχε συμφωνηθεί να πάρει το λόγο αμέσως μόλις ολοκληρωνόταν η τοποθέτηση του κ. Γεωργιάδη. Θα συμφωνήσουμε στη διαδικασία που πρέπει να ακολουθήσουμε. Κανονικά, επαναλαμβάνω, θα πρέπει να τοποθετηθούν οι συνάδελφοι Βουλευτές που αναμένουν με υπομονή - σας εξήγησα  για την παρέμβαση του κ. Πάγκαλου- να τοποθετηθεί ο Υπουργός, αφού τους ακούσει  και να τοποθετηθείτε οι Κοινοβουλευτικοί Εκπρόσωποι. 
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε …
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, να τελειώσουμε αυτή τη διαδικασία, διαφορετικά, δικαιολογημένα και οι συνάδελφοι Βουλευτές αναμένουν χωρίς να πάρουν το λόγο και ο Υφυπουργός δεν θα έχει διαμορφώσει συνολική άποψη, αφού δεν θα έχει ακούσει τους Βουλευτές και άρα και εσείς προτρέχοντες ως Κοινοβουλευτικοί Εκπρόσωποι δεν θα έχετε ακούσει τον Υφυπουργό. Γι’ αυτό, λοιπόν, σας παρακαλώ δεν χρειάζεται να χάσουμε και άλλο χρόνο τώρα. 
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Ροντούλη, έχετε το λόγο. Σας παρακαλώ όμως πολύ σύντομα, για να δοθεί ο λόγος στον πρώτο συνάδελφο. 
      ΑΣΤΕΡΙΟΣ ΡΟΝΤΟΥΛΗΣ:  Με μεγάλο σεβασμό και πάλι και στο πρόσωπό σας, λόγω του προτέρου κοινοβουλευτικού βίου που έχετε, θα πρέπει να πω το εξής. Πώς γίνεται -και αυτή είναι η απορία του ΛΑΟΣ- όταν φθάνουμε στο σημείο να τοποθετηθούν δικοί μας συνάδελφοι, ή να ζητήσουμε το λόγο, αφού κάποιοι άλλοι κοινοβουλευτικοί τον ζήτησαν, πάντοτε γίνονται νουθεσίες ή εφευρίσκονται προσκόμματα όσον αφορά το ΛΑΟΣ; Ο κ. Πάγκαλος καλώς ή κακώς «ήρξατο χειρών αδίκων». Άρα, λοιπόν, θα δώσετε το λόγο και στον Κοινοβουλευτικό Εκπρόσωπο του ΛΑΟΣ, εκτός εάν ο αγαπητός Υφυπουργός επιμένει τόσο πολύ να τοποθετηθεί, οπότε προηγείται βάσει του Κανονισμού, ως Υφυπουργός. 
Αλλά από τη στιγμή που παρενεβλήθη ο κ. Πάγκαλος, οι νουθεσίες προς την πλευρά του Λαϊκού Ορθοδόξου Συναγερμού είναι περιττές, αγαπητέ κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, θα σας παρακαλέσω…
      ΑΣΤΕΡΙΟΣ ΡΟΝΤΟΥΛΗΣ: Συνεχώς ζητάτε από εμάς να διευκολύνουμε τη διαδικασία, ενώ καταστρατηγείται για εμάς η διαδικασία. 
      ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω να μην ερμηνεύετε κατά έναν πολύ περίπλοκο τρόπο απλά γεγονότα. Κανείς από εμάς εδώ που έχουμε την ευθύνη να διευθύνουμε τη συζήτηση, δεν έχει καμμία διάθεση -και εγώ ο ίδιος προσωπικά- για διαφορετική μεταχείριση κανενός κόμματος, καμμίας Κοινοβουλευτικής Ομάδας. Δεν απευθύνω, λοιπόν, νουθεσίες προς την Κοινοβουλευτική σας Ομάδα. Σας εξήγησα ποια είναι η διαδικασία. Λέω ότι ορθώς διερωτήθη ο κύριος Υπουργός, εάν θα κάνει ο κ. Πάγκαλος την τοποθέτησή του τώρα, γιατί ο κύριος Υπουργός είχε κάνει μια σύντομη παρέμβαση. Κατά την άποψή μου, ίσως θα έπρεπε να είχε αποφευχθεί και η σύντομη παρέμβαση του κυρίου Υφυπουργού και του κ. Πάγκαλου, να έχουμε εξαντλήσει πρώτα τον κατάλογο των συναδέλφων ομιλητών και να συνεχίσουμε μετά με τις διαδικασίες αυτές. 
      Γι’ αυτό, λοιπόν, παρακαλώ όλους να σταματήσουμε εδώ την απώλεια χρόνου και να εφαρμόσουμε τις διαδικασίες που εφαρμόζουμε, ξεκινώντας με τον πρώτο εγγεγραμμένο ομιλητή στον κατάλογο, τον κ. Παναγιώτη Σγουρίδη. Δεν είναι πολλοί οι συνάδελφοι που έχουν εγγραφεί. Τυπικά είναι έξι. Δεν ξέρω εάν κάποιος συνάδελφος μας ζήτησε να διαγραφεί για αντικειμενικούς λόγους, δηλαδή λόγω αδυναμίας να παρευρίσκεται στην Αίθουσα. Έξι είναι οι συνάδελφοι και μετά θα τοποθετηθείτε, αφού ακούσετε και τον κύριο Υφυπουργό.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, ξέρω πάρα πολύ καλά -γιατί θήτευσα στη θέση του Προεδρεύοντος έντεκα χρόνια, αλλά είμαι και αρκετά χρόνια σ’ αυτήν εδώ την Αίθουσα- ότι δεν υπάρχει πιο άχαρη, πιο ανιαρή συζήτηση από τη συζήτηση επί προσωπικού και επί του Κανονισμού. Κλέβει την ουσία, χάνουμε το στόχο και πολλές φορές εξυπηρετούμε μόνο την επικοινωνία. 
      Νομίζω, όμως, ότι μέσα σε αυτήν εδώ την Αίθουσα πρέπει να υπηρετούμε την ουσία. Γι’ αυτό, λοιπόν, δεν θα ομιλήσω επί του Κανονισμού, αλλά θα  ξεκινήσω, διαβάζοντας κάποιες αράδες. «Το υπερεθνικό υπόστρωμα στο οποίο δομείται η Ένωση πρέπει να αποκτήσει ακόμα μεγαλύτερη συνοχή. Πρέπει, με άλλα λόγια, να αποκτήσει a fortiori συνταγματική ποιότητα. Έτσι μόνο θα εξασφαλιστεί η εύρυθμη και αποδοτική λειτουργία υπό τα νέα δεδομένα. Παρά τις πολιτικές και τις χρονικές αβεβαιότητες, βέβαιη πρέπει να θεωρείται η απόληξη της πορείας, που θα ισοδυναμεί με επικράτηση μιας συνεκτικότερης δομής και λειτουργίας της Ευρωπαϊκής Ένωσης, που με τη σειρά τους θα είναι προϊόν της «συνταγματοποίησης» της Ευρώπης». 
      Αυτές οι αράδες που διάβασα, είναι από το πόνημα του αείμνηστου Γιώργου Παπαδημητρίου και θεωρώ ότι είναι το καλύτερο μνημόσυνο στη μνήμη του, ενός βαθιά ευρωπαϊστή επιστήμονα, ο οποίος πίστευε ότι πολλά από τα ζητήματα της Ελλάδας, πολλά από τα ζητήματα που απασχολούν τη χώρα διεθνώς θα επιλυθούν μέσα από μία ολοκλήρωση της Ευρωπαϊκής Ένωσης. 
      Με αυτές τις σκέψεις, εκφράζω και εγώ τη λύπη μου για το χαμό του και στην οικογένειά του, αλλά και σε όλους τους συναδέλφους μέσα σε αυτήν εδώ την Αίθουσα.
      Με αφορμή τα λόγια του, λέω ότι πρέπει να δούμε το θέμα της εξωτερικής πολιτικής πάνω σε σταθερές αρχές. Πιστεύω πως σωστά η Ελλάδα στηρίζει την εξωτερική της πολιτική πάνω στο σεβασμό των ανθρωπίνων δικαιωμάτων, του διεθνούς δικαίου, δηλαδή των διεθνών συνθηκών και συμβάσεων, πάνω στο ότι δεν θα πρέπει να αναθεωρηθούν τα σύνορα, ότι δεν πρέπει να ασκείται αναθεωρητική πολιτική ανά τον κόσμο και ότι θα πρέπει να διαμορφώνουμε τις αποφάσεις των διεθνών οργανισμών μέσα από τη συμμετοχή μας. Πρέπει, λοιπόν, να συμμετέχουμε στους διεθνείς οργανισμούς.
      Θέλω, επίσης, να επισημάνω ότι η ισχύς ποτέ δεν κτίζεται με την άρνηση. Κτίζεται με τη θέση, με τις φιλίες, με τις συμμαχίες. Και η Ελλάδα έχει ανάγκη από συμμαχίες. Δεν μπορεί να το παίζει ως ισχυρός και αδιάλλακτος. Θα πρέπει να προστατεύει τα συμφέροντά της, αλλά παράλληλα θα πρέπει να ασκείται αυτό το συμφέρον με τον κανόνα της χρυσής τομής. 
      Η Ελλάδα βρίσκεται μέσα σε διάφορους διεθνείς οργανισμούς, όπως η Ευρωπαϊκή Ένωση -όπου εν προκειμένω βρίσκεται στο σκληρό πυρήνα, στην ΟΝΕ- συμμετέχει στο ΝΑΤΟ. Εδώ θέλω να πω για αυτά τα οποία ακούστηκαν, ότι το ΝΑΤΟ δεν είναι ένας «άγιος» οργανισμός. Δεν είναι αυτός που πάντοτε εξυπηρετεί το δίκαιο, πολλές φορές εξυπηρετεί τα συμφέροντα των ισχυρών. Θα σας θυμίσω, όμως ότι όταν ο Κωνσταντίνος Καραμανλής απέσυρε τη χώρα από το ΝΑΤΟ, ικανοποιώντας το λαϊκό αίσθημα, όταν ξαναμπήκαμε στο ΝΑΤΟ, μπήκαμε με χειρότερους και δυσμενέστερους όρους. Τότε η Τουρκία είχε το πάνω χέρι. Αυτά θα πρέπει να τα έχουμε υπ’ όψιν μας και να τα θυμόμαστε για οτιδήποτε θέλουμε να λέμε ή να ισχυριζόμαστε μέσα στην Αίθουσα. Πολλές φορές, όταν το «παίξαμε νταήδες», μετά τα γυρίσαμε από την άλλη, μαζεύοντάς τα. 
      Άρα, λοιπόν, η Ελλάδα, συμμετέχοντας μέσα στους διεθνείς οργανισμούς, έχει ένα συγκριτικό πλεονέκτημα, μία βαρύνουσα γνώμη και μία καθοριστική ψήφο σε σχέση με τις άλλες γειτονικές χώρες, τις χώρες των Βαλκανίων και την Τουρκία. Αυτό της δίνει μία μεγαλύτερη ισχύ, την οποία όμως πρέπει να την διαχειριστεί με σύνεση. Πρέπει να υπάρχει σύνεση, δημιουργώντας φιλίες και συμμαχίες, αποφεύγοντας για οποιονδήποτε λόγο να βρίσκεται σε απομόνωση. Δεν την συμφέρει η απομόνωση ούτε οικονομικά, αλλά ούτε και ως προς το ζήτημα της υποστήριξης των δικών της συμφερόντων. Μία χώρα που πάντα αρνείται, μία χώρα που θεωρεί τον εαυτόν της αδικημένο, μία χώρα η οποία πάντα διεκδικεί, χωρίς να αναγνωρίζει και τις διεκδικήσεις της άλλης πλευράς ή χωρίς να τις ζυγίζει, τότε αυτή η χώρα είναι κακός παίκτης στο διεθνές παιχνίδι. Αυτή η χώρα μπορεί να μην της λένε κατά πρόσωπο ότι είναι κακός παίκτης, αλλά της το λένε ή της το δείχνουν με διπλωματικό τακτ. Οι ανθρώπινες σχέσεις δεν διαφέρουν από τις διεθνείς σχέσεις. Τον γκρινιάρη κανένας δεν τον θέλει στην παρέα και όπου τον βρει, τότε τον τιμωρεί. 
      Για πολλούς και διάφορους λόγους η χώρα μας θα πρέπει να ψηφίσει αυτές τις Συμβάσεις με την Αλβανία και την Κροατία. Θα αναφέρω έναν επιπρόσθετο λόγο, εκτός αυτών που είπα. Ο λόγος αυτός είναι, εφόσον θέλουμε να σεβόμαστε τον τρόπο με τον οποίο χειριζόμαστε κάποια πράγματα, θα πρέπει να σεβόμαστε την  υπόστασή μας ως χώρα, θα πρέπει να ιεραρχούμε τους στόχους, να θέτουμε προτεραιότητες και να έχουμε ένα σχέδιο. Εν προκειμένω, η αλόγιστη χρήση του βέτο το αποδυναμώνει. Η αλόγιστη χρήση της αρνησικυρίας αποδυναμώνει την αρνησικυρία. Εμείς το βέτο το οποίο θέσαμε για την ένταξη των Σκοπίων στο ΝΑΤΟ, θα πρέπει αυτό να το κρατήσουμε ισχυρό και ζωντανό. Διότι, εάν και για την Αλβανία πούμε το ίδιο, εάν και για την Κροατία πούμε το ίδιο, τότε εν τοιαύτη περιπτώσει το βέτο χάνει την αξία του.
Η εξωτερική πολιτική, πιστεύω, κύριοι συνάδελφοι, ότι κτίζεται πάνω στη λογική, πάνω σε μακροπρόθεσμο σχέδιο και δεν κτίζεται πάνω στο συναίσθημα. Γι’ αυτούς τους λόγους εγώ ψηφίζω τις Συμβάσεις αυτές. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑΟΣ κ. Αθανάσιος Πλεύρης.
      ΑΘΑΝΑΣΙΟΣ ΠΛΕΥΡΗΣ: Κύριοι συνάδελφοι, θα προσπαθήσουμε να χαμηλώσουμε λίγο τους τόνους. 
      Κύριε Υπουργέ, απαντήσατε και βάλατε «ταμπέλες» σ’ αυτά που είπε ο κ. Γεωργιάδης. Αυτό είναι δικαίωμά σας. Εμείς δεν θέλουμε να βάζουμε «ταμπέλες». Δεν απαντήσατε, όμως, σε κάτι και ώσπου να τελειώσει η συνεδρίαση, εμείς θα σας ρωτάμε. 
      Για ποιο λόγο δεν καθυστερούσατε αυτό το νομοσχέδιο, αυτή την Κύρωση τρεις – τέσσερις μήνες για να δώσετε ένα μήνυμα στην Αλβανία, ότι όταν βγάζουν τέτοιες αποφάσεις και προσβάλλουν την ελληνική μειονότητα, θα υπάρχουν κυρώσεις; Τι θα πάθαινε δηλαδή το ελληνικό Κοινοβούλιο αν έλεγε: «Αναβάλλουμε αυτό το νομοσχέδιο»;  Θέλουμε να μας απαντήσετε και να μας δώσετε μία σοβαρή απάντηση, γιατί εδώ ακολουθούνται δύο μέτρα και δύο σταθμά. 
      Ακούστε με για να καταλάβετε ποια είναι η διαφορά μας, γιατί εσείς μπορείτε να βγάζετε εθνικιστικές κορώνες. Πείτε ό,τι θέλετε. Να αρχίσουμε κι εμείς να λέμε για ενδοτισμούς κ.λπ., και να λέμε ότι κάνουμε διάλογο. Εμείς προσπαθούμε να σας πούμε τι πιστεύουμε και να μας απαντήσετε αν έχουμε άδικο σε κάτι. 
      Ακολουθείτε μία πολιτική που έχετε ξεκινήσει με την Τουρκία, η οποία πολιτική λέει: Αν ανοίξουμε την πόρτα της Ευρώπης στην Τουρκία, θα υπάρξει καλυτέρευση στις σχέσεις Ελλάδος – Τουρκίας. Άνοιξε το ΠΑΣΟΚ την πόρτα, ανοίξατε κι εσείς, μπήκατε και στις πολιτικές του «ζεϊμπέκικου», των «κουμπαριών». Όλα αυτά θεμιτά για εσάς, μη θεμιτά για εμάς. 
      Τι πετύχατε με την Τουρκία, μ’ όλη αυτή την πολιτική; Να φτάνει η φρεγάτα μέχρι το Λαύριο και να τη χαιρετάει ο Πρωθυπουργός; Αυτή ήταν η επιτυχία της ελληνικής Κυβέρνησης; Ή μήπως το ότι ακόμα η Τουρκία δεν έχει αναγνωρίσει την Κύπρο, το αυτονόητο; 
      Εμείς, λοιπόν, τι σας λέμε; Το λάθος που έγινε με την Τουρκία, να μη γίνει ούτε με τα Σκόπια ούτε με την Αλβανία. Θα πείτε, λοιπόν, στους Αλβανούς το εξής: «Αν θέλετε να μπείτε στο ΝΑΤΟ ή στην Ευρωπαϊκή Ένωση, δεν θα παρακολουθούμε σταδιακά τη βελτίωση των συνθηκών, θα τις βελτιώσετε. Θα σέβεστε την ελληνική μειονότητα. Θα σέβεστε τις ιδιοκτησίες τους και δεν θα καταδικάζετε πέντε ανθρώπους επειδή σήκωσαν την ελληνική σημαία. Αν τα κάνετε αυτά –καταδικάζετε δηλαδή τους Έλληνες, δεν σέβεστε τα δικαιώματά τους, δεν μπορούν να έχουν ανθρώπινα δικαιώματα και δεν μπορούν να έχουν ιδιοκτησιακά δικαιώματα- κύριοι της Αλβανίας, δεν θα μπείτε ούτε στο ΝΑΤΟ ούτε στην Ευρωπαϊκή Ένωση». 
      Για ποιο λόγο δεν το κάνετε αυτό; Σας φαίνεται κάτι παράλογο; Και πράγματι, δίνουμε συγχαρητήρια στον Αντιπρόεδρο κ. Σούρλα, που κατάφερε με τους αγώνες που έκανε να υπάρξουν αυτά τα νεκροταφεία. Συζητάμε, όμως, το αυτονόητο; Δηλαδή, θεωρείτε επιτυχία της ισχυρής Ελλάδος το αυτονόητο, ότι τα οστά αυτών που πολέμησαν θα έχουν νεκροταφείο; Είναι θέμα προς συζήτηση αν θα υπάρχουν νεκροταφεία, για να τους πούμε «θα μπείτε στο ΝΑΤΟ ή την Ευρωπαϊκή Ένωση»; Αυτά θεωρούνται δεδομένα για να καθόμαστε να συζητάμε απλώς θέματα διμερών σχέσεων.
      Κύριε Υπουργέ, πραγματικά, το πόσο δεν σας υπολογίζει η Αλβανική Κυβέρνηση φαίνεται, διότι καταδίκασε αυτούς τους ανθρώπους παρ’όλο που υπήρχαν οι διαβεβαιώσεις ότι δεν θα υπάρξει καταδίκη στο δεύτερο βαθμό, χωρίς να υπολογίζει αν θα ψηφίσουμε ή όχι σήμερα. Έχει πάρει κάποιες διαβεβαιώσεις ότι δεν θα υπάρξει κανένα πρόβλημα. 
      Και για να το ακούνε οι συνάδελφοι που βρίσκονται εδώ, γιατί πρέπει να δείτε τη δημοκρατία της Αλβανίας, πώς λειτουργεί και πώς σέβεται τα ελληνικά δικαιώματα, εμείς θα σας τα ξαναδιαβάσουμε. «Η κατηγορουμένη Σοφί Καράπο, τι έκανε; Αναπέταξε την ελληνική σημαία με την οποία αργότερα έντυσε το κορμί της, ψάλλοντας ελληνικά τραγούδια και υποκινώντας και άλλους να πράξουν το ίδιο». Γι’ αυτό καταδικάστηκε. 
      Ο Φρέντι Μπέλερις, που είναι ο Πρόεδρος Χιμαριωτών –και βρίσκεται εδώ- γιατί καταδικάστηκε; Γιατί ήταν από τους πιο ενεργούς στην ύψωση της ελληνικής σημαίας. Γι’ αυτά τα πράγματα καταδικάστηκαν, κύριοι συνάδελφοι. Και συζητάμε εδώ ότι υπάρχει από την Αλβανική Κυβέρνηση η καλή πρόθεση και θα συνεχίσει να υπάρχει.
      Εγώ ξέρω ότι με την ψήφο σας σήμερα θα τους βάλετε, κύριε Υπουργέ, στο ΝΑΤΟ. Αυτοί προχθές –στις 8 Φεβρουαρίου, αν δεν κάνω λάθος, υπήρξε απόφαση- καταδίκασαν πέντε αδέλφια μας που ανήκουν στο ελληνικό έθνος. Δεν είναι εδώ ο κ. Πάγκαλος να συζητάμε τις θεωρίες για το τι είναι έθνος, να συζητάμε δηλαδή για τα αυτονόητα πράγματα. Έφτασε στο σημείο να αμφισβητήσει και την ύπαρξη του Ηροδότου. Θα μπει στα ιστορικά χρονικά ως ο πρώτος άνθρωπος που αμφισβητεί την ύπαρξη του Ηροδότου, γιατί δεν έχει αμφισβητηθεί η ύπαρξή του.
      Κύριε Υπουργέ, γι’ αυτό το λόγο, σε ήρεμους τόνους, θέλουμε να σας μεταφέρουμε το εξής. Υπάρχει ακόμα η δυνατότητα να έρθετε σε επικοινωνία και με την Υπουργό την κ. Ντόρα Μπακογιάννη και πιστεύω ότι θα δοθεί το μήνυμα στην αλβανική πλευρά, αν ακούσουν αύριο ότι το Ελληνικό Κοινοβούλιο αναβάλλει για δύο μήνες την εκδίκαση αυτής της υπόθεσης. 
      Τι μας είπατε εδώ; Ότι η Ελλάδα θα αγωνιστεί σε δικαστικό επίπεδο. Ωραία, θα βάλετε έγκριτους νομικούς, θα πάνε στο Ευρωπαϊκό Δικαστήριο Δικαιωμάτων του Ανθρώπου, θα πάνε ενδεχομένως στο Συνταγματικό Δικαστήριο της Αλβανίας, που ακούγεται και έχετε πάρει κάποιες διαβεβαιώσεις από τον Μπερίσα ότι θα πάει εκεί και θα λυθεί το θέμα. 
      Αυτές δεν είναι πολιτικές ενέργειες. Αυτές είναι δικαστικές ενέργειες. Την αξιοπρέπεια, δηλαδή, και τα δικαιώματα των Ελλήνων της Βορείου Ηπείρου θα τα αφήσουμε σε δικηγόρους και στο Ευρωπαϊκό Δικαστήριο και στο τι θα αποφασίσει το Ευρωπαϊκό Δικαστήριο; 
      Γι’ αυτό, κύριε Υπουργέ, με πολύ ήρεμους τόνους θα επιμείνουμε, να μας απαντήσετε. Δεν έχουμε να χάσουμε τίποτα αν καθυστερήσουμε για ένα χρονικό διάστημα αυτό το νομοσχέδιο που έχετε φέρει. Αντιθέτως, θα δείξουμε στην αλβανική πλευρά ότι δεν είμαστε καθόλου έτοιμοι και δεν θέλουμε σε καμμία περίπτωση να ανεχόμαστε αυτές τις προκλήσεις και είναι βέβαιο ότι αν ακολουθήσετε αυτή την επιθετική στάση στην εξωτερική πολιτική, θα χειροκροτηθείτε. 
      Αντιθέτως, τι θα γίνει; Δυστυχώς, γνωρίζουμε ότι δεν έχετε τα «αυτιά» που πρέπει για να ακούσετε. Αυτό που θα γίνει είναι ότι θα τους βάλετε στο ΝΑΤΟ, η Αλβανία δεν θα κάνει τίποτα για τα δικαιώματα των Ελλήνων της Βορείου Ηπείρου. Θα έρθει μία μέρα που θα συζητάμε εδώ και για την πλήρη ένταξή τους στην Ευρωπαϊκή Ένωση και οι Έλληνες της Βορείου Ηπείρου δεν θα αισθάνονται δικαιωμένοι από εμάς σ’ αυτό το Κοινοβούλιο, που έχουμε χρέος οπουδήποτε υπάρχουν Έλληνες να αγωνιζόμαστε για να γίνονται σεβαστά τα δικαιώματά τους.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑΣΟΚ κ. Ροδούλα Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Ειπώθηκε εδώ το «Όλβιος όστις της ιστορίας έσχεν μάθησιν». Βεβαίως είναι όλβιος, όποιος ξέρει την ιστορία, αλλά η ιστορία δεν σταματάει στον Ηρόδοτο και στον Αριστοτέλη. Υπάρχει μακρά ιστορία στη Νοτιοανατολική Ευρώπη και υπάρχει μακρά ιστορία στις σχέσεις φιλίας, συνεργασίας, στις παραδόσεις, στους πολιτισμούς και όλα αυτά τα σέβεται και η ιστορία και το Διεθνές Δίκαιο και εμείς, ως Ελλάδα, που θέλουμε να είμαστε συνεπείς σ’ αυτά που διακηρύξαμε και σ’ αυτά που η πολιτική μας πρακτική όλα αυτά τα χρόνια κατέγραψε.
       Δυστυχώς κατά την άποψή μου –ας μου επιτραπεί αυτό- συνάδελφοι του ΛΑΟΣ θέλησαν με κάποιο τρόπο να υποβαθμίσουν την προσφορά θα έλεγα των Κυβερνήσεων του ΠΑΣΟΚ σε ό,τι αφορά την ειρήνη, τη σταθερότητα και την ανάπτυξη στα Βαλκάνια. 
      Θέλω να θυμίσω στους συναδέλφους ότι επί υπουργίας του κ. Πάγκαλου, επί υπουργίας του σημερινού Προέδρου του ΠΑΣΟΚ, του Γεωργίου Παπανδρέου, ανοίχτηκαν άλλοι δρόμοι συνεργασίας και φιλίας, άλλοι δρόμοι ανάπτυξης και άλλοι δρόμοι σταθερότητας. Αυτό δεν το λέω μόνο εγώ, το λέει όπως είπα πριν η ιστορία. 
      Το λένε οι λαοί της Νοτιοανατολικής Ευρώπης, οι οποίοι ζήτησαν πραγματικά να διευρύνουν και να σφυρηλατήσουν ακόμη περισσότερο αυτές τις σχέσεις συνεργασίας και φιλίας με την Ελλάδα, γιατί είδαν ότι η Ελλάδα αποτελούσε τον πόλο σταθερότητας, αλλά και ανοίγματος δρόμων, έτσι ώστε αυτές οι χώρες να προχωρήσουν στις ευρωπαϊκές δομές, στις ευρωατλαντικές δομές και να εισέλθουν σε όλους τους διεθνείς οργανισμούς.
	Με τον κύριο Υπουργό όταν ήταν ακόμη στο Συμβούλιο της Ευρώπης και στη Δυτικοευρωπαϊκή Ένωση, πριν από την τοποθέτησή του στην Κυβέρνηση, είχαμε κάνει μία ολόκληρη συζήτηση για τα Δυτικά Βαλκάνια, όπου εκεί και με την προεδρία σας, κύριε Υπουργέ, υπήρξε η θέση, η στρατηγική της Ελλάδας γι’ αυτή την πορεία. Η εξωτερική μας πολιτική έχει μία στρατηγική. Προφανώς υπάρχουν κάποιες άλλες τακτικές, κάποιες άλλες οπτικές γωνίες, αλλά αυτές δεν είναι το «ζεϊμπέκικο» και το «τσάμικο», κύριοι συνάδελφοι. Αυτές είναι οι πρακτικές και οι πολιτικές εκείνες που χαράζουν νέους δρόμους για μία περήφανη εξωτερική πολιτική και για μία πορεία όλης της γειτονιάς μας. Εμείς πιστεύουμε και πιστεύαμε πάντοτε –και αυτό αποτελεί και τη συνέπεια της Παράταξής μας- ότι αν η γειτονιά μας δεν είναι ανεπτυγμένη, αν η γειτονιά μας δεν έχει θεσμούς δημοκρατίας και ανάπτυξης, τότε δεν θα μπορούμε κι εμείς να είμαστε ήσυχοι και να ζούμε σ’ ένα ειρηνικό περιβάλλον, σ’ ένα περιβάλλον πραγματικής προόδου. Έτσι λοιπόν αυτό ισχύει, όσες αντιρρήσεις και αν έχουμε. Γιατί ο καθένας από μας έχει τη μικρή ή μεγάλη ιστορία του, τις πολλές ή λιγότερες απόψεις του σε ό,τι αφορά τους διεθνείς Οργανισμούς, που ίσως τους θέλουμε με περισσότερη λεβεντιά, με περισσότερη ανθρωπιά. Και πιστεύω ότι όπως και το ΝΑΤΟ και άλλοι διεθνείς  Οργανισμοί χρειάζονται και αναδιαρθρώσεις, χρειάζονται και εκσυγχρονισμούς, χρειάζεται σήμερα, στη νέα πραγματικότητα και στη νέα γεωπολιτική μας Ιστορία, να παίξουν έναν πραγματικό ρόλο ασφάλειας και άμυνας, έναν πραγματικό ρόλο συνεργασίας και ειρήνης. Αυτό όμως δεν είναι το θέμα της σημερινής κύρωσης των Πρωτοκόλλων για την προσχώρηση, για την είσοδο της Αλβανίας και της Κροατίας στο ΝΑΤΟ. Όπως κι εμείς βρισκόμαστε σ’ αυτό το διεθνή Οργανισμό έτσι  δίνονται δυνατότητες σε όλους μας, σ’ όλη τη γειτονιά μας να αναπτύξουμε καλύτερες σχέσεις για το στόχο της ειρήνης, της κοινής άμυνας και ασφάλειας. Και ελπίζω κι εγώ ότι η Δυτικοευρωπαϊκή Ένωση, σήμερα ο Οργανισμός Άμυνας και Ασφάλειας της όλης Ευρώπης, θα δυναμώσει περισσότερο, ώστε να αποτελέσει το νέο πυλώνα αυτής, αν θέλετε, της οντότητας της πολιτικής και της οντότητας άμυνας για το καλό των λαών της Ευρώπης. 
      Θέλω όμως να πω ότι αυτή η ιστορία δεν ξεκινά σήμερα. Για να εισέλθουν αυτές οι χώρες στο ΝΑΤΟ έχουν περάσει από κάποια προγράμματα, κύριοι συνάδελφοι, τα οποία εγκρίθηκαν, είτε αυτά αφορούν τον εκδημοκρατισμό και τον  εκσυγχρονισμό των Ενόπλων Δυνάμεων είτε αφορούν στην πλήρωση συγκεκριμένων κριτηρίων. Είναι μια σειρά προγραμμάτων. Και έρχονται σήμερα οι χώρες και ζητούν ομοφώνως την ένταξή τους, αφού έχει περάσει αυτή η διαδικαστική πορεία που έχει πάρει τις εγκρίσεις. Ποιος είναι  λοιπόν ο λόγος να βάζουμε διλήμματα ή μικροεκβιασμούς, οι οποίοι, κατά την άποψή μου, λύνονται στις διμερείς οικονομικές, εμπορικές, πολιτικές σχέσεις που έχουμε μ’ αυτές τις χώρες, είτε με τη δικαστική οδό είτε με την οδό της διπλωματίας; Και σήμερα η Βουλή των Ελλήνων, όπως και παλιότερα, έχει αναπτύξει μία έντονη κοινοβουλευτική διπλωματία. Και θέλω να αναφερθώ και στις επιτροπές και τις ομάδες φιλίας, αλλά και στους διεθνείς οργανισμούς όπου βρισκόμαστε με τα άλλα Κοινοβούλια και με τους συναδέλφους Βουλευτές και μαζί υπογράφουμε τροπολογίες για την Κύπρο, κύριοι συνάδελφοι, ή για άλλα θέματα που αφορούν τη χώρα μας, τη γειτονιά μας, αλλά και τα εθνικά μας συμφέροντα, - και νομίζω ότι ο συνάδελφος κ. Αϊβαλιώτης θα μπορούσε να το επιβεβαιώσει αυτό και όχι αρνητικά και στείρα να αντιπολιτεύεται- μία διαδικασία που θεωρώ ότι είναι προς τη σωστή κατεύθυνση. 
	Θέλω να πω επίσης για την Αλβανία και για την Κροατία, κύριοι συνάδελφοι, ότι οι δεσμοί μας με την Αλβανία πέρα από τους μετανάστες που βρίσκονται εδώ είναι πάρα πολλοί. Η Ελλάδα βοήθησε στην ανασυγκρότηση των Βαλκανίων με συγκεκριμένο κονδύλι, με πολλά χρήματα και όχι μόνον, αλλά και με εμπειρογνώμονες, με επιτροπές μικτές, με τεχνογνωσία, με συνεργασία και όχι με τρόπο που η Ελλάδα να δημιουργεί ιμπεριαλιστικές -αν  μου επιτρέπεται ο όρος αυτός που ακούστηκε εδώ- σχέσεις προς τα Βαλκάνια. Πιστεύουμε στη συνεργασία, στις συνέργειες και στη φιλία, υπερασπιζόμενοι όλοι τα εθνικά μας συμφέροντα, την ισοτιμία των πολιτισμών, την ισοτιμία που πρέπει να έχουμε για την άμυνα και την ασφάλειά μας.  Οι σχέσεις μας λοιπόν με την Αλβανία, οι διμερείς οικονομικές σχέσεις μας,  είναι πάρα πολύ μεγάλες -το ίδιο και με την Κροατία- και σε εμπορικό επίπεδο και σε οικονομικό και σε μορφωτικό επίπεδο, αλλά και στον τουρισμό. 
      Κι επειδή είμαι Πρόεδρος της Επιτροπής Φιλίας, της ομάδας Φιλίας με την Κροατία, είχα μία συνάντηση με την πρέσβη. Συζητήσαμε πάρα πολύ σοβαρά θέματα. Θέλω απλώς να θυμίσω στους συναδέλφους το εξής. Εγώ κατάγομαι από τη Μαγνησία και ξέρετε ότι η Αργοναυτική Εκστρατεία πέρασε και το φετινό καλοκαίρι και ιστορικά από την Κροατία. Οι σχέσεις είναι πολύ δυνατές. Αλλά όλοι μας είμαστε απόγονοι –πάλι από τη δική μου εκλογική περιφέρεια κατάγεται- του Ρήγα Βελεστινλή, που μίλησε γι’ αυτόν τον πολυπολιτισμό, γι’ αυτή τη συνύπαρξη των λαών και γι’ αυτή τη  δυνατότητα όλοι μαζί να οικοδομήσουμε το μέλλον, ένα μέλλον που θέλει ιδέες, σκέψη, αγώνα, διπλωματία, διαπραγματεύσεις, αλλά και πολλή δουλειά και όχι πολλά συνθήματα πατριωτισμού. Γιατί όλοι έχουμε στο DNA μας τον πατριωτισμό. Θέλω λοιπόν να πω ότι πρόσφατα στην Κροατία, που όπως κι άλλες χώρες έχουν αναγνωρίσει τη FYROM με τη συνταγματική της ονομασία, έβαλε ένα λεκτικό βέτο ο Υπουργός Εξωτερικών τον Ιούλιο του 2008 και είπε ότι «η πρώην Γιουγκοσλαβική Δημοκρατία της Μακεδονίας για να μπει στο ΝΑΤΟ και για να έχει όλες αυτές τις διαδικασίες που επιθυμεί θα πρέπει να επιλύσει το πρόβλημα με την Ελλάδα. Θα πρέπει να εξευρεθεί συμβιβαστική λύση. Είναι πολύ σημαντική για τη σταθερότητα της περιοχής η ένταξη της FYROM  στο ΝΑΤΟ και την Ευρωπαϊκή Ένωση, αλλά πρώτο βήμα είναι ο συμβιβασμός με την Ελλάδα». 	Βλέπετε λοιπόν ότι αυτές οι σχέσεις, αυτές οι συνεργασίες, βοηθούν και τη χώρα μας, όπως κι εμείς βοηθούμε και τις άλλες χώρες, σε μεγάλα ζητήματα που τίθενται, εθνικά και άλλα αναπτυξιακά θέματα.
      Τελειώνοντας, κύριε Πρόεδρε, αφού σας ευχαριστήσω για το χρόνο που μου δώσατε, θέλω να πω ότι στηρίζουμε την προσχώρηση της Κροατίας και της Αλβανίας στο ΝΑΤΟ, αφού οι λαοί το επιθυμούν, αφού οι διαδικασίες ολοκληρώθηκαν και εγκρίθηκαν και αφού κι εμείς μαζί τους θεωρούμε ότι πάμε να κτίσουμε ένα νέο οικοδόμημα, αυτό το οικοδόμημα που το άνοιξε -και θέλω να το θυμίσω στους συναδέλφους του ΛΑΟΣ- ειδικά στην εξωτερική πολιτική ο Γιώργος Παπανδρέου, που είναι Πρόεδρος της Σοσιαλιστικής Διεθνούς, που είναι ο Αρχηγός εκείνος που έχει το σεβασμό, όπως τον αντιμετωπίζουμε, κύριοι συνάδελφοι, σε όλα τα διεθνή fora που πηγαίνουμε. Γιατί πραγματικά οι ιδέες δημιουργούν πολιτικές και οι πολιτικές προγράμματα και πρακτικές που ανοίγουν δρόμους για όλους τους λαούς, για την ειρήνη και την πρόοδο του κόσμου.
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑΟΣ κ. Κωνσταντίνος Αϊβαλιώτης. 
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Την κ. Ζήση την εκτιμώ πολύ προσωπικά. Διαφωνώ πλήρως με αυτά που είπε. Τη σέβομαι όμως και πρέπει να πω –και αυτό που θα πω τώρα δεν έχει καμμία σχέση με την τοποθέτηση της κ. Ζήση- ότι ακούσαμε σήμερα γενικά πραγματείες περί ΝΑΤΟ, αξιολόγηση του ΝΑΤΟ και ούτω καθεξής. Ας δούμε ξερά τα γεγονότα. Ποιοι είναι μέσα στο ΝΑΤΟ; Είμαστε εμείς. Ποιοι θέλουν να μπουν στο ΝΑΤΟ; Οι Αλβανοί. Άρα λοιπόν οι Αλβανοί θέλουν να μπουν, εμείς είμαστε μέσα. Επαναλαμβάνω ξερά τα δεδομένα, τα οποία δεδομένα όταν είναι τετράγωνα δεν κοντράρονται. 
	Ελληνική εθνική μειονότητα: Η μόνη αναγνωρισμένη μειονότητα στην Αλβανία. Έχει ή όχι αναλάβει την υποχρέωση η Αλβανία να παρουσιάσει την απογραφή του πληθυσμού της και μάλιστα μέχρι το τέλος του 2002 -είμαστε στο 2009 σήμερα- και αυτός ήταν ο όρος για την προώθηση των σχέσεων με την Ευρωπαϊκή Ένωση; Είχε αναλάβει αυτή την υποχρέωση. Δεν το έκανε. Υπενθυμίζω τις δεκατέσσερις ερωτήσεις που έχουν κατατεθεί στη Βουλή από τους ανθρώπους με τους οποίους είχα την τιμή να συνεργαστώ: Νικήτας Κακλαμάνης, Γιάννης Μαρίνος, Σταύρος Ξαρχάκος, Γιώργος Καρατζαφέρης. Κάναμε συνεχείς ερωτήσεις στην Ευρωβουλή. Ποτέ οι ελληνικές κυβερνήσεις δεν έθεσαν το θέμα της απογραφής του πληθυσμού ως όρο για την προώθηση των σχέσεων με την Αλβανία.
	Χρήση ελληνικής γλώσσας στη δημόσια διοίκηση. Έχει ή όχι η Αλβανία αναλάβει αυτήν την υποχρέωση; Πρέπει να το κάνει; Πρέπει κάποιος που είναι κατηγορούμενος στα δικαστήρια να χρησιμοποιεί την ελληνική γλώσσα στην Αλβανία; Είναι επίσημη γλώσσα; Είναι. Δεν την έχει τηρήσει αυτή την δέσμευση. 
	Τα Ελληνόπουλα αγοράζουν ή όχι σχολικά βιβλία από τα Γιάννενα; Τα αγοράζουν. 
      Έχουμε επενδύσει ή όχι ενάμισι δισεκατομμύριο ευρώ FDI, ξένες άμεσες επενδύσεις στην Αλβανία; Έχουμε ή όχι δημιουργήσει δεκαπέντε χιλιάδες θέσεις εργασίας σ’ αυτήν τη χώρα; Όμως το αντάλλαγμα ήταν η δήμευση εφτακοσίων στρεμμάτων Ελλήνων ομογενών στη Χειμάρα. Κι όχι μόνον αυτό, αλλά έχουμε δώσει και ένα 1.000.000.000 ευρώ. Για να είμαι πιο ακριβής, μπορούσαμε να είχαμε μπλοκάρει κοινοτικές χρηματοδοτήσεις 1.000.000.000 ευρώ προς την Αλβανία. Δεν μπλοκάραμε ποτέ τίποτα, ούτε όταν ήταν κυβέρνηση οι «πράσινοι» ούτε σήμερα που είναι Κυβέρνηση οι «γαλάζιοι». 
      Προς τα Σκόπια επιτρέψαμε τη χρηματοδότηση 1,1 δισεκατομμύρια ευρώ, προς την Τουρκία 11,1 δισεκατομμύρια ευρώ κοινοτικούς πόρους. Χθες ήμουν στην Ευρωβουλή και έμειναν έκπληκτοι οι ξένοι συνάδελφοι, όταν άκουσαν ότι δώσαμε 13.000.000.000 ευρώ, δηλαδή γδάρθηκαν οι Ευρωπαίοι φορολογούμενοι για να δώσουμε λεφτά στην Αλβανία, στα Σκόπια και στην Τουρκία, όταν αυτά τα χρήματα τα χρειαζόμαστε για να δουλέψει η ευρωπαϊκή οικονομία, να μείνουν αυτά τα χρήματα μέσα στην Ευρωπαϊκή Ένωση, να μειωθεί η ανεργία, να γίνουν επενδύσεις. Αντ’ αυτού, πηγαίνουν σε κάποιες άλλες χώρες οι οποίες εφαρμόζουν ρατσιστική πολιτική εναντίον συγκεκριμένων μειονοτήτων, διαπόμπευση, ξύλο κατά των Ελλήνων μειονοτικών. 
      Τους δωρίσαμε ή όχι, κύριε Υπουργέ –δεν είστε εσείς υπεύθυνος, είναι το Υπουργείο Εθνικής Άμυνας- το Στρατιωτικό Νοσοκομείο του Αργυροκάστρου,  κόστους 12.000.000 ευρώ, δηλαδή 4,5 δισεκατομμύρια παλιές καλές ελληνικές δραχμούλες; Τεσσεράμισι δισεκατομμύρια κόστισε το Στρατιωτικό Νοσοκομείο του Αργυροκάστρου που δωρίσαμε στους Αλβανούς! Πήρατε τουλάχιστον τη δέσμευση της Αλβανικής Κυβέρνησης ότι οι Έλληνες μειονοτικοί θα νοσηλεύονται δωρεάν στο Στρατιωτικό Νοσοκομείο που έχτισαν οι Έλληνες φορολογούμενοι με τα χρήματά τους; 
      Δάνεια και βερεσέδια στην Αλβανία. Θα τα καταθέσω. Είναι έγγραφο της Β2 Διεύθυνσης Οικονομικών Σχέσεων του Υπουργείου Εξωτερικών. Δεν θέλω να κουράσω. 
      Μεταναστευτικά εμβάσματα 1.000.000.000 ευρώ ήταν πέρυσι, δόθηκαν δηλαδή από την Ελλάδα προς την Αλβανία. Στις ξένες άμεσες επενδύσεις αναφέρθηκα. 
      Παλαιές εκκρεμείς οφειλές και προσέξτε: Απαίτηση της Τράπεζας της Ελλάδος 3.000.000 δολάρια συν τόκοι 4.328.000 δολάρια, δηλαδή 7,5 εκατομμύρια. Απαίτηση ελληνικού δημοσίου ύψους 16.000.000 δολαρίων Αμερικής συν τόκοι 23.000.000. Αποζημιώσεις ελληνικών επιχειρήσεων που επλήγησαν από τα γεγονότα του 1997, τίποτα από αυτά δεν έχουμε ζητήσει. Και όχι μόνο αυτό, τους δώσαμε και δάνειο 20.000.000.000 δραχμές, τους δώσαμε και αναπτυξιακή βοήθεια 214, 5 εκατομμύρια ευρώ και κάναμε και το ελληνικό σχέδιο οικονομικής ανασυγκρότησης των Βαλκανίων, άλλα 50.000.000 ευρώ. Πληρώνει, λοιπόν, ο ΄Ελληνας φορολογούμενος για να δροσίζονται οι Αλβανοί παίρνοντας χρήματα και συνεχίζοντας τις ρατσιστικές διώξεις κατά των Ελλήνων! 
      (Στο σημείο αυτό, ο Βουλευτής κ. Κωνσταντίνος ΑΪβαλιώτης                       καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πείτε μας, λοιπόν, εσείς, επιτέλους, κύριε Υφυπουργέ, ένα όφελος για να δώσουμε το πράσινο φως για να μπουν οι Αλβανοί στο ΝΑΤΟ. 
      Για τους Τσάμηδες, τις υστερίες αυτές που διοργανώνουν, που πολλές φορές θύμα είναι και ο Πρόεδρος της Ελληνικής Δημοκρατίας, ξέρετε κάτι; Μπορείτε να μας πείτε κάτι για τους Τσάμηδες; Τι μήνυμα δίνουμε αλήθεια με αυτήν την υποχωρητικότητα; Πείτε μας ειλικρινά, είστε ευχαριστημένοι, αν κοιταχθείτε στον καθρέφτη, από την προστασία που προσφέρετε στους Βορειοηπειρώτες; 
      Καλά, δεν μπορείτε να υπερασπιστείτε τους Βορειοηπειρώτες. Μήπως μπορείτε να υπερασπιστείτε τους Έλληνες της Κύπρου; Ούτε τους ¨Έλληνες της Κύπρου. Μήπως μπορείτε να υπερασπιστείτε τους ¨Έλληνες των Σκοπίων, οι οποίοι είναι διακόσιες χιλιάδες και η κ. Μπακογιάννη μάς λέει ότι είναι τετρακόσιες είκοσι δύο ψυχές μόνο; Αυτό μού απάντησε σε ερώτηση η κ. Μπακογιάννη. Ούτε τους ¨Έλληνες των Σκοπίων, λοιπόν, μπορείτε να  υπερασπιστείτε. Μήπως μπορείτε να υπερασπιστείτε τους ¨Έλληνες της Κωνσταντινούπολης; Ούτε τους ¨Έλληνες της Κωνσταντινούπολης. Μήπως τους Έλληνες της Ίμβρου; Ούτε τους Έλληνες της Ίμβρου. Της Τενέδου; Ούτε της Τενέδου. Τι μπορείτε επιτέλους να κάνετε εσείς τα δύο παλιά κόμματα εξουσίας; Ποια διεθνή καμπάνια κάνατε για να καταδείξετε ότι υπάρχει ρατστιστικό κυνηγητό των Βορειοηπειρωτών από τους Αλβανούς; 
      Ένα blog έμεινε, το Greek Political Issue, το οποίο εκδίδει ο Αλέξης Μανθεάκης και το οποίο διαβάζεται από το Ορλάντο μέχρι τη Σαγκάη, από το Σίδνευ μέχρι τα Τίρανα. Αυτό, το blog ασχολείται με τις ρατσιστικές διώξεις των Ελλήνων της Αλβανίας. Καμμία διεθνής καμπάνια, κανείς πουθενά δεν ξέρει ότι υπάρχει το άγριο κυνηγητό των τετρακοσίων χιλιάδων Ελλήνων Βορειοηπειρωτών. Και έτσι, λοιπόν, σήμερα η Αλβανία παίρνει το πράσινο φως από τα δύο λεγόμενα κόμματα εξουσίας και μπαίνει στο ΝΑΤΟ, χωρίς κανένα αντάλλαγμα. Μένει μόνο έτσι η απελπισία των Βορειοηπειρωτών που νιώθουν στο πετσί τους τι σημαίνει «ρατσισμός». Μένει και το χαμόγελο στα χείλη του Αλβανού Πρέσβη που βρίσκεται από πάνω μας στο Θεωρείο ο οποίος βλέπει το Ελληνικό Κοινοβούλιο, τα δύο παλιά κόμματα εξουσίας, όπως αποκαλούνται αυτάρεσκα, να δίνουν ένα δώρο στη χώρα τους, όταν η χώρα του προσέφερε διώξεις πόνο και θλίψη στους Έλληνες Βορειοηπειρώτες. Συγχαρητήρια! 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑΟΣ κ. Κυριάκος Βελόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, με συγχωρείτε. 
      Έχει ζητήσει το λόγο ο κύριος Υπουργός. Με βάση τον Κανονισμό τον οποίο ξέρετε, τον ερμηνεύετε και τον εφαρμόζετε κατά τον καλύτερο δυνατό τρόπο, ο Υπουργός μπορεί  να μιλήσει όποτε το ζητήσει. Δεν καταλαβαίνω γιατί δεν λαμβάνει το λόγο ο κύριος Υπουργός. 
      ΠΡΟΕΔΡΕΥΩΝ (Φίλιππος Πετσάλνικος): Δεν ήσασταν στην Αίθουσα, κύριε Παναγιωτόπουλε. Ο κ. Υπουργός ζήτησε και έλαβε το λόγο για μια σύντομη παρέμβαση. 
      Συγγνώμη, κύριε Βελόπουλε, θα κρατηθεί ο χρόνος σας. 
      ΚΥΡΙΑΚΟΣ ΒΕΛΟΠΟΥΛΟΣ: Απλά, ο κ. Παναγιωτόπουλος δεν σεβάστηκε που είμαι πάνω στο Βήμα  εγώ. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Συγγνώμη, κύριε Βελόπουλε, με την άδειά σας! 
      ΚΥΡΙΑΚΟΣ ΒΕΛΟΠΟΥΛΟΣ: Κύριε Παναγιωτόπουλε, είμαι στο Βήμα και κάνετε παρέμβαση! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Βελόπουλε, υπάρχει σεβασμός στο πρόσωπό σας αλλά δεν αφορά εσάς το θέμα. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Βελόπουλε, εσείς θα έχετε το χρόνο σας από την αρχή. 
      Κύριε Παναγιωτόπουλε, σας θυμίζω ότι επί συζητουμένων νομοσχεδίων προηγείται ο κατάλογος των πρώτων έξι ομιλητών και μετά τοποθετείται ο Υπουργός και ακολουθούν οι Κοινοβουλευτικοί Εκπρόσωποι. Ο κύριος Υπουργός ζήτησε και έκανε μια τρίλεπτη παρέμβαση. Δεν έχει κάνει ακόμη την κανονική του πλήρη ομιλία. Γι’ αυτό, λοιπόν, σε λίγο που ολοκληρώνεται ο κατάλογος –άλλωστε ο κ. Βελόπουλος είναι ο τελευταίος από ό,τι βλέπω στον κατάλογο- θα ακολουθήσει η ομιλία του κυρίου Υπουργού και θα ακολουθήσετε μετά οι ζητήσαντες το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, έχω μια εκδήλωση στην Αθήνα όπου είμαι ομιλητής. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παναγιωτόπουλε, πριν έρθετε στην Αίθουσα κάναμε τη συζήτηση αυτή. Και ο κ. Ροντούλης είχε ζητήσει το λόγο και συμφωνήσαμε να ακολουθηθεί η  συνήθης αυτή διαδικασία. 
      Ορίστε, κύριε Βελόπουλε, έχετε το λόγο. 
      ΚΥΡΙΑΚΟΣ ΒΕΛΟΠΟΥΛΟΣ: Ευχαριστώ, κύριε Πρόεδρε. 
      Θα ήθελα απλά, να ξεκινήσω την κουβέντα λέγοντας το εξής: καμιά φορά τα δυσνόητα δεν τα αντιλαμβανόμαστε λίγο ή πολύ και θα μιλήσω με την απλή πρακτική λαϊκή γλώσσα. Όλοι θέλουμε να γίνουμε μέλη ενός κλαμπ είτε τένις είτε ενός οποιουδήποτε κλαμπ. Υπάρχουν όροι, κύριε Υπουργέ. Στο κλαμπ για να εισέλθει κάποιος, υπάρχουν όροι. Αν δεν πληροίς τους όρους, δεν μπαίνεις στο κλαμπ. Έχουμε, λοιπόν, ένα κλαμπ που λέγεται «ΝΑΤΟ». Θέλουν να μπουν οι φίλοι μας οι Αλβανοί στο συγκεκριμένο κλαμπ, τη λέσχη, την ομάδα. Πώς, λοιπόν, έρχεστε εσείς αβρόχοις ποσί και τους βάζετε δίχως να πληρούν τους όρους. λέγοντας το ψευτοεπιχείρημα, το ψευδοδίλλημα «δεν θέλετε μια ευρωπαϊκή Αλβανία;». Σαφώς και θέλουμε ευρωπαϊκή Αλβανία. Πληροί τους όρους η Αλβανία για να είναι ευρωπαΪκή σήμερα; 
      Θα σας αποδείξω, κύριε Υπουργέ, ότι δεν πληροί τους όρους και θα κάνω το πολύ απλό, κάτι που δεν κάνατε εσείς. θα διαβάσω τι αναφέρει η ετήσια έκθεση της αρμόδιας επιτρόπου και της Επιτροπής του Ευρωπαϊκού Κοινοβουλίου για την πρόοδο της Αλβανίας. Δεν θα σας πω τι λέω εγώ. Εγώ διαφωνώ με όλους τους συναδέλφους του ΛΑΟΣ οι οποίοι είναι εθνικιστές, όπως τους είπατε εσείς, τους απαξιώσατε, ταμπέλες τους βάλατε, τους είπατε ένα σωρό πράγματα και καλά κάνατε! Είναι κακοί άνθρωποι όλοι αυτοί! 
      Οι καλοί άνθρωποι, λοιπόν, της Ευρώπης λένε στην έκθεσή τους, κύριε Υπουργέ, τα εξής και σας τα διαβάζω αυτούσια: «Ουδεμία πρόοδος σημειώθηκε στην Αλβανία στους τομείς δικαιοσύνης, διοίκησης, εγκληματικότητας, δωροδοκίας στελεχών του κράτους, διακίνησης ναρκωτικών και μεταρρυθμίσεων στην Αστυνομία, στο σωφρονιστικό σύστημα». Είναι η ετήσια έκθεση της αρμόδιας επιτροπής του Ευρωπαϊκού Κοινοβουλίου η οποία παρακολουθεί τα πεπραγμένα αυτής της χώρας. 
      Οι κακοί, λοιπόν, του ΛΑΟΣ αυτοί οι κακοί άνθρωποι, Βουλευτές, οι εθνικιστές, κύριε Υπουργέ, τα κακά παιδιά του Κοινοβουλίου, σας είπαν ένα σωρό πράγματα! Μην τα λάβετε υπ’όψιν σας διότι είναι από κακούς ανθρώπους λόγια! Λάβετε όμως, υπ’όψιν την Ευρωπαϊκή Επιτροπή η οποία λέει και άλλα, τα εξής: «Συνιστάται στην Αλβανική Κυβέρνηση να ευθυγραμμίσει το φορολογικό σύστημα με το ισχύον στην Ευρωπαϊκή Ένωση ώστε να είναι αποτελεσματικό και να εφαρμόσει νέο σύστημα στη στατιστική υπηρεσία. Οι διακρίσεις στην Αλβανία σε όλους τους τομείς μεταξύ των πολιτών πρωτίστως της εθνικής Ελληνικής μειονότητας και όχι μόνο…». Το λέει η Ευρωπαϊκή Επιτροπή αυτό. 
      Και συνεχίζει: «Ίσες  ευκαιρίες για όλους τους Αλβανούς υπηκόους και μη λείπουν ή τουλάχιστον δεν γίνονται αρκετά ορατές». Αυτά σημειώνονται περαιτέρω στην έκθεση. Δεν τα λένε οι κακοί του ΛΑΟΣ! Αυτοί είναι κακοί! Εσείς, κύριε Υπουργέ, αυτά τα διαβάσατε; Αφήστε, λοιπόν, τα κακά παιδιά του Κοινοβουλίου, τους εθνικιστές, αυτούς τους κακούς ανθρώπους που σας μέμφονται ότι δεν διαβάσατε αυτά που λέει η Ευρωπαϊκή Επιτροπή.
      Και συνεχίζω: «Διαπιστώνει ανεπάρκεια στη λειτουργία του Αλβανικού κράτους, πράγμα που όπως αναφέρεται έχει αντίκτυπο στην προοπτική της ένταξης. Χαρακτηριστικά αναφέρεται ότι ο τομέας του πολιτισμού και ο τομέας της κοινωνικοοικονομικής υποδομής είναι αγνοημένος. Η ροπή της δωροδοκίας συνεχίζεται. Συνιστάται στην Αλβανική Κυβέρνηση να προσέχει ιδιαίτερα και με προτεραιότητα το σοβαρό θέμα της ιδιοκτησίας». 
      Ακούστε τι λέει: «Το νομικό καθεστώς που αφορά το ιδιοκτησιακό καθεστώς στην Αλβανία είναι πολυσύνθετο και μάλιστα δημιουργεί προβλήματα στους κατοίκους της περιοχής». Δεν μιλάμε για τους Βορειοηπειρώτες και την ιδιοκτησία που έχουν. Για όλους τους Αλβανούς λέει εδώ ότι υπάρχει πρόβλημα. Αυτά λέει η Ευρωπαϊκή Επιτροπή, όχι κανείς εκ των εθνικιστών, των κακών αυτών ανθρώπων, οι οποίοι δεν θέλουν την Αλβανία ευρωπαϊκή χώρα! Ποιος σας το είπε αυτό; Τι αντιφατικά, τι οξύμωρα σχήματα είναι αυτά, τι ψευτοδιλήμματα; Δεν θέλουμε εμείς την Αλβανία ευρωπαϊκή χώρα; Ποιος το είπε αυτό; Τη θέλουμε για να μπορούν να απολαμβάνουν και οι Βορειοηπειρώτες το ευρωπαϊκό προνόμιο. Αλλά εδώ μιλάμε για κατάφωρη παραβίαση των αρχών της Ευρωπαϊκής Ένωσης. Και δεν το λέμε εμείς. 
      Και ένα άλλο παράδειγμα. Θα βάλετε μια χώρα στην Ευρωπαϊκή Ένωση που έχει εργοστάσιο παρασκευής κοκαΐνης, που είναι πρώτη στο λαθρεμπόριο όπλων; Δηλαδή, πού βρισκόμαστε; Τι ψευτοδιλήμματα είναι αυτά; Θα μπορούσα να πω άπειρα πράγματα, αλλά θα σας πω και τα παρακάτω, μήπως και σωφρονιστούμε εδώ μέσα, γιατί ξέρετε είναι πολύ εύκολο να λέω ότι ο κ. Παναγιωτόπουλος είναι εθνικιστής, είναι κακός άνθρωπος. Η ουσία είναι να το αποδείξεις. Και όταν φέρνω εγώ την έκθεση της Ευρωπαϊκής Επιτροπής θέλω απάντηση επί αυτού και όχι επί των όποιων «γκεμπελικών» μεθόδων, ρίχνουμε τη λάσπη και αποψιλώνουμε το πρόσωπο, όχι αυτά που λέει. 
      Λέω, λοιπόν, για να σοβαρευτούμε ότι δεν απαιτήσαμε να λήξει το θέμα της Τσαμουριάς, κύριε  Παναγιωτόπουλε. Αυτό είναι μια πραγματικότητα. Η κ. Μπακογιάννη χθες σε συνέντευξή της σε αλβανικό περιοδικό είπε όσοι θέλουν και διεκδικούν την Τσαμουριά, ας πάνε στα ελληνικά δικαστήρια. Τους δίνουμε τη λύση να πάνε σε ελληνικό δικαστήριο και να πάνε μετά σε ευρωπαϊκό δικαστήριο. Τους δείχνουμε και το δρόμο να πάνε να διεκδικήσουν. Δεν θέσαμε ποτέ θέμα αποκαταστάσεως όλων των πολιτιστικών, οικονομικών δικαιωμάτων των Ελλήνων της Βορείου Ηπείρου σε αντιστάθμισμα των επτακοσίων χιλιάδων Αλβανών που είναι στην Ελλάδα. Εμείς τους έχουμε εδώ και καλά κάνουμε. Εργάζονται και στέλνουν λεφτά εκεί. Να η εκροή συναλλάγματος. Σκεφτείτε πόσα εκατομμύρια ευρώ πηγαίνουν καθημερινά στην Αλβανία.
      Δεν απαιτήσαμε ποτέ να σταματήσουν όλες οι απαλλοτριώσεις των εκτάσεων των Βορειοηπειρωτών όταν μας το λέει η Ευρωπαϊκή Επιτροπή ότι δεν κάναμε τίποτα. Η Ένωση Χειμαριωτών καταδικάζει τις πρακτικές του αλβανικού κράτους και παρακράτους και τις συνεχιζόμενες μεθοδεύσεις στη Χειμάρα. Θα μπορούσα να παραθέσω πλείστα όσα πράγματα. Θα σας δώσω ένα παράδειγμα για τη Χειμάρα. Πίσω από την κατασκευαστική εταιρεία Ριβιέρα κρύβεται η κόρη του Μπερίσα, η κυρία Μαλτέζι. Το ξέρετε αυτό; Ψάξτε το. Και αν είναι έτσι, κάτι δεν πάει καλά. Μην κοιτάτε τον πρέσβη. Ο πρέσβης τη δουλειά του κάνει από εκεί πάνω. Εμείς είμαστε εθνικιστές και εσείς είστε καλοί. Σας λέω ότι ουδέποτε έκανε απογραφή του ελληνικού στοιχείου η Αλβανία. Το αποφεύγει επιμελώς. Πιέστε να το κάνει, κύριε  Υφυπουργέ.
      ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Εσάς κοιτάω, κύριε  συνάδελφε. 
      ΚΥΡΙΑΚΟΣ ΒΕΛΟΠΟΥΛΟΣ: Εντάξει, ζητώ συγγνώμη. Πιέστε να κάνει απογραφή. Τους ελληνοβλάχους που υπερβαίνουν τους διακόσιους πενήντα χιλιάδες, τους θεωρεί Αλβανούς. Ψάξτε το, πιέστε τους. Σας δίνω πράγματα που λέει η Ευρωπαϊκή Επιτροπή και όχι εγώ. Άρα είναι πολύ εύκολο κάποιον να τον καταδικάζεις επειδή του βάζεις ταμπέλα, αλλά είναι πολύ δύσκολο να επιχειρηματολογήσεις με βάση αυτά που λέει αν είναι σωστά ή λάθος.
      Δεν θα συνεχίσω να πω για όσα γίνονται στην Αλβανία, στη Βόρειο Ήπειρο. Θα σας πω κάτι απλό. Κύριε Υφυπουργέ, ξέρετε ότι μερικά χιλιόμετρα από τα σύνορά μας… εγώ μπορώ να πω και Βόρεια Ήπειρο. Εσείς λέτε Αλβανία και είναι δικό σας θέμα. Πέστε Βόρεια Ήπειρος, κύριε  Υφυπουργέ. Μη φοβάστε. Δεν είναι κακό. Δεν το λέμε μόνο εμείς οι εθνικιστές του ΛΑΟΣ. Να το λέτε και εσείς. Είναι Βόρειος Ήπειρος. Λέτε Βόρεια Μακεδονία, λέτε Άνω Μακεδονία, πολλοί δυστυχώς λένε Ινσταμπούλ αλλά κανείς δεν τολμά να πει Βόρειος Ήπειρος. Γιατί δεν λέτε Βόρειος Ήπειρος, γιατί δεν λέτε Βορειοηπειρώτες; Έχουν κάτι το ενοχοποιητικό αυτές οι λέξεις, το κακό, το μεμπτό; Σε λίγο καιρό δεν θα τολμάμε να μιλάμε όχι για Βόρειο Ήπειρο και για Μακεδονία αλλά ούτε και για Στερεά Ελλάδα εδώ μέσα γιατί θα περιέχει τη λέξη Ελλάδα. Θα λέμε μόνο Στερεά όπως θα λέμε στερεά, υγρά και αέρια. Αυτά δεν είναι λογικά πράγματα, δεν είναι σοβαρά πράγματα. Και εγώ το μόνο που έκανα γιατί έχω σελίδες επί σελίδων είναι να σας καταθέσω τι λέει η Ευρωπαϊκή Επιτροπή.
      Αν θέλετε σώνει και καλά να βάλετε την Αλβανία στην Ευρωπαϊκή Ένωση και στο ΝΑΤΟ, να τη βάλετε, κύριε  Υφυπουργέ. Είμαστε και εμείς μαζί σας αλλά με μία προϋπόθεση. Δεν θα παίζετε με τη λογική μας εδώ μέσα και δεν θα επιχειρείτε με ταμπελίτσες να προσπαθείτε να αποψιλώσετε την όποια επιχειρηματολογία. Θέλουμε επιχειρήματα και μία απάντηση. Τίποτα περισσότερο. Αφήστε την ευρωπαϊκή έκθεση. Γιατί δεν κάνετε κράτη έστω για μερικούς μήνες; Αυτό είναι το ερώτημά μας. Ιδεολογικά δεν διαφωνούμε. Να μπει η Αλβανία στην Ευρωπαϊκή Ένωση. Γιατί, όμως, δεν κάνετε κράτη για λίγους μήνες; Και αν θέλετε πληρέστερη ενημέρωση από εμένα, εκεί απέναντι είναι ο κ. Χηνοφώτης. Θα σας πει για το εργοστάσιο ναρκωτικών, για το λαθρεμπόριο όπλων. Αν, λοιπόν, θέλετε να βάλετε λαθρεμπόρους όπλων και εμπόρους ναρκωτικών στην Ευρωπαϊκή Ένωση, καλά κάνετε. Στο σπίτι μας στην Ελλάδα, δεν μπορείτε να τους βάζετε έτσι παραβιάζοντας παράθυρα και πόρτες. Λίγη σοβαρότητα.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εξωτερικών κύριος Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Κύριε  Πρόεδρε, κατ’ αρχάς επιτρέψτε μου να εκφράσω τα ειλικρινή μου συλλυπητήρια στους οικείους του εκλιπόντος συναδέλφου και αξιότιμου καθηγητή Γεωργίου Παπαδημητρίου, τον οποίο είχα τη χαρά να παρακολουθήσω και στο επιστημονικό του έργο ως φοιτητής της Νομικής. Δεν υπάρχει αμφιβολία ότι η προσωπικότητα, το κύρος του, η συνέπειά του και η παρουσία του σ’ αυτήν την Αίθουσα αποτελούν για όλους μας και ιδιαίτερα για εμάς τους νεότερους παράδειγμα προς μίμηση.
      Κυρίες και κύριοι συνάδελφοι, η Βουλή σήμερα καλείται να ψηφίσει την ένταξη της Αλβανίας και της Κροατίας στον Οργανισμό Βορειοατλαντικού Συμφώνου. Και ξεκινάω με τον τίτλο γιατί έχει μεγάλη σημασία να ξέρουμε τι κάνουμε και πού απευθυνόμαστε. Η ένταξη αυτών των δύο χωρών αποτελεί συνέχεια των αποφάσεων της Συνόδου Κορυφής του ΝΑΤΟ στο Βουκουρέστι και είναι η έμπρακτη απόδειξη της προόδου που οι δύο χώρες έχουν σημειώσει. Ήδη τα περισσότερα κράτη-μέλη του ΝΑΤΟ έχουν κυρώσει τη Συμφωνία, πλην δύο της Ελλάδος και της Ολλανδίας.
      Όπως είναι γνωστό, το ΝΑΤΟ έχει εξελιχθεί από έναν οργανισμό συλλογικής άμυνας, όπως ήταν στα χρόνια του ψυχρού πολέμου, όταν ο βασικός λόγος ύπαρξής του ήταν η αποτροπή μιας στρατιωτικής επίθεσης προερχόμενης από το τότε ανατολικό μπλοκ, από το σύμφωνο της Βαρσοβίας, σε έναν οργανισμό ασφάλειας με την ευρύτερη έννοια της λέξης. Στο πλαίσιο αυτό η βορειοατλαντική συμμαχία ανέλαβε έναν διττό ρόλο. Τη σταθεροποίηση των χωρών της Κεντρικής και Ανατολικής Ευρώπης και την εμπέδωση ενός κλίματος σταθερότητας και ευημερίας στην περιοχή. Για την επίτευξη αυτού του στόχου το ΝΑΤΟ προώθησε την εδραίωση δημοκρατικών θεσμών σε αυτές τις χώρες συνεισφέροντας κατά τρόπο ουσιαστικό στον εκδημοκρατισμό των δομών των Ενόπλων Δυνάμεών τους. Το αποκορύφωμα αυτής της διαδικασίας που ξεκίνησε το 1991 με τη δημιουργία του Βορειοατλαντικού Συμφώνου Συνεργασίας με τη συμμετοχή των χωρών-μελών του ΝΑΤΟ και του πρώην Συμφώνου της Βαρσοβίας είναι η σταδιακή ένταξη των χωρών αυτών στις ευρωατλαντικές δομές.
      Την αρχή έκαναν η Πολωνία, η Ουγγαρία και η Τσεχία το 1999 για να ακολουθήσουν το 2004 άλλες επτά χώρες συμπεριλαμβανομένων και δύο χωρών της περιοχής μας, της Βουλγαρίας και της Ρουμανίας. 
      Ο δεύτερος ρόλος του ΝΑΤΟ που είναι και αυτός συνυφασμένος με την προώθηση της ασφάλειας και της σταθερότητας αποτελεί κομβικό σημείο μετατροπής της Συμμαχίας και είναι η ανάληψη ειρηνευτικών αποστολών σε διάφορες περιοχές, όπου η αστάθεια απειλούσε και συνεχίζει να απειλεί την ευημερία μας. Σ’ αυτό το πλαίσιο οι δυνάμεις του ΝΑΤΟ αναπτύχθηκαν στη Βοσνία την περίοδο 1995-2005, η δύναμη Ι-FOR και στη συνέχεια S-FOR, καθώς και στο Κόσσοβο από το 1999 μέχρι και σήμερα. Τελευταία, στον τομέα αυτό είναι η ανάληψη από τη Βορειοατλαντική Συμμαχία της διοίκησης της διεθνούς δύναμης ασφάλειας και βοήθειας στο Αφγανιστάν (ISAF) το 2003.
      Όλες αυτές οι δράσεις έγιναν με τη μεγαλύτερη διεθνή δυνατή νομιμοποίηση, δηλαδή κατ’ εφαρμογήν αποφάσεων του Συμβουλίου Ασφαλείας του ΟΗΕ. Η συνεισφορά των συμμαχικών χωρών, παλαιών και νέων, σ’ αυτήν την προσπάθεια είναι ιδιαίτερα σημαντική και δεν θα πρέπει επ’ ουδενί να υποβιβάζουμε τη σημασία της. Σήμερα καλούμαστε να κάνουμε ένα βήμα προόδου με την υποδοχή δύο κρατών των δυτικών Βαλκανίων που ταλαιπωρήθηκαν ιδιαίτερα από τις γεωπολιτικές αλλαγές μετά το 1989. Η διεύρυνση προς αυτές τις χώρες θα ενισχύσει όχι μόνο την εσωτερική σταθερότητα, αλλά θα επιφέρει και άμεσα αποτελέσματα στην ευρύτερη περιοχή.
      Τόσο η Αλβανία, όσο και η Κροατία έκαναν σημαντική πρόοδο προς την εκπλήρωση των κριτηρίων ένταξης αλλά και ευρύτερα για την επιτυχή μετάβαση στη δημοκρατία και στην οικονομία της αγοράς. Παραδοσιακά, η Κροατία υπήρξε μία από τις περισσότερο ανεπτυγμένες ομόσπονδες δημοκρατίες της πρώην Γιουγκοσλαβίας. Καθυστέρησε στην πορεία ένταξης στους ευρωατλαντικούς θεσμούς κυρίως λόγω της εμπλοκής της σε εθνικιστικούς ανταγωνισμούς την δεκαετία του 1990. Όμως, μετά το 1999 προχώρησε σε σημαντικές μεταρρυθμίσεις, για τις οποίες θα πρέπει να γίνει ιδιαίτερη μνεία, όπως η ομαλή μετάβαση σε ένα σταθερό δημοκρατικό πολίτευμα, όπου εναλλάσσονται τα διάφορα κόμματα στην εξουσία, αλλά και η συνεργασία της κροατικής κυβέρνησης με το Διεθνές Ποινικό Δικαστήριο για τα εγκλήματα που διεπράχθησαν στην πρώην Γιουγκοσλαβία. Σήμερα δίκαια γίνεται σύμμαχος στο ΝΑΤΟ εν αναμονή και της ένταξής της στην Ευρωπαϊκή Ένωση.
      Η Αλβανία, για την οποία έγινε πολύς λόγος σε διάφορους τόνους και από διάφορες πλευρές, υπήρξε μια από τις φτωχότερες χώρες της Ευρώπης. Κάτω από πολύ δύσκολες συνθήκες και παρά τη βαριά κληρονομιά ενός απομονωτικού καθεστώτος, κατάφερε να οικοδομήσει μια αναδυόμενη δημοκρατία και να εκκινήσει μία πορεία ραγδαίας οικονομικής  ανάπτυξης.
      Οι σχέσεις της Ελλάδας με την Αλβανία είναι στρατηγικής σημασίας. Δεν είναι μόνο το γεγονός ότι συνορεύουμε. Οι δύο λαοί μας έζησαν και ζουν δίπλα-δίπλα εδώ και αιώνες. Ιδιαίτερη μνεία θα πρέπει να γίνει για την ελληνική μειονότητα της Βορείου Ηπείρου, για τα δικαιώματα της οποίας, ως γνωστόν, επιδεικνύουμε ιδιαίτερη ευαισθησία. 
      Ήδη σας απάντησα σ’ αυτά για τα οποία μέχρι τώρα ασκήθηκε η κριτική. Σας απάντησα σε ορισμένα. Όμως, θα ήθελα μόνο να σας πω, επειδή ετέθησαν και συγκεκριμένα ζητήματα, τα εξής: είκοσι τέσσερις τίτλοι αλβανικών εγχειριδίων για τα σχολικά βιβλία έχουν μεταφραστεί στα ελληνικά αλβανικών εγχειριδίων και έχουν διανεμηθεί στους μαθητές της μειονότητας. 
      Σε ό,τι αφορά την απογραφή και με την ευκαιρία της Προεδρίας του ΟΑΣΕ, συνεχίζουμε να πιέζουμε την Αλβανία για τη διενέργεια μιας απογραφής, η οποία θα περιλαμβάνει όλα τα στοιχεία, μεταξύ των οποίων και το εθνικό. 
      Σε ό,τι αφορά το Νοσοκομείο του Αργυροκάστρου, το οποίο συστάθηκε το 2002 βάσει πενταετούς συμφωνίας και προοριζόταν να παρέχει ιατροφαρμακευτική περίθαλψη στα μέλη της Ταξιαρχίας Αργυροκάστρου του Ελληνικού Στρατού, μετακινήθηκε το 2005 στα Τίρανα. Καταλαβαίνετε γιατί στήθηκε αυτό το Νοσοκομείο από τον Ελληνικό Στρατό στο Αργυρόκαστρο. Αυτό το Νοσοκομείο έπαψε πλέον να λειτουργεί και ως εκ τούτου, έπαψε να συντηρείται ως στρατιωτικό νοσοκομείο. Εξ ου και έχει φύγει το προσωπικό του. Και μάλιστα, σε άλλη ευκαιρία, άλλοι Βουλευτές μας έχουν ασκήσει κριτική γιατί σταμάτησε ο ελληνικός στρατός να συντηρεί το συγκεκριμένο νοσοκομείο. Αν δεν κάνω λάθος είναι από το ίδιο κόμμα που σήμερα ασκήθηκε η κριτική για το ότι αυτό το νοσοκομείο περιήλθε τελικά στις αλβανικές αρχές και σήμερα εξυπηρετεί τον ευρύτερο πληθυσμό του Αργυροκάστρου. Αυτά ως προς τις συγκεκριμένες απαντήσεις, τις οποίες πιστεύω ότι μέσα σ’ αυτήν την Αίθουσα οφείλει να δίνει η πολιτική ηγεσία σε επιμέρους θέματα που ανακύπτουν. 
      Σε ό,τι αφορά την αλβανική και ελληνική οικονομία και τη διασύνδεσή τους, θα ήθελα να σας επισημάνω ότι η παρουσία του μεγάλου αριθμού Αλβανών που ζουν στη χώρα μας και η συνεισφορά των μεταναστών τόσο στην ελληνική οικονομία όσο και στην αλβανική οικονομία, δια μέσου των εμβασμάτων σ’ αυτήν, είναι πάρα πολύ σημαντική. Εκατοντάδες ελληνικές επιχειρήσεις σωστά δραστηριοποιούνται εκεί και θα συνεχίσουμε να τις στηρίζουμε για την παρουσία τους εκτός των συνόρων, διότι πιστεύουμε στην οικονομική διείσδυση στα Βαλκάνια, η οποία εξομαλύνει τις σχέσεις, αλλά δεν μπορεί να γίνεται και δεν μπορεί να λογίζεται πάντοτε με τη μορφή ενός μοχλού πίεσης. Καμμία ελληνική κυβέρνηση δεν εγγυήθηκε την παρουσία στους Έλληνες επιχειρηματίες εκεί. 
      Άνοιξε δρόμους, στηρίζουμε αυτούς τους δρόμους, αλλά δεν σημαίνει ότι πρόκειται για κρατικές επενδύσεις σε άλλες περιοχές οι οποίες θα πρέπει να γίνονται μόνο με στόχο τα πολιτικά οφέλη. Άλλωστε, εκεί γίνεται μία συζήτηση στην οποία θα θέλαμε να συμμετάσχετε όσον αφορά το πώς το ελληνικό τραπεζικό σύστημα θα μπορούσε να στηρίξει περαιτέρω την παρουσία μας στα Βαλκάνια, πράγμα το οποίο θεωρούμε στο Υπουργείο Εξωτερικών στρατηγικής σημασίας. Γι’ αυτό και πιέζουμε από τη δική μας πλευρά και θα διευκολύνουμε όλες τις επιχειρήσεις σε όλη την περιοχή να διατηρήσουν τις θέσεις τους, να διατηρήσουν την παρουσία τους και βέβαια, να συνεχίσουν να αναπτύσσονται με τη συμμετοχή του ελληνικού τραπεζικού συστήματος. 
      Κυρίες και κύριοι συνάδελφοι, η Ελλάδα επιδιώκει μία ειρηνική, ευημερούσα και ενωμένη Ευρώπη. Οι πρόσφατοι πόλεμοι στη Γιουγκοσλαβία έχουν αφήσει βαθιά τα σημάδια τους στους λαούς της περιοχής. Είναι τώρα ανάγκη να γυρίσουμε σελίδα και να εκμεταλλευτούμε τις ευκαιρίες που μας ανοίγονται στο μέλλον και ιδιαίτερα στους ευρωατλαντικούς θεσμούς. 
      Είναι αλήθεια ότι η ένταξη στους ευρωατλαντικούς θεσμούς δεν μπορεί να γίνει χωρίς να υπάρχει πλήρης εφαρμογή κριτηρίων και δεν μπορεί να γίνει με εκπτώσεις στα κριτήρια ούτε να γίνεται a la cart. 
      Είναι η κατάλληλη στιγμή να σας υπενθυμίσω ότι η απουσία της πρώην Γιουγκοσλαβικής Δημοκρατίας της Μακεδονίας απ’ αυτή τη Σύμβαση, την οποία κυρώνουμε, είναι αποτέλεσμα μιας εθνικής πολιτικής, μιας πολιτικής που γενναία χαράχθηκε στο Βουκουρέστι από τον Πρωθυπουργό κ. Καραμανλή και κατέληξε στην ομόφωνη απόφαση του ΝΑΤΟ –όχι στο βέτο- για το ότι η επίλυση του διμερούς θέματος του ονόματος θα πρέπει να είναι προϋπόθεση για την ένταξη της πρώην Γιουγκοσλαβικής Δημοκρατίας της Μακεδονίας στους ευρωατλαντικούς θεσμούς. Κι αν σήμερα δεν είναι τα Σκόπια στα πλαίσια αυτής της Συμφωνίας, αυτό οφείλεται στη δική τους πολιτική και στη δική τους στάση. 
      Το μήνυμα ολόκληρης της Συμμαχίας ήταν και παραμένει σαφές. Πρέπει να προσπαθήσουν να βρουν από κοινού λύση με την Ελλάδα, προκειμένου να λάβουν πρόσκληση για ένταξη στην «ευρωατλαντική οικογένεια». 
      Σήμερα εμείς συνεχίζουμε με επιμονή, με ρεαλισμό, με αυτοπεποίθηση να επιδιώκουμε μία λύση κοινά αποδεκτή μέσω της διαπραγμάτευσης. Η Ελλάδα επιθυμεί την επίλυση του ζητήματος στη βάση μιας σύνθετης ονομασίας με γεωγραφικό προσδιορισμό που θα ισχύει έναντι όλων. 
      Στο πλαίσιο αυτό, η χώρα μας παραμένει σταθερά και εποικοδομητικά στην υπό τον Οργανισμό Ηνωμένων Εθνών διαπραγμάτευση, προκειμένου να μπορέσει η πρώην Γιουγκοσλαβική Δημοκρατία της Μακεδονίας να ακολουθήσει την ευρωατλαντική της πορεία. 
      Η κυβέρνηση της γειτονικής χώρας επιδίδεται σε μια εξωτερική πολιτική που διακατέχεται από τα κακά βαλκανικά σύνδρομα του παρελθόντος. Λυπάμαι γιατί αυτό βλάπτει –και νομίζω ότι λυπούμαστε όλοι- κυρίως το λαό της πρώην Γιουγκοσλαβικής Δημοκρατίας της Μακεδονίας. Και η Ελλάδα παραμένει εδώ σταθερά και επιδιώκει μία λύση χωρίς νικητές και ηττημένους. 
      Κυρίες και κύριοι συνάδελφοι, παρά την εθνικιστική υστερία που έχει καταλάβει τη γείτονα, η ένταξη όμορων κρατών, όπως η Αλβανία ή η συνεταίρος στην παλιά Γιουγκοσλαβία Κροατία στο ΝΑΤΟ, πιστεύω ότι μπορεί να οδηγήσει σε ψυχραιμότερες προσεγγίσεις και στα Σκόπια.
      Πιστεύουμε ακράδαντα ότι η ένταξη στο ΝΑΤΟ  δύο ακόμα χωρών από την περιοχή μας –όπως είπαμε, έχει προηγηθεί η Βουλγαρία και η Ρουμανία- καταξιώνει κατ’ αρχάς τη διακηρυγμένη πολιτική των ανοιχτών θυρών της Συμμαχίας. 
      Κατά την πολιτική αυτή που αποβλέπει σε ενιαία και αδιαίρετη Ευρώπη με ισχυρούς διατλαντικούς θεσμούς όσες χώρες είναι πρόθυμες και πάνω απ’ όλα όσες είναι έτοιμες να ενστερνιστούν τις αρχές της Συμμαχίας και να συμβάλουν στην ασφάλεια και στη σταθερότητα της Ευρώπης είναι ευπρόσδεκτες να καταστούν μέλη του ΝΑΤΟ. 
      Κυρίες και κύριοι συνάδελφοι, κλείνοντας θα ήθελα να πω ότι είναι ιδιαίτερα σημαντική η Ευρωατλαντική προοπτική όλων των υπολοίπων χωρών των δυτικών Βαλκανίων και αποτελεί στρατηγικό στόχο της Ελλάδας η προώθηση των σχέσεων μεταξύ της Βοσνίας- Ερζεγοβίνης και της Ευρωπαϊκής Ένωσης, η Συμφωνία σύνδεσης της Σερβίας με την Ευρωπαϊκή Ένωση και βέβαια, η ευρωατλαντική προοπτική του Μαυροβουνίου.
      Θεωρούμε ότι ενσωματώνοντας τις χώρες στην ευρωπαϊκή οικογένεια, θα μπορέσουμε να δούμε να γίνονται τα δυτικά Βαλκάνια, που αποτέλεσαν κάποτε την πυριτιδαποθήκη της Ευρώπης, μία γειτονιά ασφάλειας, συνεργασίας και πάνω απ’ όλα μια γειτονιά, στην οποία η διαφορετικότητα θα προσθέτει. Θα προσθέτει στο οικονομικό αποτέλεσμα, στη σχέση των λαών, στην ειρήνη και στην ασφάλεια στην περιοχή.
      Μ’ αυτές τις σκέψεις και συντομεύοντας αρκετά από το χρόνο που μου δίνει το Προεδρείο, ακριβώς γιατί θεωρώ ότι απαντήθηκαν όλα τα ερωτήματα μετά από μία συζήτηση που διεξήχθη σε αρκετά υψηλούς τόνους, κύριε συνάδελφε, κύριε Υπουργέ, κύριε Παυλίδη, θα ήθελα να ζητήσω από όλα τα κόμματα της Βουλής να ψηφίσουν την κύρωση αυτής της Συμφωνίας, η οποία μόνο εθνικά οφέλη έχει να προσθέσει στις σχέσεις μας με τους γείτονές μας και στις σχέσεις μας με το ΝΑΤΟ και ευρύτερα με την περιοχή. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Όντως, η αποψινή συζήτηση είχε ενδιαφέρον. Και είχε ενδιαφέρον, διότι παρά το γεγονός ότι υπήρξαν υψηλοί τόνοι, εγώ θα επισημάνω ότι όντως εθίγησαν θέματα εθνικού ενδιαφέροντος, θέματα που αφορούν εκτός των άλλων τη σταθερότητα και την ασφάλεια στα δυτικά Βαλκάνια, στην ευρύτερη περιοχή μας, το ρόλο της Ελλάδας στην περιοχή αυτή, αλλά και τα ανθρώπινα δικαιώματα, πολιτικά και κοινωνικά δικαιώματα ενός εκλεκτού κομματιού του ελληνισμού που βρίσκεται εκτός ελληνικών συνόρων και μιλάω για τους Βορειοηπειρώτες.  
      Βεβαίως, η  κριτική η οποία ακούστηκε από μια πλευρά της Αίθουσας και μιλάω για τους συναδέλφους του ΛΑΟΣ, εγώ  δεν θα πω ότι ήταν άχρηστη και δεν θα σπεύσω να τη χαρακτηρίσω, να πω ότι είναι εθνικιστική, ακραία κ.λπ.  Εγώ θεωρώ ότι η οποιαδήποτε κριτική ξεκινάει από πρόθεση ενδυνάμωσης των ελληνικών εθνικών δικαίων, αποτελεί προίκα για την οποιαδήποτε Ελληνική κυβέρνηση. 
      Αυτό με το οποίο θα διαφωνήσω, αγαπητοί συνάδελφοι του ΛΑΟΣ, είναι το δια ταύτα. Διότι δεν μπορεί να ξεκινάτε από μια καλή πρόθεση, δεν μπορεί να κάνετε προτάσεις, αφού έχετε καταθέσει και συγκεκριμένες καταγγελίες Ελλήνων μειονοτικών Βορειοηπειρωτών, Χειμαρριωτών –έχω και εγώ αυτές τις καταγγελίες και είναι όντως σοβαρές- και στο δια ταύτα να τινάζετε την προσπάθεια σύγκλισης, συναίνεσης, εθνικής ομοψυχίας στον αέρα, να λέτε δηλαδή ότι η Κυβέρνηση ευθύνεται, η Κυβέρνηση μειοδοτεί κ.ο.κ.,
      Εγώ θεωρώ ότι σε αυτήν την Αίθουσα δεν είναι κανείς τυχαία και δεν υπάρχουν μειοδότες. Αυτή είναι η αφετηρία της σκέψεώς μου. Δεν υπάρχουν μειοδότες. Μπορεί να ξεκινούμε από διαφορετικές πολιτικές και ιδεολογικές αφετηρίες, έχουμε, όμως, όλοι την ίδια αγωνία για το παρόν και το μέλλον του Ελληνισμού, εντός και εκτός ελλαδικών συνόρων. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΙΣΑΒΕΤ ΠΑΠΑΔΗΜΗΤΡΙΟΥ)
      Οι φωνές, λοιπόν, είναι χρήσιμες, οι καταγγελίες είναι χρήσιμες, ακόμα και αν δεν συγκροτούν αξιόπιστη πολιτική λύση, αλλά προσοχή στο δια ταύτα. Οι συνάδελφοι αδικούν τον εαυτό τους -και μιλάω για τους συναδέλφους της Αντιπολίτευσης- όταν το δια ταύτα στο οποίο καταλήγουν είναι «άρα, η Κυβέρνηση ακολουθεί μειονοτική πολιτική». Είναι λάθος. Προσφέρουμε έτσι χείριστες υπηρεσίες, ενώ ξεκινούμε από μία θετική πρόθεση και βαδίζουμε προς μία θετική κατεύθυνση. 
      Κυρίες και κύριοι συνάδελφοι, αν θέλουμε να πούμε τα πράγματα με το όνομά τους, όλος ο πολιτικός κόσμος έχει ευθύνες για την εγκατάλειψη κατά καιρούς και σε πολύ κρίσιμες περιστάσεις, σημαντικών αιτημάτων του Βορειοηπειρωτικού Ελληνισμού. Όλος ο πολιτικός κόσμος. 
      Να σας θυμίσω ότι, όταν κατέρρεε ως οντότητα κρατική η Αλβανία με την κρίση που ακολούθησε το θέμα των «πυραμίδων», πάλι επί ηγεσίας Μπερίσα, όταν μπορούσε η Ελλάδα να προχωρήσει σε συγκεκριμένες κινήσεις για να κατοχυρώσουμε -και μιλάω βεβαίως για διπλωματικές πολιτικές πρωτοβουλίες- σε πολύ μεγάλη κλίμακα τα πολιτικά και κοινωνικά δικαιώματα των Βορειοηπειρωτών, απωλέσαμε αυτήν την ευκαιρία. 
      Τα θέματα, λοιπόν, της μειονότητας είναι και εξακολουθούν να είναι στο προσκήνιο. Αρκετά πράγματα έχουν βελτιωθεί, άλλα πράγματα, όμως, παραμένουν σε μια επικίνδυνη εκκρεμότητα. Με τα θέματα της Χειμάρρας όντως έχουμε πρόβλημα. Το αλβανικό καθεστώς δεν έχει αποδώσει τις περιουσίες στους παλαιούς ιδιοκτήτες, περιουσίες δηλαδή τις οποίες οφείλει να αποδώσει, διότι ανήκουν σε ιδιοκτησίες προ της δημιουργίας των κολεκτιβιστικών συνεταιρισμών της εποχής του αλβανικού κομμουνιστικού καθεστώτος. Οι συνεταιρισμοί αυτοί, οι κολεκτίβες αυτές διαλύθηκαν το 1990. Έχουν περάσει δεκαοκτώ ολόκληρα χρόνια και το αλβανικό καθεστώς αρνείται να τακτοποιήσει αυτό το θέμα. 
      Ταυτόχρονα, είναι αλήθεια ότι για πολλούς παράγοντες της μειονότητας υπάρχει ένα κλίμα δικαστηριακών διώξεων, μια κατασκευή ενόχων, μια προσπάθεια ποινικοποίησης της πολιτικής δραστηριότητας, είτε στον τομέα της Τοπικής Αυτοδιοίκησης, είτε στον τομέα της κεντρικής πολιτικής σκηνής της Αλβανίας. 
      Να σας θυμίσω και εγώ την απαράδεκτη απόφαση του Ανωτάτου Δικαστηρίου της Αλβανίας, της 4ης Φεβρουαρίου του 2009, με την οποία απόφαση καταδικάστηκαν πέντε Χειμαρριώτες για προσβολή της Αλβανικής Δημοκρατίας και των συμβόλων της. 
      Τι έκαναν; Προσέβαλαν τη σημαία της Αλβανικής Δημοκρατίας; Εάν είχαν κάνει κάτι τέτοιο, θα ήταν απαράδεκτο και όντως θα έπρεπε να τιμωρηθούν. Όπως απαιτούμε να σέβονται οι άλλοι τα εθνικά μας σύμβολα, έτσι οφείλουμε και  εμείς να σεβόμαστε τα εθνικά σύμβολα των άλλων. Δεν υπήρξε κάτι τέτοιο. 
      Τι υπήρξε; Καταδικάστηκαν διότι σήκωσαν την ελληνική σημαία. Αυτό ήταν το έγκλημά τους. Γι’ αυτό καταδικάστηκαν. Απαράδεκτη, λοιπόν, απόφαση για την  οποία η Αλβανία είναι έκθετη στα διεθνή fora και βεβαίως στα ευρωπαϊκά fora. 
      Επίσης, έχουμε μία συστηματική προσπάθεια του αλβανικού πολιτικού κατεστημένου και μάλιστα του πιο αντιδραστικού και εθνικιστικού πυρήνα του, να ενοχοποιήσει και να ποινικοποιήσει την πολιτική δραστηριότητα, τόσο στο πεδίο της Τοπικής Αυτοδιοίκησης, όσο και στο πεδίο της κεντρικής πολιτικής σκηνής της Αλβανίας, του άξιου Δημάρχου Χειμάρρας και Προέδρου της «Ομόνοιας», του κυρίου Βασίλη Μπολάνου. 
      Όπως γνωρίζετε, ο κ. Μπολάνος είναι αυτή τη στιγμή υπόδικος, προσπαθούν να του φορτώσουν διάφορες ιστορίες περί δήθεν αυθαιρεσιών πολεοδομικής, οικιστικής και χωροταξικής μορφής στα όρια του Δήμου Χειμαρριωτών κ.ο.κ. Πρόκειται για προφάσεις και προσχήματα εκ του πονηρού των γνωστών αντιδραστικών εθνικιστικών κύκλων της Αλβανίας, οι οποίοι υποβλέπουν τον Πρόεδρο της «Ομόνοιας» και εκλεγμένο Δήμαρχο των Χειμαρριωτών και προσπαθούν να δημιουργήσουν προβλήματα στις σχέσεις και με τη μειονότητα και με το ελληνικό κράτος. 
      Πρόσφατα είναι τα επεισόδια στην Αλβανική Βουλή, όπου Αλβανοί Βουλευτές που συγκροτούν αυτό το διακομματικό εθνικιστικό πυρήνα επετέθησαν, κάλεσαν την Αλβανική Κυβέρνηση να αντιδράσει και είπαν «αφού δεν αντιδρά η Αλβανική Κυβέρνηση σε βάρος του Μπολάνου, να  αντιδράσει η νεολαία σε βάρος αυτού του άτιμου Έλληνα». Έτσι είπαν. «Σε βάρος αυτού του άτιμου Έλληνα». 
       Βεβαίως, θα μου πείτε ότι αφού αυτά συμβαίνουν στην Αλβανία, γιατί θα κυρώσουμε σήμερα το Πρωτόκολλο Προσχώρησης της Αλβανίας στο Βορειοατλαντικό Σύμφωνο; 
      Ακούστε. Το να είναι η Αλβανία με την πλάτη στον τοίχο, το να περιέλθει η Αλβανία σε μία πλήρη απομόνωση στην περιοχή δεν είναι λύση. Η Ελληνική Κυβέρνηση δεν νομίζω ότι αρνείται πως υπάρχουν εθνικιστικά στοιχεία τα οποία έχουν ανθελληνική πολιτική και ανθελληνική δράση στη σημερινή Αλβανία. Και τα στοιχεία αυτά, δυστυχώς, υπάρχουν σε όλα τα αλβανικά κόμματα και στο σοσιαλιστικό που θέλει να εμφανίζεται πιο διεθνιστικό κ.ο.κ., αλλά είναι μέγα ψέμα. Απηνείς διώκτες του Ελληνισμού της Αλβανίας υπήρξαν στενότατοι συνεργάτες του πρώην σοσιαλιστική ηγέτη Φατός Νάνο. Αυτή είναι η αλήθεια.  
      ΑΡΙΣΤΟΤΕΛΗΣ ΠΑΥΛΙΔΗΣ: Φάτος Νάνο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Χρησιμοποιώ τον αλβανικό τονισμό. 
      Άρα αυτοί οι κύκλοι διατρέχουν το αλβανικό πολιτικό στερέωμα. Ασφαλώς δεν απηχούν και δεν εκπροσωπούν το σύνολο του πολιτικού κόσμου της Αλβανίας. 
      Έχω την τιμή να συνδέομαι με προσωπική φιλία με πολλούς πολιτικούς της Αλβανίας που είναι σύγχρονοι, είναι ευρωπαϊστές, έχουν προσανατολισμό για τη δημιουργία δημιουργικών και γόνιμων διμερών σχέσεων, τόσο με την Ελλάδα, όσο και με τις υπόλοιπες χώρες της περιοχής της Βαλκανικής Χερσονήσου. Υπάρχει, όμως –και πρέπει να το παραδεχθούμε- αυτή η ομάδα. Δεν είναι η πλειοψηφούσα. Διατρέχει όλο το πολιτικό στερέωμα της Αλβανίας και έχει νησίδες στα διάφορα αλβανικά κόμματα. 
      Ποια είναι η φιλοσοφία, λοιπόν, της Ελληνικής Κυβέρνησης; Αν απομονωθεί η Αλβανία θα είναι ουσιαστικά σαν να προσφέρουμε δώρο σε αυτούς τους κύκλους της αντίδρασης, του εθνικισμού και της μισαλλοδοξίας. Η Αλβανία πρέπει να είναι μέσα στις Βορειοατλαντικές δομές και κοντά τις ευρωπαϊκές δομές. Δεν υπάρχει άλλος δρόμος, εάν θέλουμε να βελτιώσουμε καταστάσεις. Δεν υπάρχει άλλος δρόμος, εάν θέλουμε να βελτιώσουμε τα ανθρώπινα δικαιώματα της ελληνικής μειονότητας και δεν υπάρχει άλλος δρόμος, εάν θέλουμε -και το ευχόμαστε και το προσπαθούμε- να ανασυγκροτηθεί η Αλβανική κοινωνία, να γίνει μια σύγχρονη ευρωπαϊκή κοινωνία, μια κοινωνία ανοχής προς τη διαφορετικότητα, ανοχής προς τις μειονότητες, θρησκευτικές και εθνικές. Η ελληνική μειονότητα είναι εθνική και τα δικαιώματά της κατοχυρώνονται από διεθνείς συνθήκες. 
      Κατά συνέπεια όποιος πραγματικά ενδιαφέρεται για την τύχη της μειονότητας, όποιος πραγματικά ενδιαφέρεται για να γίνουν τα Δυτικά Βαλκάνια και ευρύτερα η Βαλκανική χερσόνησος ένας χώρος γόνιμης και δημιουργικής συνεργασίας, ένα πεδίο ειρήνης στη σύγχρονη Ευρώπη, πρέπει να επικροτήσει την πολιτική της Κυβέρνησης.
      Το ότι θα στέρξουμε σήμερα να μπει η Αλβανία στο ΝΑΤΟ δε σημαίνει ότι σταματάμε τον αγώνα. Αυτός ο αγώνας μεταφέρεται μέσα στα πεδία δράσης διαβουλεύσεων, πιέσεων της Βορειοατλαντικής Συμμαχίας και αύριο, της Ευρώπης.
      Δεν μου επιτρέπει ο χρόνος, δεν θέλω να επεκταθώ περισσότερο. Θέλω απλώς να επισημάνω την εξαιρετικά μεγάλη προσφορά της προσπάθειας Βουλευτών του Ελληνικού Κοινοβουλίου, όπως του Αντιπροέδρου της Βουλής, του κ. Σούρλα, για να γίνουν σεβαστά επιτέλους και να αποκατασταθούν τα νεκροταφεία των πεσόντων Ελλήνων κατά τους αγώνες της πατρίδας στα βουνά της Αλβανίας, της Βορείου Ηπείρου.
      Κλείνοντας, θα ήθελα να εκφράσω κι εγώ τα συλλυπητήριά μου στην οικογένεια του άξιου πανεπιστημιακού και εκλεκτού κοινοβουλευτικού άνδρα, του αείμνηστου Γιώργου Παπαδημητρίου, η απώλεια του οποίου πραγματικά μας βρίσκει όλους με αισθήματα συγκλονισμού και βαθιάς λύπης.
      Και κλείνοντας -άσχετο με το θέμα, αλλά σχετικό με την επικαιρότητα- θα ήθελα να εκφράσω, επίσης, ως Κοινοβουλευτικός Εκπρόσωπος της Νέας Δημοκρατίας την αποστροφή μου για μία πράξη τρομοκρατίας η οποία έγινε πριν από λίγες ώρες, με στόχο ένα κανάλι, το κανάλι «ALTER». Οι πρώτες πληροφορίες λένε ότι πρέπει οι δράστες να κατατάσσονται στο γνωστό χώρο των αντιεξουσιαστών. Μακάρι οι πληροφορίες αυτές, που προήλθαν από την Αστυνομία -από εκεί τις πληροφορήθηκα- να πέφτουν έξω. Πάντως, το χτύπημα στο «ALTER» αποτελεί ένα χτύπημα κατά της ελεύθερης πληροφόρησης και ενημέρωσης και κατά τούτο, νομίζω ότι είναι από όλες τις πτέρυγες καταδικαστέο.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Παναγιωτόπουλε.
      Επιτρέψτε μου να συμφωνήσω στην παρατήρησή του για την επίθεση στο «ALTER» και να εκφράσω τη βαθύτατη λύπη μου για τον εκλεκτό συνάδελφο, εκλεκτό ακαδημαϊκό, εκλεκτό άνθρωπο και φίλτατο Γιώργο Παπαδημητρίου.
      Θα ήθελα να επαναλάβω στο Σώμα ότι από τα κάτω δυτικά θεωρεία της Βουλής συνεχίζουν να παρακολουθούν τη συνεδρίασή μας, για να αναφέρω και τα ονόματά τους, ο Πρέσβης της Δημοκρατίας της Αλβανίας κ. Viti Minarolli, συνοδευόμενος από τον Στρατιωτικό Ακόλουθο της Πρεσβείας κ. Kristo Rapo και η Πρέσβης της Δημοκρατίας της Κροατίας στην Αθήνα κ. Vesna Crjetkovic Kurejec, συνοδευόμενη από τη Σύμβουλο της Πρεσβείας κ. Mirjana Pusic.
      Καλώς ήλθατε στην Ελληνική Βουλή.
(Χειροκροτήματα από όλες τις πτέρυγες της Βουλής)
      Παρακαλώ τον Κοινοβουλευτικός Εκπρόσωπος του ΛΑΟΣ κ. Ροντούλη να έρθει στο Βήμα.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
      Θα ήθελα να πω κι εγώ από την πλευρά του Λαϊκού Ορθοδόξου Συναγερμού ότι καταδικάζουμε οποιαδήποτε τρομοκρατική ή βίαιη συμπεριφορά εκδηλώνεται, πόσο μάλλον όταν εκδηλώνεται προς ένα μέσο μαζικής ενημέρωσης που προωθεί την πληροφόρηση και την πολυφωνία.
      Κύριε Παναγιωτόπουλε, σας άκουσα με μεγάλη προσοχή. Δεν είναι εδώ ο κ. Παναγιωτόπουλος, βεβαίως, αλλά θα πρέπει να του επισημάνω ότι μας αδίκησε και θέλω και τη μαρτυρία σας, κύριε Υφυπουργέ, διότι κανείς Βουλευτής του Λαϊκού Ορθοδόξου Συναγερμού δε μίλησε για μειοδότες και για μειοδοσία. Η πρότασή μας ήταν μία, να δοθεί μία αναβολή στην ψήφιση του Πρωτοκόλλου, στην επικύρωση του Πρωτοκόλλου, προκειμένου να τεθούν κάποια ζητήματα προς την πλευρά της Αλβανικής Δημοκρατίας. Πέραν τούτου, ουδέν. Αντιθέτως, δεχθήκαμε επίθεση από σας περί εθνικιστικής κριτικής, που, βεβαίως, δεν ερείδεται σε κανένα αντικειμενικό δεδομένο.
      Είπε, επίσης, ο κ. Παναγιωτόπουλος ότι δεν πρέπει, αγαπητοί συνάδελφοι, να βάζουμε την Αλβανία με την πλάτη στον τοίχο. Σας ερωτώ: είναι δυνατόν μία χώρα που έχει την πλάτη των Ηνωμένων Πολιτειών, που είναι η αιχμή του δόρατος, ο αλβανικός εθνικισμός της αμερικανικής πολιτικής στα Δυτικά Βαλκάνια, στην περιοχή των Βαλκανίων, να είναι με την πλάτη στον τοίχο; Διότι, επιτέλους, πρέπει να λέμε τα πράγματα με το όνομά τους.
      Και βεβαίως, ειπώθηκε και κάτι ακόμα, περί νεκροταφείων, από τον κ. Παναγιωτόπουλο. Κοιτάξτε να δείτε. Κανείς μέσα στην Αίθουσα αυτή δεν μπορεί να αμφισβητήσει το θετικό των ενεργειών και της πρωτοβουλίας του αξιοτίμου Αντιπροέδρου της Βουλής των Ελλήνων, του κ. Σούρλα. Για να δούμε, όμως, τα πράγματα με μία άλλη οπτική!
      Πρώτον, γιατί, κύριε Υφυπουργέ -και θέλουμε συγκεκριμένες απαντήσεις και να αφήσετε αυτές τις κορώνες περί εθνικισμού από την πλευρά του Λαϊκού Ορθοδόξου Συναγερμού- η ελληνική πλευρά στην αρχή έκανε λόγο για τέσσερα νεκροταφεία και από τα τέσσερα υπαναχωρήσαμε στα δύο, από τα οποία δύο, αγαπητοί συνάδελφοι στο ένα; Γιατί; Διότι το καινούργιο νεκροταφείο είναι το νεκροταφείο στην Κορυτσά. Το άλλο στο χωριό Βουλιαράτες του Αργυροκάστρου, λειτουργούσε ήδη.
      Άρα, λοιπόν, από τα τέσσερα πήγαμε στα δύο, στο εξής ένα. Ούτε σε αυτό το σημείο, που για κάθε πολιτισμένο κράτος, για κάθε πολιτισμένο λαό, είναι ένα σημείο ανθρωπιστικής τάξεως -να το πω έτσι- δεν είναι πολιτικό το ζήτημα και εμφανίσατε την αλβανική πλευρά ως να μας δίνει κάποιο αντάλλαγμα και βεβαίως, η αλβανική πλευρά της δουλειά της κάνει, διότι προσφέρει «αντάλλαγμα» -εντός εισαγωγικών η λέξη- ενόψει των επικυρώσεων που έπρεπε να γίνουν, είτε για τη Συμφωνία Σύνδεσης με την Ευρωπαϊκή Ένωση, είτε λόγω του Πρωτοκόλλου, που καλούμεθα σήμερα να κυρώσουμε.
      Άρα, λοιπόν, η αλβανική πλευρά καλά κάνει. Τη δουλειά της κάνει. Ένα θέμα ανθρωπιστικού περιεχομένου το δίδει ως «αντάλλαγμα» κι εμείς το παίρνουμε, το δεχόμαστε ως «αντάλλαγμα» για να κρύψουμε, τι, κύριε Υφυπουργέ; Να κρύψουμε την ανικανότητά μας να προωθήσουμε ζητήματα εθνικού ενδιαφέροντος και διμερών σχέσεων.
      Και βεβαίως, είπε και κάτι άλλο ο κ. Παναγιωτόπουλος. Λέει: «Ο αγώνας τώρα θα συνεχιστεί είτε μέσα στο ΝΑΤΟ είτε οψέποτε η Αλβανία εισέλθει στην Ευρωπαϊκή Ένωση». Δεν μας λέει, όμως, το άλλο μισό της αλήθειας, που είναι οδυνηρό και είναι πραγματικό. Ποιο, δηλαδή; Ότι η Αλβανία θα μεταφέρει τις όποιες διεκδικήσεις της εντός Ευρωπαϊκής Ένωσης, οψέποτε εισέλθει και εντός ΝΑΤΟ. Αυτό γιατί δεν το λέτε;
      Και βεβαίως, δεν βλέπετε τι κάνει η Τουρκία; Με την Τουρκία είμαστε «σύμμαχοι» -εντός εισαγωγικών η λέξη- υποτίθεται. Είδατε η αναθεωρητική πολιτική της Τουρκίας να έχει υποχωρήσει, έστω και στο ελάχιστο, είτε στα θέματα του Αιγαίου είτε στο θέμα της Κύπρου είτε στο θέμα της Θράκης; Συνεχώς προκαλούν προβλήματα. Τι μας ωφέλησε η συμμετοχή μας στο ΝΑΤΟ με την ταυτόχρονη συμμετοχή της Τουρκίας; Το ίδιο θα γίνει και με την Αλβανία. Η Αλβανία θα μπει στο ΝΑΤΟ και θα μεταφέρει τις διεκδικήσεις της έναντι του Ελληνισμού σε νατοϊκό επίπεδο. Ό,τι έγινε με την Τουρκία το ίδιο θα γίνει τώρα και με την Αλβανία. Αυτά δεν τα λέτε, όμως. Αυτά είναι η αλήθεια και αυτό δεν είναι ένας εθνικιστικός λόγος. Είναι ρεαλιστική εξωτερική πολιτική. Είναι η real politic, είναι η πολιτική που βλέπει τα πράγματα όπως είναι, όχι όπως θα ήθελε η πολιτική ηγεσία της χώρας μας να είναι, όπως είναι στην πραγματικότητα.
      Και να έρθω τώρα στην πλευρά του ΠΑΣΟΚ, το οποίο συναινεί. Εν πρώτοις, να πω ότι έχουν πάθει αμνησία οι άνθρωποι, διότι ξεχνάνε -και θέλουν να κάνουν μαθήματα σ΄ εμάς, στο Λαϊκό Ορθόδοξο Συναγερμό- τα Ίμια, ξέχασαν το «ευχαριστώ» στους Αμερικανούς, ξέχασαν τη Συμφωνία της Μαδρίτης, που αναγνώρισε ζωτικά δικαιώματα της Τουρκίας στο Αιγαίο. 
      ΑΡΙΣΤΟΤΕΛΗΣ ΠΑΥΛΙΔΗΣ: Συμφέροντα.
      ΑΣΤΕΡΙΟΣ ΡΟΝΤΟΥΛΗΣ: Ζωτικά συμφέροντα της Τουρκίας στο Αιγαίο. Ξεχνάνε, φαίνεται, το τι έγινε με την υπόθεση Οτσαλάν, που μας «τσαλάκωσε» το ηθικό ως Έλληνες και ως ευνομούμενη πολιτεία στο εξωτερικό, στον πολιτισμένο κόσμο, αλλά ξεχνάνε και τη συμπεριφορά του κ. Παπανδρέου, που ανερυθρίαστα πήγαινε στην Κύπρο για να πει στους Κύπριους να υπερψηφίσουν το επονείδιστο «σχέδιο Ανάν». 
      Αυτά τα ξεχνάνε στο ΠΑΣΟΚ και λένε: «Μα, τώρα να μην έχουμε εθνικιστικές κορώνες τύπου Λαϊκού Ορθοδόξου Συναγερμού, να δούμε τα πράγματα όπως είναι». Το παίζουν κήνσορες, τιμητές από την πλευρά του ΠΑΣΟΚ! Αλλά, βεβαίως, και αυτοί δυστυχώς αποκρύπτουν την πραγματική ουσία.
      Επιτρέψτε μου, κύριε Υφυπουργέ, να κάνω μία γεωπολιτική σύντομη περιδιάβαση αναφορικά με τα Βαλκάνια. Υφίσταται αυτήν τη στιγμή, αγαπητοί συνάδελφοι -και δεν αμφισβητείται από κανέναν- ένας ανταγωνισμός μεγάλων δυνάμεων. Από τη μία πλευρά είναι οι Ηνωμένες Πολιτείες Αμερικής και από την άλλη πλευρά η Ρωσία. Υπάρχει ένας σφοδρός ανταγωνισμός επιρροής στη βαλκανική ενδοχώρα. Γιατί υπάρχει ο ανταγωνισμός αυτός; Υπάρχει, διότι τα Βαλκάνια είναι η ενεργειακή πύλη για τη Ρωσία, διότι είναι το μαλακό υπογάστριο της Ευρωπαϊκής Ένωσης, διότι, τελικά, είναι μία περιοχή που γειτνιάζει με τη φλεγομένη Μέση Ανατολή, μ΄ ό,τι αυτό συνεπάγεται. Είναι, δηλαδή, μία κρίσιμη γεωστρατηγικά περιοχή. 
      Υπάρχει, λοιπόν, αυτός ο ανταγωνισμός. Η Ευρωπαϊκή Ένωση τι ρόλο παίζει σ΄ αυτόν τον ανταγωνισμό; Μα, εμφανώς δεν παίζει κανένα ρόλο ή παίζει έναν πολύ μικρό ρόλο. Ο εισηγητής μας, ο κ. Γεωργιάδης, έθεσε πολύ καλά το θέμα, όταν είπε: «Μα, τι να περιμένουμε από την Ευρωπαϊκή Ένωση; Δεν έχει πολιτική για τα Βαλκάνια, δεν έχει μια ξεκάθαρη πολιτική θέση και ένα όραμα για την περιοχή, γιατί απλούστατα δεν έχει και δυνάμεις, στρατιωτικό υλικό, για να μπορέσει να επιβάλει σε διεθνές επίπεδο την άποψή της ή τη θέση της. Στερείται ενός ευρωπαϊκού στρατού. Εξάρτημα του ΝΑΤΟ είναι, για να λέμε την αλήθεια». 
      Ερχόμαστε τώρα στη θέση της χώρας μας. Κοιτάξτε, πρέπει να λέμε και εδώ την αλήθεια. Ποια είναι η θέση της Ελλάδος σε όλη αυτήν τη βαλκανική σκακιέρα; Ο Πρωθυπουργός της χώρας ακολουθεί μία πολιτική εξισορρόπησης των πιέσεων, είτε προέρχονται από την πλευρά των Ηνωμένων Πολιτειών, είτε από την πλευρά της Ρωσίας. Και βεβαίως, πρέπει να τα έχουμε καλά και με τους Αμερικανούς. Τουτέστιν, δεν υψώνουμε τη φωνή μας όσον αφορά τη μονομερή ανεξαρτησία του Κοσόβου, δεν υψώνουμε τη φωνή μας όπως πρέπει να την υψώσουμε έναντι του αλβανικού ψευδοαλυτρωτισμού, δεν υψώνουμε τη φωνή μας έναντι των Σκοπίων, έναντι της Άγκυρας, διότι πρέπει να τα έχουμε καλά με την υπερδύναμη εκείθεν του Ατλαντικού. 
      Από την άλλη πλευρά, όμως, πρέπει να κάνουμε και ανοίγματα στη Ρωσία. Εξ ου ο αγωγός Μπουργκάς-Αλεξανδρούπολης, εξ ου οι τρεις επισκέψεις Πούτιν στην Ελλάδα. 
      Προσπαθεί, λοιπόν, ο Πρωθυπουργός να εξισορροπήσει. Είναι μία σοφή πολιτική, θα μπορούσε να πει με την εμπειρία του ο κ. Παυλίδης, προσπαθεί να εξισορροπήσει. Ναι, αλλά η απάντηση είναι η εξής: Κάποτε θα έρθει η ώρα –και έρχεται η ώρα αυτή- που θα πρέπει να τοποθετηθούμε ξεκάθαρα επί κάποιων προβλημάτων -κάποια από αυτά τα ανέφερα- είτε πρόκειται για την ανεξαρτησία του Κοσόβου, είτε για την ονομασία των Σκοπίων, είτε πρόκειται για ζητήματα που αφορούν την ελληνική μειονότητα στην Αλβανία. Ειπώθηκε και από άλλους συναδέλφους τι θα γίνει με το ιδιοκτησιακό καθεστώς. Η αλβανική πλευρά πιέζει αφόρητα προς αυτήν την κατεύθυνση, προκειμένου δημογραφικά να αλλοιώσει μειονοτικές περιοχές. Δηλαδή, μεταφέρει περιουσίες υπό το πρόσχημα κάποιων Αλβανών τσιφλικάδων σε Αλβανούς, προκειμένου να χάσουν τις περιουσίες τους ομογενείς Βορειοηπειρώτες και έτσι να επέλθει εθνολογική αλλοίωση σε μειονοτικές περιοχές.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή) 
      Βεβαίως, κύριε Υφυπουργέ, θέλω να σας θυμίσω κάτι που συντάραξε τον ελληνισμό. Αναφέρομαι στην επίσκεψη του κ. Παπούλια -κάτι που δεν ακούστηκε στην Αίθουσα- ο οποίος μετέβη στην Αλβανία και για να προασπίσει την αξιοπρέπεια της Ελληνικής Δημοκρατίας, έφυγε διότι κάποιοι έθεταν θέμα Τσαμουριάς. 
      Και εδώ ακούστε τι λέει η Greek American News Agency, αγαπητοί συνάδελφοι. Αλβανοί διανοούμενοι γράφουν –θα το καταθέσω στα Πρακτικά- μία επιστολή στα αγγλικά, στα ελληνικά, στα αλβανικά. Την στέλνουν στον ΟΗΕ, στη δική μας Βουλή κ.λπ.. Ακούστε τι γράφουν αυτοί οι άνθρωποι και εδώ κάποιοι κάνουν λόγο για εθνικιστικές κορώνες του Λαϊκού Ορθοδόξου Συναγερμού! Ακούστε, αγαπητέ κύριε συνάδελφε, κύριε Γεωργιάδη, τι λένε Αλβανοί διανοούμενοι στην επιστολή τους. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Υποστηρίζουν αυτοί οι άνθρωποι ότι αυτή η στρατηγική, δηλαδή της συνένωσης, να μπει η Αλβανία στην Ευρωπαϊκή Ένωση, στο ΝΑΤΟ κ.λπ., θα βοηθούσε στην πρόοδο της πολυεθνικής ελληνικής κοινωνίας, με τις εθνότητες που ζουν στη χώρα μας, όπως Τούρκοι, Ρωσοπόντιοι, Βλάχοι, Μακεδόνες, Ρομ και Ισραηλινοί. Αυτά λένε. Τι άλλο ζητούν; Ζητούν τη δημιουργία νεκροταφείου στην Ελλάδα για τους Αλβανούς πεσόντες στην Τσαμουριά και μνημείο προς τιμήν τους, επιστροφή των περιουσιών των Τσάμηδων, περισσότερα δικαιώματα για τους Αλβανούς μετανάστες. Κάποιοι είπαν: Τι αναφέρετε εδώ μέσα τους Αλβανούς μετανάστες; Έχουν ξεχάσει, όμως, το ρόλο των στρατηγικών μειονοτήτων. 
      Ζητούν, επίσης, να υπάρξει τέλος στην αστυνομική βία εις βάρος τους! Είδε κανείς στην Ελλάδα να ασκείται βία επί νομίμων Αλβανών μεταναστών και των οικογενειών τους; Το αντίθετο συμβαίνει. Το καταθέτω για τα Πρακτικά.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, δεν θέλω να θέλω να κάνω κατάχρηση του χρόνου και της υπομονής σας και τελειώνω, λέγοντας τούτο: Θα τρίζουν τα οστά των νεκρών στρατιωτών που έπεσαν στο μέτωπο της Αλβανίας, βλέποντας αυτήν την πραγματικότητα, αυτόν τον ωχαδερφισμό της ελληνικής πολιτείας έναντι του ελληνικού στοιχείου στη Βόρεια Ήπειρο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας παρακαλώ.
      ΑΣΤΕΡΙΟΣ ΡΟΝΤΟΥΛΗΣ: Τελειώνω, κυρία Πρόεδρε.
      Οι άνθρωποι αυτοί δεν πολέμησαν μόνο για να αντιμετωπίσουμε το ναζισμό και το φασισμό, πολέμησαν και για την απελευθέρωση πατρώων εδαφών.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Παυλίδης για τέσσερα λεπτά.
      ΑΡΙΣΤΟΤΕΛΗΣ ΠΑΥΛΙΔΗΣ: Από πού, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Από όπου επιθυμείτε. Κανονικά, βάσει του Κανονισμού, από το έδρανο.
      ΑΡΙΣΤΟΤΕΛΗΣ ΠΑΥΛΙΔΗΣ: Βάσει του Κανονισμού, οφείλω, κυρία Πρόεδρε, να πω στον κ. Βαρβιτσιώτη το «καλορίζικος». Πρώτη σας εμφάνιση με την ιδιότητα του Υφυπουργού Εξωτερικών και σας εύχομαι να αντέξετε στο δύσκολο πόστο σας και να επιτελέσετε το έργο σας έτσι όπως πρέπει. Άλλωστε, έχετε θητεία κοινοβουλευτική που εγγυάται και την κυβερνητική σας προσφορά. 
      Παρηκολούθησα την ομιλία σας με πολλή προσοχή, αλλά πριν φθάσω σε αυτήν, θέλω να εκφράσω, κυρία Πρόεδρε, την εξαιρετική λύπη μου για την απώλεια του συναδέλφου Γιώργου Παπαδημητρίου. Απώλεια για το Κοινοβούλιο!
      Θέλω να δηλώσω και εγώ την αντίθεσή μου προς την επικίνδυνον πράξιν κατά Μέσου Μαζικής Ενημέρωσης. Υποθέτω ότι εκφράζει όλους μας. 
      Παραλλήλως, να πω στους συναδέλφους που εξέφρασαν αντιθέσεις προς την κύρωση αυτής της Συμβάσεως, μάλιστα και προς εσάς, κύριε Ροντούλη, που κάνατε μνεία του ονόματός μου, ότι μετέχοντας στους διεθνείς οργανισμούς, έμαθα δύο εκφράσεις, τις οποίες νομίζω ότι έχουν αφομοιώσει και η κυρία Πρόεδρος και ο κύριος Υφυπουργός, με τους οποίους συνυπηρετήσαμε στους διεθνείς οργανισμούς, αλλά και ο κ. Μπανιάς. 
      Η πρώτη έκφραση. Μα τι είναι αυτή η απόφαση που παίρνετε; Απάντηση: Balanced. Ισορροπημένη. 
    Δηλαδή, και «τούτο έχειν, κακείνο μη αφιέναι». Σε άλλη περίπτωση, επικαλούμεθα το άλφα, το βήτα, το γάμα. Τελικώς καταλήγουμε σε κάτι που δεν έχει σχέση με τα όσα επικαλούμεθα. Τι είναι αυτή η απόφαση; Έμαθα νέα έκφραση. Political decision, πολιτική απόφαση, λέει. Μη νομίζετε ότι δεν συμμεριζόμεθα τα όσα κύριοι συνάδελφοι του ΛΑΟΣ είπατε. Χαιρόμαστε μάλιστα που έχουμε και διπλωματικό «ακροατήριο». Εξηγούμεθα και παρακαλούμε μάλιστα το «ακροατήριο» να μεταβιβάσει απόψεις μελών του ελληνικού Κοινοβουλίου, που θέλουν να έχουν πολύ καλές σχέσεις όχι μόνο με τους γείτονες, αλλά με όλο τον κόσμο, προπάντων όμως με τους γείτονες.
    Όμως, κάποια στιγμή θα πάρουμε αποφάσεις. Πού θα πάει αυτή η κόντρα; Με την Αλβανία ζήσαμε κόντρα. Εσείς και εγώ στο Συμβούλιο της Ευρώπης ζήσαμε κόντρα. Είμαι εξ αυτών οι οποίοι ψήφισαν την ένταξη αυτής της χώρας σ’ αυτόν το διεθνή οργανισμό, μετά από περιπέτειες, με δίκη των πέντε και άλλα παρόμοια. 
    Ας μην μείνουμε σ’ αυτά. Έκφραση απόψεων –σκληρά έκφραση- και έτσι πρέπει να γίνεται. Να γνωρίζουν ότι γνωρίζομεν! Αλλά λαμβάνουμε πολιτική απόφαση. Ανοίγουμε πόρτες, έτσι όπως το περιέγραψε ο Υφυπουργός κ. Βαρβιτσιώτης. Ανοίγουμε πόρτες! Αν θέλουν να μπουν εν ηρεμία, καλοδεχούμενοι. Αν θέλουν κάποιοι να μπουν και να έχουν αναταραχή, και για αναταραχές είμαστε. Καλά τα λέω; 
    ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών): Και με κριτήριο, κύριε Παυλίδη.
    ΑΡΙΣΤΟΤΕΛΗΣ ΠΑΥΛΙΔΗΣ: Και με κριτήριο. 
    Επί του παρόντος, καλωσόρισαν και με την ψήφο μας και σε νέο διεθνή οργανισμό, αμυντικό οργανισμό. 
    Δεν θα λησμονήσω επίσκεψη στα Τίρανα με Κωνσταντίνο Μητσοτάκη Πρωθυπουργό, εγώ υπουργός Ναυτιλίας και ενώ ομιλούμε με τον Πρωθυπουργό Μέξι έξω, στην πλατεία των Τιράνων, οι Τσάμηδες να λένε «ζητούμε». Τέλος αυτά, αλλιώς χαλούν οι φιλίες. Αυτό να γίνει κατανοητό!
    Είναι ένα χωριό που λέγεται Καρόκι. Ζητά από την αλβανική κυβέρνηση, τη φίλο μας κ. Μπερίσα, συνάδελφο και στο Κοινοβούλιο του Συμβουλίου της Ευρώπης επί ένα διάστημα, να κάμει ένα δρόμο προς το μειονοτικό αυτό χωριό. Ένα «ρουσφέτι», ως επίδειξη καλής διαθέσεως. 
    Εγώ θα ψηφίσω τώρα λόγω πολιτικής απόφασης. Ζητώ, λοιπόν, να ακούσει ο φίλος μας και παλαιός συνάδελφος σε διεθνή οργανισμό «κάνε τους ένα δρόμο». Πρώτη ευκαιρία επιδείξεως καλής διαθέσεως. Και οι ακούοντες ας μεταφέρουσι. 
    Η πρότασή σας να κυρώσουμε τη σύμβαση έρχεται σε επίκαιρο στιγμή. Αλλάζουν τα πράγματα και γρήγορα μάλιστα. Η Ελλάς δεν μπορεί να είναι ουραγός. Η πολιτική απόφαση που το Υπουργείο Εξωτερικών προτείνει στη Βουλή με πολλές επιφυλάξεις, με πολλά σχόλια και με τη μόνη παρατήρηση «γνωρίζομεν τι γίνεται στη γειτονιά μας», παρ’ όλα αυτά, τουλάχιστον από εμένα, είναι δεκτή. Καλώς εκάματε και τη φέρατε στο Κοινοβούλιο και την υποστηρίξατε, κύριε Υφυπουργέ, με τον τρόπο που την υποστηρίξατε.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Παυλίδη. Ο κ. Μπανιάς έχει το λόγο.
    ΙΩΑΝΝΗΣ ΜΠΑΝΙΑΣ: Κυρία Πρόεδρε, θα αναφερθώ και θα σχολιάσω τέσσερα ζητήματα, τα οποία αναδείχθηκαν από τη συζήτηση που προηγήθηκε. 
    Πρώτο ζήτημα: Είμαστε αντίθετοι με τη διεύρυνση του ΝΑΤΟ, γιατί θεωρούμε ότι αποτελεί διαστρέβλωση της πραγματικότητας, μάλιστα κατάφωρη θα λέγαμε, το γεγονός ότι ακούστηκε και αναλύθηκε με επιχειρήματα, που δεν ανταποκρίνονται προς την πραγματικότητα, ότι το ΝΑΤΟ είναι ένας οργανισμός που προάγει την ασφάλεια και τη διεθνή ειρήνη. 
    Κατά τη γνώμη μας τα γεγονότα αποδεικνύουν ότι το αντίθετο συμβαίνει. Είναι ένας επιθετικός οργανισμός, που χρησιμοποιεί τη βία και που παραβιάζει πολύ συχνά το διεθνές δίκαιο και τη διεθνή νομιμότητα. Τα παραδείγματα τα ανέφερα και τα ανέλυσα στην πρωτολογία μου. Από αυτή την άποψη, λοιπόν, εμείς πιστεύουμε ότι η Ελλάδα έχει συμφέρον να διαλυθεί το ΝΑΤΟ και όχι να διευρυνθεί και γι’ αυτό δεν ψηφίζουμε και τη διεύρυνσή του με την ένταξη στο ΝΑΤΟ της Αλβανίας και της Κροατίας.
    Το δεύτερο ζήτημα που ήθελα να θίξω είναι το εξής. Ακούστηκε στη διάρκεια της συζήτησης ότι μέσω του ΝΑΤΟ η Ελλάδα μπορεί να χτίσει τις συμμαχίες και τις φιλίες της, τις σχέσεις της δηλαδή μ΄ άλλες χώρες. Εμείς θεωρούμε, για τους λόγους που αναφέραμε και προηγούμενα, ότι αυτό θα ήταν ο χειρότερος τρόπος που θα μπορούσαμε να επιλέξουμε για να χτίσουμε τις φιλίες και τις συμμαχίες και τις σχέσεις καλής γειτονίας μ΄ άλλες χώρες, που εμείς τις επιδιώκουμε. Συμφωνούμε να γίνουν –με την Αλβανία, με την Κροατία και με άλλες χώρες- αλλά υπάρχουν μία σειρά άλλοι τρόποι και πρέπει μ’ αυτούς να προσπαθήσουμε να χτίσουμε αυτές τις σχέσεις καλής γειτονίας, φιλίας και ειρηνικής συμβίωσης των λαών και των χωρών μας.
    Τρίτο σημείο. Επειδή ακούγεται συχνά, και ακούστηκε και σε άλλες περιπτώσεις, εμείς δεν συμφωνούμε να χρησιμοποιείται εκβιαστικά η προσπάθεια να πείσουμε κάποιες άλλες χώρες να κάνουν κάτι, με το να τους απαγορεύουμε κάτι άλλο. Ανεξάρτητα από το ότι εμείς δεν συμφωνούμε να μπει η Ελλάδα στο ΝΑΤΟ, δεν νομίζουμε ότι είναι επιχείρημα να μη μπει επειδή δεν έχει προχωρήσει σε μία σειρά βήματα εκδημοκρατισμού, όπως ακούστηκε στη διάρκεια της συζήτησης σ’ αυτήν την Αίθουσα. 
    Μ΄ αυτό το κριτήριο θα έλεγε κάποιος –επαναλαμβάνω  ότι εμείς είμαστε αντίθετοι με τη φιλοσοφία του πράγματος- ότι άλλες χώρες θα έπρεπε να εκδιωχθούν από το ΝΑΤΟ. Άρα, κατά συνέπεια δεν μπορεί η Ελλάδα για μείζονα θέματα εξωτερικής πολιτικής και διεθνών σχέσεων να λειτουργεί μ’ αυτήν τη λογική και μ΄ αυτά τα κριτήρια. 
    Το τέταρτο και τελευταίο θέμα που ήθελα να θίξω, είναι ότι, όπως ακούστηκε, η ένταξη μίας χώρας στο ΝΑΤΟ αποτελεί επιβράβευση για την πορεία της από ένα καθεστώς προς ένα άλλο, από μία πραγματικότητα προς μία νέα, από μία κατάσταση προς κάτι το διαφορετικό. 
    Για μας ισχύει το αντίθετο σε ό,τι αφορά το θέμα της ένταξης στο ΝΑΤΟ. Η ένταξη μιας χώρας στο ΝΑΤΟ ενισχύει την εξάρτησή της και θα σωρεύσει προοπτικά δεινά και στο δικό της λαό. Μπορεί σήμερα να μην το καταλαβαίνει ο λαός της, γιατί βγήκε από μία άσχημη κατάσταση, στο μέλλον όμως αυτό θα γίνει φανερό. Για όλους αυτούς τους λόγους, εμείς καταψηφίζουμε το σχέδιο νόμου για την ένταξη της Αλβανίας και της Κροατίας στο ΝΑΤΟ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Μπανιά. Κλείνουμε με τη δευτερολογία του κ. Γεωργιάδη. 
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κυρία Πρόεδρε.
    Κύριε Υπουργέ, μιλώντας τελευταίος μπορώ να συνοψίσω αυτά που ακούστηκαν στην Αίθουσα για να γίνουν λίγο πιο σαφή και ενδεχομένως να θελήσετε και εσείς να ανταπαντήσετε. Αυτό θα με χαροποιούσε πάρα πολύ. 
    Ακούσαμε, λοιπόν, από τον Κοινοβουλευτικό σας Εκπρόσωπο, τον κ. Πάνο Παναγιωτόπουλο, ότι οι ενστάσεις μας είναι πάρα πολύ χρήσιμες και εθνικά ωφέλιμες. Αυτήν του η φράση ήταν σε ευθεία αντίθεση και αποδοκιμασία της δικής σας πρώτης παρεμβάσεως ότι οι δικές μας φωνές ήταν υβριστικές και εθνικιστικές. 
    Θα ήθελα, λοιπόν, μία διευκρίνιση από τον Υπουργό της Κυβερνήσεως της Νέας Δημοκρατίας. Συμφωνεί ο κ. Βαρβιτσιώτης με τον κ. Παναγιωτόπουλο ότι η φωνή μας ήταν πάρα πολύ χρήσιμη και εθνικά ωφέλιμη ή όχι; Γιατί άλλο είπατε εσείς και άλλο ο Κοινοβουλευτικός σας Εκπρόσωπος.
    Οφείλω δε να επισημάνω στον κ. Παναγιωτόπουλο ότι ουδείς συνάδελφος από το ΛΑΟΣ κατηγόρησε κανέναν από εσάς για μειοδοσία. Δεν ξέρω από πού ο κ. Παναγιωτόπουλος πήρε αυτήν τη φράση. Αν υπάρχει στα Πρακτικά, πολύ ευχαρίστως να τη δω. Είμαι βέβαιος, όμως, ότι δεν υπήρξε καμμία τέτοια μομφή, ούτε καν κατηγορία. Αντιθέτως εδέχθημεν κατηγορία από εσάς χωρίς να υπάρχει κανένας απολύτως λόγος. 
    Άκουσα με πολύ μεγάλη προσοχή το συνάδελφο κ. Παυλίδη. Ο κ. Παυλίδης είναι από τους λίγους συναδέλφους που ήταν παρών και στην προηγούμενη συζήτηση πριν περίπου ένα μήνα σ΄ αυτήν εδώ την Αίθουσα για το θέμα κυρώσεως συμφωνίας με την Ευρωπαϊκή Ένωση. 
    Κύριε Υπουργέ, παρ’ όλο που το θέσαμε περίπου όλοι οι συνάδελφοι του ΛΑΟΣ το ερώτημα, μάλλον ο εκλεκτός κ. Παυλίδης δεν το άκουσε. Εμείς σας είπαμε τι θα σας πείραζε να αναβάλετε για μερικούς μήνες αυτήν σας την τακτική, έως ότου πάρετε απτά ανταλλάγματα από την αλβανική πλευρά.
Και αυτό οφείλω να πω στο Προεδρείο που έχει πολύ μεγάλη εμπειρία από τα διεθνή fora: αυτό, πράγματι, είναι και μία πολιτική balanced -έτσι να μιλήσουμε και την αγγλική ορολογία- και μία political απόφαση. Το κάνουν πάρα πολλές χώρες, κύριε Παυλίδη, αφού με προκαλέσατε. Γιατί, κύριε Παυλίδη –και απευθύνομαι στην ουσία στον κύριο Υφυπουργό- αυτά που έχετε μάθει εσείς στα διεθνή fora δεν πάτε να τα ψιθυρίσετε στο αυτί του κ. Βαρβιτσιώτη να τα μάθει και εκείνος; Γιατί είναι  balanced, επαναλαμβάνω, και political decision. Αυτό σας είπαμε. Και ενώ, κύριε Υφυπουργέ, ρωτάμε -δεν ξέρω, είμαι πολύ νέος συνάδελφος και ίσως δεν έχω κατανοήσει πολύ καλά το ρόλο και το θεσμό και τον Κανονισμό του Κοινοβουλίου- εδώ και ένα μήνα  -ρώτησα τον κ. Βαληνάκη, ρώτησα την κ. Μπακογιάννη στην επιτροπή, αρχίζω να αντιλαμβάνομαι ότι, ή εγώ δεν μιλάω καλά την ελληνική γλώσσα, ή εσείς δεν καταλαβαίνετε την ελληνική γλώσσα- ακόμη δεν έχετε απαντήσει. Σε τι θα έβλαπτε τις Ελληνοαλβανικές σχέσεις και σε τι θα έβλαπτε την προοπτική της εισόδου σε ευρωατλαντικούς θεσμούς της Αλβανίας η ολιγόμηνη καθυστέρηση ως μέσο πιέσεως για αυτά τα δίκαια αιτήματα, που και ο κ. Παυλίδης παραδέχθηκε ως δίκαια και ο κ. Παναγιωτόπουλος παραδέχθηκε ως δίκαια; Για να μη σας απευθύνω τη μομφή ότι θεωρείτε εσείς ως δίκαια αυτά που είπαμε εμείς οι «κακοί» του ΛΑΟΣ -γιατί έτσι μας χαρακτηρίσατε, λυπούμαι για το χαρακτηρισμό, είπατε οι «κακοί εθνικιστές», κάπως έτσι- έρχομαι να ρωτήσω για τελευταία φορά με αγωνία να δω αν θα πάρω απάντηση. Το ερώτημα είναι συγκεκριμένο. Μας ζήτησαν όλες οι Βορειοηπειρωτικές οργανώσεις, ο εξαίρετος Δήμαρχος Χειμάρρας κ. Μπολάνος και Πρόεδρος του κόμματος της ΟΜΟΝΟΙΑΣ όλες οι πανηπειρωτικές οργανώσεις της γης, μεταξύ των οποίων και πάρα πολλοί πολιτευτές της Νέας Δημοκρατίας, να αναβάλετε για λίγους μήνες, έως ότου ανοίξουν τα σχολειά τους και έως ότου σεβαστεί η Αλβανία εμπράκτως τα δικαιώματά τους. Μπορείτε να μας απαντήσετε στο συγκεκριμένο, αν θα σας πείραζε η αποδοχή του αιτήματος της ολιγόμηνης καθυστέρησης;   
      Ευχαριστώ πάρα πολύ.
      (Χειροκροτήματα από την πτέρυγα του ΛΑ.Ο.Σ)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Γεωργιάδη.
      Ο Υφυπουργός Εξωτερικών κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουργός Εξωτερικών):  Κυρία Πρόεδρε, κυρίες και κύριοι συνάδελφοι, μετά από μία έντονη αλλά γόνιμη συζήτηση, θα ήθελα να ευχαριστήσω όλους όσους συμμετείχαν σ΄ αυτήν, γιατί πιστεύουμε ότι πρέπει να συζητάμε, όχι μόνο για τα εθνικά μας θέματα, αλλά θα πρέπει να συζητάμε και για τη διεθνή θέση και την παρουσία της χώρας. Και η ένταξη των χωρών αυτών στην Βορειοατλαντική Συμμαχία ανταποκρίνεται στην πάγια επιδίωξη της χώρας μας να δημιουργηθεί γύρω από τα σύνορά μας μιας ζώνη  σταθερότητας. Γι’ αυτό άλλωστε η Ελλάδα πάντοτε στήριζε και θα συνεχίσει να υποστηρίζει  τη ευρωπαϊκή και ευρωατλαντική πορεία των γειτονικών κρατών, εφόσον αυτά πληρούν τα σχετικά κριτήρια και τα προαπαιτούμενα με κυρίαρχο αυτό των σχέσεων της καλής γειτονίας. Και όπως είναι γνωστό  φιλοξενούμε στο Κοινοβούλιο την Πρέσβειρα της Κροατίας, μιας φίλης χώρας. Οι σχέσεις μας με την Κροατία είναι εξαιρετικές…. 
      ΑΡΙΣΤΟΤΕΛΗΣ ΠΑΥΛΙΔΗΣ:  Γι’ αυτό και δεν έκανα μνεία.
      ΜΙΛΤΙΑΔΗΣ ΒΑΡΒΙΤΣΙΩΤΗΣ ( Υφυπουργός Εξωτερικών):  ….και υπάρχει εκπεφρασμένη βούληση, τόσο από την ελληνική Κυβέρνηση, όσο και από την κροατική για περαιτέρω ανάπτυξη  των διμερών μας σχέσεων. 
      Όσον αφορά την Αλβανία, είναι περιττό να αναφέρω ότι οι κυβερνήσεις και οι λαοί της Ελλάδος και της Αλβανίας έχουν μία σπάνια εταιρική σχέση. Έχουμε μία σχέση με βαθιές ιστορικές ρίζες, με δεσμούς που αντικατοπτρίζονται και στη δυναμική ελληνική μειονότητα στην Αλβανία και στους ολοένα περισσότερο ευημερούντες Αλβανούς οικονομικούς μετανάστες στην Ελλάδα. Μέσα από την εταιρική σχέση η Ελλάδα και η Αλβανία μπορούν και οφείλουν να βαδίσουν πλάι-πλάι προς το κοινό ευρωπαϊκό μέλλον κι εμείς οφείλουμε να συντρέξουμε την Αλβανία προς την ευρωπαϊκή της προοπτική και προσδοκία. 
      Τα τελευταία δε έτη -και αναφέρομαι από το 1999 και μετά, γιατί πολύ σωστά αναφέρθηκε πριν από την κ. Ζήση και η κατάρρευση του οικονομικού συστήματος το 1999 στην Αλβανία- σ΄ ό,τι αφορά τις διμερείς πολιτικές σχέσεις, έχουν γίνει σοβαρά βήματα στην κατεύθυνση της οικοδομήσεως ενός κλίματος αμοιβαίας εμπιστοσύνης. Υπάρχει εκπεφρασμένη βούληση των κυβερνήσεων και των δύο χωρών για περαιτέρω προώθηση των διμερών σχέσεων και διεύρυνση της διμερούς συνεργασίας. Και αποτέλεσμα αυτής της πολιτικής που ακολουθούμε είναι ακριβώς αυτό το οποίο επισημάνθηκε από πολλούς συναδέλφους, η υπογραφή δηλαδή από το Υπουργείο Άμυνας της διμερούς συμφωνίας για την ίδρυση δύο ελληνικών κοιμητηρίων Ελλήνων στρατιωτών που υπηρέτησαν τη μητέρα πατρίδα, χάθηκαν στη διάρκεια του αλβανικού έπους και ακόμη έμεναν χωρίς τις πρέπουσες τιμές με αποτέλεσμα να μην ξέρουν  ούτε και οι συγγενείς τους πού βρίσκονται αυτοί οι άνθρωποι.
      Κυρίες και κύριοι συνάδελφοι, πέρα από τα ανθρωπιστικά και εθνικά θέματα, η Ελλάδα είναι ο μεγαλύτερος ξένος επενδυτής στην Αλβανία και ο δεύτερος σημαντικότερος εμπορικός εταίρος της. Αυτήν την πραγματικότητα κανείς δεν μπορεί να την αγνοήσει, όπως δεν μπορούμε να αγνοήσουμε ότι το 1/3 περίπου του αλβανικού πληθυσμού μιλάει την ελληνική γλώσσα και ότι σήμερα από το καλύτερο σχολείο των Τιράνων, το Αρσάκειο των Τιράνων, το οποίο χρηματοδοτήθηκε και από τις αναπτυξιακές δράσεις  του ελληνικού Υπουργείου Εξωτερικών, αποφοιτούν κάθε χρόνο εκατοντάδες δίγλωσσα παιδιά, που θα παίξουν κυρίαρχο ρόλο στις επόμενες δεκαετίες. Όλα αυτά, η υποστήριξη της ευρωαντλαντικής πορείας της Αλβανίας και η προαγωγή των διμερών σχέσεων, δημιουργούν ένα πλαίσιο πολιτικών και οικονομικών δομών από το οποίο μπορούμε να υποστηρίξουμε με αποτελεσματικό τρόπο τα δικαιώματα και της ελληνικής μειονότητας. Και σ΄ αυτήν την πολιτική είναι ενθαρρυντικό ότι συμφωνεί η συντριπτική πλειοψηφία της Βουλής, εκτός από την Αριστερά, που διατηρεί τις γνωστές επιφυλάξεις για το ΝΑΤΟ κοκ.
      Άκουσα με προσοχή τις απόψεις των κομμάτων της Αντιπολίτευσης. Το πιο εύκολο πράγμα –το ξέρετε πολύ καλύτερα από μένα-  στην πολιτική είναι να ασκείς κριτική χωρίς πρόταση, να εκφέρεις, αν θέλετε, λόγο που μπορεί να συνεισφέρει μόνον σε νέα αδιέξοδα και προβλήματα. Μπορώ να σας διαβεβαιώσω επίσημα ότι οι απόψεις που εκφράζονται από τους εκπροσώπους της ελληνικής μειονότητας, με τους οποίους το Υπουργείο Εξωτερικών είναι σε μία διαρκή συνεννόηση και συνεργασία, λαμβάνονται σοβαρά υπ΄όψιν στην άσκηση της πολιτικής μας και σταθμίζονται πριν κάνουμε το οποιοδήποτε βήμα στη λήψη συγκεκριμένων αποφάσεων.
      Η φροντίδα της ελληνικής πολιτείας για τα θέματα της μειονότητας είναι αδιαμφισβήτητη. Θα σας πω ότι πέρα από τις επενδύσεις που έχουν γίνει, πέρα από την ενίσχυση της παρουσίας στη Βόρειο Ήπειρο, προχωράμε ήδη σε συνεργασία και μέσα στα πλαίσια του ΕΣΟΑΒ  στην κατασκευή περαιτέρω δρόμων από αυτούς που ήδη κατασκευάζει  η ελληνική πολιτεία στη Βόρειο Ήπειρο, ώστε να συνδεθούν τα ελληνικά χωριά μεταξύ τους, λύνοντας ζωτικά προβλήματα επιβίωσης. Παράλληλα επεξεργαζόμαστε προγράμματα μέσα από τα οποία θα μπορέσουμε να ενισχύσουμε την παρουσία της ελληνικής μειονότητας και την οικονομική ανάπτυξη στην περιοχή. 
      Κυρίες και κύριοι συνάδελφοι, ο προσανατολισμός και η στήριξη της ευρωπαϊκής πορείας της Αλβανίας πιστεύουμε ότι είναι μία σοβαρή πολιτική απόφαση, που έχουν πάρει διαχρονικά οι ελληνικές κυβερνήσεις. Και μπορεί ο ρυθμός εξυπηρέτησης των θεμάτων της μειονότητας να μην είναι τόσο ικανοποιητικός, όσο θα θέλαμε, μπορεί να είναι και να χαρακτηρίζεται και αργός, όπως τον χαρακτηρίζετε εσείς του ΛΑΟΣ, δεν είναι όμως ανύπαρκτος, αν δούμε από ποιο σημείο ξεκινήσαμε, πού έχουμε φθάσει, ποια είναι τα προβλήματα που αντιμετωπίζαμε πριν από δέκα και δεκαπέντε χρόνια και πού βρίσκεται σήμερα η κατάσταση. Και σ΄ αυτήν τη διαδικασία της εξέλιξης θα πρέπει να αναγνωρίσουμε και στην Αλβανία ότι έχει συντελέσει σημαντική πρόοδο σε θέματα ανθρωπίνων και μειονοτικών δικαιωμάτων.
	Ο κ. Παυλίδης ως έμπειρος του Συμβουλίου της Ευρώπης, εσείς κυρία Γιαννακά,  ο κ. Μπανιάς η κ. Πρόεδρος πάνω απ΄όλα κι εγώ έχουμε επεξεργαστεί πολλές τέτοιες υποθέσεις στα πλαίσια της κοινοβουλευτικής συνέλευσης και γνωρίζουμε ποια είναι η πρόοδος που έχει συντελεστεί. Και αυτήν την πρόοδο πρέπει να την αναγνωρίζουμε και πρέπει να συνεχίσουμε να εργαζόμαστε ώστε να φέρουμε, πραγματικά, την απόλυτη εξισορρόπηση και την απόλυτη αναγνώριση των δικαιωμάτων της μειονότητας. Αυτό όμως δεν μπορεί να γίνει στο κενό, δεν μπορεί να γίνει χωρίς να αναπτύσσουμε και να περιπλέκουμε τις μεταξύ μας σχέσεις πολύ περισσότερο και δεν μπορεί να γίνει σηκώνοντας διαρκώς τείχη άρνησης.
	Κυρίες και κύριοι συνάδελφοι, επειδή αναφερθήκατε σε όλο το γεωστρατηγικό πλέγμα των Βαλκανίων θα σας πω ότι η πτυχιακή μου μελέτη ήταν για την παρέμβαση των μεγάλων δυνάμεων στα Βαλκάνια. Και ξέρετε σε τι καταλήγει αυτή η μελέτη; Καταλήγει στο ότι όσες φορές οι μεγάλες δυνάμεις είχαν αντικρουόμενα συμφέροντα στα Βαλκάνια και οι βαλκανικές χώρες δεν μπορούσαν να επικοινωνήσουν ή να συνάψουν συμμαχίες μεταξύ τους καταλήγαμε σε πόλεμο. Όταν ενισχύουμε τη μεταξύ μας συνεργασία τότε μπορούμε να λύσουμε και τα προβλήματα, προβλήματα υπαρκτά, προβλήματα τα οποία αναγνωρίζουμε, προβλήματα για τα οποία θα συνεχίσουμε να εργαζόμαστε ώστε να βρουν τη λύση τους. 
	Κυρίες και κύριοι συνάδελφοι, κλείνοντας θα ήθελα να σας πω  το εξής για το θέμα στο οποίο αναφέρεστε συνέχεια, γιατί  δηλαδή δεν  γίνεται μια αναβολή αυτής της συζήτησης. Σας απαντώ και πάλι, ότι η ελληνική θέση και η ελληνική στάση έχει να κάνει πρώτα απ’ όλα με την ίδια τη συμμαχία, μία στάση την οποία πήραμε συνολικά στο Βουκουρέστι με τη γνωστή πίεση που ασκήσαμε προς τη συμμαχία για να αναγνωρίσει ότι η πρώην Γιουγκοσλαβική Δημοκρατία της Μακεδονίας δεν μπορεί να ενταχθεί στους ευρωατλαντικούς θεσμούς χωρίς προηγουμένως να επιλύσει το θέμα του ονόματος με την Ελλάδα με λύση όπως εμείς την προσδιορίζουμε: με μία ονομασία αποδεκτή απ’ όλους με γεωγραφικό προσδιορισμό. 
	Κυρίες και κύριοι συνάδελφοι, αυτή είναι μια θέση απέναντι στη νατοϊκή συμμαχία, η οποία ομόφωνα κατέληξε και στήριξε την ελληνική θέση. Και οφείλουμε απέναντι στην νατοϊκή συμμαχία να συνεχίζουμε να στηρίζουμε τις αποφάσεις που ομόφωνα λαμβάνουμε. Μία από τις ομόφωνες αποφάσεις που λάβαμε στο Βουκουρέστι ήταν η ένταξη της Αλβανίας και σήμερα είμαστε το προτελευταίο Κοινοβούλιο που θα κυρώσει, εφόσον η πλειοψηφία των Βουλευτών στηρίζει αυτή την πορεία της Αλβανίας. 
	Σ΄ ό,τι αφορά στα υπόλοιπα θέματα που θέσατε -γιατί θέσατε και επί μέρους θέματα στη βαλκανική μας πολιτική- είμαι σε θέση να σας απαντήσω ότι όσον αφορά το Κόσοβο η Ελλάδα δεν σκοπεύει να προβεί σε αναγνώριση του Κοσόβου. Αυτό δεν σημαίνει όμως ότι δεν θα έχουμε πολιτικές επαφές με το Κόσοβο, χωρίς αυτό να σημαίνει ότι γίνεται de facto αναγνώριση και δεν πρόκειται να προβούμε σε μια τέτοια ενέργεια. 
	Δεύτερον, σ΄ ό,τι αφορά την πρώην Γιουγκοσλαβική Δημοκρατία της Μακεδονίας -επειδή  κι αυτό το αναφέρατε- τονίζω ότι η θέση μας παραμένει σταθερή. Είχατε την ευκαιρία να ακούσετε τον Πρωθυπουργό πολλές φορές με αφορμή ερωτήσεις του Αρχηγού του Λαϊκού Ορθόδοξου Συναγερμού εδώ στη Βουλή να απαντά για τη σταθερότητα των θέσεών μας. 
	Και σ΄ ό,τι αφορά το θέμα των Τσάμηδων θα ήθελα κλείνοντας να πω ότι είναι ένα θέμα που η Ελλάδα δεν αναγνωρίζει την ύπαρξή του. Και δεν αναγνωρίζει την ύπαρξή του ούτε ως μειονοτικού ούτε ως περιουσιακού ούτε ως εθνικού, ούτε ως οτιδήποτε άλλο. 
	Κυρίες και κύριοι συνάδελφοι, κλείνοντας θα ήθελα να σας πω ότι η φιλοδοξία μας θα ήταν μέσα σε λίγα χρόνια να δούμε την Αλβανία να προοδεύει και σε οικονομικό επίπεδο και σε επίπεδο οργάνωσης των κρατικών δομών όσο και σε επίπεδο απονομής της δικαιοσύνης και προστασίας των ανθρωπίνων δικαιωμάτων ώστε να την υποδεχτούμε, μετά από τη βάσανο των ευρωπαϊκών κριτηρίων, και στην Ευρωπαϊκή Ένωση.
	Σας ευχαριστώ πολύ.
	ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Υπουργέ, σας δώρισα πέντε λεπτά με τις ευχές μου για «καλή θητεία». 
	ΜΙΛΤΙΑΔΗΣ ΒΑΡΒΙΤΣΙΩΤΗΣ (Υφυπουεργός Εξωτερικών): Ευχαριστώ κυρία Πρόεδρε .
	ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε, παρακαλώ το λόγο. 
	ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Ροντούλη, επιμένετε;
      ΑΣΤΕΡΙΟΣ ΡΟΝΤΟΥΛΗΣ: Έχω δικαίωμα δευτερολογίας, κυρία Πρόεδρε. Είναι ιδιαιτέρως σοβαρό το θέμα. 
	ΠΡΟΕΔΡΕΥΟΥΣΑ ('Ελσα Παπαδημητρίου): Ορίστε, έχετε το λόγο. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε. 
	Επιτέλους πήραμε μια απάντηση γενναία από τον Υφυπουργό. Στην διαρκή ερώτηση που κάναμε γιατί δεν δίδεται μια ολιγόμηνος αναβολή προκειμένου να μελετήσουμε κάποια ζητήματα και να υπερψηφίσουμε στη συνέχεια την είσοδο της Αλβανίας στο ΝΑΤΟ η απάντηση του Υφυπουργού ήταν «μα, πρέπει να πειθαρχήσουμε, πρέπει να υπακούσουμε στα κελεύσματα της νατοϊκής συμμαχίας». Άρα, λοιπόν, μπροστά τα νατοϊκά συμφέροντα, πίσω τα εθνικά συμφέροντα! Ωραία. Τώρα, αν ο ελληνικός λαός ικανοποιείται από την απάντηση αυτή είναι ένα ερώτημα. 
      Θα περιμέναμε να κάνετε, κύριε Υφυπουργέ, ως Κυβέρνηση κάτι το ελάχιστο. Ποιο θα ήταν αυτό το ελάχιστο; Να ξεχωρίσετε την περίπτωση της Κροατίας από την περίπτωση της Αλβανίας, να φέρετε δηλαδή σε διαφορετικές συνεδριάσεις το ζήτημα της Κροατίας και το ζήτημα της Αλβανίας. Διότι η Κροατία είναι, πράγματι, μία φίλη χώρα και υπάρχει περιθώριο ανάπτυξης των διμερών σχέσεων των δύο χωρών. Απεναντίας με την Αλβανία υπάρχουν πλείστα όσα προβλήματα. Άρα γιατί φέρατε τις δύο αυτές περιπτώσεις μαζί; Μήπως για να δεσμεύσετε και τους δικούς σας Βουλευτές να ψηφίσουν και έτσι να συμπαρασυρθεί –να το πω έτσι- και η περίπτωση της Αλβανίας; Είναι ένα ερώτημα αυτό που χρήζει απάντησης.
	Δεν μου απαντήσατε όμως και σ΄ ένα ερώτημα που σας έκανα  για τα στρατιωτικά κοιμητήρια. Ξεκινήσαμε με τέσσερα, καταλήξαμε με δύο, δηλαδή το εξής ένα, στην Κορυτσά. Σας λέω: Τι θα γίνει με το κοιμητήριο στην Χειμάρρα, με το κοιμητήριο στην Πρεμετή, με το κοιμητήριο στην Κλεισούρα; Εκεί δεν έπεσαν Έλληνες στρατιώτες; Δεν υπάρχουν άταφοι Έλληνες πολεμιστές, δεν υπάρχουν οστά τα οποία πρέπει να τύχουν ταφής; Εκεί το ξεχάσαμε; Προφανώς απάντηση δεν είχαμε επί αυτού.
      Έχω όμως κι ένα άλλο ερώτημα να σας υποβάλω, κύριε Υφυπουργέ. Στην περίπτωση που η Τουρκία αντιμετώπιζε μία τέτοια συμπεριφορά που επιδεικνύει η Αλβανία έναντι της αναγνωρισμένης ελληνικής μειονότητας, είτε σε ζητήματα περιουσιών, είτε σε ζητήματα κακοποιήσεων πολιτικών Ελλήνων -και αναφέρομαι στους ομογενείς εκεί του κόμματος της ΟΜΟΝΟΙΑΣ- είτε σε γενικότερη παραβίαση ανθρωπίνων δικαιωμάτων που υφίσταται η ελληνική μειονότητα στη Βόρειο Ήπειρο, η Τουρκία θα ακολουθούσε την ίδια ψοφοδεή πολιτική που ακολουθεί η ελληνική Κυβέρνηση; Σας πληροφορώ πως όχι. Η Τουρκία θα διεκδικούσε, η Τουρκία θα έπαιρνε αυτά που έπρεπε να πάρει. Απεναντίας, αντί εμείς να ακολουθήσουμε το παράδειγμα των γειτόνων, που πλειστάκις μας το έχουν προσφέρει, επιδεικνύουμε μια συμπεριφορά η οποία χαρακτηρίζεται είτε πολιτική απόφαση, είτε όλα αυτά που μας έλεγε ο κ. Παυλίδης, τα ωραία αλλά άνευ ουσιαστικού περιεχομένου. 
      Και βεβαίως εγώ δεν διάβασα τη διδακτορική σας διατριβή, ξέρω όμως από το χωριό μου κάτι. Λένε στο χωριό μου ότι «όταν συγκρούονται τα βουβάλια την πληρώνουν τα βατράχια». Και βεβαίως όποια συμμαχία και αν κάνουμε, ανύπαρκτη βέβαια, είτε με την Αλβανία, είτε με τα Σκόπια είτε με τον οποιονδήποτε άλλον, η σύγκρουση των βουβαλιών, που είναι είτε οι Ηνωμένες Πολιτείες Αμερικής από τη μια πλευρά είτε η Ρωσία από την άλλη, πολύ φοβούμαι ότι με την πολιτική που ακολουθείτε οπωσδήποτε θα μας συμπαρασύρει, εις βάρος των εθνικών δικαίων, που δεν τα προασπίζουμε. 
	Ευχαριστώ πολύ.
(Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΟΥΣΑ ('Ελσα Παπαδημητρίου): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση των Πρωτοκόλλων του Βορειοατλαντικού Συμφώνου για την προσχώρηση της Δημοκρατίας της Αλβανίας και της Δημοκρατίας της Κροατίας» . 
      Ερωτάται το Σώμα: Γίνεται δεκτό το νομοσχέδιο επί της αρχής, επί των άρθρων και στο σύνολο; 
      ΠΟΛΛΟΙ ΒΟΥΛΕΥΤΕΣ: Κατά πλειοψηφία.
      ΙΩΑΝΝΗΣ ΜΠΑΝΙΑΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το νομοσχέδιο του Υπουργείου Εξωτερικών: «Κύρωση των Πρωτοκόλλων του Βορειοατλαντικού Συμφώνου για την προσχώρηση της Δημοκρατίας της Αλβανίας και της Δημοκρατίας της Κροατίας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Να καταχωριστεί το κείμενο του νομοσχεδίου σελ. 218α)
	ΠΡΟΕΔΡΕΥΟΥΣΑ ('Ελσα Παπαδημητρίου): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο  του παραπάνω νομοσχεδίου. 
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ ('Ελσα Παπαδημητρίου): Το Σώμα παρέσχε τη ζητηθείσα εξουσιοδότηση. 
	Καλωσορίζουμε, λοιπόν, την Αλβανία και την Κροατία στον αμυντικό μας οργανισμό!
      Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.57΄ λύεται η συνεδρίαση για αύριο ημέρα Τετάρτη 18 Φεβρουαρίου 2009 και ώρα 10.00΄ με αντικείμενο εργασιών του Σώματος, νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ
Τελευταία Αποθήκευση:	6/3/2009 12:39:00 μμ	Από:	S.boulia
Εκτυπώθηκε:	20/2/2009 12:09:00 μμ

